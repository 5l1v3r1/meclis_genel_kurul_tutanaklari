


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















DÖNEM : 20 CİLT : 13 YASAMA YILI : 2

T. B. M. M.

TUTANAK DERGİSİ

17 nci Birleşim

13 . 11 . 1996 Çarşamba

İ Ç İ N D E K İ L E R

I. - GEÇEN TUTANAK ÖZETİ

II. - GELEN KÂĞITLAR

III. - BAŞKANLIĞIN GENEL KURULA SUNUŞLARI

A) TEZKERELER VE ÖNERGELER

1. - Şanlıurfa Milletvekili Mehmet Fevzi Şıhanlıoğlu'nun,
Anayasa; Adalet;Tarım, Orman ve Köyişleri Komisyonları
üyeliklerinden çekildiğine ilişkin önergesi
(4/97)

2. - Ordu Milletvekili Hüseyin Olgun Akın'ın,
(6/10) esas numaralı sözlü sorusunu geri aldığına
ilişkin önergesi (4/98)

3. - Ordu Milletvekili Hüseyin Olgun Akın'ın,
(6/111) esas numaralı sözlü sorusunu geri aldığına
ilişkin önergesi (4/99)

4. - Ordu Milletvekili Hüseyin Olgun Akın'ın,
(6/112) esas numaralı sözlü sorusunu geri aldığına
ilişkin önergesi (4/100)

5. - Bartın Milletvekili Cafer Tufan Yazıcıoğlu'nun,
(6/331) esas numaralı sözlü sorusunu geri aldığına
ilişkin önergesi (4/101)

B) GENSORU, GENEL GÖRÜŞME, MECLİS SORUŞTURMASI
VE MECLİS ARAŞTIRMASI ÖNERGELERİ

1. - İçel Milletvekili Durmuş Fikri Sağlar
ve 43 arkadaşının, güvenlik güçlerinin
toplumsal olaylar karşısındaki şiddete
varan tutum ve uygulamalarının araştırılarak
alınması gereken tedbirlerin belirlenmesi amacıyla
Meclis araştırması açılmasına
ilişkin önergesi (10/129)

IV. - ÖNERİLER

A) DANIŞMA KURULU ÖNERİSİ

1. - Genel Kurulun çalışma saatlerinin yeniden
düzenlenmesi ile 13.11.1996 Çarşamba günkü
birleşimde sözlü soruların görüşülmemesine
ilişkin Danışma Kurulu önerisi

V. - KANUN TASARI VE TEKLİFLERİYLE KOMİSYONLARDAN
GELEN DİĞER İŞLER

1. - 926 Sayılı Türk Silahlı Kuvvetleri
Personel Kanununa Bir Geçici Madde Eklenmesine İlişkin
488 Sayılı Kanun Hükmünde Kararname ve
Millî Savunma Komisyonu Raporu (1/215) (S. Sayısı
: 23)

2. - Özürlüler İdaresi Başkanlığı
Kurulmasına ve Özürlülerin Durumları
ile İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısı ve Sağlık,
Aile, Çalışma ve Sosyal İşler
Komisyonu Raporu (1/438) (S. Sayısı : 101)

3. - Uyuşturucu ve Psikotrop Maddelerin Kaçakçılığı
ile Karaparanın Aklanmasının Önlenmesine
İlişkin Kanun Tasarısı ve Adalet, İçişleri
ve Plan ve Bütçe komisyonları raporları
(1/413) (S. Sayısı : 124) (Dağıtma tarihi
: 7.11.1996)

4. - Vesikasız Kıymetli Maden ve Ziynet Eşyası
Beyanı Hakkında Kanun Tasarısı ve
Plan ve Bütçe Komisyonu Raporu (1/513) (S. Sayısı
: 131)

5. - 3065 Sayılı Katma Değer Vergisi Kanununun
41 inci Maddesinin 1 ve 4 üncü Fıkralarının
Değiştirilmesi ile 60 ıncı Maddesine Bir
Fıkra Eklenmesine Dair Kanun Tasarısı ve
Plan ve Bütçe Komisyonu Raporu (1/512) (S. Sayısı
: 130)

6. - Türk Ceza Kanununun Bazı Maddelerinde Değişiklik
Yapılması Hakkında Kanun Tasarısı
ve Adalet Komisyonu Raporu (1/524) (S. Sayısı :
126)

7. - Devlet Güvenlik Mahkemelerinin Kuruluş ve Yargılama
Usulleri Hakkında Kanunun Bazı Maddelerinde Değişiklik
Yapılmasına Dair Kanun Tasarısı ve
Adalet Komisyonu Raporu (1/523) (S. Sayısı : 127)

8. - Terörle Mücadele Kanununun Bir Maddesinde Değişiklik
Yapılmasına Dair Kanun Tasarısı ve
Adalet Komisyonu Raporu (1/525) (S. Sayısı : 128)

9. - Ankara Milletvekili Yücel Seçkiner ve 11 Arkadaşının,
5.1.1961 Tarihli ve 237 Sayılı Taşıt
Kanununa Bağlı (1) Sayılı Cetvelde Değişiklik
Yapılması Hakkında Kanun Teklifi ve Plan
ve Bütçe Komisyonu Raporu (2/322) (S. Sayısı
: 111)

VI. - SORULAR VE CEVAPLAR

A) YAZILI SORULAR VE CEVAPLARI

1. - Gaziantep Milletvekili Ünal Yaşar'ın, GAPbölgesinde
İsrail firmalarına arazi tahsisi yapıldığı
iddiasına ilişkin sorusu ve Tarım ve Köyişleri
Bakanı Musa Demirci'nin yazılı cevabı
(7/1143)

2. - Erzurum Milletvekili Aslan Polat'ın, Bayburt - Köse
- Şiran - Şebinkarahisar devlet yolunun 1997 yılı
yatırım programına alınmasına
ilişkin sorusu ve Bayındırlık ve İskân
Bakanı Cevat Ayhan'ın yazılı cevabı
(7/1290)

3. - Manisa Milletvekili Hasan Gülay'ın, Emlak Bankasından
döviz karşılığı ev alanların
borçlarına ilişkin Başbakandan sorusu
ve Devlet Bakanı H. Ufuk Söylemez'in yazılı
cevabı (7/1293)

4. - İzmir Milletvekili Hasan Tartan'ın, eski başbakanların
korumalarına ilişkin Başbakandan sorusu ve
Devlet Bakanı Lütfü Esengün'ün yazılı
cevabı (7/1315)

5. - Aydın Milletvekili Yüksel Yalova'nın,
Kuşadası'nda meydana gelen sel felaketinden zarar
gören esnaf ve sanatkârların vergi ve borç
ödemelerine ilişkin Başbakandan sorusu ve Devlet
Bakanı Lütfü Esengün'ün yazılı
cevabı (7/1333)

6. - Ankara Milletvekili Hikmet Uluğbay'ın, Para Kredi
Koordinasyon Kurulu kararıyla bazı firmalara sağlanan
ihracat kolaylığı nedeniyle yapılacak
ödemelere ilişkin Başbakandan sorusu ve Devlet
Bakanı H. Ufuk Söylemez'in yazılı cevabı
(7/1342)

7. - Aydın Milletvekili İsmet Sezgin'in, Kuşadası'nda
meydana gelen sel felaketinden zarar görenlere yapılacak
yardımlara ve hasara uğrayan altyapı yatırımlarına
ilişkin Başbakandan sorusu ve Devlet Bakanı
Lütfü Esengün'ün yazılı cevabı
(7/1346)

8. - İstanbul Milletvekili Mehmet Cevdet Selvi'nin, personel
atamalarına ilişkin Başbakandan sorusu ve Devlet
Bakanı Lütfü Esengün'ün yazılı
cevabı (7/1349)

9. - İstanbul Milletvekili Bülent Akarcalı'nın,
doğalgaz abone ücretlerine ve Alfagaz Şirketine
ilişkin Başbakandan sorusu ve Devlet Bakanı
Lütfü Esengün'ün yazılı cevabı
(7/1414)

10. - Tekirdağ Milletvekili Bayram Fırat Dayanıklı'nın,
Çerkezköy SSK Hastanesine bir anestezist doktor atanmama
nedenine ilişkin sorusu ve Çalışma ve
Sosyal Güvenlik Bakanı Necati Çelik'in yazılı
cevabı (7/1423)

11. - Aydın Milletvekili Fatih Atay'ın, Kuşadası'nda
yaşanan tabiî afette zarar gören esnafın
zararının karşılanması için
alınacak tedbirlere ilişkin Başbakandan sorusu
ve Bayındırlık ve İskân Bakanı
Cevat Ayhan'ın yazılı cevabı (7/1448)

12. - Manisa Milletvekili Hasan Gülay'ın, Manisa -Salihli
-Durasıllı Beldesinde meydana gelen dolu afetinden
zarar gören üreticilere ilişkin sorusu ve Tarım
ve Köyişleri Bakanı Musa Demirci'nin yazılı
cevabı (7/1502)

13. - Nevşehir Milletvekili Mehmet Elkatmış'ın,
Yatırımları ve Döviz Kazandırıcı
Hizmetleri Teşvik Fonundan verilen kredilere ilişkin
Başbakandan sorusu ve Devlet Bakanı Lütfü
Esengün'ün yazılı cevabı (7/1506)

I. , GEÇEN TUTANAK ÖZETİ

TBMM Genel Kurulu saat 15.00'te açılarak üç
oturum yaptı.

Suriye'ye giden Enerji ve Tabiî Kaynaklar Bakanı
Mehmet Recai Kutan'a, dönüşüne kadar; Devlet
Bakanı Fehim Adak'ın,

İngiltere, Norveç ve Finlandiya'ya gidecek olan
Devlet Bakanı Gürcan Dağdaş'a, dönüşüne
kadar; Devlet Bakanı Lütfü Esengün'ün,

Suudi Arabistan'a gidecek olan Çevre Bakanı M. Ziyattin
Tokar'a, dönüşüne kadar; Çalışma
ve Sosyal Güvenlik Bakanı Necati Çelik'in,

İngiltere ve Amerika Birleşik Devletlerine gidecek
olan Orman Bakanı Mehmet Halit Dağlı'ya, dönüşüne
kadar; Millî Eğitim Bakanı Mehmet Sağlam'ın,

Ürdün ve Mısır'a gidecek olan Enerji ve
Tabiî Kaynaklar Bakanı Mehmet Recai Kutan'a, dönüşüne
kadar; Devlet Bakanı Fehim Adak'ın,

Ürdün'e gidecek olan :

Dışişleri Bakanı ve Başbakan Yardımcısı
Tansu Çiller'e, dönüşüne kadar; Millî
Savunma Bakanı Turhan Tayan'ın,

Sanayi ve Ticaret Bakanı Yalım Erez'e, dönüşüne
kadar; Sağlık Bakanı Yıldırım
Aktuna'nın,

Devlet Bakanı H. Ufuk Söylemez'e, dönüşüne
kadar; Devlet Bakanı Bekir Aksoy'un,

Kuzey Kıbrıs Türk Cumhuriyetine gidecek olan
Devlet Bakanı Işılay Saygın'a, dönüşüne
kadar; Ulaştırma Bakanı Ömer Barutçu'nun,

Birleşik Arap Emirliklerine gidecek olan Turizm Bakanı
Bahattin Yücel'e, dönüşüne kadar; Devlet
Bakanı Bahattin Şeker'in,

Vekâlet etmelerinin uygun görülmüş
olduğuna;

İstifa eden ve istifası kabul edilen Mehmet Ağar'dan
boşalan İçişleri Bakanlığına,
İstanbul Milletvekili Meral Akşener'in atandığına,

İlişkin Cumhurbaşkanlığı
tezkereleri ile,

Plan ve Bütçe Komisyonu Başkanlığının,
Komisyon Başkanvekilliğine Burdur Milletvekili Mustafa
Çiloğlu'nun seçildiğine,

(10/90) esas numaralı Meclis Araştırması
Komisyonu Geçici Başkanlığının,
Komisyonunun Başkan, Başkanvekili, Sözcü
ve Kâtip Üye seçimine,

İlişkin tezkereleri Genel Kurulun bilgisine sunuldu.

Başkanlıkça, İçişleri
Bakanı Mehmet Ağar'ın istifası nedeniyle,
hakkında verilen (11/5) esas numaralı gensoru önergesinin
işlemden kaldırıldığına
ilişkin açıklamada bulunuldu.

İzmir Milletvekili Işın Çelebi ve 25
arkadaşının, özelleştirme uygulamaları
ve bu konudaki sorunları araştırarak alınması
gereken tedbirleri (10/127),

Manisa Milletvekili M. Cihan Yazar ve 19 arkadaşının,
ilaç üretimindeki sorunların araştırılarak
genel bir ilaç politikası tespiti (10/128),

Konularındaki Meclis araştırması önergeleri
ve,

Aydın Milletvekili Yüksel Yalova ve 22 arkadaşının,
Kültür Bakanlığının sanata
ve sanatçılara uyguladığı politikalar
ile devlet ve özel tiyatroların sonunları konusunda
bir genel görüşme (8/7) açılmasına
ilişkin önergesi,

Genel Kurulun bilgisine sunuldu.

Meclis araştırması önergeleriyle genel
görüşme önergesinin gündemdeki yerlerini
alacakları ve öngörüşmelerinin sırasında
yapılacağı açıklandı.

12.11.1996 tarihli gelen kâğıtlarda yayımlanan
ve bastırılıp dağıtılan
131 sıra sayılı Vesikasız Kıymetli
Maden ve Ziynet Eşyası Beyanı Hakkında
Kanun Tasarısının, 48 saat geçmeden,
gündemin 4 üncü sırasına; 130 sıra
sayılı 3065 sayılı Katma Değer
Vergisi Kanununda Değişiklik Yapılmasına
Dair Kanun Tasarısının 5 inci sırasına;
gündemin 33 üncü sırasında yer alan
126 sıra sayılı Türk Ceza Kanununun
Bazı Maddelerinde Değişiklik Yapılmasına
Dair Kanun Tasarısının 6 ncı sırasına;
34 üncü sırada yer alan 127 sıra sayılı
Devlet Güvenlik Mahkemelerinin Kuruluş ve Yargılama
Usulleri Hakkında Kanunun Bazı Maddelerinin Değiştirilmesine
Dair Kanun Tasarısının 7 nci sırasına;
35 inci sırada yer alan 128 sıra sıyılı
Terörle Mücadele Kanununun Bir Maddesinde Değişiklik
Yapılmasına Dair Kanun Tasarısının
8 inci sırasına; 27 nci sırasında
yer alan 111 sıra sayılı 237 Sayılı
Kanuna Bağlı (1) Sayılı Cetvelde Değişiklik
Yapılmasına Dair KanunTeklifinin 9 uncu sırasına
alınmasına;

Genel Kurulun 12.11.1996 Salı günkü birleşiminde
görüşülecek yasadışı
suç örgütleri ve devletle olan ilişkileri
konusunda Meclis araştırması açılmasına
dair önergelerin görüşmelerinin tamamlanmasına
kadar çalışma süresinin uzatılmasına,

İlişkin Danışma Kurulu önerisi
kabul edildi.

Memurlar, Diğer Kamu Görevlileri ile Bunların
Emeklilerinin Malî ve Sosyal Haklarında Düzenlemeler
Yapılmasına Dair Yetki Kanunu Tasarısının,
Başkanlıkça havale edildiği Plan ve Bütçe
Komisyonundaki görüşmelerine 48 saat geçmeden
başlanmasına,

Genel Kurulun 13.11.1996 Çarşamba günü
ve 14.11.1996 Perşembe günlerinde, çalışmalarını
14.00 - 22.00 saatleri arasında sürdürmesine
ve 13.11.1996 Çarşamba günkü birleşiminde
sözlü soruların görüşülmemesinin,

İlişkin DYP ve RPGrupları Müşterek
önerileri kabul edilmedi.

Ankara Milletvekili Eşref Erdem ve 23 arkadaşının,
yasadışı örgütlerin faaliyetlerinin
boyutlarını ve varlığı iddia edilen
kamu görevlileriyle olan ilişkilerini araştırmak
(10/89),

İstanbul Milletvekili Mehmet Cevdet Selvi ve 21 arkadaşının,
yasadışı suç örgütleri ile
bunların devletle olan bağlantıları konusnuda
(10/126),

Batman Milletvekili Ataullah Hamidi ve 22 arkadaşının,
yasadışı suç örgütlerinin
devletle olan bağlantıları ile güvenlik
güçlerinin de karıştığı
iddia edilen olayların boyutlarını tespit
etmek (10/110),

İçel Milletvekili Oya Araslı ve 20 arkadaşının,
yasadışı örgütlerin devletle olan
bağlantıları ile Susurluk'ta meydana gelen kaza
olayının ve arkasındaki ilişkilerin
aydınlığa kavuşturulması (10/124)
ve,

İstanbul Milletvekili Halit Dumankaya ve 23 arkadaşının,
yasadışı örgütlerin devletle olan
bağlantıları ile Susurluk'ta meydana gelen kaza
olayının ve arkasındaki ilişkilerin
aydınlığa kavuşturulması (10/125),

Amacıyla birer Meclis araştırması açılmasına
ilişkin önergelerinin birleştirilerek yapılan
öngörüşmelerinden sonra kabul edildiği
açıklandı.

Kurulacak komisyonun 9 üyeden oluşması,

Komisyonun çalışma süresinin, üye
seçimi tarihinden itibaren 3 ay olması,

Komisyonun, gerektiğinde Ankara dışında
da çalışması,

Kabul edildi.

Önergelerin öngörüşmeleri sırasında
:

Adalet Bakanı Şevket Kazan, Antalya Milletvekili
Deniz Baykal'ın, konuşmasında, ileri sürmüş
olduğu görüşten farklı bir görüşü
kendisine atfettiği,

Elazığ Milletvekili Mehmet Ağar da, Adana Milletvekili
Uğur Aksöz'ün, konuşmasında, kendisine
sataştığı,

İddiasıyla birer konuşma yaptılar.

Başkanın, Genel Kurulu yönetme üslubuna
ilişkin usul görüşmesi yapıldı.

13 Kasım 1996 Çarşamba günü saat
15.00'te toplanmak üzere, birleşime 20.45'te son verildi.

Yasin Hatiboğlu

Başkanvekili

Kâzım Üstüner Ali Günaydın

Burdur Konya

Kâtip Üye Kâtip Üye

II. - GELEN KÂĞITLAR

13 . 11 . 1996 ÇARŞAMBA

Yazılı Soru Önergesi

1. - İçel Milletvekili D. Fikri Sağlar'ın,
kamuoyuna "Susurluk kazası" olarak yansıyan
olaya ilişkin Başbakandan yazılı soru
önergesi (7/1631) (Başkanlığa geliş
tarihi : 11.11.1996)

Meclis Araştırması Önergesi

1. - İçel Milletvekili D. Fikri Sağlar ve 43
arkadaşının, güvenlik güçlerinin
toplumsal olaylar karşısındaki şiddete
varan tutum ve uygulamalarının araştırılarak
alınması gereken tedbirlerin belirlenmesi amacıyla
Anayasanın 98 inci, İçtüzüğün
104 ve 105 inci maddeleri uyarınca bir Meclis Araştırması
açılmasına ilişkin önergesi (10/129)
(Başkanlığa geliş tarihi : 13.11.1996)

BİRİNCİ OTURUM

Açılma Saati : 15.00

Tarih: 13 Kasım 1996 Çarşamba

BAŞKAN : Başkanvekili Yasin HATİBOĞLU

KÂTİP ÜYELER : Ali GÜNAYDIN (Konya),
Kâzım ÜSTÜNER (Burdur)

BAŞKAN - Çalışmalarımızın
hayırlara vesile olmasını Cenabı Allah'tan
niyaz ederek, Türkiye Büyük Millet Meclisinin 17
nci Birleşimini açıyorum.

Sayın milletvekilleri, toplantı yetersayımız
vardır; görüşmelere başlıyoruz.

Gündemimizin yüklü olması hasebiyle, gündemdışı
söz talebinde bulunmuş çok değerli milletvekili
arkadaşlarıma söz verme imkânım
olmadı; beni anlayacaklarını umuyorum.

Şimdi, buna göre, doğrudan gündeme geçiyoruz.

Gündemin "Başkanlığın Genel
Kurula Sunuşlar" bölümünden başlıyoruz.

Sayın milletvekilleri, bir dakikanızı rica
edeyim. Efendim, sükûnet avdet etmezse, biz neyi okuduk,
siz anlayamazsınız; siz neyi dinlediniz, biz de
onu anlayamayız. Arkasından oylamalar olacak belki.
Evet, tabiî, sayın milletvekilleri derken, milletvekilliği
görevi asıl olduğu için, sayın bakanlar
da dahildir buna.

Komisyondan istifa önergesi vardır; okutuyorum:

Buyurun.

III. - BAŞKANLIĞIN GENEL KURULA SUNUŞLARI

A) TEZKERELER VE ÖNERGELER

1. - Şanlıurfa Milletvekili Mehmet Fevzi Şıhanlıoğlu'nun,
Anayasa; Adalet;Tarım, Orman ve Köyişleri Komisyonları
üyeliklerinden çekildiğine ilişkin önergesi
(4/97)

Türkiye Büyük Millet Meclisi Başkanlığına

Üyesi olduğum Anayasa, Adalet ve Tarım, Orman
ve Köyişleri Komisyonlarından sağlığım
nedeniyle ayrılmak istiyorum.

Gereğinin yapılmasını saygılarımla
arz ederim.

Mehmet Fevzi Şıhanlıoğlu

Şanlıurfa

BAŞKAN - Bilgilerinize sunulmuştur.

Sözlü soru önergelerinin geri alınmasına
dair önergeler vardır; okutuyorum:

Buyurun.

2. - Ordu Milletvekili Hüseyin Olgun Akın'ın,
(6/110) esas numaralı sözlü sorusunu geri aldığına
ilişkin önergesi (4/98)

Türkiye Büyük Millet Meclisi Başkanlığına

Tarım Bakanımıza yöneltmiş bulunduğum
gündemin 10 uncu sırasında bulunan (6/110)
esas numaralı sözlü sorumu geri alıyorum.

Gereğini arz ederim. (11.11.1996)

Hüseyin Olgun Akın

Ordu

BAŞKAN - Sözlü soru önergesi geri verilmiştir.

Bir başka önerge var; okutuyorum:

3. - Ordu Milletvekili Hüseyin Olgun Akın'ın,
(6/111) esas numaralı sözlü sorusunu geri aldığına
ilişkin önergesi (4/99)

Türkiye Büyük Millet Meclisi Başkanlığına

Tarım Bakanımıza yöneltmiş bulunduğum
gündemin 11 inci sırasında bulunan (6/111)
esas numaralı sözlü sorumu geri alıyorum.

Gereğini arz ederim.

Hüseyin Olgun Akın

Ordu

BAŞKAN - Sözlü soru önergesi geri verilmiştir;
bilgilerinize sunulur.

Diğer önergeyi okutuyorum:

4. - Ordu Milletvekili Hüseyin Olgun Akın'ın,
(6/112) esas numaralı sözlü sorusunu geri aldığına
ilişkin önergesi (4/100)

Türkiye Büyük Millet Meclisi Başkanlığına

Tarım Bakanımıza yöneltmiş bulunduğum
gündemin 12 nci sırasında bulunan (6/112) esas
numaralı sözlü sorumu geri alıyorum.

Gereğini arz ederim.

Hüseyin Olgun Akın

Ordu

BAŞKAN - Önerge gereği sözlü soru geri
verilmiştir; bilgilerinize sunulur.

Diğer önergeyi okutuyorum:

5. - Bartın Milletvekili Cafer Tufan Yazıcıoğlu'nun,
(6/331) esas numaralı sözlü sorusunu geri aldığına
ilişkin önergesi (4/101)

Türkiye Büyük Millet Meclisi Başkanlığına

Gündemin 185 inci sırasında yer alan (6/331)
esas numaralı sözlü soru önergeme yazılı
cevap gelmiştir. Yazılı cevabı kabul
ediyorum.

Soru önergemin geri çekilmesini saygılarımla
arz ederim.

Cafer Tufan Yazıcıoğlu

Bartın

BAŞKAN - Sözlü soru önergesi geri verilmiştir;
bilgilerinize sunulur.

Sayın milletvekilleri, Meclis araştırması
önergesi vardır; okutuyorum:

B) GENSORU, GENEL GÖRÜŞME, MECLİS SORUŞTURMASI
VE MECLİS ARAŞTIRMASI ÖNERGELERİ

1. - İçel Milletvekili Durmuş Fikri Sağlar
ve 43 arkadaşının, güvenlik güçlerinin
toplumsal olaylar karşısındaki şiddete
varan tutum ve uygulamalarının araştırılarak
alınması gereken tedbirlerin belirlenmesi amacıyla
Meclis araştırması açılmasına
ilişkin önergesi (10/129)

Türkiye Büyük Millet Meclisi Başkanlığına

Güvenlik güçlerinin, öğrenciler başta
olmak üzere, işçi, memur gibi dinamik toplumsal
kesimlerin demokratik hak arama çabaları karşısında,
evrensel anlamda insan haklarını ve mevcut yasaları
hiçe sayarak şiddet uygulamaları, giderek
tüm toplumu tedirgin etmektedir.

Ayrıca, şiddet uygulayan polisin, farklı kesimlere
karşı, farklı davranışlar sergilemesi,
devletin ve milletin polisinin yanlı davrandığı
ve tarafsız olmadığı gibi çok
ciddî kaygıları da güçlendirmektedir.

Güvenlik güçleri, iktidarın ya da iktidara
yakın olanların değil, devletin ve tüm
toplumun her türlü güvenliğini, aynı
duyarlılık, ciddiyet ve sorumluluk anlayışı
içerisinde güvence altına almakla yükümlüdür.
Oysa, medyanın da net bir biçimde gözler önüne
serdiği gibi, güvenlik güçleri, cumhuriyetin
temel ilkelerini ve çeşitli yasaları alenen
ihlal eden kimi kimseler ve gruplara karşı büyük
bir hoşgörüyle yaklaşırken, demokratik
yöntemlerle hak arayan ya da tepkilerini dile getirmeye çalışan
öğrenci, işçi ve memur kesimine, yasaları
hiçe sayarak vahşet boyutlarına ulaşan
bir şiddet uygulamaktadır.

Halbuki, güvenlik güçleri yasalardan doğan
yetkilerini, toplumun her kesimine karşı, tarafsız,
insan haklarına ve hukuk devleti ilkesine saygılı
bir biçimde kullanmalıdır.

Son olarak; 6.11.1996 tarihinde Ankara ve İstanbul'da YÖK'e
karşı tepkilerini dile getirmek isteyen öğrencilere
uygulanan ölçüsüz şiddet, güvenlik
güçlerinin toplumdaki konumunun ciddî biçimde
irdelenmesini zorunlu kılmaktadır. Zira, son olaylarda
güvenlik güçlerinin, öğrencilerin kafasına
acımasızca cop salladıkları ve kız
öğrencilerin saçlarından tutarak sürükledikleri,
bunlarla da yetinmeyerek köpekleri öğrencilerin
üzerine saldırttıkları televizyon ekranlarından
ibretle izlenmiştir.

Bu koşullarda, başta öğrenciler ve aileleri
olmak üzere, toplumun geniş kesimlerinde güvenlik
güçlerine karşı telafisi güç,
nefrete dönüşmeye hazır bir tepki oluşmaya
başladığı gözlemlenmektedir.

Güvenlik güçleri açısından
münferit yaklaşımlar olarak görülmek
istenen bu tür baskı ve şiddet uygulamaları,
toplumda giderek bunların güvenlik güçlerinin
genel tavrı olarak algılanmasına yol açmaktadır.
Bu da, tüm güvenlik camiasını ve demokratik
hukuk devletini töhmet altında bırakmaktadır.

Son birkaç ay içerisinde üst düzey güvenlik
gücü mensuplarının da aralarında
bulunduğu, çeşitli yasadışı
organize suç örgütlerinin ortaya çıkması,
bir yandan güvenlik güçlerini toplumdaki saygınlığını
zedelerken, bir yandan da demoralize olmasına neden olmaktadır.
Tüm bu olgular, toplumun her kesiminin her zaman yardımına
gereksinim duyduğu birçok önemli müesseseyi
yıpratmaktadır.

Hiç kimsenin yasaları egemen kılmak, halkın
malını ve canını korumak gibi erdemli
bir görevi üstlenen güvenlik güçlerinin
saygınlığını zedelemeye hakkı
yoktur.

Bu yaşamsal öneme sahip müessesenin toplumdaki
saygınlık ve güvenirliliğini yeniden kazanabilmesi
amacıyla ;

1- Güvenlik güçleri görevlerini yaparken,
ilgili yasa ve mevzuatların dışında,
siyasî baskı altında kalıyorlar mı?

2 - Personel seçiminde, devletin Anayasa ve yasalarla belirlenmiş
temel ilkeleri dışında bazı ideolojiler
etken midir?

3- Çok önemli toplumsal görevler üstlenmek
üzere istihdam edilen güvenlik güçlerinin,
eğitimleri doğru ve yeterli midir?

4- Güvenlik güçlerinin şiddet kullanmaları,
kendi bireysel tercihlerinden mi, yoksa üst makamların
baskılarından mı kaynaklanmaktadır?

5- Güvenlik güçlerince şiddet kullanılarak
gözaltına alınanların çok büyük
çoğunluğunun bağımsız yargı
tarafından serbest bırakılmasının,
güvenlik güçlerinin önyargılı
davranmasından mı, bilgisizliklerinden mi kaynaklanmaktadır?

6- Güvenlik güçleri kimi olaylarda gösterdiği
hoşgörü ve sağduyuyu, öğrenci, işçi
ve memurlara neden göstermemektedir?

7- Son öğrenci olaylarında, güvenlik güçlerinin
özellikle genç kız öğrencilere karşı
vahşete dönüşen bir şiddet uygulamaları,
psikolojik sorunlarından mı kaynaklanmaktadır?

8- Medya mensupları neden, bir süredir güvenlik
güçlerinin şiddet uyguladıkları
gruplar arasında yer almaktadır?

9- Çocuk yaştaki öğrencilere karşı
acımasızca şiddet kullanırlarken, cuma
namazlarını rejim karşıtı bir
gösteriye dönüştüren ve ibadet eden
yurttaşlarımızı huzursuz ederken, güvenlik
güçlerine de saldıran gruplara karşı,
güvenlik güçleri neden çekingen davranmaktadır?

10- Güvenlik teşkilatı içerisinde, intihar
ve benzeri vakaların artmasında, özlük
haklarıyla ekonomik ve meslekî tatminsizliğin
yanı sıra, çalışma koşullarından
kaynaklanan psikolojik sorunlar ve baskıların rolü
var mıdır?

Soruların yanıtlarını araştırmak
ve güvenlik güçlerini toplumla kucaklaştıracak
bir eğitim düzeyine kavuşturmak üzere bir
reorganizasyona gidilmesinin yararlı olup olmayacağının
belirlenmesi amacıyla, Anayasanın 98 ve İçtüzüğün
104 ve 105 inci maddeleri uyarınca, bir Meclis araştırması
açılmasını saygılarımızla
arz ve teklif ederiz.

1- Durmuş Fikir Sağlar (İçel)

2- Yahya Şimşek (Bursa)

3- Bekir Kumbul (Antalya)

4- Yusuf Öztop (Antalya)

5- Celal Topkan (Adıyaman)

6- Atilâ Sav (Hatay)

7- Mustafa Kul (Erzincan)

8- Mustafa Yıldız (Erzincan)

9- Zeki Çakıroğlu (Muğla)

10- Ali Topuz (İstanbul)

11- Adnan Keskin (Denizli)

12- Sabri Ergül (İzmir)

13- Fuat Çay (Hatay)

14- Şahin Ulusoy (Tokat)

15- Birgen Keleş (İzmir)

16- Nihat Matkap (Hatay)

17- İsmet Önder Kırlı (Balıkesir)

18- Oya Araslı (İçel)

19- Önder Sav (Ankara)

20- Mahmut Işık (Sıvas)

21- Orhan Veli Yıldırım (Tunceli)

22- Nezir Büyükcengiz (Konya)

23- Yılmaz Ateş (Ankara)

24- Eşref Erdem (Ankara)

25- Ahmet Güryüz Ketenci (İstanbul)

26- Ali Rıza Bodur (İzmir)

27- Onur Kumbaracıbaşı (Kocaeli)

28- Algan Hacaloğlu (İstanbul)

29- Fatih Atay (Aydın)

30- Mehmet Moğultay (İstanbul)

31- Hikmet Çetin (Gaziantep)

32- Erol Çevikçe (Adana)

33- Mehmet Sevigen (İstanbul)

34- İrfan Gürpınar (Kırklareli)

35- Ayhan Fırat (Malatya)

36- Ercan Karakaş (İstanbul)

37- İsmet Atalay (Ardahan)

38- Ahmet Küçük (Çanakkale)

39- Aydın Güven Gürkan (İzmir)

40- Ali Şahin (Kahramanmaraş)

41- Ali Haydar Şahin (Çorum)

42- Altan Öymen (İstanbul)

43- Haydar Oymak (Amasya)

44- Murat Karayalçın (Samsun)

BAŞKAN - Önerge gündemde yerini alacak, Meclis
araştırması açılıp açılmaması
konusundaki öngörüşme, sırasında
yapılacaktır.

Danışma Kurulunun bir önerisi vardır;
okutuyorum:

IV. - ÖNERİLER

A) DANIŞMA KURULU ÖNERİSİ

1. - Genel Kurulun çalışma saatlerinin
yeniden düzenlenmesi ile 13.11.1996 Çarşamba
günkü birleşimde sözlü soruların
görüşülmemesine ilişkin Danışma
Kurulu önerisi

Danışma Kurulu Önerisi

No: 36 Tarihi: 13.11.1996

Genel Kurulun 13.11.1996 Çarşamba ve 14.11.1996 Perşembe
günleri 15.00-22.00 saatleri arasında çalışmalarını
sürdürmesinin ve 13.11.1996 Çarşamba günkü
Birleşimde sözlü soruların görüşülmemesinin
Genel Kurulun onayına sunulması Danışma
Kurulunca uygun görülmüştür.

Hasan Korkmazcan

Türkiye Büyük Millet Meclisi

Başkanı V.

Temel Karamollaoğlu Murat Başesgioğlu

RP Grubu Başkanvekili ANAP Grubu Başkanvekili

Saffet Arıkan Bedük H. Hüsamettin Özkan

DYP Grubu Başkanvekili DSP Grubu Başkanvekili

Nihat Matkap

CHP Grubu Başkanvekili

BAŞKAN - Öneri üzerinde söz talebi?.. Yok.

Öneriyi oylarınıza sunuyorum: Kabul edenler...
Kabul etmeyenler... Öneri kabul edilmiştir.

Sayın milletvekilleri, şimdi kabul buyurduğunuz
öneri muvacehesinde gündemin, doğrudan "Kanun
Tasarı ve Teklifler ile Komisyonlardan Gelen Diğer
İşler" bölümüne geçmemiz
gerekiyor ve şimdi, biz, gündemin bu bölümünden
çalışmalarımızı devam
ettireceğiz.

V. - KANUN TASARI VE TEKLİFLERİYLE KOMİSYONLARDAN


GELEN DİĞER İŞLER

1. - 926 Sayılı Türk Silahlı Kuvvetleri
Personel Kanununa Bir Geçici Madde Eklenmesine İlişkin
488 Sayılı Kanun Hükmünde Kararname ve
Millî Savunma Komisyonu Raporu (1/215) (S. Sayısı
: 23)

BAŞKAN - Sayın milletvekilleri, 926 Sayılı
Türk Silahlı Kuvvetleri Personel Kanununa Bir Geçici
Madde Eklenmesine İlişkin 488 Sayılı
Kanun Hükmünde Kararname ve Millî Savunma Komisyonu
raporunun görüşülmesine kaldığımız
yerden devam edeceğiz.

Komisyon hazır mı?.. Yok.

Hükümet?.. Hazır değil.

Görüşmeler ertelenmiştir.

Sayın milletvekilleri, beni duyabiliyor musunuz?..

Sayın milletvekilleri...Sayın milletvekilleri...
Sayın Bakanlar Kurulu sıraları... Rica ediyorum...
Sayın milletvekillerinden rica ediyorum, iş takiplerimizi
Genel Kurul çalışmalarının dışında
yapalım... Lütfen... Buradan biz takip edemiyoruz
rica ediyorum... Sayın milletvekilleri...

ALGAN HACALOĞLU (İstanbul) - Sayın Başkan,
milletvekilleri iş takip eder mi?

BAŞKAN - Efendim, gayet tabiî, köye gidecek bir
elektriğin, köye gidecek bir PTT santralının,
bir gölet yapımının, bir barajın
eksik kalan bölümünün yapılmasını
milletvekilleri takip eder, en tabiî görevidir. Bunları
hepimiz yapıyoruz zaman zaman.

Sayın milletvekilleri, rica ediyorum... Bakınız,
bir kanun müzakere edeceğiz.

2. - Özürlüler İdaresi Başkanlığı
Kurulmasına ve Özürlülerin Durumları
ile İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısı ve Sağlık,
Aile, Çalışma ve Sosyal İşler
Komisyonu Raporu (1/438) (S. Sayısı : 101)

BAŞKAN - Özürlüler İdaresi Başkanlığı
Kurulmasına ve Özürlülerin Durumları
ile İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısı ve Sağlık,
Aile, Çalışma ve Sosyal İşler
Komisyonu raporunun müzakeresine başlayacağız.

Komisyon hazır mı efendim? Komisyon hazır
değil.

Müzakere ertelenmiştir.

3. - Uyuşturucu ve Psikotrop Maddelerin Kaçakçılığı
ile Karaparanın Aklanmasının Önlenmesine
İlişkin Kanun Tasarısı ve Adalet, İçişleri
ve Plan ve Bütçe komisyonları raporları
(1/413) (S. Sayısı : 124) (1)

BAŞKAN - Uyuşturucu ve Psikotrop Maddelerin Kaçakçılığıyla
Kara Paranın Aklanmasının Önlenmesine
İlişkin Kanun Tasarısı ve Adalet, İçişleri
ve Plan ve Bütçe Komisyonları raporlarının
müzakeresine başlıyoruz.

Komisyon hazır mı? Hazır.

Hükümet?.. Hazır.

Komisyon raporunun okunup okunmaması hususunu oylarınıza
sunacağım: Komisyon raporunun okunmasını
kabul edenler... Etmeyenler... Komisyon raporunun okunması
kabul edilmemiştir.

Efendim, tasarının tümü üzerinde,
gruplar adına; CHP Grubu adına Sayın Sav,
DSP Grubu adına Sayın Temizel, ANAP Grubu adına
Sayın Özdemir; kişisel söz talebinde bulunan
ve ısrar eden Sayın Neidim söz istemişlerdir.

Sayın Sav, buyurun efendim. (CHP sıralarından
alkışlar)

CHP GRUBU ADINA ATİLÂ SAV (Hatay) - Sayın
Başkan, Yüce Meclisin sayın üyeleri; bugün,
huzurunuzda bulunan kanun tasarısı, son derece önemli
ve yaşamsal bir konuyu düzenliyor.

Her suç, toplum düzenini bozar; ancak, kimi eylemler
vardır ki, yalnız toplumun iç düzenini
değil, uluslararası toplumu ve tüm insanlığı
ilgilendirir. Uyuşturucu ve psikotrop maddeler kaçakçılığı
ve silah kaçakçılığı gibi
suçlar bu türdendir. Bunlar, ulusal sınırları
aşarak, tüm insanlığa yönelen bir tehdit
oluşturmaktadır. Bu tür suçların
kazandırdığı çıkarların
büyüklüğü baştan çıkarıcıdır,
aşırı zenginleştiricidir; bu nedenle,
çok emekle kazanılan az kazancın yanında,
son derece çekici olmaktadır. Bu tür suçların,
kamu düzeninin boşluklarından yararlanarak örgütlenen
ve suçu, giderek olağan bir düzen haline getiren
türüne "mafya" diyoruz.

Gerçekten, dün, burada, tüm Meclisin, Meclis
gruplarının desteklediği bir araştırma
önergesi tartışıldı ve bu araştırma
önergesiyle toplumumuzdaki mafyalaşmanın ne
kadar yaygın bir hastalık haline geldiği konusunda
Meclisin araştırma yapması isteği ve önerisi
oybirliğiyle kabul edildi.

Toplum içerisinde yasalar ve yasal düzen zamanla aşınabilir
ve bazı yasaların, toplumun gelişmelerini
yeterince izleyememesi nedeniyle toplum içerisinde bir
ikinci düzen oluşur. Toplumun, yasal ve hukukî
kamu düzeninin yanında oluşan bu ikinci düzen,
son derece tehlikeli boyutlara varmış bulunmaktadır.

Sayın Başkan!..

BAŞKAN - Sayın Sav, bir dakikanızı
rica edeyim. Uğultudan şikâyetçisiniz değil
mi efendim?

ZEKİ ÇAKIROĞLU (Muğla) - Biz de şikâyetçiyiz.

BAŞKAN - Efendim, hepimiz şikâyetçiyiz;
bu, biraz da salonun şeklinden, akustiğinden kaynaklanıyor.

Sayın milletvekilleri, rica ediyorum, sayın hatibi
dinleyelim; çok önemli bir konu görüşülüyor.

Buyurun efendim.

ATİLÂ SAV (Devamla) - Mafya, aslında, 19 uncu
Yüzyıl Sicilyasında Fransız işgaline
karşı bir milliyetçi hareket gibi başlamış;
zaten, mafya sözcüğü de onun kısaltılması
"bütün Fransızlara ölüm, yaşasın
İtalya" sözcüklerinden oluşuyor. Önce
bir direnme hareketi olarak başlayan bu ör-

(1) 124 S. Sayılı Basmayazı tutanağa
eklidir.

gütlenme, giderek, kendi öz toplumunun üzerinde
de baskı kuran bir harekete dönüşmüş
ve çok halisane niyetlerle başlatılan bu hareket,
yüz yılı aşkın süredir İtalyan
toplumunu, özellikle Sicilya toplumunu baskısı
altında bulundurmuş.

Günümüzde de mafya, artık, uluslararası
düzeyde çalışan bir suç örgütü
ya da örgütlü suçların bir gelişimi,
bir oluşumu, bir aşaması olmuş. Bunların,
özellikle, uyuşturucu kaçakçılığı,
silah kaçakçılığı gibi
türleri, insan neslini ve uluslararası toplumu tehdit
eden boyutta olduğu için, uluslararası kuruluşlarca
da bu örgütlenmeye karşı, önlem alınması
gereği gündeme gelmiş.

Yüce Meclisin huzurundaki yasa tasarısı, 1988
tarihli Viyana Sözleşmesi diye anılan Birleşmiş
Milletlerin Uyuşturucu ve Psikotrop Maddelerin Kaçakçılığına
Karşı Sözleşmedir. Bunun yanı sıra,
Karaparanın Aklanması, Aranması, Zaptedilmesi
ve Müsadere Edilmesi Hakkında Avrupa Konseyi Sözleşmesi
de, 1990 yılında kabul edilmiştir. Türkiye,
bunlardan birincisine, yani, 1988 tarihli Viyana Sözleşmesine
hazırlık aşamasında katılmış
ve imzalamış; ama, henüz bu sözleşme,
Türkiye Büyük Millet Meclisinin onayına
ulaşmamıştır. İkinci sözleşmeye
ise, henüz katılmış bulunmuyoruz.

Bu nedenle, Yüce Meclisin huzurunda bulunan bu tasarı,
ululararası sözleşmelerden önce ulusal
hukuk düzenimizin, mevzuatımızın bir
düzenlenmesi anlamına gelmektedir; bunun önemi
büyüktür ve hiç kuşkusuz, bu yasanın
çıkmasından sonra uluslararası sözleşmelerin
de kabulü için gereken işlemler önümüzdeki
dönemde yapılacaktır, yapılmalıdır.

Tasarı, aslında, karaparayı suç haline
getirmiyor. Çünkü, karapara, zaten, bir suç
işlenmesi sonucunda elde edilen çıkardır,
paradır, menfaattır ya da parayla ölçülebilen
evraktır, menkul ya da gayrimenkul değerlerdir. 1990
tarihli Avrupa Konseyi Sözleşmesi de bu tanımı
yapmaktadır. Burada önemli olan, tasarıyla
getirilen, aklama eyleminin suç haline getirilmesi ve devletçe
bu suçun izlenmesi, kovuşturulması ve karaparanın
müsadere edilmesi konusunda gerekli örgütü
kurmak ve bunun için gereken altyapıyı, hukukî
kuralları tamamlamaktır.

Tasarının kodifikasyonu bakımından
bazı elverişli olmayan düzenlemeler var; onlarla
ilgili görüşlerimizi ve önerilerimizi tasarının
maddeleri üzerinde görüşmeler yapılırken
sunacağız. Bunlardan bir tanesi, karaparanın
tanımı üzerindedir. Hükümet tasarısında
karaparanın tanımı, Viyana ve Avrupa Konseyi
Sözleşmesindeki tanımın aynı olarak
düzenlenmiş ve sunulmuştur; ancak, tasarının,
İçişleri Komisyonu, Adalet Komisyonu ve Plan
ve Bütçe Komisyonundaki değişimleri sırasında
bu tanım değiştirilmiş ve tadadî
bir tanım yapılmış, saymaca yöntemiyle
bir tanım yapılmış, tüm suçlardan
elde edilen çıkarlar yerine, bazı suçlar
sayılarak gösterilmiş; ki, bunu doğru bir
tanım olmadığını, bu yöntemin
daha çok kapsam maddesi olarak kullanıldığını
biliyoruz. Bu nedenle, tanımın yine uluslararası
hukuk düzeninde olduğu gibi, Avrupa Sözleşmesinde
olduğu gibi, bütünüyle "tüm suçlardan
elde edilen çıkarlar" şeklinde yazılmasını,
düzenlenmesini öneriyoruz.

Buna mukabil, asıl önemli olan, karaparanın
aklanması, ki, suç odur; kanunun asıl hedefi,
karaparanın kendisi değil, karaparanın aklanmasıdır.
Bu itibarla, aklamayı tanım maddesine koymamış
olan Hükümet tasarısındaki bu eksiklik,
daha sonra Plan ve Bütçe Komisyonundaki düzenlemede
değiştirilmiş, düzeltilmiş ve madde,
bu bakımdan daha geniş kapsamlı bir hale getirilmiştir.

Değerli arkadaşlarım, hiç kuşkusuz,
karaparanın Türk toplumunu son derece rahatsız
eden bir boyuta ulaştığını dünkü
müzakerelerde bütün sözcüler dile getirdiler.
Aynı şekilde, karaparanın toplum içerisinde
çok yaygınlaşması ve âdeta akparayı
bastıran bir yaşam düzeni haline gelmiş
olması, toplumumuz için çok ciddî bir
tehlike sunmaktadır.

Karaparanın aklanması suçları, yalnız
Türkiye'yi ve iç hukukumuzu değil, uluslararası
hukuku da ilgilendirmektedir; çünkü, karapara
aklamasıyla zenginlik elde eden Batı ülkeleri
vardır. Bunların, karapara aklanması işlemlerini
özendirmeleri, teşvik etmeleri sonucundadır
ki, uluslararası piyasada, karaparayla mücadele etmek
daha da zor hale gelmiştir.

Yasa tasarısı "Malî Suçlar Araştırma
Kurulu" adıyla bir organ oluşturmaktadır.
Bu organın, Hükümet tasarısında,
bağlı bulunduğu merkezî örgütlenme
Başbakanlıktır ve doğrusu da budur; çünkü,
devletin tüm para işlemleri, Başbakanlığa
bağlı Hazine Müsteşarlığı
tarafından yönetilmektedir. Karapara da karaparanın
aklanması suçları da devletin para işleriyle
ve para düzeniyle ilgili olduğu için, bu organın
Başbakanlığa ve Hazine Müsteşarlığına
bakan, onunla görevli olan Devlet Bakanlığına
bağlanması, herhalde, Maliye Bakanlığına
bağlı bir örgüt kurmaktan daha uygun olacaktır.
Bunları, maddelerine geçtiğimiz zaman, yine,
öneri olarak Yüce Kurulun huzuruna sunacağız.

Sözlerime son verirken, biz, Cumhuriyet Halk Partisi olarak,
karaparanın aklanmasının önlenmesi ve
uyuşturucu maddeler ve psikotrop maddelerin kaçakçılığıyla
mücadele edilmesi için yapılmış
olan bu düzenlemenin çok yararlı ve doğru
bir düzenleme olduğunu, bazı düzeltmeler
yapılmak koşuluyla, gelecek için toplumumuza
çok verimli yararlar sunacağı düşüncesiyle,
yasa tasarısını desteklediğimizi bilgilerinize
sunuyor, hepinize en içten saygılarımı
sunuyorum efendim.

Teşekkür ederim. (CHP ve DSP sıralarından
alkışlar)

BAŞKAN - Sayın Sav, teşekkür ediyorum.

Demokratik Sol Parti Grubu adına, Sayın Temizel;
buyurun. (DSP sıralarından alkışlar)

DSP GRUBU ADINA ZEKERİYA TEMİZEL (İstanbul)
- Sayın Başkan, sayın milletvekilleri; Türkiye
Büyük Millet Meclisi komisyonlarının asgarî
müştereklerde de olsa üzerinde mutabakat sağladıkları,
istisnasız tüm partilerin gerekliliğine inandığı
ve hazırlık aşamasında elinden gelen
her türlü gayreti sarf ettiği bir yasa tasarısı,
kısacası, karaparanın aklanmasının
önlenmesine ilişkin yasa tasarısı üzerinde,
Demokratik Sol Partinin görüşlerini açıklamak
üzere söz almış bulunuyorum; sözlerime
başlarken hepinizi saygıyla selamlıyorum.

Değerli milletvekilleri, yasa tasarısı, Türkiye
Büyük Millet Meclisinin gündeminde çok uzun
süredir beklemesine karşın, komisyonlarda böyle
bir yasa için oldukça kısa denilebilecek
bir süre içinde görüşüldü.
Eğer, Türkiye Büyük Millet Meclisi Genel Kurulu,
bu görüşmeleri çok dikkatli bir şekilde
izlemez ve bu çalışmalara katılamazsa,
yasanın istenildiği gibi sonuçlar vermeyeceğinden
endişe ederiz. O nedenle, bu yasa tasarısının
ne gibi düzenlemeler getirdiğini, en azından,
Genel Kurulun, gerçek bir iradeyle ve olayın ayrıntılarına
inerek incelenmesinde büyük yarar görüyoruz.

Değerli milletvekilleri, hepinizin bildiği gibi, günümüzde
özellikle uyuşturucu ve silah kaçakçılığı
başta olmak üzere, terörizm, adam kaçırma,
şantaj, çocuk ve kadın ticareti gibi fiilleri
genelde örgüt meydana getirerek işleyenler, bundan,
yüksek kazançlar elde etmektedirler. Bu şekilde
işlenen suçların önlenebilmesi, bu fiillerin
faillerini cezalandırmanın yanı sıra,
bu tür eylemleri cazip hale getiren suçun doğurduğu
kazanca el konulması, suçları işleyip
yakalanmayan kişilerin ya da bunlardan yakalananların
cezaî takibattan kurtulan suç ortaklarının
ekonomik yönden yasadışı yollarla güçlenmeleri
ve dolayısıyla, aynı türden suçları
yeniden işleme olanaklarının ortadan kaldırılması
hükümlerine hukuk sistemlerinin bağlı olmasıyla
veya sahip olmasıyla sağlanır ve gereklidir.
İşte, bu tür hükümlere sahip olmamak,
diğer ülkelerde olduğu gibi, Türkiye'de de,
hukuk sisteminde oldukça önemli bir boşluk yaratıyor
idi.

Değerli milletvekilleri, narkotik işlemlerden kaynaklanan
karaparaya karşı uluslararası çalışmalar,
taa 1961 yılında, Birleşmiş Milletler
nezdinde imzalanan bir sözleşmeyle başlamış,
daha sonra uygulamanın kapsamı genişlemiş;
1971 yılında psikotrop maddeler de eklenerek, sözleşme,
günün sorunlarına yanıt verecek bir hale
getirilmeye çalışılmıştır.
Birleşmiş Milletler Örgütü, 1988 yılında,
Viyana'da, Narkotik İlaçlar ve Psikotrop Maddelerin
Yasadışı Dolaşımına Karşı
Sözleşmeyi onaylamak suretiyle ve ülkemiz de bu
sözleşmeye 1995 yılında yine bu Parlamentonun
onayıyla katılmak suretiyle, bu konudaki ilerleme
oldukça iyi bir aşamaya getirilmiştir.

Değerli milletvekilleri, yine bu sözleşmenin ışığında,
7 gelişmiş ülkenin, OECD bünyesinde oluşturmuş
oldukları Malî Eylem Grubu kurulmuş ve Malî
Eylem Grubunun temel görevi, karaparanın aklanmasının
önlenmesine ilişkin çalışmaları
yapmak olarak belirlenmiştir.

BAŞKAN - Sayın milletvekilleri, görüyorum
ki, Sayın hatip, mecburen durup, ne konuşuyorlar
diye sizi dinliyor; rica ediyorum.

Sayın miletvekilleri...

Efendim, buyurun.

ZEKERİYA TEMİZEL (Devamla) - Teşekkür
ederim Sayın Başkan.

Gerekliliğine gerçekten yürekten inandığımız
bir yasa çalışmasına tüm milletvekili
arkadaşlarımızın katkılarının
olacağına inandığımızdan dolayı,
böyle bir ortamın yaratılmasını
gerekli bulduğumuzdan dolayı, haddimizi aşarak,
bazen böyle bir tavır sergiliyoruz, bağışlayın.

Değerli milletvekilleri, Malî Eylem Grubu, bu çalışmaları
sırasında, karaparanın tanımlanması
ve karapara aklama suçlarının önlenmesiyle
ilgili olarak bir seri tavsiye kararı geliştirmiştir.
Türkiye 1991 yılında bu tavsiye kararlarını
imzalamış, yani, bu kararları onaylayacağını
kabul etmiştir. 1988 yılındaki Viyana Konvansiyonu,
karaparanın aklanması eyleminin suç olarak
kabulünü önermiş, ancak, aradan geçen
süre içerisinde Türkiye bunu suç olarak
ortaya koyamamıştır. Karaparanın aklanması
suçu, başlangıçta sadece uyuşturucu
ve benzeri maddelerin kaçakçılığından
elde edilen kaynakların aklanması şeklinde
tanımlanmışken, daha sonra bu kapsam genişletilmiş
ve hangi cürümlerden elde edilen paraların karapara
ve nelerin de karapara aklamaya dayanak teşkil edeceği
konusunun belirlenmesi konusu ülkelere bırakılmıştır.
Bunun üzerine, ülkeler, kendi mevzuatlarına ve
ekonomik durumlarına, sosyal durumlarına göre
hangi eylemlerin karapara sayılması gerektiğini
ve karapara aklama suçunun ne olması gerektiğini,
kendi hukukî mevzuatlarında düzeltmeler yapmak
suretiyle, gereken hukukî sisteme sahip olmuşlardır.

Değerli milletvekilleri, Türkiye, aradan geçen
zamana karşın, karaparanın aklanması
suçunu suç olarak kabul edememiştir. Peki,
karapara aklama suçu, suç olarak kabul edilmeyince
ne olmuştur? Karapara aklama suçu, suç olarak
kabul edilmeyince, uluslararası dayanışma
ve uluslararası çalışmalardan, Türkiye,
dışlanmıştır; çünkü,
bir ülkede bir fiilin suç olmaması, o fiilin
o ülkede takibini engellemektedir. Örnek vermek gerekirse,
karapara aklama suçunu oluşturan suçlardan
kazanılan paraların aklanmak üzere Türkiye'ye
gönderilmesi halinde, diğer ülkelerin taleplerine
karşın, Türkiye, bu paralara el koyma olanağına
sahip olamamıştır, el koyamamıştır.
Yine, aynı şekilde, Türkiye'de elde edilen karaparanın
başka ülkelerde aklanması halinde de, Türkiye,
bu ülkelerden bu paralara el konulması konusunda talepte
bulunamamıştır.

Yine, uluslararası dayanışmanın gereğinden
olarak, özellikle bu tür uluslarararası büyük
kaçakçılık faaliyetlerinde, kontrollü
teslimatın da hukukumuzda yer almaması nedeniyle,
Türkiye, bu olaylardan da dışlanmak zorunda
kalmıştır.

Türkiye'de bu mücadeleler, bataklığı
kurutmak yerine sivrisinek mücadelesi şeklinde yürütülegelmiştir.

Değerli milletvekilleri, karaparayla mücadelenin ülkemiz
açısından çok büyük önemi
vardır. Özellikle, 1980 sonrasında, karapara
kazanma olanaklarının oldukça artmış
olması ve sermaye hareketlerinin serbestleştirilmesi,
bu alandaki faaliyetlerin niteliğini oldukça genişletmiş
ve yasadışı faaliyetlerin aşırı
gelişmesi sonucunu yaratmıştır. Devlet,
neredeyse, yurttaşlarının temel haklarını
koruyamaz hale gelmiştir. Bu durumda, vergisini düzenli
olarak ödeyen kişilerin, haksız rekabet ortamı
içerisinde faaliyette bulunmalarına neden olunmuştur.

Ayrıca, sermaye hareketleri serbestliği kararları
yanında, sıcakparanın Türkiye'ye akması
konusunda getirilen teşvikler, başka ülkelerde
elde edilen karaparanın Türkiye'de aklanması
için oldukça büyük bir olanak yaratmış,
zemin hazırlamıştır.

Değerli milletvekilleri, bu koşullar altında
Türkiye, karapara aklama suçuyla ilgili yasal düzenlemesini
yapmazsa ne olur? Bu koşullar altında, Türkiye,
uluslararası dayanışma ve kurulan örgütlerden
dışlanır. Türkiye'nin buralardan dışlanmasının
anlamı ne olur, onu takdirlerinize bırakıyorum,
ne kadar ilgilendiğiniz ölçüsünde.

Değerli milletvekilleri, karapara aklama suçu, Türk
hukuk sistemindeki oldukça önemli bir boşluğu
dolduracaktır diyoruz. Karapara aklama suçunun ne
olduğu konusunun, ikili bir tanımlamayla, yasa tasarısıyla
yürürlüğe konulmaya çalışıldığını
burada sizlere ifade etmek istiyorum. Birinci düzenleme,
karaparaya kaynaklık edecek olan suçun ve hangi
fiillerden elde edilen paranın karapara sayılacağının
tanımlanmasını içermektedir. Karaparayı
tanımlamadığınız zaman, karapara
aklama suçunu da tanımlayamazsınız.
Şu anda önünüzdeki yasa tasarısı,
sizlere hangi faaliyetlerden ve hangi suçlardan elde edilen
paraların karapara sayılacağını,
bunların aklanması halinde ve sisteme sokulması
halinde de hangi cezaların getirileceğini içermektedir.

Karapara, bu tanımı itibariyle ülkeden ülkeye
çok geniş olarak tanımlanabileceği gibi,
tadadî olarak sınırlı tutulma olanağına
da sahiptir; ancak, ülkelerin sosyoekonomik durumu, bu tanımlamanın
çok hassas olarak yapılmasını gerektirmektedir.

Bizim, bu yasa tasarısı çalışmaları
sırasında gönlümüzden geçen
konu, en azından cezaî alt sınırı
bir yılın üstündeki hürriyeti bağlayıcı
cezayı gerektiren cürümlerin ve suçlardan
elde edilen paraların karapara olarak sayılması
şeklindeydi.

Değerli milletvekilleri, bu yasa tasarısının
bir uzlaşma yasa tasarısı olduğunun, dolayısıyla
kapsamın bu kadar geniş tutulmasının
uygulamada sorunlar yaratacığının ve
uygulamanın başlangıçta ölü
doğacağının söylenmesi üzerine,
bizler de, belirli konularda, tadadî olarak suçların
sayılması konusundaki düzenlemeye rıza
gösterdik ve bu konsensüs ortaya çıktı.

Oradan sonra gelen düzenleme, karaparanın aklaması
suçudur. Karapara nasıl aklanmaktadır?

Değerli milletvekilleri, karaparanın aklanmasıyla
ilgili olarak dünyada uygulanan belli başlı
üç grup yöntem vardır, üç
grup içerisinde bunları özetleyebiliriz.

Karaparanın aklanmasıyla ilgili olarak birinci yöntem;
nakdin, fizikî olarak elden çıkartılmasına
ilişkindir. Hepinizin bildiği gibi, karapara, konusunda
suç teşkil eden olaylardan sağlanan para genellikle
nakit olarak elde edilir, malî sistemin içerisinde
falan yer almaz. Dolayısıyla, karapara aklama suçundaki
birinci aşama, bu şekilde elde edilen paraların,
nakitlerin sistemin içerisine sokulmasıdır;
örneğin, bir yabancı bankaya yatırılmasıdır,
bir Türk bankasına yatırılmasıdır;
bir Türk bankasından bir yabancı bankaya gönderilmesidir;
bir bankaya yatırılıp, kredi kartı
kullanımı suretiyle kullanılmasına
olanak tanımaktır. Böylece, para karşılığı
cinayet işleyen birisinin elde etmiş olduğu parayı
götürüp de bankaya yatırması veya
kendisinin ortaya çıkmasından kuşkulandığı
için üçüncü bir kişiye, muteber
bir kişiye vererek "şu parayı götür,
benim adıma bankaya yatır" demesi, onun da
bankaya yatırması, bu paranın kaynağı
cinayet karşılığı olduğundan
dolayı, karapara aklama suçudur.

Değerli milletvekilleri, karapara aklamada ikinci bir yöntem,
mevduat transferleri; mevduatın tahvil, hisse senedi gibi
malî araçlara dönüştürülmesi;
pahalı lüks malların satın alınması
ve bunların tekrar elden çıkarılması;
gayrimenkule yatırım yapılması; bina
satın alınması; örneğin, Boğaz'da
bir yalının satın alınarak, belirli
bir süre sonra, çok yüksek değerden satışının
gösterilmesi; eğlence ve turizm sektöründen,
özellikle kumardan büyük ölçüde
para kazanıldığının söylenmesi
ve bununla ilgili olarak düzenlemelerin yapılmasıdır.

Karapara aklamasında en son aşama, üçüncü
aşama da, yasal olmayan kaynağa yasallık kazandırmak
için, bunun servete dönüştürülmesidir.
Yasal olmayan kaynaklardan elde edilen paraların servete
dönüştürülmesi, genellikle, Türkiye'nin
geçmiş yıllarda yaşamış
olduğu hayalî ihracata yasallık kazandırmak
için çok yüksek değerlerde faturalar alınması
ya da naylon faturalar alınması ve bu faturaların
düzenlenmesi yoluyla ve değişik teknikler kullanılarak,
bu kazançlarının meşruymuş gibi,
yurtdışından ihracat karşılığında
gelir elde ediliyormuş gibi gösterilmesidir.

Elbette ki, karapara aklama yöntemlerinin hepsini, bu üç
grup içerisine sığıyor, bundan başka
yok diye bırakmak mümkün değildir. O nedenle,
karapara aklama suçu ve bundan sonra bu suçun ortaya
çıkarılmasıyla ilgili teknikler, bu
amaçla kurulan örgütün çok ciddî
çalışmalar yapması, bu amaçla
kurulan koordinasyon kurulunun gerekli özveriyi göstermesi
ve oradan gelecek önerilerin de Parlamentoda kabul edilmesi
suretiyle olanaklı olabilir. Biz, bu tür çalışmaların,
bu özveri içerisinde gerçekleştirileceğine
inanıyoruz.

Değerli milletvekilleri, size, Plan ve Bütçe Komisyonunda
da Sayın Adalet Bakanı tarafından kullanılan
bir örnekle, getirdiğiniz yasal düzenleme konusunda
son bir açıklama yaparak sözlerimi bitirmek
istiyorum.

Karapara ve karaparanın kaynağı olarak belirtilen
suçlar, aslında, bu tasarıyla suç
olarak ihdas edilmemektedir. Bunlar, Türk hukuk sisteminde
suç olarak var olan, yer alan suçlardır.
Dolayısıyla "karapara" adı altında
burada hiçbir yeni suç ihdas edilmemektedir. 1918
sayılı Yasa kapsamına giren suçlar,
6136 sayılı Yasa kapsamına giren suçlar,
2863 sayılı Yasa kapsamına giren suçlar,
Türk Ceza Kanununun burada sayılan maddeleri... Bunların
hepsi Türk hukuk sisteminde vardır. Dolayısıyla,
bu tasarı, hiçbir yeni suç, karapara elde
etme anlamında bir anlam ifade etmemektedir. Eğer,
bu suçlardan herhangi birini işlemek suretiyle bir
para elde ediliyorsa, sadece bu paranın kara olduğunu
belirtmektedir yasa tasarısı. Yani, cinayet, para
karşılığında işleniyorsa,
orada elde edilen para karadır, silah kaçakçılığından
elde edilen para karadır, Türkiye'nin güvenliği
aleyhine para karşılığı casusluk
yapılıyorsa, bir suç işleniyorsa, casusun
elde ettiği bu para karadır. Dolayısıyla,
karapara deyimiyle Türk hukuk sistemine hiçbir yeni
suç getirilmemektedir. Burada ihdas edilen yeni suç,
işte bu karaparanın malî sisteme sokulmak suretiyle,
buna bir meşruiyet kazandırılması çabasının
suç olarak kabul edilmesidir. Eğer bu suçların
hepsi varsa, bundan elde edilen paranın da karapara olduğunu
kabul ediyorsak, buna meşruluk kazandıran insanların
suç işlediğini kabul etmek ve bu şekilde
meşruiyet kazandırmaya yönelik bütün
eylemlerden elde edilen nemalar da dahil olmak üzere, bunu
müsadere etmek, işte bu yasanın temel hedeflerinden
biridir ve amacıdır.

Hepiniz bilirsiniz, bu, birçok Türk filmine konu olmuş
bir konudur: "Ben, adam öldüreyim para karşılığında
da, hiç değilse çocuklarım kurtulsun"
derler.

Değerli arkadaşlar, işte olay bu. Yani, insanların
suç işleyip de herhangi bir bedel elde etmeleri halinde,
bunun yanlarına kâr kalmayacağının
bu tasarıyla ortaya konulmasıdır.

Suç karşılığında elde edilen
miktarın veya paranın müsaderesi, ilgili kanun
hükümlerinde de vardır. Ancak, bu para, eğer
suçun ortaya çıkarılmasına
ilişkin süreç uzunsa, beş on yıl
içerisinde 10 katına, 20 katına, bazen de
belirlenemeyecek kadar yüksek değerlere baliğ olmaktadır.
Dolayısıyla, ilgili yasa hükümlerine göre
verilen müsadere kararı veya ceza ödendikten
sonra bile, ilgililerin elinde oldukça önemli miktarda
bir karapara kalma olasılığı vardır.
İşte bu tasarı "nemaları da"
demek suretiyle, bunların müsaderesine olanak tanımaktadır.

Değerli milletvekilleri, bu tasarıyla getirilen tanımların,
bu tasarıyla Türk hukuk sistemine sokulan tanımların,
Türk hukuk sisteminin çok önemli bir gereksinimini
karşılayacağına inandığımız
için, Demokratik Sol Parti olarak bu tasarıyı
destekliyoruz ve elimizden gelen katkıyı gösterdik.

Gönlümüz, kaynağı suç olan her
türlü gelirin karapara olarak tanımlanmasından
ve bunların aklanmasına ilişkin işlemlerin
de, bu yasa çerçevesinde, cezaî takibata ve
müsadereye tabi olmasından yanadır; ancak,
bu tür uzlaşmalarda, uzlaşma ilkelerine sadık
kalmanın gerekliliği nedeniyle, bu haliyle de, tasarıya
olumlu oy vereceğimizi belirtiyor, hepinize saygılar
sunuyorum. (DSP ve CHP sıralarından alkışlar)

BAŞKAN - Sayın Temizel, teşekkür ediyorum
efendim.

Anavatan Partisi Grubu adına, Sayın Biltekin Özdemir;
buyurun efendim. (ANAP sıralarından alkışlar)

ANAP GRUBU ADINA BİLTEKİN ÖZDEMİR (Samsun)
- Sayın Başkan, Büyük Millet Meclisinin
sayın üyeleri; bugün, Türkiye Büyük
Millet Meclisinin saygınlığını
doğrudan doğruya etkileyecek bir yasal düzenlemeyle
karşı karşıyayız.

Sayın milletvekilleri, önceki hükümetler
döneminde hazırlanıp benim Plan ve Bütçe
Komisyonu Başkanlığım sırasında
da Plan ve Bütçe Komisyonunda, Anavatan Partisinden
ve diğer partilerden arkadaşlarımızın
yoğun ilgi ve çalışmaları sonucunda
değerlendirilerek huzurunuza getirilmiş bulunan karaparanın
aklanmasının önlenmesine dair bu düzenlemenin,
Büyük Millet Meclisi ve Türk toplumunun geleceği
açısından çok özel bir yeri olduğunu
vurgulamak isterim.

Sayın milletvekilleri, Türkiye Büyük Millet
Meclisi, halkın egemenlik hakkının kullanıldığı
en yüce makamdır. Bu yüksek ve onurlu makamda
bulunan biz milletvekillerine düşen çeşitli
görevler vardır. Biz, milletvekilleri olarak, toplumumuzun
ve halkımızın yararına her çabayı
göstermek durumundayız; Türkiye Büyük
Millet Meclisinin saygınlığı adına,
her çabayı göstermek durumundayız. Milletvekillerinin
saygınlığı konusunda, onların
saygınlığını koruma konusunda,
davranışlarımızla, çalışmalarımızla
ve çabalarımızla, her türlü gayretin
içerisinde olmalıyız.

Öte yandan, meclisleri çalıştırmak
da hükümetlerin görevidir. Hükümetler,
gerekli yasal düzenlemeleri esas itibariyle hazırlarlar,
komisyonda o çalışmalara destek ve yön
verirler ve kanunların çıkışının
birinci amili olurlar. Kanunların çıkışında
hükümetlerin görevi ne kadar büyükse,
uygulanışında ve uygulanışının
sonuçlarının Türk toplumunun hizmetine
sunuluşunda da, hem yetkileri o kadar yüksektir hem
de, doğal olarak, sorumlulukları o kadar yüksektir.

Sayın milletvekilleri, bugünlerde, Türkiye Büyük
Millet Meclisi, Hükümet ve ilgili bakanlıklarımız,
başta İçişleri Bakanlığımız,
Türk kamuoyu önünde büyük bir sınav
vermektedir. Türkiye'de, bugün, siyasî gücün,
karapara gücünün ve silahlı eylem gücünün,
birleşerek, çıkar birliği yaparak, devleti
teslim alma gibi bir çaba içerisinde olduğunu
üzülürek izliyoruz. Türkiye'de, devletin otoritesi
zaafa uğratılmaya çalışılmaktadır;
kısmen de sağlanmıştır bu. Meşru
olmayan menfaat tertipleri devlete sirayet etmektedir, kamu görevlilerine
sirayet etmektedir, belki de siyasetçilere bulaşmıştır.
Bu, bir kanser mikrobudur ve kesinlikle, devletten, siyasetten
uzaklaştırılması gerekir.

Bu konuda, şükranla ifade edeyim, Türk basını
olayın üzerindedir; duyarlılıkla değerlendirmektedir
ve ümit ediyorum, Türk basını, bu konudaki
tutumunu, geçici bir manşet düzenleme dönemiyle
sınırlı tutmayacak ve olayların aydınlığa
kavuşmasına, sonuçlandırılmasına
kadar, titiz olarak, konu üzerinde ilgisini esirgemeyecektir.

Basınımızdan bazı kısa ibareler
sunuyorum: Bakınız, Milliyet Gazetesinde, Sayın
Akbal "Türkiye Büyük Millet Meclisi, siyasetin
mafyalaşmasına karşı kesin ve ısrarlı
bir tavır almak durumundadır" diyor. Ne kadar
yerinde bir tespit.

Değerli arkadaşlarım, Hürriyet Gazetesinde,
Anavatan Partisi önergesinden, dünkü çalışmalarımızla
ilgili bir alıntı sunuyorum "Devletin karar
mekanizmaları arasına sızarak, her türlü
yasadışı kirli ilişkilerini sürdüren
mafya, terör ve uyuşturucu örgütleri, bir
yandan devleti zaafa uğratırken, bir yandan da toplumsal
çürümeye sebep olmakta ve devletin bu odaklar
tarafından kuşatıldığı iddialarını
pekiştirmektedir."

Zaman Gazetesinde, bir başka arkadaşımız,
Sayın İdris Gürsoy "Susurluk'taki kazadan
yola çıkıp, Türkiye Büyük
Millet Meclisini hedef almak, demokrasinin kalbi olan Parlamentoyu
yıpratıcı yayınlar yapmak, kimseye
yarar sağlamaz" diyerek, bize, görevimizin özenle
üzerinde durmamızı tavsiye ediyor. Yine, bir
başka gazetemizde, Cumhuriyet Gazetesinde, Sayın
Oral Çalışlar "Hâlâ Meclisten
umutlu ve cesur sözler duymayı bekliyorum" diyor.

Arkadaşlar, Yeni Şafak Gazetesinden de alıntı
sunuyorum...

BAŞKAN - Sayın Özdemir, efendim, o konuya, Genel
Kurulumuz, Parlamentomuz yeterli hassasiyeti gösterdi; bir
de komisyon oluşturdu efendim. Siz bugünkü...

BİLTEKİN ÖZDEMİR (Devamla) - Bağlantısını
kuracağım Sayın Başkan; doğrudan bağlantılı
bir konu çünkü.

ALİ OĞUZ (İstanbul) - Sayın Özdemir
hızını alamamış.

BAŞKAN - Sayın Özdemir, bu konuda bir komisyon
kuruldu.

Buyurun efendim.

BİLTEKİN ÖZDEMİR (Devamla) - Sayın
Başkan, biraz sabır buyurursanız, ne kadar
direkt bağlantısı olduğunu arz edeceğim.

Yeni Şafak Gazetesinde, Sayın Ahmet Taşgetiren
aynı konuyu işliyor. Yine, Sabah Gazetesinde Sayın
Hasan Cemal "Karanlığı aydınlığa
çevirecek siyasal irade nerede?" diye soruyor.

Değerli arkadaşlarım, bütün bunların
sonucunda şuraya varıyoruz: Bütün bu faaliyetlerin
sonunda maddî ve gayri meşru bir çıkar
hedeflenmektedir. İşte, bu maddî ve gayri meşru
menfaatların tümüne, toplamına karapara
denilir; bunların tamamına karapara denilir. Biz,
bugün, bu karapara belasının önlenmesine
yardımcı olacak -ve dünkü olaylarla da
bağlantısı içerisinde- bunu engelleyecek
bir çalışmanın önünde ve
içindeyiz.

Bu karapara belası nelere yol açar arkadaşlar;
hepimiz biliyoruz; ama, huzurunuzda tekrar arz edeceğim: Bir
defa, siyasî irtikap yaratır. Siyasî irtikap
ne demektir; tek taraflı olarak, karşı tarafı,
vatandaşlarımızı cebren, icbar ederek
veyahut da ikna ederek menfaat teminine zorlamaya yol açmak.
Bunu, isterseniz, halk anlatımıyla "siyasî
rüşvet" diye tanımlayalım. Karapara,
buna yol açar. Bu karapara, vergidışı,
kayıtdışı ekonomiyi yaratır.
Bugün bütün bilimadamlarının yaptığı
bir hesaplamaya göre, ülkemizde, 1997 rakamlarıyla,
en az 6 ilâ 10 katrilyonluk bir kayıtdışı
ekonomi cereyan etmektedir. Bu paranın da gözesi karaparadır
arkadaşlar. Gözesi karaparadır, oradan kaynaklanmaktadır
bu karapara belası. Tabiî, bu kaynaklar yerli yerinde
kullanılamadığı için ülkemizin
kalkınmasına engel olur. Ülkemizin saygınlığını
zedeler.

Arkadaşlar, ülkemizin finansman kurumları ve
uluslararası camiadaki yeri, sırf bu uyuşturucu
madde kaçakçılığı ve bu
karapara belası yüzünden büyük kredi
kaybetmiştir ve etmeye de devam etmektedir. Bu itibarla,
bugünkü tasarı, bu olayların önlenmesiyle
doğrudan, birinci derecede önemli ve ilgili bir kanundur.
Bu karapara, aynı zamanda, ülkemizin iç ve
dış güvenliğini zedeler, terörü
besler.

Sayın Başkanın takdir edecekleri gibi, bunun
dünkü konularla da doğrudan ilgisi vardır.
Bu karapara, devleti de kirletir, kamu görevlilerini de kirletir;
örtülü işleri cazip kılar, örtülü
işlere ilgiyi artırır, örtülüden
medet umanların keyfine göredir bu. Bu karaparayı
önlememiz lazım. Bu karaparanın aklanmasını
da muhakkak önlememiz lazım.

Arkadaşlar, kişisel çıkar ile toplumsal
çıkar çatışdığı
zaman, elbette, toplumsal çıkarın yanında
olmak zorundayız. Niçin; çünkü,
o zaman, halkın yararını, toplumun yararını
gözetmiş oluruz. İşte, bu karaparanın
önlenmesi de, bazılarının çıkarına
taş koymak, çanına taş koymaktır;
ama, toplumun geleceğine, aydınlığına
ışık tutmak anlamına gelecektir.

Değerli arkadaşlarım, bütün bu işlemler,
uygulamalar, olaylar sadece ülkemiz için değil,
tabiî, başka ülkeler için de geçerli
olmuştur; ama, ne yazık ki, bu konuda en çok
ülkemiz istismar edilmektedir, biraz da bulunduğu coğrafî
konum itibariyle. O yüzden, on yıl kadar önce,
bu konuda, uyuşturucu maddelerin kaçakçılığının
ve buna benzer fiilerden doğan menfaatların, yani,
karaparanın önlenmesine ilişkin olmak üzere,
Birleşmiş Milletler sözleşmesi akdedilmiştir.
Birçok ülkede bu konular bir yasal dayanağa kavuşturulmuştur;
sıra ülkemize gelmiştir, geç bile kalınmıştır.
Burada, sadece kişisel çıkarla kalınmamakta,
insanlık suçları işlenmekte ve ülkemizin
parçalanmasına kadar varan etkileri olmaktadır.

Bu, bir kısır döngüdür arkadaşlar;
karapara, çıkarları kollar, o çıkarlar
da karapara faaliyetlerini tekrar besler. Bu, öyle bir kısır
döngüdür ki, bir yerden bunun mutlak surette kırılması
gerekir. İşte, bu düzenleme, bunun kırılacağı
düzenlemelerden birisidir, bu karapara kısır
döngüsünün veya fasit dairesinin kırılacağı
unsurlardan birisidir; bu düzenleme, bunu kıracaktır.

Karapara belası nasıl cereyan ediyor, nasıl
aklanma istikametinde yol alıyor, bunu, arkadaşlarımız
kısmen izah ettiler. Bunun en büyük unsuru kıyı
bankacılığından geçmektedir. Aslında,
Kıbrıs'taki bankacılık da buna yardımcı
olmaktadır. Sırdaş hesaplardan döviz
tevdiat hesaplarına doğru kayışlar, karaparayı
besler, yabancı sermaye görüntülü yatırımlar
besler; arkasında ne olduğunu bilmiyorsunuz. Bizim
dışarıdan sağlanan dışborçlarımızı
da burası besler. İşte, o, sıcak para
diye ifade edilen paraların içerisinde kara kaynaklar
vardır, meşru olmayan kaynaklar vardır. Türkiye'de,
teşvikli yatırımların, proforma fatura
şişkinliklerinin de karaparadan bir hayli beslendiği
bilinmektedir.

Arkadaşlar, Türkiye'de, nesebi gayrisahih servetler
oluşuyor, nesebi gayrisahih zenginlikler oluşuyor
ve nesebi gayrisahih zenginler oluşuyor, varlıklar
oluşuyor, orta kademede görev alan zengin kamu görevlileri
oluşuyor; lüks tüketim artıyor, birdenbire
artıyor; kayıtdışı, vergidışı
ekonomi büyüyor, kamunun kaynakları kuruyor.
Hükümet, işin başından beri kaynak
aramaya kalkışıyor; şu anda getirdiği
kaynak paketlerinin hiçbirisi, hepiniz de biliyorsunuz,
sadra şifa bir kaynak değildir. Sadece, devletin elindeki
birikmiş mal varlıklarının nakte çevrilmesinden
başka hiçbir şey, gerçekten, değildir;
bunu göreceğiz. İşte, kaynak buradadır
arkadaşlar. Kaynağı, Hükümete sunuyorum:
Karaparanın ve kayıtdışı ekonominin
önlenmesi, en iyi kaynaktır, en tutarlı kaynaktır,
en verimli kaynaktır. Türkiye'de liberal ekonomiyi,
serbest rekabet rejimini, özgür toplumu, girişim
özgürlüğünü destekleyecek yaklaşım
buradadır. Bunu, Hükümetin de bilgisine sunuyorum.
Hiçbir suretle kara olaylara teslim olmayalım, Büyük
Millet Meclisi olmamalıdır; olmadığını
da, her vesileyle ispat etmeliyiz. Bunlardan birisi de, bugün
huzurumuzdadır.

Değerli arkadaşlarım, burada, arkadaşlarım
izah ettiler. Biz yeni bir suç tanımlaması
ihdas etmiyoruz. Bugün, Türk Ceza Kanununa göre
veya çeşitli kanunlarımızla, suç
düzenleyen hükümlere aykırı fiilleri
sonucu menfaat temin etmiş olanların temin ettikleri
bu menfaatların karapara olduğunu tarif ediyoruz ve
bu parayı, bizzat edinenlerin veya dolaylı şekilde
bu parayı sahiplenenlerin, kullananların, bu parayı,
bu kaynağı tasarruf edenlerin, bu kaynağı
aklamaya kalkışmalarının suç
olduğunu belirtiyoruz ve onun cezasını öngörüyoruz.
Ayrıca, bunun hangi kuruluşlarda, ne şekilde,
nasıl izleneceğini, inceleneceğini düzenliyoruz.
Bu tasarının özünde getirmiş olduğu
olay budur.

Böylece, Türkiye'de uyuşturucu madde kaçacılığına
bu kanunun iyi uygulanması halinde darbe indirilecektir;
gümrük kaçacılığına
önemli ölçüde darbe indirilecektir; silah
kaçakçılığına, kadın
ticaretine darbe indirilecektir; organ nakli kaçakçılığı
aynı şekilde önlenecektir; tarihî ve kültürel
varlıklarımızın kaçırılması
önemli ölçüde engellenecektir; naylon faturacılıkla
benzeri hileli vergi suçlarıyla gelir sağlayanların
bu fiileri de bu kapsama alınmak suretiyle ağır
derecede cezalandırılacaktır.

Değerli arkadaşlarım, netice itibariyle şunu
arz edelim: Madde metinleri geldikçe, maddelerin içeriği
hakkında da, sizlere, ayrıntılı bilgi
sunmak üzere hazırız, sunarız.

Plan ve Bütçe Komisyonumuz, ittifak halinde, dikkatli
bir çalışmayla, birlikte ve verimli bir şekilde,
karaparanın aklanmasının önlenmesine
dair şu düzenlemeyi hazırlamış
ve huzurunuza getirmiştir. Türk toplumuna ve Türk
mevzuatına, bu düzenlemeyi kavuşturmanın
onurunu, Büyük Millet Meclisi üyeleri olarak, hepimiz
birlikte tadacağız.

Bütün malî ve ekonomik düzenlemelerin önünde
yer alan bir malî düzenlemedir bu. Karaparanın
aklanmasının önlenmesi, kayıtdışı
ekonominin, diğer vergi düzenlemelerinin, diğer ekonomik
düzenlemelerin, diğer malî düzenlemelerin,
tümünün önünde yer alması gereken
ve hepsinden önce yürürlüğe konulması
gereken bir düzenlemedir; niçin; çünkü,
bütün bunların amacı, bir şekilde,
meşru olmayan şekillerde elde edilen kazançları
önlemek veya cezalandırmaktır; bunun birinci
unsuru da budur.

Aynı şekilde, bu düzenleme, siyasetin ve yönetimin
temizlenmesine de katkıda bulunacaktır. Meşru
olmayan kaynaklardan beslenen siyasî rekabeti Türk
toplumunun yararına düşünmek, hiçbirimizin
haddi değildir; buna, Türk toplumu layık değildir.
Türk toplumunun, halkın önüne çıkarız,
açıklıkla görüş ve fikirlerimizi
anlatırız, hizmet tarzımızı
anlatırız; ama, menfaat ilişkileriyle Türk
toplumunu etkileyerek alacağımız sonuçların,
ne alanlara ne de verenlere bir hayrı olmaz arkadaşlar.

Arkadaşlar, bu düzenlemeyle, serbest rekabet rejimini,
kendi kuralları içerisinde işlerliğe kavuşturarak,
kaynakların en verimli biçimde kullanımını
ve en adil biçimde dağılımını
da sağlama imkânımız olur.

Aynı şekilde, bu düzenlemenin, Türkiye'de,
gerçekten, büyük bir rahatsızlık
unsuru olan kayıtdışı ekonominin önlenmesinde
de önemli katkıları olacağını;
kamu maliyesine, kamu yönetimine, Hükümete ve ülkemize
yararlı sonuçlar getireceğini düşünüyoruz
ve Anavatan Partisi Grubu adına; bu tasarının,
başından beri olduğu gibi, bugün de, kabulü
için yanında olduğumuzu belirtiyor, bu tasarının
kabulü için, Büyük Millet Meclisinin ittifakla
destek vermesini talep ediyor; Partim ve şahsım adına,
hepinize saygılarımı sunuyorum. (Alkışlar)

BAŞKAN - Sayın Özdemir, teşekkür
ediyorum efendim.

Doğru Yol Partisi Grubu adına, Sayın Cevher
Cevheri; buyurun. (DYP ve RP sıralarından alkışlar)

DYP GRUBU ADINA İ. CEVHER CEVHERİ (Adana) - Sayın
Başkan, sayın milletvekilleri; Uyuşturucu ve
Psikotrop Maddelerin Kaçakçılığı
ve Karaparanın Aklanmasının Önlenmesine
İlişkin Kanun Tasarısı üzerinde
Doğru Yol Partisi Grubunun görüşlerini ifade
etmek üzere söz almış bulunuyorum; Yüce
Meclisi saygılarımla selamlarım.

Uyuşturucu ve karaparayla mücadele meselesi, birçok
ülkede olduğu gibi, bizim ülkemizin de, bizim Parlamentomuzun
da en önemli gündem maddelerinden birini teşkil
etmektedir. Bu konuyla ilgili Birleşmiş Milletler
sözleşmesini onaylamakta ve gerekli yasal düzenlemeyi
yapmakta gecikmeyle bizi itham eden bazı Batılı
ülkeler, ne yazık ki, iş mücadeleye geldiğinde,
bizim gösterdiğimiz kararlılığı
gösterememektedirler.

Uyuşturucu ve silah kaçakçılığı
tescilli birtakım kişi ve örgütleri himaye
eden, barındıran ve ekonomik olarak güçlenmelerine
katkıda bulunan bazı Batı ülkeleri,
bu manada, bizi eleştirmektedirler. O ülkelerden bazıları,
birtakım insanların kendi halklarından çaldıkları
servetlere bekçilik yapmaktadırlar.

Bugünkü basında yer alan bir habere göre,
birkısım üçüncü dünya
ülkeleri liderlerinin, bir Batı ülkesinin bankalarındaki
servetleri toplamının 150 milyar dolara ulaştığı
ifade edilmektedir. Banka sırdaşlığı
ya da banka ketumiyeti bahanesiyle, sır vermeden muhafaza
ettikleri bu servetlerden, faiz vermek bir yana, bekçilik
ücreti kesmektedirler.

Uyuştucu kullanılması konusunda, bizim cemiyetimizin,
ahlakî değerleriyle, kanunlarımızdaki
sert müeyyideler sayesinde, birkısım Batı
ülkelerine nazaran daha az bir tehdit altında olduğunu
söyleyebiliriz; ancak, buna rağmen, uyuşturucu
ile mücadeledeki gayret ve başarılarımız,
her türlü takdirin üzerindedir.

Bu tasarının gecikmesiyle, en basit olayları
dahi istismar ederek aleyhimizde kullanmayı kendine iş
edinen bazı çevreler, ellerine yeni bir koz geçirmiş
olmanın adeta heyecanını yaşamaktadırlar.
Tasarının kanunlaşmasıyla, hem dış
taahhütlerimize bağlılığımızı
ortaya koymuş hem de uyuşturucu ve karaparayla mücadelede,
kanunî dayanaklarımızı güçlendirmiş
olacağız.

Sayın Başkan, sayın milletvekilleri; uyuşturucu
madde ve silah kaçakçılığı
başta olmak üzere, şantaj, adam kaçırma,
zorla alacak tahsili gibi organize suçlar yoluyla, zaman
zaman önemli gelir kaynakları elde edildiği bir
vakıadır. Bu gerçek hem bizim ülkemiz
için hem de gelişmiş, azgelişmiş
bütün ülkeler için geçerlidir. Bu
suretle elde edilen gelirler, işlenecek aynı nitelikteki
suçların failerine önemli bir finans kaynağı
oluşturduğu gibi, sisteme dahil edilerek aklanmasıyla,
piyasaların yozlaşmasına ve kirlenmesine yol
açmaktadır. Bu suçları işleyenler
kimi zaman yakalanamamakta veya cezaî takibattan kurtulabilmektedirler.
Ellerinde oluşan büyük fonlar, birçok ülkenin
toplum düzenini tehdit eder haldedir. Suç kaynaklı
gelirlerin ülkelerin ekonomilerine girmeleri ve bu gelirleri
oluşturan cürümlerin önlenmesi maksadıyla
beynelmilel platformlarda birçok çalışma
yapılmıştır ve yapılmaktadır.
Avrupa Konseyi Bakanlar Komitesinin 27 Haziran 1980 tarihli toplantısında
kabul edilen tavsiye kararı, bu tehlikeye işaret
edilen ilk uluslararası belgedir.

Amerika Birleşik Devletleri, Japonya, Kanada, Almanya, Fransa
ve İngiltere başta olmak üzere, 12 ülkenin
merkez bankası başkanlarıyla, denetim otoritelerinden
oluşan Basel Komitesi, Aralık 1988'de yayımladığı
ilkeler bildirisiyle, malî kurumların, karapara aklayıcıları
tarafından kullanılmasını önlemek
maksadıyla, almaları gereken tedbirleri belirlemiştir.

1988 tarihli Uyuşturucu ve Psikotrop Maddelerin Kaçakçılığına
Karşı Birleşmiş Milletler Sözleşmesi,
ülkemizce derhal imzalanmış ve 22.11.1995 tarih
ve 4136 sayılı Kanun ile onaylanması uygun
bulunmuştur; ekli beyanla birlikte onaylanması ise,
Bakanlar Kurulunca kararlaştırıldıktan
sonra, 11 Şubat 1996 tarihli Resmî Gazetede yayımlanmıştır.

Sözleşmenin onaylanması, uluslararası
zeminlerde taahhütlerimize bağlılığımız
bakımından nispi bir rahatlama getirmiş ise
de, iç hukukta paralel düzenlemelerin yapılabilmesi
bugüne kadar mümkün olamamıştır.
Öte yandan, G-7 ülkeleri Temmuz 1989 zirvesinde, uyuşturucu
ticaretiyle bağlantılı malî konuların,
malî sorunların ele alınması ve karaparanın
aklanmasıyla mücadeleye yönelik mevzuat arasında
uyum sağlanması amacıyla, Malî Eylem Görev
Grubunu teşkil etmiştir. OECD üyesi ülkelerden
oluşan bu grup, 40 adet tavsiye kararı alarak yayımlamıştır.

Malî Eylem Görev Grubu, Haziran 1995'te Lahey'de yaptığı
toplantı sonucu kabul ettiği raporunda, Türkiye'yi,
tavsiyeleri yerine getirmemekle ve gereken yasal düzenlemeleri
yapmamakla eleştirmiştir. Bu görev grubu, tavsiyelerine
uymayan ülkelere çeşitli müeyyideler uygulamaktadır.
O ülkenin yakın takibe alınması, o ülkenin
bakanlarına uyarı yazıları yazılması
ve üst düzey bir heyetin, inceleme için o ülkeye
gönderilmesi şeklindeki müeyyideler Türkiye'ye
uygulanmıştır.

Malî Eylem Görev Grubu, bu müeyyidelerle de yetinmeyip,
25 Haziran 1996 tarihine kadar yasal düzenlemenin yapılmaması
halinde, gruba üye ülkelerin ticarî ve malî
kuruluşlarına, ülkemizdeki kişi ve kuruluşlarla
olan ilişkilerine özel dikkat göstermelerini tavsiye
edeceğini ülkemize bildirmiştir. Ancak, içinde
bulunduğumuz siyasî durum, siyasî konjonktür
dikkate alınarak, bu yaptırımın uygulanması
belli bir süre için ertelenmiştir.

Yasal düzenlemelerin gecikmesi halinde, bu müeyyidelere
ilaveten, en ağır müeyyide olan, Malî Eylem
Görev Grubu üyeliğimizin askıya alınmasının
gündeme geleceği de aşikârdır. Ayrıca,
ülkemizin, yabancı finans kuruluşlarıyla
olan ilişkileri de, mutlaka olumsuz etkilenecektir. Kaldı
ki, bizim ülkemizin, büyük fedakârlıklar
pahasına, uyuşturucu madde kaçakçılığını
önleme konusunda elde ettiği haklı başarılara
da gölge düşeceğinden, ya da bu başarının
ikinci plana itileceğinden endişe duymaktayız.

Sayın Başkan, sayın milletvekilleri; önümüzdeki
tasarı, bütün bu mülahazalarla, içhukukumuzda
yapılması gereken değişiklik ve ilaveleri
ihtiva etmektedir. Bu tasarı ile, suçtan sağlanan
gelirlere meşruiyet kazandırılması,
hukuk sistemimizde suç olarak tarif edilmekte ve bu tür
gelirlerin müsadere imkânı doğmaktadır.
Ayrıca, bu tasarının yasalaşmasıyla,
Kontrollü Teslimat Kurumunun da yine mevzuatımızda
uygulanması imkânı, fırsatı
doğmuş olacaktır.

Karaparanın aklanmasının önlenmesi amacıyla,
malî hareketlerin, malî konuların, uzman kuruluşlar
aracılığıyla takibi, denetlenmesi ve
bu tip çalışmaların planlanması
ve koordinasyonu mümkün olacaktır. Yine, bu tasarıyla,
uyuşturucu imalinde zorunlu olan bazı maddelerin
denetimi fırsatı da doğmuş olacaktır.

Tasarı kanunlaştığı takdirde, 1988
tarihli Birleşmiş Milletler Sözleşmesinin
tatbik imkânı, yolu açılacağı
gibi, Malî Eylem Grubunun, uymayı taahhüt ettiğimiz
40 adet tavsiye kararı karşısında da
pozisyonumuz iyileşecektir. Ayrıca, terör örgütleri
finans kaynaklarının kurutulması yönünde
de önemli bir adım atılacağı inancındayız.

Sayın Başkan, sayın milletvekilleri; özetle
sunmaya çalıştığım bu düşünceler
çerçevesinde, Doğru Yol Partisi Grubu olarak,
tasarıyı desteklediğimizi beyan ediyor, ülkemizin
dışpolitikası bakımından, süratle
kanunlaşması lüzumuna işaret ederek, Yüce
Meclisi saygılarımla selamlıyorum. (DYP ve
RP sıralarından alkışlar)

BAŞKAN - Sayın Cevheri, teşekkür ediyorum
efendim.

Refah Partisi Grubu adına Sayın Açba; buyurun
efendim. (RP sıralarından alkışlar)

RP GRUBU ADINA SAİT AÇBA (Afyon) - Sayın
Başkan, değerli milletvekilleri; karaparanın
aklanmasının önlenmesiyle ilgili kanun tasarısı
üzerinde, Refah Partisinin görüşlerini ifade
etmek üzere söz almış bulunuyorum; hepinizi
saygıyla selamlıyorum.

Karapara konusunda, bütün ülkeler için geçerli
olan ortak bir tanımı vermek mümkün değildir.
Bazı ülkeler, suç sayılan her türlü
fiillerden elde edilen para ve her türlü menfaat ve
değeri karapara olarak sayarken, bazı ülkeler
de, karaparayı, uyuşturucu ile, bazı ülkeler
de, uyuşturucu artı terörle ve daha değişik
biçimlerde tanımlamaktadırlar.

Meclise intikal eden yasa tasarısı çerçevesinde,
karapara tanımı içinde, 1918 sayılı
Kaçakçılığın Men ve Takibine
Dair Kanun, 6136 sayılı Ateşli Silahlar ve
Bıçaklar Hakkında Kanun, 2238 sayılı
Organ ve Doku Alınması, Saklanması, Aşılanması
ve Nakli Hakkında Kanun, 2863 sayılı Kültür
ve Tabiat Varlıklarını Koruma Kanunu, 765
sayılı Türk Ceza Kanununun, devletin şahsiyetini
ilgilendiren cürümlerle ilgili maddeleri, yine, Vergi
Usul Kanununun bazı maddelerinde sayılan suçların
işlenmesi sonucu ortaya çıkan para, her türlü
menfaat ve değeri kapsamaktadır.

Sayın Başkan, değerli milletvekilleri; bu geniş
kapsam içerisinde, geniş çerçevede
değerlendirme yapmak yerine, bilhassa, ülkemiz açısından
önemli olan uyuşturucu ve terör boyutu üzerinde,
toplumsal boyutu üzerinde meseleyi değerlendirmek istiyorum.

Bugün, gerek gelişmiş ülkeler açısından
gerekse gelişmekte olan ülkeler açısından
uyuşturucu ve psikotrop maddelere olan bağımlılık,
üzerinde önemle durulması ve çözülmesi
gereken bir sorun olarak ortada durmaktadır.

Türkiye, jeostratejik ve jeopolitik konumu itibariyle, dünyada
en stratejik konuma sahip olan ülkelerden biridir. Bu konumu,
Türkiye'ye, pek çok avantajlar sağlar iken, uyuşturucu
konusunda, pek çok dezavantajları beraberinde getirmektedir.

Türkiye, dünya uyuşturucu trafiği üzerinde
transit ülke konumundadır. Uyuşturucu üretim
merkezleri açısından, yine, uyuşturucu
tüketim merkezleri açısından Türkiye'nin
konumu çok net bir şekilde değerlendirildiğinde,
gerçekten, bu kanunun ülkemiz açısından
ne kadar önemli olduğunu da anlamış oluruz.

Dünya uyuşturucu üretim ve dağıtım
merkezlerine baktığımızda "altın
hilal ülkeleri" dediğimiz Afganistan, Pakistan ve
İran; yine "altın üçgen ülkeleri"
dediğimiz Laos, Tayland, Burma ile Güney Amerika ülkelerinden
Peru, Guatemala, Kolombiya, Meksika; bilhassa, Sovyetler'in dağılmasından
sonra Kazakistan, Özbekistan ve Türkmenistanın
başlıca önemli üretim ve dağıtım
merkezleri haline gelmiş olduğunu açıkça
belirtmek gerekir.

Bu çerçeve içerisinde, Türkiye, altın
hilal ülkelerinden, altın üçgen ülkelerinden
ve Sovyetlerden gelen uyuşturucu açısından
transit ülke konumundadır.

Dünyanın başlıca tüketim merkezlerine
baktığımızda, bu merkezlerden en önemlileri
Batı Avrupa ülkeleri ve Amerika Birleşik Devletleridir.
Bugün Batı Avrupa ülkelerinde 1,5 milyon eroin
bağımlısı vardır ve Batı
Avrupa ülkelerinde bir yılda 95 ton eroin tüketilmektedir.
Bu 95 ton eroinin yüzde 75'i altın hilal ülkelerinden
gelmektedir. Bilhassa Sovyetlerin Afganistan'dan çekilmesinden
sonra bu bölgede önemli ölçüde bir
üretim patlaması olmuştur. 1979 yılında
200 ton olan üretimin, 1994 yılında 2 500 tona
çıkmış olduğu tahmin edilmektedir.

Altın hilal ülkelerinden ve Orta Asya'dan gelen uyuşturucu,
Türkiye'ye, bir taraftan karayoluyla, diğer taraftan
denizyoluyla girmektedir. Karayoluyla giriş, Afganistan,
Pakistan, İran ve sınır ülkelerinden
yapılmakta; yine, bir başka yol da, Sovyetlerin çökmesinden
sonra Kafkaslar, Hazar Denizi, Ermenistan ve Gürcistan şeklinde
olmaktadır. Denizyoluyla giriş ise Afganistan, Pakistan,
Karaçi, Süveyş Kanalı, Akdeniz ve Lübnan'dan
ve oradan da, sınır ülkelerinden Türkiye'ye
intikal etmektedir. Türkiye'ye intikal eden bu uyuşturucu,
Türkiye'den, önemli tüketim merkezleri olan Batı
Avrupa'ya ve Amerika Birleşik Devletlerine nakledilmektedir.

Tabiî, Türkiye'den çıkışta
da hem karayolu kullanılmakta hem de denizyolu kullanılmaktadır.
Karayolu olarak Kapıkule Sınır Kapısı
kullanılmakta, denizyolu olarak da ro-ro seferlerinden
faydalanılmakta; bir taraftan Haydarpaşa-Köstence
ro-ro seferlerinden, diğer taraftan da Derince-Trieste ro-ro
seferlerinden faydalanılmak suretiyle, uyuşturucu,
Avrupa'ya ve oradan da Amerika Birleşik Devletlerine aktarılmaktadır.

Uyuşturucu trafiğinin Türkiye'de, terörle
çok yakından ilişkisi vardır. Terörün
finansman kaynağı uyuşturucuya dayanmaktadır.
PKK, uyuşturucu trafiğini iki şekilde yürütmektedir:
Birinci olarak, ana şebekeye taşeron olarak aktarmakta,
ikinci olarak da, çok küçük miktarda yapmış
olduğu üretimi yine bu pazarlarda pazarlamaktadır.

Türkiye üzerinden geçen uyuşturucu trafiğinin
yüzde 30 ilâ 40'ı PKK tarafından kontrol
edilmekte ve Avrupa'ya giren uyuşturucunun ise yüzde
93'ü, yine, PKK tarafından kontrol edilmektedir. PKK,
bununla da yetinmeyerek, bilhassa, Güney Amerika merkezli
kokain karteli olan Medellin karteliyle işbirliği yapmakta
ve yine, Avrupa'ya getirilen kokainin taşeronluğunu
yapmaktadır. Avrupa'ya gelen kokain, Çek ve Slovak
Cumhuriyetleri üzerinden PKK kanalıyla Almanya'ya
ulaştırılmakta, oradan da, Avrupa ülkelerine
dağıtılmaktadır.

Dünyada uyuşturucudan elde edilen karaparanın
aklanma merkezlerine baktığımızda, önemli
merkezlerin oluştuğunu görürüz. Bu merkezler
içinde, Hong Kong, Bangkok, New York, Panama, Cenevre,
Monako, Karaçi ve İstanbul da yer almaktadır.
Bilhassa, bu merkezler içinde İsviçre'nin
çok önemli bir yeri vardır. İstanbul
da son yıllarda bu merkezler arasına girmiştir
ve Güney Asya'dan gelen uyuşturucu açısından
alıcılar ve satıcılar açısından
İstanbul çok önemli bir merkezdir. Amerika
Birleşik Devletlerine giden Güney Asya uyuşturcusunun
yüzde 24'ü İstabul kanalından, Türkiye
üzerinden gitmektedir.

Dünya uyuşturucu merkezleri açısından,
İsviçre'nin, yıllardır çok
önemli bir yeri vardır; yine, karapara aklama açısından
çok önemli bir yeri vardır. İsviçre,
âdeta bir karapara aklama cennetidir. İsviçre
bankalarında, yıllardır, karapara aklanır;
yeraltı dünyası, uyuşturucu madde ve
silah kaçakçılığından elde
edilen parayı çokuluslu kaçakçı
örgütler aracılığıyla İsviçre
bankalarına yatırır. İsviçre
bankaları kaçakçıların, hayalî
ihracatçıların, gözü doymaz diktatörlerin,
gözü doymaz üst düzey bürokratların,
yine gözü doymaz siyasetçilerin sırdaşıdır.
Hayalî ihracat da bu yolla finanse edilir, hatta karşılığında
devletten vergi iadesi şeklinde vurgunlar da bu şekilde
vurulur.

Türkiye, terörürün ortadan kalkması
açısından uyuşturucuyla çok
ciddî anlamda mücadele etmek zorundadır. Uyuşturucu
konusunda, bilhassa uyuşturucu tüketimi konusunda son
on yıla bakıldığında, Türkiye'de
iyi şeylerin geliştiğini, iyi gelişmelerin
olduğunu söylemek mümkün değildir. Bugün
için Türkiye'de 50 bin civarında eroin bağımlısı
vardır. 1990 yılında esrar kullanımı,
binde 27 mertebesinde iken, 1994 yılında bu oranın
yüzde 4'e çıkmış olması;
Ankara, İstanbul ve İzmir 'de üniversite gençliği
üzerinde yapılan araştırmalar sonucuna
baktığımızda, gerçekten, hiç
iç açıcı bir sonucun olmadığını
da açıkça görmüş oluruz.
İstanbul'da ortaöğretim üzerinde yapılan
en son araştırmalarda, bu oranın yüzde
2,56'ya çıkmış olduğunu görürüz.

Uyuşturucuyla ilgili olarak, yasal çerçevenin
sağlanması, polisiye tedbirlerin güçlü
olması, meseleyi, hiçbir zaman için tek başına
çözemeyecektir. Esas çözüm, sağlam
bir toplumsal yapının sağlanmasıdır.

Sağlam bir toplumsal yapının sağlanması
yanında, bu bağlamda, uyuşturucu kültürünün
alt unsurlarını da çok iyi kavramamız
gerekmektedir. Uyuşturucu kültürünün
alt unsurlarına baktığımızda,
alkol gelmektedir, fuhuş gelmektedir, kumar gelmektedir
ve Türkiye'nin bu alandaki sosyal göstergelerine baktığımızda,
maalesef, bu alandaki sosyal göstergeler de hiç iç
açıcı değildir.

Altkültürler açısından alkolü
değerlendirdiğimizde, uyuşturucu altyapısının
temel direği olan alkol tüketimi ve alkol bağımlılığı,
Türkiye'de, önemli boyutlara ulaşmış
bulunmaktadır. Dünya Sağlık Örgütünün
yapmış olduğu araştırma sonuçlarına
göre ülkemizde 4 milyon alkolik vardır, 13 milyon
da alkol dostu mevcuttur. 1970 yılında kişi
başına alkol tüketimi 1,5 litreyken, 1980 yılında
6 litreye yükselmiştir, 1995 yılında
da, maalesef, 15 litreye yükselmiştir. 1995 yılında
alkole ödenen bedel ise 32 trilyon liradır.

Ülkeyi yönetenlerin, toplumsal yapıda nasıl
çağ atlattıkları ortadadır. Ülkemizin,
uyuşturucu probleminin ulusal felaket halini aldığı
Batı Avrupa ülkelerinin konumuna düşmemesi
açısından, Türkiye'de, uyuşturucu
konusunda, yine, uyuşturucuya yönelten altkültür
konusunda çok ciddî çalışmaların
gecikilmeden yapılması zorunluluğu vardır.

Ülkemizin konumunu, farklı altkültürler
açısından da değerlendirmek mümkündür.
Bilhassa, kültür emperyalizmi, manevî boşluk,
gösteri, zevk kültürü... Bütün bunlar,
gençleri uyuşturucuya yönelten diğer altkültürlerdir.

Uyuşturucu madde kullanımı genç yaşta
başlar. O halde, gençler, buluğ çağı
dediğimiz, karışık duyguların hâkim
olduğu, kendine güven ihtiyacının olduğu,
kendini ispatlama, sosyal hayatta etkinlik kazanma ihtiyacının
ve karşı cinse istek duymanın yoğun olduğu
çağda kötü alışkanlıklara
karşı kolayca yönelebilir. Aile, okul ve toplum
işbirliğiyle, gençlerin, bu psikolojik alanlarda
korunması zorunluluğu vardır. O halde, uyuşturucuyla
mücadelede en büyük dayanak ailedir, okuldur ve
toplumdur; yine, devlet kademelerindeki yetkililerdir.

Millî ve manevî değerlere sahip, dinî inançları
kuvvetli, güçlü sosyal kurumlara sahip milletlerin
gençleri, uyuşturucuya ve diğer zararlı
alışkanlıklara karşı kuvvetle
direnç gösterirler. O halde, uyuşturucunun panzehiri
millî ve manevî değerlerimiz ve nesilden nesile
aktarılan geleneklerimizdir; yani, toplum fertlerinin yüksek
ideallerle ve mukaddes değerlerle donatılması
zorunluluğu vardır.

General Mc Arthur'un deyimiyle "insan ve toplumları
vaktinden önce tüketen, çürüten şey,
yılların çokluğu değil, ideal yokluğudur.
Yıllar, cildi buruşturur; ancak, idealsizlik ruhları
öldürür."

Ben, Genel Kurula intikal eden bu yasa tasarısının
en kısa zamanda kanunlaşması açısından,
bütün değerli milletvekillerinin destek vereceği
ümidiyle, hepinizi saygıyla selamlıyorum. (Alkışlar)

BAŞKAN - Sayın Açba, teşekkür ediyorum
efendim.

Tümü üzerinde, kişisel söz talebi?..

AHMET NEİDİM (Sakarya) - Sayın Başkan...

BAŞKAN - Sayın Neidim, buyurun efendim. (ANAP sıralarından
alkışlar)

AHMET NEİDİM (Sakarya) - Sayın Başkan,
sayın milletvekilleri; karaparanın aklanmasının
önlenmesine ilişkin, Türkiye Büyük Millet
Meclisine sunulan Hükümet tasarısı üzerinde
şahsım adına söz almış bulunuyor,
Yüce Meclisi saygıyla selamlıyorum.

Bundan iki yıl önce, geçen parlamento döneminde,
bu kanun teklifini arkadaşlarımla beraber Meclis
Başkanlığına vermiştik. O zamanki
Hükümet, bu konunun önemli olduğunu, kendilerinin
de, bir tasarı şeklinde Meclise getireceklerini,
zamana ihtiyaçlarının olduğunu söylemişti.
Bugün, bu tasarının Meclise getirilmesinden
son derece mutluyum. Dünden sonra -çünkü,
Meclisimiz, dün, burada çok güzel bir görüntü
verdi halkımıza; yapılan incelemelerde, dün,
halkımız, en çok 3 üncü Kanalı
izlemiş- bu tasarının getirilmesi Meclis adına
da sevindirici bir olaydır.

Sayın milletvekilleri, bu tasarıyla, emek sarf etmeden,
insanların kaderleriyle oynayarak, kendi çıkarlarını
toplumun çıkarlarından ve ülkenin geleceğinden
üstün tutan bir grup insanla mücadele edilecektir.
Günümüzde, bütün dünyayı
rahatsız eden, her yıl, binlerce insanın
ölümüne neden olan uyuşturucu madde kaçakçılığını
önlemek maksadıyla, ülkelerin kendi çapında
aldıkları tedbirlerin yeterli olmadığı
zaman içerisinde ortaya çıkmış,
insanlık suçu olan uyuşturucu madde kaçakçılığına
karşı uluslararası tedbirler alınmaya
başlanmıştır. Sürdürülen
mücadelede başarı oranının giderek
arttığı görülerek, Birleşmiş
Milletlerce, bu bağlamda, uyuşturucu ve psikotrop maddeler
kaçakçılığına karşı
Birleşmiş Milletler Sözleşmesi hazırlanmış
ve üye ülkelerin katılımı istenmiştir.

1988 Konvansiyonu olarak da zikredilen bu sözleşme,
kontrollü teslimat ve uyuşturucu maddeden elde edilen
yasadışı gelirlerin müsaderesine imkân
verecek, karaparanın aklanmasını önleyici
çok önemli yeni mücadele metotları getirmektedir.

Mevzuatımızda ortaya çıkacak uyuşmazlıkların
ortadan kaldırılması, yargı muhtariyeti
ve yargının bağımsızlığı
prensiplerinin zedelenmemesi, sanık da olsa, yasalarımızla
verilen kişi hak ve hürriyetlerinin çiğnenmeyecek
şekilde idame ettirilmesi amacıyla bu kanun tasarısının
hazırlanmasına gerek duyulmuştur.

Sayın milletvekilleri, uyuşturucu kaçakçılığı
artı silah kaçakçılığı
eşittir terör denklemini 12 Eylül 1980 sonrası
uluslararası arenada duyuran Türkiye Cumhuriyeti oldu.
Bu denklemin geçerliliğini, faturasını
ülkemiz çok pahalı ödedi; ama, bütün
dünyaya bunu ispat ettik.

Birleşmiş Milletlerde tartışılan
bu konu, tüm uluslar tarafından kabul gördü.
Batı ülkeleri bu denklemi geliştirerek, tek
mücadele yolunun insanlık düşmanı
uyuşturucu tüccarlarını mal varlıklarından
yoksun bırakmak olduğunu gördüler.

Uyuşturucu maddelerin teröre kaynak sağladığını
dünyaya biz kabul ettirdik. Bazı Avrupa ülkelerinde
PKK'nın yasadışı ilan edilmesinin en
önemli nedeni, bulaşmış olduğu uyuşturucu
kaçakçılığıdır.
Yasalardaki cezaî yaptırımlar, bu insanlık
düşmanlarına yetmemekte, karşılarındaki
kitleyi rüşvetle, terörle, baskı ve korkuyla
sindirme yoluna giderken, para karşılığı
hapse girecek fedaileri her zaman bulabilmekteydiler.

Dünya hukuk sistemi, bu kanayan yarayı yok etmenin
yolunu, bu tür kombinezonlara girenleri maddî olanaklarından
mahkûm bırakmakta bulmuştur. 100 kilogram eroini
güvenlik güçlerine kaptıran uyuşturucu
tüccarı, zararını çıkarmak
için ikinci parti 500 kilogramlık mal sevk etmekte
fayda mülahaza etmektedir. Birleşmiş Milletlerin
bahse konu sözleşmesine dayanarak getirilen Karapara
Aklama ve Kontrollü Teslimat Yasa Tasarısı,
uyuşturucu tüccarının malî kaynaklarını
yok ediyor; böylece, 50 kiloluk malını yakalatan
eroinci, 500 kiloluk sevkiyat yapma olanağı bulamayacak,
huylu huyundan vazgeçmez hesabı, aynı işe
devam etse bile, 5 gramlık dağıtımın
üstüne çıkamayacaktır.

Karapara Aklama ve Kontrollü Teslimat Yasa Tasarısının
ana amacı, kişisel çıkarları
için insanlık suçu işleyen ve ülkemizi
parçalamak için kaynak sağlayanların
bu olanaklarını ortadan kaldırmaktır.
Aslında, güzel olan tarafı, suç kaynaklı
paraya müsadere gelmektedir. Eğer, genel müsadere
gelseydi, Anayasamızın 38 inci maddesi gereğince,
bu yasanın iptal edilmesi gerekecekti; ama, suç
kaynaklı paraya müsadere geldiği için,
bu kanun tasarısı, bundan da sıyırmıştır.

İnşallah, bu güzel kanun çıkacak,
bundan sonra da, böyle güzel kanunlarla, uyuşturucu
belasından, karapara belasından ülkemiz kurtulacaktır.
Hepinize saygılarımı, sevgilerimi sunuyorum.
(Alkışlar)

BAŞKAN - Sayın Neidim, teşekkür ediyorum.

Başka kişisel söz talebi yok; bu sebeple, tasarının
tümü üzerindeki müzakereler tamamlanmıştır.

Şimdi, maddelerine geçilmesi hususunu oylarınıza
sunuyorum...

ATİLÂ SAV (Hatay) - Sayın Başkan, kanun
tasarısının adıyla ilgili bir önerimiz
var.

BAŞKAN - Efendim, tasarının maddelerine geçelim
de...

ATİLÂ SAV (Hatay) - Başlığı
hakkında...

BAŞKAN - Efendim, tasarının maddelerini belirleyelim,
belki, maddelerin düzenlenmesinde, zatı âlinizin
düşündüğü veya düşünemediği
daha başka bir başlık da çıkabilir.

ATİLÂ SAV (Hatay) - Sayın Başkan, maddelere
geçildikten sonra başlığa dönülmez.

BAŞKAN - Sayın Sav, maddelerden sonra tümünü
tekrar oylayacağız ya efendim.

ATİLÂ SAV (Hatay) - Takdir Başkanlığın...

BAŞKAN - Efendim, tasarının maddelerine geçilmesi
hususunu oylarınıza sunuyorum: Kabul edenler...
Kabul etmeyenler... Maddelere geçilmesi hususu kabul edilmiştir.

Sayın milletvekilleri, saat 17.00'de toplanmak üzere,
birleşime 10 dakika ara veriyorum.

Kapanma Saati: 16.49

İKİNCİ OTURUM

Açılma Saati : 17.08

BAŞKAN : Başkanvekili Yasin HATİBOĞLU

KÂTİP ÜYELER : Ali GÜNAYDIN (Konya),
Kâzım ÜSTÜNER (Burdur)

BAŞKAN - Türkiye Büyük Millet Meclisinin
17 nci Birleşiminin İkinci Oturumunu açıyorum.

V. - KANUN TASARI VE TEKLİFLERİYLE KOMİSYONLARDAN


GELEN DİĞER İŞLER

3. - Uyuşturucu Psikotrop Maddelerin Kaçakçılığı
ile Karaparanın Aklanmasının Önlenmesine
İlişkin Kanun Tasarısı ve Adalet, İçişleri
ve Plan ve Bütçe komisyonları raporu (1/413)
(S. Sayısı : 124) (Devam)

BAŞKAN - Sayın milletvekilleri, kanun tasarısı
üzerindeki görüşmelerimize kaldığımız
yerden devam ediyoruz.

Komisyon ve Hükümet yerinde.

Zannediyorum, inşallah, mutabakat olduğu için
biraz hızlı gidecek ve maddeler de biraz uzun. O
nedenle, Sayın Divan Üyemizin maddeleri oturarak okuması
hususunu oylarınıza sunuyorum: Kabul edenler...
Etmeyenler... Kabul edilmiştir.

1 inci maddeyi okutuyorum:

Karapara Aklanmasının Önlenmesi ile 2313 Sayılı
Uyuşturucu Maddelerin Murakabesi Hakkında Kanuna,
657 Sayılı Devlet Memurları Kanununa ve 178
Sayılı Maliye Bakanlığının
Teşkilat ve Görevleri Hakkında Kanun Hükmünde
Kararnameye Bazı Maddeler Eklenmesi Hakkında

Kanun Tasarısı

BİRİNCİ KISIM

KARAPARA AKLANMASININ ÖNLENMESİ

BİRİNCİ BÖLÜM

Amaç, Kapsam ve Tanımlar

Amaç ve Kapsam

MADDE 1. - Bu Kanunun amacı, karapara aklanmasının
önlenmesi konusunda uygulanacak esasları belirlemektir.

BAŞKAN - Madde üzerinde gruplar adına söz
talebi var mı? Yok.

Kişisel söz talebi?.. Yok.

1 inci maddeyi okunduğu şekliyle oylarınıza
sunuyorum: Kabul edenler... Etmeyenler... Madde kabul edilmiştir.

2 nci maddeyi okutuyorum:

Tanımlar

MADDE 2. - Bu Kanunda geçen;

a) Karapara;

1. 1918 sayılı Kaçakçılığın
Men ve Takibine Dair Kanundaki,

2. 6136 sayılı Ateşli Silahlar ve Bıçaklar
Hakkında Kanundaki,

3. 2238 sayılı Organ ve Doku Alınması,
Saklanması ve Nakli Hakkında Kanundaki,

4. 2863 sayılı Kültür ve Tabiat Varlıklarının
Korunması Hakkında Kanundaki,

5. 213 sayılı Vergi Usul Kanununun 344 üncü
maddesinin 2 ve 3 numaralı bendlerindeki,

6. 765 sayılı Türk Ceza Kanunundaki Devletin
Şahsiyetine Karşı İşlenen Cürümler
ve aynı Kanunun 179, 192, 264, 316, 317, 318, 319, 322,
325, 332, 333, 335, 339, 341, 342, 345, 350, 403, 404, 406, 435,
436, 495, 496, 497, 498, 499, 500, 504 ve 506 ncı maddelerindeki,

Fiillerin işlenmesi suretiyle elde edilen para veya para
yerine geçen her türlü kıymetli evrakla,
mal veya gelirleri veya bir para biriminden diğer bir para
birimine çevrilmesi de dahil, sözü edilen para,
evrak, mal veya gelirlerin birbirine dönüştürülmesinden
elde edilen her türlü maddî menfaat ve değeri,

b) Karapara Aklama Suçu :Türk Ceza Kanununun 296 ncı
maddesinde belirtilen haller haricinde, bu maddenin (a)bendinde
sayılan fiillerin işlenmesi suretiyle elde edilen
karaparanın elde edenlerce meşruiyet kazandırılması
amacıyla değerlendirilmesi, bu yolla elde edildiği
bilinen karaparanın başkalarınca iktisap edilmesi,
bulundurulması, elde edenlerce veya başkaları
tarafından kullanılması, kaynak veya niteliğinin
veya zilyet ya da malikinin değiştirilmesi, gizlenmesi
veya sınır ötesi harekete tabi tutulması
veya bu hareketin gizlenmesi, yukarıda belirtilen suçların
hukukî sonuçlarından failin kaçmasına
yardım etmek amacıyla kaynağının
veya yerinin değiştirilmesi veya transfer yoluyla aklanması
veya karaparanın tespitini engellemeye yönelik fiilleri,

c)Kontrollü Teslimat : Suç faillerinin belirlenmesi,
her türlü delilin tespiti, toplanması, kaçak
veya kaçak olmasından şüphe edilen mal
veya fonların müsaderesi amacıyla, yurt içinde
dağıtılacak veya yurt dışından
Türkiye'ye getirilerek dağıtılacak veya
Türkiye'de hazırlanarak yurtdışına
götürülecek veya Türkiye'den transit geçecek,
uyuşturucu ve psikotrop maddeler, 1988 tarihli Uyuşturucu
ve Psikotrop Maddelerin Kaçakçılığına
Karşı Birleşmiş Milletler Sözleşmesinin
Eki I ve II Numaralı Tablolar ile bu Tablo değişikliklerinde
yer alan maddelerin ve bunlara bağlı fonlar veya karapara
veya karaparaya kaynaklık edecek diğer hertürlü
kaçak veya kaçak olmasından şüphe
edilen eşyanın yetkili makamların bilgisi
ve denetimi altında nakillerini,

d)Başkanlık :Malî Suçları Araştırma
Kurulu Başkanlığını,

e) Koordinasyon Kurulu :Malî Suçlarla Mücadele
Koordinasyon Kurulunu,

İfade eder.

BAŞKAN - Madde üzerinde gruplar adına söz
talebi var mı?

Cumhuriyet Halk Partisi Grubu adına, Sayın Atilâ
Sav; buyurun.

CHP GRUBU ADINA ATİLÂ SAV (Hatay) - Sayın
Başkan, sayın milletvekilleri; 2 nci madde tanımları
içermektedir. Yalnız, maddenin yazılışı,
kodifikasyon ilkeleri bakımından, bir tanımdan
çok bir kapsam belirleme biçiminde yapılmıştır.
Bu tür tanımların son derece sakıncalı
olduğu bilinmektedir. Gerçekten, uygulamada böyle
bir sıralama ve saymaca hüküm, bir çeşit,
kuralları bugünkü haliyle dondurma sonucunu vermektedir.
"1918 sayılı Kaçakçılığın
Men ve Takibine Dair Kanun" deniliyor. Kaçakçılık
mevzuatı yarın değişirse ve kanunun numarası
değişirse, bu kanunun kapsamına giriyor mu, girmiyor
mu tereddütü çıkacaktır. Bunun
gibi, diğer kanunlar da, 6136 sayılı Ateşli
Silahlar ve Bıçaklar Hakkında Kanun, 2238
sayılı Organ ve Doku Alınması, Saklanması,
Aşılanması ve Nakli Hakkında Kanun
gibi, tek tek, kanunlar, bugünkü yürürlükteki
biçimleriyle alınmaktadır.

Bu bakımdan, tarif, tanım maddesinin daha çok
kapsayıcı ve kucaklayıcı biçimde
yazılması ve eski bir deyimle "efradını
cami ağyarını mani" biçimde yazılması
doğru olur; çünkü, yarın bu kanunlarda
bir değişiklik yapılır, suçlar
aynı kalmak kaydıyla kanun maddeleri değişirse,
suçlar gösterilmediği için, uygulamada
büyük teredüttler ve sıkıntılar
çıkacaktır.

Biz, bu nedenle, bir tanım maddesi önerisinde bulunduk,
Yüce Meclisin takdirine sunacağız.

Bir başka nokta da şu sayın milletvekilleri:
Bu kanun, aynı zamanda, uluslararası bir sözleşmenin,
hatta iki sözleşmenin uygulanması ve iç
mevzuatımıza, iç hukuk kurallarına
uygulanması amacıyla çıkarılmaktadır.

Bu arada, bir ufak bilgi eksikliğimi Yüce Meclisin bilgisine
sunarak tutanağa geçmesini istiyorum. Ben, ilk konuşmamda,
bizim, Viyana Sözleşmesinin mümzisi bulunduğumuzu,
taraf ülke olduğumuzu; fakat, henüz Mecliste onaylanmadığını
söylemiştim. Bu bilgiyi, kanunun gerekçesinden
edinmiştim; ama, gerekçenin yazılmasından
sonra, geçen dönemde, kanunun, Yüce Meclis tarafından
da onaylandığını öğrenmiş
bulunuyorum. Bunu da, tutanağa geçmesi bakımından,
özür dileyerek Yüce Meclisin bilgisine sunuyorum.

Şimdi, sayın milletvekilleri, bu biçimiyle
yazılmış bir kural, uluslararası uygulama
bakımından da şu sakıncayı getirir:
Biraz önce, konuşmacı arkadaşlarımız
da belirttiler, bizim bu konudaki mevzuat düzenlemesi ihtiyacımız
millî bir ihtiyaçtır; ama, aynı zamanda
da uluslararası bir ihtiyaçtır; çünkü,
özellikle kaçakçılık -silah kaçakçılığı,
uyuşturucu kaçakçılığı-
gibi suçlar ve terör nedeniyle paranın uluslar
arasında gidip gelmesi, yabancı ülkelerde toplanmış
bir karaparanın Türkiye'de aklanması ihtiyacını
bu haliyle karşılayamayacaktır. Kaçakçılık
suçu her ülkede suçtur; ama, 1918 sayılı
Kanuna göre şu suçu işleyenler dendiği
zaman, sadece bizim ulusal sınırlarımız
içirisinde ve ona göre işlenmiş suçlar
kapsanır düşüncesiyle yeterli bir yaptırım
gücü getirmemesi söz konusudur. Bunun giderilmesi,
tabiî, uluslararası sözleşmelerin iç
mevzuat gibi tatbik edilmesi ilkesiyle, Anayasamızın
buna ilişkin 90 ıncı maddesiyle giderilebilecektir;
fakat, her halükârda, 2 nci maddenin, bu şekilde,
tanım olarak yazılmış olması
sakıncalıdır. Bu sakıncanın
giderilmesi bakımından, tanım tarifine daha
uyan bir düzenlemenin yapılması uygun olur
diye düşünüyoruz; önerimizi de Yüce
Meclisin takdirine sunacağız.

Saygılarımı sunarım efendim. (CHP
sıralarından alkışlar)

Teşekkür ederim.

BAŞKAN - Sayın Sav, teşekkür ediyorum.

Anavatan Partisi Grubu adına, Sayın Aktürk;
buyurun efendim.

ANAP GRUBU ADINA YILDIRIM AKTÜRK (Uşak) - Sayın
Başkan, muhterem milletvekilleri; karaparayla ilgili tasarının
kapsam maddesi olan 2 nci maddesindeki karapara tanımı
üzerinde görüşlerimizi açıklamak
üzere söz almış bulunuyorum.

Aslında, Plan ve Bütçe Komisyonu çok
yoğun bir çalışma sergiledi ve partilerüstü
bir gayretle, kurduğumuz alt komisyonda, bilahara da komisyonun
kendisinde, geniş bir tartışma ortamında
bu konuya en sıhhatli çözümü getirme
gayreti içinde olduk.

Başlangıçta, Hükümetin Meclise sevk
ettiği metinde, karapara, "kanunların suç
saydığı fiillerin işlenmesinden elde edilen
para veya para yerine geçen evrak ve senetler" şeklinde,
çok geniş bir tanımla ele alınıyordu.
Bunun -başta İçişleri Komisyonumuzun
dikkatli incelemesi neticesinde verdikleri raporda- bu kadar geniş
bir tanımın çok ciddî sakıncaları
olacağına işaret edildi. Biz de, Plan ve Bütçe
Komisyonumuzdaki tartışmalarda bu görüşe
şöyle katıldık: Bilindiği üzere,
ekonomimizin yarıya yakın bir bölümü,
kayıtdışı diyebileceğimiz, vergi
kurallarının dışında bir tarifle
elde edilen gelirlerden oluşuyor. Bu, gelişmekte olan
bir ülke olan Türkiyemizin bir hakikati, bir gerçeği.
Millî gelir analizlerinde de bunu görüyoruz. "Kayıtdışı
kavranamayan gelir" diye bir kavramın çok büyük
rakamlara vardığını da biliyoruz.

Şimdi, herhangi bir şekilde, bir faturasız
satıştan elde edilen veya bir eksik beyandan elde
edilen bir gelir -kanun suç saydığı için
bu fiili- eğer karapara tanımına girerse, bu
anlamda tarifleyeceğimiz mevzuatın, maalesef, amacına
hizmet etmeyeceğini çok net bir şekilde görüyoruz.
Hedef, milletlerarası yükümlülüklerimizle,
tasarının geneli üzerindeki konuşmacıların
da işaret ettiği gibi, esas olarak, yüksek kazanç
sağlanan ve genelde uluslararası örgütler
eliyle meydana getirilen bir ticaretin önünün alınması,
Türkiye'nin de kendine düşen görevi bu çerçevede
üstlenmesidir.

Bunun dışındaki bir geniş tanım,
bir anlamda, özellikle gelirler teşkilatımızın,
biraz evvel işaret ettiğim gri parayı, henüz
kayıt altına alınmamış olan
gelirleri kavraması açısından, bir
girişimine yardımcı olacak diye düşünülebilir.
Ancak, bu, bizim iç meselemizdir. Burada, bir milletlerarası
yükümlülüğümüzü göz
önünde tutarak bir tasarı getiriyoruz ve ağırlık
noktası, uyuşturucu kaçakçılığı,
silah kaçakçılığı, terör
gibi milletlerarası mafya ve organize suç örgütleri
eliyle yürütülen fiillerden elde edilen kazançlardır.
Dolayısıyla, tanımın bu dar çerçevede
tutulması, bu tasarı yürürlüğe
girdiğinde, işleyişi açısından
büyük bir rahatlık sağlayacaktır.

Muhterem arkadaşlar, hepimiz biliyoruz, adalet sistemimizin,
yargı sistemimizin çok yüksek rakamlara varan
dosya adedini bugünkü mahkemelerimizle çözüme
kavuşturmamız söz konusu değildir. Burada
da, daha geniş kapsamlı bir kanun çıkarırsak,
en başta dosya adedinden, bir nevi dosya enflasyonundan
bunalacağız, ehemmi mühimden ayıramaz noktaya
geleceğiz. Bu işin takibatı için yönlendireceğimiz
elemanlar çok mahmul ve bir noktada uygulanamayan kurallarla
baş başa kalacaklar. Onun için, Komisyonumuzda
kuvvetli bir görüş olarak işaret ettiğimiz,
en mühim meselelerden elde edilen paranın aklanmasını
önleyecek tedbirlerin alınmasıdır. Bu
yönüyle de baktığımızda, milletlerarası
kurallara da uyan bir ülke haline geliyoruz.

Benden evvelki sayın konuşmacının kodifikasyon
açısından işaret ettiği, bir yönüyle
doğru olan bir kanun numarası verilerek zikredilirse
bazı sakıncaların olduğu da geniş
tartışma konusu yapıldı; fakat, sonunda,
Komisyonumuzda, partilerüstü bir uzlaşma ortamına
varmak için bulabildiğimiz çözüm,
önünüze getirip arz ettiğimiz bu şekli
oldu. Anavatan Partisi Grubu olarak, aslında, İçişleri
Komisyonumuzdan geçmiş olan, suçları
daha net bir şekilde sıralayan, "uyuşturucu
madde, silah kaçakçılığı,
patlayıcı maddeler, stratejik maddeler, çocuk
ve kadın ticareti, adam kaçırma, şantaj
ve terör suçlarının işlenmesinden
elde edilen paralar" tanımının daha
uygun olduğunu düşünüyoruz; ama, burada,
hukukçu lisanına mümkün olduğu kadar
yaklaşmaya çalıştık, çeşitli
uzman görüşlerini bir arada mezcetmeye gayret
ettik. Sonunda, uzun emekler neticesi gelmiş olduğumuz
ve partilerüstü mutabakat sağlayarak arz ettiğimiz
metin bu halini aldı. Yoksa, ayrı ayrı partilerimiz
ne düşünüyor diye girersek, bizim de, daha
saf, daha net, milletlerarası kurallara, tanımlara
uygun daha dar bir tanımdan yana olduğumuzu da arz
etmeden geçemeyeceğim.

Bu vesileyle, tasarının hayırlı olmasını
diliyor; saygılar sunuyorum. (ANAP sıralarından
alkışlar)

BAŞKAN - Sayın Aktürk, teşekkür ediyorum
efendim.

Gruplar adına başka söz talebi?.. Yok.

Kişisel söz talebi?.. Yok.

Bir değişiklik önergesi vardır; okutuyorum:

Türkiye Büyük Millet Meclisi Başkanlığına

124 sıra sayılı Uyuşturucu ve Psikotrop
Maddelerin Kaçakçılığı
ile Karaparanın Aklanmasının Önlenmesine
İlişkin Kanun Tasarısının 2
nci maddesinin (a) bendinin aşağıdaki şekilde
değiştirilmesini arz ve teklif ederiz.

Atilâ Sav Oya Araslı Önder Sav

Hatay İçel Ankara

Ayhan Fırat Nihat Matkap Ali Şahin

Malatya Hatay Kahramanmaraş

Metin Arifağaoğlu

Artvin

NİHAT MATKAP (Hatay) - Sayın Başkan, önerge
sahipleri olarak, tüm arkadaşlar önergemizi geri
çekiyoruz.

BAŞKAN - Birlikte mi alıyorsunuz?

ALİ ŞAHİN (Kahramanmaraş) - Evet efendim.

BAŞKAN - Önerge, sahiplerinin talebi üzerine geri
verilmiştir.

Madde üzerinde, başka önerge yok.

Madddeyi okunduğu şekliyle oylarınıza
sunuyorum: Kabul edenler... Kabul etmeyenler... Madde kabul edilmiştir.

3 üncü maddeyi okutuyorum:

İKİNCİ BÖLÜM

Görev, Yetki ve Sorumluluklar

Malî Suçları Araştırma Kurulunun
Görev ve Yetkileri

MADDE 3. - Malî Suçları Araştırma
Kurulu Başkanlığı, doğrudan Maliye
Bakanına bağlı olarak çalışır.
Başkanlığın görevleri şunlardır
:

1. Karapara aklanmasının önlenmesine yönelik
çalışmalar yapmak, bu konuda alınması
gereken önlemleri almak,

2. Karapara ile ilgili olarak ulusal ve uluslararası kurum
ve kuruluşlarla görüş ve bilgi alış
verişinde bulunmak, inceleme ve araştırmalar
yapmak,

3. Karapara aklanmasına ilişkin işlemlerle
ilgili her türlü bilgi ve belgeyi kamu kurum ve kuruluşları
ile gerçek ve tüzel kişilerden istemek,

4. Cumhuriyet savcıları veya cumhuriyet savcıları
adına zabıta makamlarınca intikal ettirilen
konuları incelemek ve bu makamların karaparanın
aklanması suçunun tespitine ilişkin taleplerini
yerine getirmek,

5. Karaparanın aklanması suçunun işlenip
işlenmediği konusunda ön inceleme yapmak ve suçun
işlendiğine dair ciddî emarelerin varlığı
halinde zabıta makamları ile işbirliği
yaparak, bu Kanuna ve Ceza Muhakemeleri Usulü Kanununun zapt
ve aramaya ilişkin hükümlerine göre işlem
yapılmasını istemek,

6. Ön incelemeye ilişkin işlemler hakkında
Cumhuriyet Savcılığına bilgi vermek,

7. Araştırma ve incelemeler sırasında
karaparanın aklanmasına yönelik ciddî
bulgu ve emarelerin varlığının tespiti
halinde, ilgilinin hak ve alacaklarına tedbir konulması
için durumu Cumhuriyet Savcılığına
intikal ettirmek,

8. Karapara aklanması suçunun işlendiğine
dair bilgi ve belgeleri Cumhuriyet Savcılığına
intikal ettirmek,

9. Karapara aklanması suçlarının tespit
ve önlenmesi için alınacak tedbirlerle, bankalara
ve diğer malî kurumlara ve ilgili gerçek ve tüzel
kişilere müşterilerinin kimliklerini tespit zorunluluğu
getirilmesi hususlarında Bakanlar Kurulunca karar alınmak
üzere teklifte bulunmak ve yapılan işlemler
hakkında Hazine Müsteşarlığına
bilgi vermek,

10. Karapara aklanması suçlarına ilişkin
istatistik ve diğer bilgileri toplamak, değerlendirmek
ve bu bilgileri Türkiye'nin taraf olduğu ikili ve çok
taraflı anlaşmalar çerçevesinde ilgili
taraf ve mercilere bildirmek,

11. Başkanlığın çalışma
esas ve usulleri ile kimlik tespiti ve karapara aklanması
suçunun tespiti ve önlenmesine ilişkin Bakanlar
Kurulu Kararlarının uygulanması hususunda
ve bu Kanunun uygulanmasına dair hususlarda gerekli düzenlemeleri
yapmak.

Başkanlık, karapara aklama suçunun araştırılması
ve incelenmesi görevlerini Maliye Müfettişleri,
Hesap Uzmanları, Gelirler Kontrolörleri, Bankalar
Yeminli Murakıpları, Hazine Kontrolörleri ve
Sermaye Piyasası Kurulu Denetçileri vasıtası
ile yerine getirir. Görevlendirilecek Maliye Müfettişleri,
Hesap Uzmanları, Bankalar Yeminli Murakıpları,
Gelirler Kontrolörleri, Hazine Kontrolörleri ve Sermaye
Piyasası Kurulu Denetçileri Başkanının
talebi üzerine ilgili birim amirinin teklifi ve bağlı
bulundukları Bakanın onayı ile belirlenir.

Başkanlığın talebi üzerine görevlendirilecek
Maliye Müfettişleri, Hesap Uzmanları, Bankalar
Yeminli Murakıpları, Gelirler Kontrolörleri,
Hazine Kontrolörleri ve Sermaye Piyasası Kurulu Denetçileri
görevlendirme konusuna giren hususlarda bilgi ve belge istemeye,
araştırma ve inceleme yapmaya, uygulamayı
takip ve denetlemeye, bu maksatla her türlü evrakın
tetkikine yetkilidir.

BAŞKAN - 3 üncü madde üzerinde, gruplar adına
söz talebi var mı?

Anavatan Partisi Grubu adına, Sayın Aktürk;
buyurun.

ANAP GRUBU ADINA YILDIRIM AKTÜRK (Uşak) - Sayın
Başkan, değerli milletvekilleri; 3 üncü madde,
Hükümetin sunduğu şekliyle, Başbakanlığa
bağlı bir kuruluş olarak bu organizasyonu, Malî
Suçları Araştırma Kurulu Başkanlığını
tarifliyordu. Yine, çeşitli tartışmalardan
sonra, bu kurumun Maliye Bakanlığına bağlanması
yönünde bir ortak görüş ortaya konuldu.
Ancak, medyamıza da intikal ettiği şekliyle,
bir de, Koalisyon Hükümetimizin iki kanadı arasında,
bu sorumluluğun hangi adreste olması gerektiği
konusunda, zannediyorum, bir miktar görüş farklılığı
oldu. Hazinemizin bağlı olduğu bakanlık,
bu iş için uygun adresin Hazine Müsteşarlığı
olacağını; Maliye Bakanlığımız
da, çeşitli dış ülkelerde olduğu
gibi, Maliye Bakanlığının doğru adres
olduğuna işaret ettiler.

Aslında, dış ülkelerde, maliye bakanlığına
bağlı konumda olduğunda bu organizasyon, aynı
zamanda, aynı teşkilatın içinde, malî
sistemimizi denetleyen; yani, bugün itibariyle, bizim Hazinemizle
ele aldığımız bankalar yeminli murakıplarının
görevleri de yer alıyor. Diğer bir tabirle, burada
asıl olay, vergi kovuşturması değil, kanun
dışı yollarla elde edilmiş olan paranın,
banka sistemine, malî sistemimize girişi; dolayısıyla,
bankacılığımızı yakından
ilgilendiriyor. Bu yönüyle, bankalar yeminli murakıplarının
bağlı olduğu birimin, bu iş için,
Türkiye açısından, bugünkü
organizasyon yapısı açısından,
daha isabetli bir adres olacağını düşünüyoruz;
ancak, partilerüstü mutabakat Maliye Bakanlığı
yönünde olduğu için, bunda da, bankalar yeminli
murakıpları da uzman olarak kullanılacağı
görüşüyle "hayır" demedik;
ancak, önümüze gelen son şeklinde, başlangıçtaki
görüşlerin ötesinde, hesap uzmanları,
gelirler kontrolörleri, bankalar yeminli murakıplarının
ötesinde, vergi kontrolörleri, Hazine kontrolörleri
ve SPK uzmanları da bu teşkilatın içine
dahil edildiler. Bu, bir anlamda, bu müfettiş ordusunu
bir çırpıda çok fazla genişletiyor.
Bizim, Grup olarak görüşümüz, daha dar
bir tanımda tutulması yönündeydi; çünkü,
hassas bir konudur, üst seviyede bir uzmanlık dalı
gerektirir ve bu konuda bir miktar tecrübe edindikten sonra,
belki diğer teşkilat kadrolarıyla genişleterek
tatbikatında yarar vardı; ama, önümüze
gelen şeklinde, çok daha geniş bir müfettiş
ordusunun bu işe soyunmasında da, bugün, medyamızda
da yer aldığı şekliyle, maalesef, devlet
personel rejimimizdeki bir zafiyetin esas... Bir noktada, bu tasarının
o zafiyeti giderici bir adım olduğu, bir miktar ek
ücret, ek maaş getirme yönünde bir düzenleme
yaptığı için, bir anlamda bu işi
yapmaya soyunan devlet personelinin de hevesinin arttığını
görüyoruz. Aslında, köklü bir şekilde,
devlet personel rejimimizi düzgün bir baza oturtmamız
gerekli. Dolayısıyla, kanunun asıl amacı,
ciddî, kaliteli bir teftiş yapmaktır; devlet
personelinin bir kısmına ilave maaş vermek
değildir. Maalesef, bu kapsam içinde, bu kadar genişletilmiş
bir uygulama başka çağrışımlara
da yol açabilir. Burada, bir nevi imtiyazlı kadrolar
oluşturuluyor. Bu araştırma ve tetkiki yapmayacak
olsa bile, unvanına bu sorumluluk takılarak ilave
bir ücret alma yönünde girişimlerin de olabileceği,
bugüne kadar yaşadığımız personel
rejimi istismarlarına bir ilave kapı aralandığına
da işaret etmeden geçemeyeceğim.

Teşekkür ederim, saygılar sunarım. (ANAP
sıralarından alkışlar)

BAŞKAN - Sayın Aktürk, teşekkür ediyorum.

Cumhuriyet Halk Partisi Grubu adına, Sayın Sav;
buyurun.

CHP GRUBU ADINA ATİLÂ SAV (Hatay) - Sayın
Başkan, sayın milletvekilleri; benden önce konuşan,
ANAP sözcüsü Sayın Aktürk'ün belirttiği
gibi, bu hüküm, tasarıda, örgütün,
Başbakanlığa bağlı olarak ve Hazine
Müsteşarlığına bağlı bir
kuruluş olarak düzenlenmesi şeklinde önerilmişti.
Komisyonda ise, bunun, Maliye Bakanlığına bağlandığı
görülmektedir. Bu, bir çeşit iki başlılık
yaratan bir düzenleme olacaktır. Tasarının
tümü üzerinde yaptığımız
görüşmelerde de belirttiğimiz gibi, sistemin
içine daha iyi oturması için bu örgütün,
yine Başbakanlığa ve Hazine Müsteşarlığına
bağlanması uygun olacaktır; çünkü,
konuyla ilgili, parayla ilgili tüm işlerin sorumlusu
ve örgütü Hazine Müsteşarlığıdır.
Bu nedenle, Maliye Bakanlığı yerine, Hazine
Müsteşarlığına bağlanmasının,
Başbakanlığa bağlanmasının
daha uygun olacağı görüşünde bulunduğumuzu
arz ederim; saygılarımı sunarım efendim.

BAŞKAN - Sayın Sav, teşekkür ediyorum.

Gruplar adına başka söz talebi?.. Yok.

Kişisel söz talebi?..

ORHAN VELİ YILDIRIM (Tunceli) - Söz istiyorum Sayın
Başkan.

BİLTEKİN ÖZDEMİR (Samsun) - Sayın
Başkan, ben de kişisel söz alabilir miyim?

BAŞKAN - Tabiî, efendim.

Sayın Yıldırım, buyurun.

ORHAN VELİ YILDIRIM (Tunceli) - Sayın Başkan,
sayın milletvekilleri; Yüce Kurulunuzu saygıyla
selamlıyorum.

Demin, Sayın Aktürk de, 124 sıra sayılı
tasarının görüşülmesinde "Tanımlar"
bölümünde bir müfettişler ordusundan
oluşan bir murakabe ve denetleme kurulundan bahsetti. Gerçekten
"Tanımlar" bölümünde, bu konuda
bütün ilgili müfettişler ve kurumlardan bahsedildiği
halde, gümrük müfettişlerinden hiç
bahsedilmemektedir. Oysa, gümrük müfettişleri
ve Gümrük Müsteşarlığı
"Tanımlar" bölümünde "Tanımlar"
başlıklı 2 nci maddesinde, karaparayı
tanımlayan kanunlardan 1918 sayılı Kaçakçılığın
Men ve Takibine Dair Kanunun 3 üncü maddesi ile Gümrük
Müsteşarlığının Teşkilat
ve Görevleri Hakkında 485 sayılı Kanun
Hükmünde Kararnamenin 12 nci maddesi, gümrük
müfettişlerini, kaçakçılığın
men, takip ve tahkikiyle görevli ve yetkili kılıp,
6136 sayılı Ateşli Silahlar ve Bıçaklar
Hakkında Kanun, yine, 2238 sayılı Organ ve
Doku Alınması, Saklanması ve Nakli Hakkında
Kanun ve 2863 sayılı Kültür ve Tabiat
Varlıklarının Korunması Hakkında
Kanun ile kaçakçılık suçuyla
ilgili fiillerin inceleme ve soruşturması, yine,
gümrük müfettişlerinin görev ve yetki
alanlarına girmektedir.

Diğer yandan, 1996 yılı Mayıs ayında
Brüksel'de yapılan Dünya Gümrük Örgütü
Toplantısında, üye ülkeler gümrük
teşkilatlarının, karaparanın aklanması
konusunda, diğer teşkilatlarla birlikte her türlü
inceleme ve soruşturma yapmakla yetkilendirilmeleri öngörülmüş
ve karapara trafiğinin önlenmesine yönelik çalışmalarda
gümrük teşkilatlarının da çok
önemli rol oynadıkları kabul edilmiştir.
Bu durumda, ulusal ve uluslararası mevzuat, gümrük
teşkilatlarının ve tabiî olarak, gümrük
müfettişlerinin, karapara aklama suçlarını
inceleme ve araştırmakla görevlendirilmesini
öngörmektedir.

Biz de, söz konusu, 124 sıra sayılı
Uyuşturucu ve Psikotrop Maddelerin Kaçakçılığı
ile Karaparanın Aklanmasının Önlenmesine
İlişkin Kanun Tasarısının 3
üncü maddesinin 11 inci bendinin ikinci paragrafındaki
"Hesap Uzmanları" ibaresinden sonra gelmek üzere
"Gümrük Müfettişleri", üçüncü
paragrafındaki "Hesap Uzmanları" ibaresinden
sonra gelmek üzere "Gümrük Müfettişleri"
ibaresinin eklenmesini Yüce Kuruldan arz ve talep ediyoruz;
Yüce Kurulun onayına arz ettik; buna dair değişiklik
önergesini de Sayın Başkanlığa sunduk.

Saygılar sunarım. (CHP sıralarından
alkışlar)

BAŞKAN - Sayın Yıldırım, teşekkür
ediyorum.

Sayın Özdemir, kişisel söz talebinde bulundunuz;
buyurun.

BİLTEKİN ÖZDEMİR (Samsun) - Teşekkür
ederim Sayın Başkanım.

Sayın milletvekilleri, kanun kapsamına giren olayların
izlenmesi, araştırılması, soruşturulması,
düzenlenmesi, uygulamaya konulması gibi hususları
yerine getirmek üzere teşkil olunan Malî Suçları
Araştırma Kurulunun, çeşitli kurumlarımızca
kendi bünyelerinde oluşturulmasına ilişkin
talepleri takdirle karşılamak gerekir. Tüm birimlerimiz
bu önemli görevi kendilerinin üstlenmesini yeğlemektedirler;
bu, güzel bir istektir; bunu, ben, takdirle karşılıyorum.
Yalnız, Başbakanlığın, bir defa,
bugünkü yapısı itibariyle, Türk devlet
idaresinin hantallaşmasında birinci planda gereksiz
fonksiyonları, örgütlenmeleri, teşkilatlanmaları,
hizmetleri üstlendiğini, aşağı yukarı,
Büyük Millet Meclisimizin tamamı kabul etmektedir;
çünkü, Başbakanlığa bağlı,
bir bakıma, şu anda, kırk civarında,
otuzu aşkın devlet bakanı vardır. Buna
mukabil, adı, icra vekilleri heyeti olan Bakanlar Kurulunda
icradan sorumlu onbeş onaltı adet bakanlık
vardır. Şöyle, teşkilatlanmaya baktığınızda,
çok garip bir yapılaşma olduğunu görürsünüz.
Aslında, Başbakanlık bir emir ve komuta yeridir,
bir eşgüdüm yeridir ve öteki bakanlıkların
icraatını denetleme ve soru sorabilme mevkiidir.
Bunu kazanabilmesi için, kendisinde toplanmış
olan gereksiz ünitelerin ait oldukları bakanlıklara
süratle intikal ettirilmesi gerekir. Tabiatıyla bu
mantık söz konusu olunca, bu birimin, Başbakanlıkta
olmayacağı izahtan varestedir. Diğer taraftan,
bu görevin mahiyeti itibariyle, teşkilatı olan,
Türkiye'nin her tarafında en ücra köşelere
kadar teşkilatı olan ve her malî ve ekonomik
konunun denetim ve soruşturulmasında yetkili elemanlarla
teçhiz edilmiş olan Maliye Bakanlığı
bünyesinde olması da, ihtiyaçlara ve uygulamaların
gereksinimlerine daha uygun düşmektedir.

Bu konuları bilgilerinize saygılarımla arz
ederim. (ANAP sıralarından alkışlar)

BAŞKAN - Sayın Özdemir, teşekkür
ediyorum.

TEOMAN AKGÜR (Sakarya) - Sayın Başkan, kişisel
söz talebim var.

BAŞKAN - Efendim, iki sayın üyeye söz verdim;
imkânım yok; keşke olsa. Tüzük imkân
vermiyor efendim; yalnız iki sayın üyeye söz
verme imkânım var.

Madde üzerinde iki ayrı önerge var; geliş
sırasına göre okutacağım, sonra,
işlemini birlikte düşüneceğiz.

Buyurun.

Türkiye Büyük Millet Meclisi Başkanlığına

Görüşülmekte olan kanun tasarısının
3 üncü maddesinin değişiklik teklifi ve gerekçesi
ilişikte sunulmuştur.

Gereğini arz eder, saygılar sunarız.

İsmail Özgün Kadir Bozkurt Saffet Benli

Balıkesir Sinop İçel

Nurettin Kaldırımcı Bekir Sobacı Feti
Görür

Kayseri Tokat Bolu

Mustafa Yünlüoğlu Yaşar Canbay Fikret Karabekmez

Bolu Malatya Malatya

Ersönmez Yarbay İlyas Yılmazyıldız
Sabahattin Yıldız

Ankara Balıkesir Muş

Osman Hazer Abdullah Özbey Metin Perli

Afyon Karaman Kütahya

Yakup Budak Cevher Cevheri Mustafa Köylü

Adana Adana Isparta

Ahmet Feyzi İnceöz Mehmet Sılay Memet Emin
Aydın

Tokat Hatay Siirt

Hasan Dikici

Kahramanmaraş

Öneri:

Tasarının "Malî Suçları
Araştırma Kurulunun Görev ve Yetkileri"
başlıklı 3 üncü maddesinin 11 inci
bendinin ikinci paragrafındaki "Hesap Uzmanları"
ibaresinden sonra gelmek üzere "Gümrük Müfettişleri"
ibaresinin eklenmesi.

Aynı maddenin aynı bendinin üçüncü
paragrafında yer alan "Hesap Uzmanları"
ibaresinden sonra gelmek üzere "Gümrük Müfettişleri"
ibaresinin eklenmesi.

BAŞKAN - Bir başka önerge var; okutuyorum:

Türkiye Büyük Millet Meclisi Başkanlığına

Görüşülmekte olan 124 sıra sayılı
Uyuşturucu ve Psikotrop Maddelerin Kaçakçılığı
ile Karaparanın Aklanmasının Önlenmesine
İlişkin Kanun Tasarısının 3
üncü maddesinin 11 inci bendinin ikinci paragrafındaki
"Hesap Uzmanları" ibaresinden sonra gelmek üzere
"Gümrük Müfettişleri", üçüncü
paragraftaki "Hesap Uzmanları" ibaresinden sonra
gelmek üzere "Gümrük Müfettişleri"
ibaresinin eklenmesini arz ve teklif ederiz.

Orhan Veli Yıldırım Eşref Erdem Zeki
Çakıroğlu

Tunceli Ankara Muğla

Ahmet Güryüz Ketenci Algan Hacaloğlu Yahya Şimşek

İstanbul İstanbul Bursa

Mahmut Işık Ali Rıza Bodur

Sıvas İzmir

BAŞKAN - Sayın milletvekilleri, takip buyurduğunuz
veçhile, iki önerge de birbirinin aynıdır;
iki önergeyi birleştirerek işleme koyacağım.

Önergeler, daha önce, gerekçeleriyle birlikte
huzurlarınıza gönderilmişti; hem Komisyonun
hem Hükümetin hem de grupların.

Sayın Komisyon, önergelere ne buyurulur efendim?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Katılmıyoruz Sayın
Başkan.

BAŞKAN - Sayın Hükümet?..

DEVLET BAKANI LÜTFÜ ESENGÜN (Erzurum) - Katılmıyoruz.

BAŞKAN - Efendim, Sayın Komisyon ve Sayın
Hükümet önergelere katılmadı.

Önerge sahiplerine soruyorum: Söz mü isterler;
5 dakika buradan mı konuşurlar, sadece gerekçelerini
okutmakla mı yetinirler?

SALİH KAPUSUZ (Kayseri) - Gerekçe... Gerekçe...

BAŞKAN - Gerekçeyi okutuyorum:

Gerekçe: Tasarının "Tanımlar"
başlıklı 2 nci maddesinde karaparayı
tanımlayan yasalardan 1918 sayılı Kaçakçılığın
Men ve Takibine Dair Kanunun 3 üncü maddesiyle 485 sayılı
Kanun Hükmünde Kararnamenin 12 nci maddesi gümrük
müfettişlerini, kaçakçılığın
men takip ve tahkikiyle görevli ve yetkili kılmıştır.

Ayrıca, tasarının 2 nci maddesinde sayılan
6136 sayılı Ateşli Silahlar ve Bıçaklar
Hakkında Kanunun, 2238 sayılı Organ ve Doku
Alınması, Saklanması ve Nakli Hakkında
Kanun ile 2863 sayılı Kültür ve Tabiat
Varlıklarının Korunması Hakkında
Kanunun kaçakçılık suçuyla
ilgili fiilerinin incelenmesi ve soruşturulması da,
gümrük müfettişlerinin görev ve yetkileri
alanına girmektedir.

1996 yılı Mayıs ayında Brüksel'de
yapılan Dünya Gümrük Örgütü
Toplantısında; üye ülkeler, gümrük
teşkilatlarının, karaparanın aklanması
konusunda diğer teşkilatlarla birlikte her türlü
inceleme ve soruşturma yapmakla yetkilendirilmeleri öngörülmüş
ve karapara trafiğinin önlenmesine yönelik çalışmalarda
gümrük teşkilatlarının çok
önemli rol oynadıkları kabul edilmiştir.

Açıklanan bu durum; ulusal ve uluslararası
mevzuatın ve kuruluşların, genelde gümrük
teşkilatlarının ve özelde ise gümrük
müfettişlerinin, karapara aklama suçlarını
inceleme ve araştırmakla görevlendirilmesini
zorunlu kılmaktadır. Bu nedenle, söz konusu
tasarıya, önerilen değişikliklere uygun
biçimde gümrük müfettişlerinin de
dahil edilmesi gerekmektedir.

BAŞKAN - Önergeye, Komisyon ve Hükümet katılmadı,
gerekçesi okundu. Birbirinin aynı olan iki önergeyi...

AKIN GÖNEN (Niğde) - Oturduğum yerden soru sormam
mümkün mü acaba?

BAŞKAN - Efendim, madde müzakeresinden sonra ancak
mümkündü.

İki önergeyi birleştirerek işleme koymuştum,
önergeyi okunduğu şekliyle oylarınıza
sunuyorum: Kabul edenler...Kabul etmeyenler...Önerge kabul
edilmemiştir.

Maddeyi okunduğu biçimiyle oylarınıza
sunuyorum...

Efendim bir dakika... Affedersiniz...

Buyurun efendim.

AKIN GÖNEN (Niğde) - Karaparanın dış
bağlantılı olduğu muhakkak; dışticaret
uzmanlarının konulması neden düşünülmemiş;
onu öğrenmek istiyorum.

BAŞKAN - Evet, Sayın Komisyon?..

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Sayın Başkan, sayfa
34'te redaksiyon teklifimiz var: "Sermaye Piyasası
Kurulu Denetçileri" ibaresinin "Sermaye Piyasası
Kurulu Uzmanları" şeklinde değiştirilmesi
ve takip eden "başkanının" kelimesinin
de "başkanın" olarak değiştirilmesi;
yine aynı satırın sonunda "bağlı"
kelimesinden sonra "veya ilgili" şeklinde değişiklik
yapılmasını talep ediyoruz.

BAŞKAN - Efendim, sorunuzu Sayın Komisyon ve Hükümet
takip buyurdular ve bu suretle cevap verdiler.

SALİH KAPUSUZ (Kayseri) - Hükümet cevap verecek
Sayın Başkan, önceden talebi vardı zaten.

BAŞKAN - Buyurun Sayın Hükümet.

DEVLET BAKANI LÜTFÜ ESENGÜN (Erzurum) - Sayın
Başkan, madde metninde Hazineyi temsilen denetim elemanlarına
görev verilmiştir, yine, Maliye Bakanlığının
denetim elemanlarına görev verilmiştir, ayrıca
dışticaret uzmanlarına veya dışticarette
görevli diğer elemanlara görev verilmesine gerek
yoktur; o düşünceyle dışticaret bu
maddede yer almamıştır.

BAŞKAN - Hükümet soruyu cevapladı.

AKIN GÖNEN (Niğde) - Sayın Başkan, bu konu
Hazine konusundan ziyade, hayalî ihracatta olduğu gibi,
dışticaretle ilgili.

Arz ediyorum.

BAŞKAN - Efendim, tabiî, zatı âliniz
öyle düşünüyorsunuz, muhteremdir; ama,
Hükümet de öyle düşünüyor,
herhalde o da muhteremdir.

Sayın Komisyon, bir redaksiyon açıklaması,
bir ibare düzeltmesinden söz ediyordunuz; bu maddede
mi?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Evet efendim.

BAŞKAN - Tekrar ifade eder misiniz, zabıtlara geçmesi
ve ileride redakte ederken yararlanılması için.

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - 34 üncü sayfada, yani
11 inci fıkranın ikinci paragrafının
üçüncü satırındaki "Sermaye
Piyasası Kurulu Denetçileri" ibaresinin "Sermaye
Piyasası Kurulu Uzmanları" şeklinde,
onu takip eden "Başkanının" kelimesinin
"Başkanın" şeklinde düzeltilmesi...

BAŞKAN - Sonuncu fıkra başlığı
mı efendim?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Evet.

Yine, aynı satırda "bağlı"
kelimesinden sonra "veya ilgili" ibaresinin eklenmesi.

BAŞKAN - Düzeltelim efendim, bir dakika...

"...teklifi veya bağlı bulundukları Bakanın
onayı ile belirlenir" buyuruyorsunuz; öyle mi
efendim?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - "...bağlı veya
ilgili bulundukları Bakanın."

BAŞKAN - Tamam.

Bu kadar mı efendim?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Evet efendim.

DEVLET BAKANI LÜTFÜ ESENGÜN (Erzurum) - Sayın
Başkanım, ben açıklayabilir miyim?

TEMEL KARAMOLLAOĞLU (Sıvas) - "Denetçi"
ifadesi iki üç yerde geçiyor.

BAŞKAN - Efendim, zatı âliniz değil, Komisyon
ifade buyursun.

TEMEL KARAMOLLAOĞLU (Sıvas) - İkaz ediyorum
efendim.

BAŞKAN - Sayın Komisyon takip buyuruyor mu efendim?

Komisyonun işareti üzerine bir düzeltme yapıldı,
onu okuyacağım. 34 üncü sayfanın birinci
satırından itibaren: "...Sermaye Piyasası
Kurulu Denetçileri vasıtası ile yerine getirir...

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - "Uzmanları"
efendim.

BAŞKAN - "Görevlendirilecek Maliye Müfettişleri,
Hesap Uzmanları, Bankalar Yeminli Murakıpları,
Gelirler Kontrolörleri, Hazine Kontrolörleri ve Sermaye
Piyasası Kurulu Uzmanları Başkanının
talebi üzerine ilgili birim amirinin teklifi ve bağlı
veya ilgili bulundukları Bakanın onayı ile
belirlenir."

Böyle mi düşünülüyor efendim?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Sayın Başkan...

DEVLET BAKANI LÜTFÜ ESENGÜN (Erzurum) - Sayın
Başkan, müsaade ederseniz arz edeyim.

BAŞKAN - Efendim, onu yazılı verir misiniz
lütfen.

Efendim, 3 üncü maddeyi oylamıyorum, 4 üncü
maddenin müzakeresine geçiyoruz. Komisyon 3 üncü
maddeyi düzenlesin, düzenledikten sonra tekrar okutur
ve oylarız.

4 üncü maddeyi okutuyorum:

Malî Suçlarla Mücadele Koordinasyon Kurulunun
Görev ve Yetkileri:

MADDE 4. - Koordinasyon Kurulu; Maliye Müsteşarının
başkanlığında, Maliye Teftiş Kurulu,
Maliye Hesap Uzmanları Kurulu, Malî Suçları
Araştırma Kurulu, Hazine Müsteşarlığı
Bankalar Yeminli Murakıpları Kurulu, Hazine Kontrolörleri
Kurulu ve Sermaye Piyasası Kurulu Başkanları
ile Gelirler Genel Müdürü, Banka ve Kambiyo Genel
Müdürü, Adalet Bakanlığı Kanunlar
Genel Müdürü, Dışişleri Bakanlığı
Ortadoğu, Afrika ve Uluslararası Siyasî Kuruluşlar
Genel Müdürü ve İçişleri Bakanlığı
Emniyet Genel Müdürlüğü Kaçakçılık
ve Organize Suçlarla Mücadele Daire Başkanından
meydana gelir. Koordinasyon Kuruluna gerektiğinde Başhukuk
Müşaviri ve Muhakemat Genel Müdürü,
Gümrük Müsteşarlığı Teftiş
Kurulu Başkanı, İçişleri Bakanlığı
Kaçakçılık İstihbarat Harekat
ve Bilgi Toplama Dairesi Başkanı ile Başbakanlık,
Sağlık Bakanlığı ve T.C. Merkez Bankasından
en az genel müdür düzeyinde birer temsilci üye
sıfatıyla katılmak üzere davet olunur.
Kurul, gerek duyduğunda diğer kamu kurum ve kuruluşlarından
da temsilci çağırabilir.

Koordinasyon Kurulu, karapara aklanmasının önlenmesine
yönelik çalışmalarda Malî Suçları
Araştırma Kurulunun yürüteceği faaliyetleri
ilgili kurum ve kuruluşlarla birlikte koordine etmek, uygulamaya
ilişkin politikaları tespit etmek, mevzuat düzenleme
ve tekliflerini değerlendirmekle görevlidir.

BAŞKAN - 4 üncü maddeyle ilgili olarak, gruplar
adına söz talebi var mı? Yok.

Kişisel söz talebi?..

Buyurun Sayın Yıldırım.

HALİL CİN (İçel) - Kişisel söz
istiyorum Sayın Başkan.

BAŞKAN - Kaydettim efendim.

AKIN GÖNEN (Niğde) - Sayın Başkan, benim
de kişisel söz talebim olacaktı...

ORHAN VELİ YILDIRIM (Tunceli) - Sayın Başkan,
saygıdeğer milletvekilleri; biz, görüşülmekte
olan 124 sıra sayılı tasarının
4 üncü maddesinin birinci fıkrasındaki
"Maliye Hesap Uzmanları Kurulu" ibaresinden sonra
gelmek üzere "Gümrük Müsteşarlığı
Teftiş Kurulu" ibaresinin eklenmesi ve "Başhukuk
Müşaviri ve Muhakemat Genel Müdürü"
ibaresinden sonra gelen "Gümrük Müsteşarlığı
Teftiş Kurulu Başkanı" ibaresinin de metinden
çıkarılmasına dair Yüce Başkanlığa
bir değişiklik önergesi verdik; ancak, Sayın
Komisyon ve Sayın Hükümet, 3 üncü maddedeki
değişiklik önergemizde, göstermiş olduğumuz
gerekçelere bir yanıt vermeden katılmadıklarını
belirttiler. Doğrusu, ben bunu anlamakta güçlük
çektim. Sayılan diğer kurumlardaki müfettiş
arkadaşlarımız, acaba, gümrük müfettişliği
yapan kuruldaki arkadaşlarımızdan, bilgi,
birikim, seviye bakımından bir farklılık
mı arz ediyorlar? Dolayısıyla, denetim mekanizmasının
daha geniş bir alana yayılması, kanaatimce,
sakıncadan ziyade fayda sağlamaktadır.

Ayrıca, 2 nci maddede, "Tanımlar" bölümünde
sayılan 1918, 6136, 2238 ve 2863 sayılı yasalarla
ilgili, otomatikman, görev ve yetki alanını
ilgilendirmektedir.

Bu nedenle, değişiklik önergemizin nazara alınarak,
Yüce Kurulca kabul edilmesini arz ve talep ediyoruz.

Yüce Kurula saygı sunuyoruz efendim.

BAŞKAN - Sayın Yıldırım, teşekkür
ediyorum.

Sayın Cin, buyurun.

HALİL CİN (İçel) - Sayın Başkan,
değerli milletvekilleri; görüşülmekte
olan kanunun 3 üncü ve 4 üncü maddeleri kaleme
alınırken, maddelerin konuluş amacı
bakımından, bence, bir karışıklık
var gibi geliyor.

Bir kere, Malî Suçları Araştırma
Kurulunun görev ve yetkileri 3 üncü maddede belirtilmiş,
Malî Suçlarla Mücadele Koordinasyon Kurulunun
görev ve yetkileri 4 üncü maddede ifade edilmiş
ve "Koordinasyon Kurulu, karapara aklanmasının
önlenmesine yönelik çalışmalarda
Malî Suçları Araştırma Kurulunun
yürüteceği faaliyetleri ilgili kurum ve kuruluşlarla
birlikte koordine etmek, uygulamaya ilişkin politikaları
tespit etmek, mevzuat düzenleme ve tekliflerini değerlendirmekle
görevlidir" denmiş.

Şimdi, görevi Malî Suçları Araştırma
Kuruluna veriyorsunuz, yetkiyi oraya veriyorsunuz; bir başka
kurul teşkil ediyorsunuz -Koordinasyon Kurulu- ve Araştırma
Kurulunun görevlerini koordine etme görevini bu Kurula
veriyorsunuz. O zaman, Araştırma Kurulunun, görev
ve yetkilerini bizzat kendisinin koordine etme yetkisi ve görevi
olmalıdır.

Öbür taraftan, 4 üncü maddede, bu Koordinasyon
Kurulunun teşkili o kadar geniş kuruluşların
iştirakiyle düzenlenmiş ki, 13 tane müstakil
kuruluş var. Ondan başka "Koordinasyon Kuruluna
gerektiğinde Başhukuk Müşaviri ve Muhakemat
Genel Müdürü, Gümrük Müsteşarlığı
Teftiş Kurulu Başkanı, İçişleri
Bakanlığı Kaçakçılık
İstihbarat Harekât ve Bilgi Toplama Dairesi Başkanı
ile Başbakanlık, Sağlık Bakanlığı
ve T.C. Merkez Bankasından en az genel müdür
düzeyinde birer temsilci üye sıfatıyla
davet olunur" deniliyor. 4 üncü maddeye öyle
bir hüküm konulmuş ki, âdeta "bu Koordinasyon
Kurulu görevini yapmasın" demek istenmiş.
Bu kadar kalabalık bir kurulla bir koordinasyon görevi
yapmak mümkün olmadığı gibi, bu Kurulun
çalışması için bir başka
koordinatörün, koordinasyon kurulunun görevlendirilmesi
lazım.

Bu açıdan, iki maddenin birlikte değerlendirilmesini
arz ederim.

Teşekkür ederim Sayın Başkan.

BAŞKAN - Sayın Cin, teşekkür ediyorum.

Sayın Gönen, maalesef size söz verme imkânım
yok; iki arkadaşımız konuştu. İnşallah
bir başka maddede...

AKIN GÖNEN (Niğde) - Sayın Bakana soru olarak
arzımı yapmıştım; dışticaret
uzmanlarıyla ilgiliydi.

Teşekkür ederim.

BAŞKAN - Efendim, ifade buyuracağınız
başka bir husus varsa, size bulunduğunuz yerden, o fırsatı
vereyim; kürsüye davet imkânım yok.

AKIN GÖNEN (Niğde) - Arz ettim efendim.

BAŞKAN - Peki, teşekkür ederim.

Efendim, şimdi iki önergemiz var, geliş sırasına
göre okutuyorum:

Türkiye Büyük Millet Meclisi Başkanlığına

Görüşülmekte olan kanun tasarısının
4 üncü maddesiyle ilgili değişiklik teklifi
ve gerekçesi ilişikte sunulmuştur.

Gereğini arz eder, saygılar sunarız.

Saffet Benli Zülfükar İzol Mehmet Emin Aydın

İçel Şanlıurfa Siirt

Zülfikar Gazi Hasan Hüseyin Öz Hasan Dikici

Çorum Konya Kahramanmaraş

Öneri:

Tasarının "Malî Suçlarla Mücadele
Koordinasyon Kurulunun Görev ve Yetkileri" başlığını
taşıyan 4 üncü maddesinin birinci fıkrasında
"Maliye Hesap Uzmanları Kurulu" ibaresinden sonra
gelmek üzere "Gümrük Müsteşarlığı
Teftiş Kurulu" ibaresinin eklenmesiyle, aynı
maddenin aynı fıkrasında yer alan "Başhukuk
Müşaviri ve Muhakemat Genel Müdürü"
ibaresinden sonra gelen "Gümrük Müsteşarlığı
Teftiş Kurulu Başkanı" ibaresinin çıkarılması.

BAŞKAN - İkinci önergeyi okutuyorum:

Türkiye Büyük Millet Meclisi Başkanlığına

Görüşülmekte olan 124 sıra sayılı
Uyuşturucu ve Psikotrop Maddelerin Kaçakçılığı
ile Karaparanın Aklanmasının Önlenmesine
İlişkin Kanun Tasarısının 4
üncü maddesinin birinci fıkrasındaki "Maliye
Hesap Uzmanları Kurulu" ibaresinden sonra gelmek üzere
"Gümrük Müsteşarlığı
Teftiş Kurulu" ibaresinin eklenmesini ve "Başhukuk
Müşaviri ve Muhakemat Genel Müdürü"
ibaresinden sonra gelen "Gümrük Müsteşarlığı
Teftiş Kurulu Başkanı" ibaresinin metinden
çıkarılmasını arz ve teklif
ederiz.

Orhan Veli Yıldırım Eşref Erdem Zeki
Çakıroğlu

Tunceli Ankara Muğla

Ahmet Güryüz Ketenci Algan Hacaloğlu Yahya Şimşek

İstanbul İstanbul Bursa

Mahmut Işık Ali Rıza Bodur

Sıvas İzmir

BAŞKAN - Efendim, takip buyrulduğu üzere, iki önerge
de birbirinin benzeri. Önergeler, gerekçeleriyle birlikte
Hükümette ve Sayın Komisyonda var, gruplara gönderildi.

Bu önergelere Sayın Komisyon katılıyor
mu efendim?..

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Katılmıyoruz.

BAŞKAN - Sayın Hükümet?..

DEVLET BAKANI LÜTFÜ ESENGÜN (Erzurum) - Katılmıyoruz
Sayın Başkan.

BAŞKAN - Önerge sahipleri söz mü isterler,
gerekçenin okunmasını mı isterler?..

SAFFET BENLİ (İçel) - Gerekçe...

BAŞKAN - Gerekçenin okunmasını istiyorsunuz.

Gerekçeyi okutuyorum:

Gerekçe:

Tasarının "Tanımlar" başlıklı
2 nci maddesinde karaparayı tanımlayan yasalardan
1918 sayılı Kaçakçılığın
Men ve Takibine Dair Kanunun 3 üncü maddesiyle 485 sayılı
Kanun Hükmünde Kararnamenin 12 nci maddesi, gümrük
müfettişlerini, kaçakçılığın
men, takip ve tahkikiyle görevli ve yetkili kılınmıştır.
Ayrıca, tasarının 2 nci maddesinde sayılan
6136 sayılı Ateşli Silahlar ve Bıçaklar
Hakkında Kanun, 2238 sayılı Organ ve Doku
Alınması, Saklanması ve Nakli Hakkındaki
Kanun ile 2863 sayılı Kültür ve Tabiat
Varlıklarının Korunması Hakkında
Kanunun kaçakçılık suçuyla
ilgili fiillerin inceleme ve soruşturması da gümrük
müfettişlerinin görev ve yetkileri alanına
girmektedir.

1996 yılı Mayıs ayında Brüksel'de
yapılan Dünya Gümrük Örgütü
Toplantısında; üye ülkeler, gümrük
teşkilatlarının karaparanın aklanması
konusunda diğer teşkilatlarla birlikte her türlü
inceleme ve soruşturma yapmakla yetkilendirilmeleri öngörülmüş
ve karapara trafiğinin önlenmesine yönelik çalışmalarda
gümrük teşkilatlarının çok
önemli rol oynadıkları kabul edilmiştir.

Açıklanan bu durum, ulusal ve uluslararası
mevzuatın ve kuruluşların genelde gümrük
teşkilatlarının ve özelde ise gümrük
müfettişlerinin karapara aklama suçlarını
inceleme ve araştırmakla görevlendirilmesini
de zorunlu kılmaktadır.

Bu nedenle, söz konusu tasarıya önerilen değişikliklere
uygun biçimde gümrük müfettişlerinin
de dahil edilmesi gerekmektedir."

BAŞKAN - Sayın milletvekilleri, önergeye, Komisyon
ve Hükümet katılmadı; gerekçe Genel
Kurula arz edildi.

Önergeyi bu haliyle oylarınıza sunuyorum: Kabul
edenler... Kabul etmeyenler... Önerge kabul edilmemiştir.

Şimdi, 4 üncü maddeyi oylamadan önce, sıralamayı
da takip etmiş olmak için, 3 üncü maddenin
son iki fıkrasını yeni bir redakte sebebiyle
tekrar okuyorum, zabıtlara geçecek ve maddeyi böyle
oylamış olacağız :

"Başkanlık, karapara aklama suçunun araştırılması
ve incelenmesi görevlerini Maliye Müfettişleri,
Hesap Uzmanları, Gelirler Kontrolörleri, Bankalar
Yeminli Murakıpları, Hazine Kontrolörleri ve
Sermaye Piyasası Kurulu Uzmanları vasıtasıyla
yerine getirir. Görevlendirilecek Maliye Müfettişleri,
Hesap Uzmanları, Bankalar Yeminli Murakıpları,
Gelirler Kontrolörleri, Hazine Kontrolörleri ve Sermaye
Piyasası Kurulu Uzmanları Başkanının
talebi üzerine ilgili birim amirinin teklifi ve bağlı
veya ilgili bulundukları Bakanın onayı ile
belirlenir.

Başkanlığın talebi üzerine görevlendirilecek
Maliye Müfettişleri, Hesap Uzmanları, Bankalar
Yeminli Murakıpları, Gelirler Kontrolörleri,
Hazine Kontrolörleri ve Sermaye Piyasası Kurulu Uzmanları
görevlendirme konusuna giren hususlarda bilgi ve belge istemeye,
araştırma ve inceleme yapmaya, uygulamayı
takip ve denetlemeye, bu maksatla her türlü evrakın
tetkikine yetkilidir."

Sayın Komisyon, bu düzenleme doğru mu efendim?..

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Doğru efendim.

BAŞKAN - Sayın Hükümet?..

DEVLET BAKANI LÜTFÜ ESENGÜN (Erzurum) - Sayın
Başkanım, yalnız, zatı âliniz
okurken "Başkanının" dediyseniz,
metin öyle ise "Başkanın" olması
lazım; üçüncü fıkranın...

BAŞKAN - Yani, son fıkranın birinci kelimesini
ifade buyuruyorsunuz.

DEVLET BAKANI LÜTFÜ ESENGÜN (Erzurum) - Hayır,
üçüncü fıkranın son cümlesinde
"Sermaye Piyasası Kurulu..."

BAŞKAN - Efendim "Başkanın" diye
okudum ben...

DEVLET BAKANI LÜTFÜ ESENGÜN (Erzurum) - Ben "Başkanının"
gibi anladım.

BAŞKAN - "Başkanın... onayı ile
belirlenir."

DEVLET BAKANI LÜTFÜ ESENGÜN (Erzurum) - Tamam Sayın
Başkan.

BAŞKAN - Efendim, o kelimenin siyak ve sibakı onu
gerektiriyor zaten...

Efendim, bu okunduğu şekliyle Komisyonun görüşünü
aldım, Hükümetin görüşünü
aldım; düzenlemeyi, redaksiyonu, daha doğrusu
düzeltmeleri okudum.

Bu okunmuş biçimiyle, 3 üncü maddeyi oylarınıza
sunuyorum: Kabul edenler... Kabul etmeyenler... Kabul edilmiştir.

4 üncü madde üzerindeki görüşmeler
de tamamlanmıştı.

Şimdi, 4 üncü maddeyi oylarınıza
sunuyorum: Kabul edenler... Kabul etmeyenler... Kabul edilmiştir.

5 inci maddeyi okutuyorum:

Bilgi ve Belge Verme Yükümlülüğü

MADDE 5. - Kamu kurum ve kuruluşları ile gerçek
ve tüzel kişiler, Başkanlık ile bu Kanunun
3 üncü maddesinde belirtilen diğer yetkililerce
istenilecek bilgi ve belgeleri vermek ve gerekli kolaylığı
sağlamakla yükümlüdürler.

Kurul ve diğer yetkililerce kendilerinden bilgi ve belge istenilen
gerçek ve tüzel kişiler, savunma hakkına
ilişkin hükümler saklı kalmak kaydıyla,
özel kanunlarda yazılı hükümleri
ileri sürerek bilgi ve belge vermekten imtina edemezler.

BAŞKAN - Madde üzerinde gruplar adına söz
talebi?..

ATİLÂ SAV (Hatay) - Var Sayın Başkan...

BAŞKAN - Cumhuriyet Halk Partisi Grubu adına, Sayın
Atilâ Sav; buyurun.

CHP GRUBU ADINA ATİLÂ SAV (Hatay) - Sayın
Başkan, sayın milletvekilleri; Anayasanın
38 inci maddesinin 5 inci fıkrası "Hiç
kimse kendisini ve kanunda gösterilen yakınlarını
suçlayan bir beyanda bulunmaya veya bu yolda delil göstermeye
zorlanamaz" hükmünü getirmektedir.

Madde, bu yazılışıyla, kişinin
kendisinin savunma hakkını göz önünde
tutmak suretiyle 38 inci maddeyi dikkate almıştır;
fakat "kanunda gösterilen yakınları"
deyimini içeren bir düzenleme olmadığı
için, madde bu haliyle Anyasaya aykırı olma
tehlikesine düşmektedir.

Başkanlığa bir öneri sunduk -hangi yakınlarının
kanun kapsamında ve Anayasa çerçevesi içerisinde
olması gerektiğini gösteriyoruz- dedik ki: İkinci
dereceye kadar kan, birinci derece sıhrî hısımlarını
kapsamak üzere... Delil göstermeye zorlanamaz.

Eğer, Yüce Meclis bu önerimizi kabul buyurursa,
maddenin Anayasaya aykırı olma tehlikesi ortadan
kalkacaktır.

Teşekkür ederim.

Saygılarımla.

BAŞKAN - Sayın Sav, teşekkür ediyorum.

Gruplar adına başka söz talebi?.. Yok.

Kişisel söz talebi?.. Yok.

Madde üzerinde bir önerge var; okutuyorum:

Türkiye Büyük Millet Meclisi Başkanlığına

124 sıra sayılı Uyuşturucu ve Psikotrop
Maddelerin Kaçakçılığı
ile Karaparanın Aklanmasının Önlenmesine
İlişkin Kanun Tasarısının 5
inci maddesinin ikinci fıkrasının aşağıdaki
biçimde değiştirilmesini arz ve teklif ederiz.

Önder Sav Oya Araslı Atilâ Sav

Ankara İçel Hatay

Ayhan Fırat Nihat Matkap Ali Şahin

Malatya Hatay Kahramanmaraş

Metin Arifağaoğlu

Artvin

"Kurul ve diğer yetkililerce, kendilerinden bilgi ve
belge istenen gerçek ve tüzelkişiler, savunma
hakkına ilişkin hükümler saklı kalmak
ve ikinci derece kan hısımlarıyla, birinci
derecede sıhrî hısımları hariç
olmak üzere, özel kanunlarda yazılı hükümleri
ileri sürerek bilgi ve belge vermekten kaçınamazlar."

BAŞKAN - Evet, bir tek önerge vardı; okuttuk.
Önerge gerekçeleri Komisyonda ve Hükümette...

Sayın Komisyon önergeye katılıyor mu?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Katılamıyoruz
Sayın Başkan.

BAŞKAN - Sayın Hükümet katılıyor
mu?

DEVLET BAKANI LÜTFÜ ESENGÜN (Erzurum) - Katılmıyoruz
Sayın Başkan.

BAŞKAN - Önerge sahibi Sayın Sav...

ATİLÂ SAV (Hatay) - Gerekçe okunsun.

BAŞKAN - Gerekçe okunsun; peki.

Gerekçe:

Anayasanın 38 inci maddesinin beşinci fıkrası
"Hiç kimse kendisini ve kanunda gösterilen yakınlarını
suçlayan bir beyanda bulunmaya veya bu yolda delil göstermeye
zorlanamaz" kuralını koymaktadır.

Fıkrada yapılan değişiklikle, yasanın
hangi "yakınları" içerdiği
belirlenmekte ve hükümde Anayasaya aykırı
olabilecek bir düzenlemenin yer alması önlenmektedir.

BAŞKAN - Önergeye Sayın Komisyon ve Sayın
Hükümet katılmadı; gerekçesi Yüce
Kurula arz edildi.

Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir.

Maddeyi, okunduğu şekliyle, oylarınıza
sunuyorum: Kabul edenler... Kabul etmeyenler... Madde kabul edilmiştir.

6 ncı maddeyi okutuyorum:

Sır Saklama Yükümlülüğü

MADDE 6. - Aşağıda yazılı kimseler,
görevleri dolayısıyla kişilerin ve bu
kişilerle ilgili kimselerin şahıslarına,
muamele ve hesap durumlarına, işlerine, işletmelerine,
servetlerine veya mesleklerine ilişkin olarak öğrendikleri
sırları veya gizli kalması lazım gelen
diğer hususları ifşa edemezler ve kendilerinin
veya üçüncü şahısların
yararına kullanamazlar.

a) Malî Suçları Araştırma Kurulu
Başkanı, Başkan Yardımcıları,
Malî Suçları Araştırma Uzman
ve uzman yardımcıları ile kurul hizmetinde
çalışan görevliler,

b) Malî Suçlarla Mücadele Koordinasyon Kurulu
Başkan ve üyeleri,

c) Bu Kanun hükümleri uyarınca yetki kullanan
diğer kamu görevlileri,

d) Karaparanın aklanması işlemleri ile ilgili
olarak bilgilerine ve ihtisaslarına başvurulan gerçek
ve tüzel kişiler,

e) Karaparanın aklanması işlemleri ile ilgili
olarak bilirkişilik görevi ifa edenler.

Bu yükümlülük, yukarıda yazılı
kimseler bu görevlerinden ayrılsalar dahi devam eder.

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Önerge yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

7 nci maddeyi okutuyorum:

ÜÇÜNCÜ BÖLÜM

Ceza ve Usul Hükümleri

Karapara Aklanması Suçu

MADDE 7. - Karapara aklama suçu fiillerini işleyenler
iki seneden beş seneye kadar hapis ve aklanan karaparanın
bir katı ağır para cezasıyla cezalandırılır
ve nemaları da dahil olmak üzere karapara kapsamındaki
mal ve değerler ile bunların ele geçirilememesi
halinde bunlara tekabül eden mal varlığının
müsaderesine de hükmolunur.

Karapara, terör suçlarından veya Türkiye'ye
ithali veya Türkiye'den ihracı kanunla yasaklanmış
herhangi bir madde ve eşya kaçakçılığından
elde edilmiş veya suç yukarıda belirtilen
terör suçlarına kaynak sağlamak amacıyla
işlenmiş ise birinci fıkra hükmüne
göre faile verilecek hapis cezası dört seneden
az olamaz.

Suçun;

a) Karaparanın aklanması maksadıyla teşekkül
vücuda getirenler ile idare edenler veya teşekküle
mensup olanlar tarafından,

b) Görevi sebebiyle memur ve kamu görevlileri ile 3182
sayılı Bankalar Kanununa, 7397 sayılı
Sigorta Murakabe Kanununa, 3226 sayılı Finansal
Kiralama Kanununa, 1567 sayılı Türk Parasının
Kıymetini Koruma Hakkında Kanuna, 2499 sayılı
Sermaye Piyasası Kanununa, Ödünç Para
Verme İşleri ile Özel Finans Kurumlarının
Kurulması, Faaliyetleri ve Tasfiyelerine İlişkin
Esas ve Usulleri düzenleyen mevzuata göre faaliyet gösteren
kurumlarda çalışanlar tarafından,

c) Şiddet veya tehditle veya silah kullanarak,

İşlenmesi halinde hükmolunacak cezalar, ayrıca
bir misli artırılır.

Bu suçların tüzel kişilik bünyesinde
işlenmesi halinde, üçüncü fıkranın
(a)bendi hükmünün uygulanamadığı
durumlarda, fiili gerçekleştiren yöneticiler
hakkında da aynı cezalara hükmolunmakla birlikte,
tüzel kişiler de beşyüzmilyon liradan beşmilyar
liraya kadar para cezası ile cezalandırılır.

Karapara aklama suçunun, usul veya füruu veya karı-koca
veya kardeşlerinden biri tarafından karaparanın
kaynaklandığı suçları gizlemek
amacıyla işlenmesi halinde bu ceza, yarısından
üçte ikisine kadar indirilir.

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Önerge yok.

Maddeyi oylarınıza sunuyorum: Kabul edenler... Etmeyenler...
Madde kabul edilmiştir.

8 inci maddeyi okutuyorum:

Zamanaşımı

MADDE 8.- Karapara aklama suçlarının kovuşturulmasında
zamanaşımı süresi on yıldır.
Dava açılması zamanaşımını
keser.

BAŞKAN - Madde üzerinde gruplar adına söz
talebi?..

ATİLÂ SAV (Hatay) - Cumhuriyet Halk Partisi Grubu
adına söz istiyorum.

ZEKERİYA TEMİZEL (İstanbul) - Grup adına
değil, kişisel söz istiyorum.

BAŞKAN - Sayın Sav'ın, Cumhuriyet Halk Partisi
Grubu adına söz talebi var; Sayın Zekeriya
Temizel de, kişisel söz talebinde bulunmuştur.

Cumhuriyet Halk Partisi Grubu adına, Sayın Sav;
buyurun.

CHP GRUBU ADINA ATİLÂ SAV (Hatay) - Sayın
Başkan, Yüce Meclisin sayın üyeleri; kanun
koyucu, bu maddeyle, karapara kapsamına giren eylemlerin
çoğunun zamanaşımını uzatma
amacını gütmüştür; çünkü,
bunlardan bir bölümü, beş yıllık
zamanaşımına tabi suçlardandır.
Yani, özel önem verilmiş ve karapara aklanmasıyla
ilgili yöntemin zamanaşımıyla kesilmemesi,
ortadan kalkmaması amacına yönelinmiştir.

Ancak, zamanaşımının kesilmesiyle ilgili
ikinci fıkra, genel hükümlere ve Türk Ceza
Kanununun 104 üncü maddesinde yer alan diğer zamanaşımını
kesen nedenlere uymamaktadır. Bilindiği üzere,
Türk Ceza Kanununun 104 üncü maddesinde, birçok
sebeple zamanaşımı kesilir; her usul işlemi,
zamanaşımını kesmektedir. Bu itibarla,
sadece dava açılmasıyla ilgili bir zamanaşımını
kesme sebebi, hem genel hükümlere ve Türk Ceza
Kanununun 104 üncü maddesine uygun olmaz hem de yasanın
öngördüğü amaca aykırı düşer.

Bu itibarla, bu fıkradaki ikinci cümlenin çıkarılması
ve zamanaşımını kesen sebeplerin Türk
Ceza Kanununun genel hükümlerine bırakılmasının
daha uygun olacağını düşünüyoruz.
Bu nedenle bir önerge sunduk, Yüce Meclisin takdirine
sunuyoruz.

Saygılarımla efendim.

BAŞKAN - Sayın Sav, teşekkür ediyorum.

Gruplar adına başka söz talebi?.. Yok.

Kişisel söz talebinde bulunan Sayın Temizel;
buyurun.

ZEKERİYA TEMİZEL (İstanbul) - Teşekkür
ederim Sayın Başkan.

Değerli milletvekilleri, konuyla ilgili olarak verilen önergeleri
gördükten sonra kişisel söz talebinde bulunma
gereğini duydum.

Türk Ceza Kanununun 102 nci maddesinde, cezalarla ilgili
olarak, genel zamanaşımı hükümlerinin
bulunduğu bir gerçektir. Nitekim, 4 üncü
maddesinde, 5 seneden ziyade olmamak üzere, ağır
hapis veya hapsi gerektiren cezalar için, bu, 5 sene olarak
belirtilmiştir.

Karaparayı aklama suçu yeni bir suçtur; yani,
eğer kabul buyurursanız, bu tasarının
yasalaşmasıyla sizler ihdas edeceksiniz. Eğer,
burada böyle bir düzenleme yapılmazsa, bu takdirde,
5 senelik zamanaşımına tabi olacaktır.
Ancak, karapara aklama suçu, bir karaparanın nemalandırılması
olayıdır. Kesin olarak, karaparanın elde
edilmesiyle ilgili işlenen suçlarda herhangi bir
zamanaşımı düzenlemesi söz konusu
değildir. Onlar, kendi hükümleri içerisinde...
Adam öldürerek karapara elde ediliyorsa -adam öldürme
suçuyla ilgili zamanaşımı 20 yıl-
zaten, diğer hükümler çerçevesinde
işlem görecektir. Ancak, buradan elde edilen para,
alınmış, bir yerlere yatırılmış,
malî sistemin içerisine sokulmuş, meşrulaştırılmış,
aradan beş sene geçmiş, altı sene geçmiş
ve yedi sene geçmiş... İşte, burada
getirilen zamanaşımı olayı, sadece
bu olaya özgüdür. Zaten, 102 nci madde, "Kanunlarında
başka türlü yazılmış olan
ahvalin ma'dasında" denilmek suretiyle, buralarda
özel olarak bir zamanaşımının
belirlenmesi gerekliliğini ortaya koymaktadır.

Değerli arkadaşlarım, ikinci fıkrasındaki
"keser" ibaresinin konulmasının nedenine
gelince: Şu anda hepiniz biliyorsunuz ki, yargılama
sırasında, zamanaşımı nedeniyle
bazı davalar düşmektedir. Yargılama sırasında
zamanaşımının işlemesi nedeniyle
davaların düşmesinin, hiç değilse
bu karapara aklama suçlarında önlenmesinin
gerekliliğine inandığımızdan dolayı,
alt komisyon olarak ve Plan ve Bütçe Komisyonu olarak
bu konunun üzerinde hassasiyetle durduk. Böyle bir olay,
ancak, bu tür hükümlerle desteklenebilirse işlerlik
kazanır; aksi takdirde, dört sene içerisinde
veya beş sene içerisinde bu kadar karmaşık
işlemlerden geçmiş olan karapara aklama suçlarının
ortaya çıkarılması, yargılanması
ve sonuçlandırılması olanaksızdır.

O nedenle, burada getirilen özel zamanaşımı
süresinin ve yargılama sırasında bunun
kesilmesine ilişkin getirilen düzenlemenin çok
gerekli, bu yasa için hayatî önemi haiz olduğunu
düşünüyor, hepinize saygılar sunuyorum.
(DSP sıralarından alkışlar)

BAŞKAN - Efendim, teşekkür ediyorum.

Maddeyle ilgili başka söz talebi?..Yok.

Maddeyle ilgili verilmiş 3 önerge var; geliş
sırasına göre okutuyorum:

Türkiye Büyük Millet Meclisi Başkanlığına

Görüşülmekte olan tasarının
8 inci maddesinin ikinci cümlesinin tasarıdan çıkarılmasını
arz ve teklif ederiz.

İlhan Sungur Mehmet Elkatmış Fethullah Erbaş

Trabzon Nevşehir Van

Şaban Şevli Ömer Vehbi Hatipoğlu

Van Diyarbakır

Türkiye Büyük Millet Meclisi Başkanlığına

124 sıra sayılı Kanunun 8 inci maddesindeki
"dava açılması zamanaşımını
keser" ibaresinin metinden çıkarılmasını
arz ve teklif ederiz.

Saygılarımızla.

Atilâ Sav Eşref Erdem Orhan Veli Yıldırım

Hatay Ankara Tunceli

Ali Şahin Birgen Keleş

Kahramanmaraş İzmir

Türkiye Büyük Millet Meclisi Başkanlığına

Görüşülmekte olan kanun tasarısının
"zamanaşımı" başlıklı
8 inci maddesinin tasarıdan çıkarılmasını
arz ve teklif ederiz.

İlhan Sungur Mehmet Elkatmış Ömer Vehbi
Hatipoğlu

Trabzon Nevzehir Diyarbakır

Fethullah Erbaş Şaban Şevli

Van Van

BAŞKAN - Efendim, önergeleri aykırılık
sırasına göre işleme koyacağım.
Onun için, en son önergeyi işleme koyuyorum.

Önergeye Sayın Komisyon katılıyor mu?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Katılmıyoruz Sayın
Başkan.

BAŞKAN - Sayın Hükümet katılıyor
mu?

DEVLET BAKANI LÜTFÜ ESENGÜN (Erzurum) - Maddenin
tamamen çıkarılmasına dair önerge
mi Sayın Başkanım?

BAŞKAN - Evet efendim.

DEVLET BAKANI LÜTFÜ ESENGÜN (Erzurum) - Katılmıyoruz.

BAŞKAN - Katılmıyorsunuz.

Sayın Sungur, önerge sahibi olarak söz mü
istiyorsunuz, gerekçenin okunmasını mı?..

İSMAİL İLHAN SUNGUR (Trabzon) - Sayın
Başkan, gerekçenin okunmasını istiyorum.

BAŞKAN - Gerekçeyi okutuyorum:

Gerekçe:

Türk Ceza Kanununun 102 nci maddesinde, suç için
kanunda öngörülen cezaya göre zamanaşımı
belirlenmiş, 104 ve daha sonraki maddelerinde ise, zamanaşımını
kesen ve durduran sebepler ile neticeleri ayrı ayrı
belirtilmiştir. Bu hükümler, Türk Ceza Kanunu
ile ceza hükmü ihtiva eden kanunların genel hükümleridir.
Bu sebeple, suç ihdas eden kanunlarda şimdiye kadar
ayrı bir zamanaşımı belirlenmesi yoluna
gidilmemiştir.

Tasarıya Plan ve Bütçe Komisyonunda eklenen
bu hüküm, uygulama sırasında gözden
kaçırılabileceği gibi tereddütlere
de sebep olabilecektir. Nitekim, yeni getirilen bu hüküm,
özel hüküm olduğu için, Türk Ceza
Kanununun yukarıda sözü edilen genel hükümlerinin
uygulanmaması durumu ortaya çıkacaktır.
Bu durumda, zamanaşımını kesen diğer
hallere ilişkin hükümler uygulanamayacağı
gibi, kamu davasının açılması
neticesi kesilen zamanaşımı süresinin
işlemeye başlayacağı süre ile zamanaşımı
süresinin kesilme sebebiyle ilave olunması gerekecek
süre konusunda bir boşluk ortaya çıkacaktır.

Suç kavramı zaman içerisinde değişen
bir kavramdır. Bugün için son derece önemli
addedilen bir suç, toplumun gösterdiği gelişmeye
göre önemini yitirebileceği için, zamanaşımı
süresinin, suçun nevine değil de suç için
tayin olunanan cezaya göre belirlenmesi gerekeceği düşüncesinden
de hareketle, düzenlemenin tasarıdan çıkartılması
gerekmektedir.

BAŞKAN - Önergenin gerekçesi okundu. Sayın
Hükümet ve Sayın Komisyon önergeye katılmadı.

Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir.

Diğer iki önerge, muhteva itibariyle birbirinin benzeri
olduğu için, bir tanesini okutup, işleme koyuyorum:

Türkiye Büyük Millet Meclisi Başkanlığına

Görüşülmekte olan tasarının
8 inci maddesinin ikinci cümlesinin tasarıdan çıkarılmasını
arz ve teklif ederiz.

İlhan Sungur (Trabzon)

ve arkadaşları

BAŞKAN - Sayın Komisyon?..

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Katılmıyoruz Sayın
Başkan.

BAŞKAN - Sayın Hükümet?..

DEVLET BAKANI LÜTFÜ ESENGÜN (Erzurum) - Sayın
Başkanım, burada yapılan düzenlemeyle,
eğer, dava açılmasından sonra, zamanaşımı
yeniden işlemeye başlayacaksa, şu andaki Türk
Ceza Kanununun genel hükümlerinde bu yolda düzenleme
var, kâfi düzenleme var; eğer, kastedilen, dava
açıldıktan sonra, dava sonuna kadar zamanaşımı
hiç işlemeyecekse, bu da, ceza hukukunun temel prensiplerine
aykırı olur. Dolayısıyla, önergeye
katılıyoruz. Bu ikinci cümlenin metinden çıkarılması
gerektiği kanaatindeyiz.

BAŞKAN - Sayın Genel Kurul Sayın Hükümetin
gerekçesini takip buyurdular.

Önergeyi bu haliyle oylarınıza sunuyorum :
Kabul edenler... Kabul etmeyenler... Kabul edilmemiştir.

8 inci maddeyi okunduğu şekliyle oylarınıza
sunuyorum: Kabul edenler... Kabul etmeyenler... Madde, okunduğu
şekliyle kabul edilmiştir.

9 uncu maddeyi okutuyorum:

Tedbir Konulması

MADDE 9. - Karaparanın aklanmasına yönelik
ciddî emarelerin varlığı halinde, bankalar
ve banka dışı malî kurumlar ile diğer
gerçek ve tüzelkişiler nezdindeki kiralık
kasa mevcutları da dahil olmak üzere hak ve alacakların
dondurulmasına, tasarruf yetkisinin tamamen veya kısmen
kaldırılmasına; mal, kıymetli evrak,
nakit ve diğer değerlerin zaptına, bunların
bir tevdi mahalline yatırılmasına ve hak
ve alacaklar üzerinde diğer tedbirlerin konulmasına
hazırlık tahkikatı sırasında
sulh ceza hâkimi; yargılama sırasında
ise mahkeme tarafından karar verilebilir.

Tedbire ilişkin talepler, evrak üzerinden yapılacak
inceleme sonucu derhal ve nihayet 24 saat içerisinde sonuçlandırılır.

Gecikmesinde sakınca görülen hallerde cumhuriyet
savcıları da hak ve alacakların dondurulmasına
karar verebilir. Cumhuriyet savcılığı
bu kararı en geç 24 saat içinde sulh ceza
hâkimine bildirir. Hâkim en geç 24 saat içinde
onaylanıp onaylanmamasına karar verir, onaylanmama
halinde, cumhuriyet savcılığının
kararı hükümsüz kalır.

BAŞKAN - Maddeyle ilgili gruplar adına söz talebi?..
Yok.

Kişisel söz talebi?.. Yok.

Önerge yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

10 uncu maddeyi okutuyorum:

Kontrollü Teslimatın Şartları

MADDE 10. - Kontrollü teslimatın uygulanabilmesi için;

a) Kontrollü teslimat kapsamına giren kaçakçılık
faaliyetinin çok ciddî organize edilmiş olması,

b) Organizatörlerin, sermayedarların ve şebeke
elemanlarının ortaya çıkarılması
ve bunlar hakkında bütün delillerin tespiti için
başka bir imkân bulunmaması,

c) Mal veya fonların gideceği son yere kadar herhangi
bir boşluğa meydan vermeyecek şekilde denetimin
sağlanabilmesi,

d) Kontrollü teslimat uygulamaya yeterli zamanın bulunması,

e) Türkiye'de hazırlanarak yurtdışına
götürülecek veya transit geçecek her türlü
kaçak mal veya fonlar için ayrıca;

1. Kontrollü teslimat yönteminin boşluksuz işleyeceği
ve failler hakkında kovuşturma ve soruşturma
açılacağının talep eden devlet
tarafından garanti edilmesi,

2. Kontrollü teslimat uygulamasının sona erdiği,
Türk vatandaşlarının yakalandığı
ülke devleti tarafından Türk vatandaşları
ile kontrollü teslimata konu mal veya fonlar ile bunların
naklinde kullanılan araçlar ile karaparanın
iadesi hususunun taahhüt edilmiş olması,

Zorunludur.

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Şimdi, Sayın Komisyon, bu 10 uncu maddede bir numaralı
bende bakar mısınız efendim "Kontrollü
teslimat yönteminin boşluksuz işleyeceği
ve failler hakkında kovuşturma ve soruşturma
açılacağının talep eden devlet
tarafından garanti edilmesi" biçiminde yazılmış.
Halbuki "açılacağının"
değil, "soruşturma açılacağını
talep eden devlet..." Daha doğrusu "açılacağını"
değil, "açılmasını..."
Bir istek var orada; uygun olanı "açılmasını
talep eden devlet..."

ATİLÂ SAV (Hatay) - Gerçi iyi yazılmamış;
ama, böyle olması lazım...

BAŞKAN - Yani, bir ihbarda mı bulunuyor efendim,
dava açılacak diye?..

ATİLÂ SAV (Hatay) - Hangi devlet talep ediyorsa,
o şeyin tamamlanmasını garanti edecektir,
demek istiyor.

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Sayın Başkan yazılan
şekli doğrudur.

ATİLÂ SAV (Hatay) - Bu şekliyle doğrudur,
öyle anlaşılıyor. Biraz dolaşık
yazılmış ama...

BAŞKAN - Anladım efendim.

Maddeyi okunduğu biçimiyle oylarınıza
sunuyorum: Kabul edenler... Kabul etmeyenler... Madde kabul edilmiştir.

11 inci maddeyi okutuyorum:

Kontrollü Teslimat Kararı ve Usulleri

MADDE 11. - Kontrollü teslimata, 10 uncu maddede belirtilen
şartların varlığı halinde, Ankara
Devlet Güvenlik Mahkemesi Cumhuriyet Başsavcılığı
tarafından karar verilir.

İzleme ve gözleme işleminin tehlikeye düşmesi
veya kontrollü teslimat uygulamasına devam edilmesi
halinde, delillerin kaybolması ve/veya sanıkların
elden kaçırılma ihtimalinin ortaya çıkması
durumunda, karar gerekmeksizin kontrollü teslimat uygulamasına
derhal son verilir.

Kontrollü teslimat uygulamasında yetki, kontrollü
teslimat uygulamasına son verilen yer mahkemesine aittir.
Kontrollü teslimat uygulaması Türk mahkemelerinin
yargı yetkisini ortadan kaldırmaz.

BAŞKAN - Madde üzerinde, Cumhuriyet Halk Partisi Grubu
adına Sayın Sav...

ZEKERİYA TEMİZEL (İstanbul) - Ben de kişisel
söz istiyorum Sayın Başkan.

BAŞKAN - Sayın Temizel kişisel söz talebinde
bulundu.

Sayın Sav, buyurun.

CHP GRUBU ADINA ATİLÂ SAV (Hatay) - Sayın
Başkan, Yüce Meclisin sayın üyeleri; bundan
önce yapılan komisyon çalışmaları
ve Hükümetin hazırladığı tasarı
üzerinde çok uzun süre çalışıldığı
bizce de biliniyor, elimizdeki metin bunu gösteriyor; ama,
ne yazık ki, sonuçta, sunuş yapılan
metin, bazı gedikleri, boşlukları ve özensizlikleri
kapsamaktadır. Önümüzdeki madde de bunlardan
bir tanesidir. Biz, Yüce Meclisin dikkatine çok haklı
öneriler sunuyoruz; nedense, ısrarla, galiba, teklifi
yapmakta becerili ve başarılı olmadığımız
için, Anayasaya açıkça aykırı
bazı hususlar da inatla kabul ediliyor. Özür
dileyerek bu ufak sitemi tutanağa geçiriyorum.

Şimdi ikinci fıkrayı okuyalım: "İzleme
ve gözleme işleminin tehlikeye düşmesi veya
kontrollü teslimat uygulamasına devam edilmesi halinde,
delillerin kaybolması ve/veya sanıkların
elden kaçırılma ihtimalinin ortaya çıkması
durumunda, karar gerekmeksizin kontrollü teslimat uygulamasına
derhal son verilir."

"Ve/veya" ikilemi yahut ikili bağlacı, Türk
yasama geleneğinde ve hukuk dilinde bulunmamaktadır.
Zaman zaman, yabancı şirketlerle iş yapan bazı
kuruluşların, bazı şirketlerin, sözleşmelerde
ya da yazışmalarda, İngilizceden geldiği
anlaşılan bu çift bağlacı kullandıklarını
görüyoruz; ama, bir tasarıya böyle çifte
bağlaç koyma hakkımız yok. Kendimizi
hâkimin yerine koyalım; nasıl, hangisini seçecek?
Çünkü, hâkim, iki farklı şeyi
ya bir arada arayacak ya tek tek arayacak. Hâkime, hem bir
arada hem ayrı ayrı arayabilirsiniz, diye görev
vermek, hâkimin görevini doğru yapamaması
ya da kovuşturulmakta olan kişinin bir hakkının
ihlal edilmesi sonucunu ortaya çıkarır.

Şimdi, delillerin kaybolması halinde veya sanıkların
elden kaçırılması ihtimalinin bulunması
halinde mi -yani, ya birisi var ya öteki var- kontrollü
teslimat ve tedbir kararı verilecek? Yahut da, hayır
bir tanesi yetmez, hem delillerin kaybolması tehlikesi
hem de sanığın elden kaçması tehlikesi
birlikte olursa, ancak bu takdirde kontrollü teslimat kararı
verebilirsiniz, diye mi yazıyoruz?

Özellikle ceza ve usulle, ceza usulüyle ilgili düzenlemelerde
bu türlü ikircikli beyanlar son derece sakıncalıdır,
uygulamada da yanlış ve sakıncalı sonuçlar
getirir. Lütfen, Komisyon ve Hükümet, bu konuda
bir birlikteliğe varsınlar, bizim uyarımıza
uygun olarak, bu metni, Türk hukuk mevzuatının
geçmişine uygun hale getirsinler.

Saygılar sunuyorum efendim.

BAŞKAN - Sayın Sav, teşekkür ediyorum.

Sayın Temizel, buyurun efendim.

ZEKERİYA TEMİZEL (İstanbul) - Teşekkür
ederim Sayın Başkan.

Sayın Başkan, sayın milletvekilleri; aslında
konuşmam çok kısa. Sizlerin zamanını
işgal ettiğim için özür diliyorum.
Aslında, Sayın Sav'ın savladığı
konuların hepsine tamamen karşı çıkmak
için buraya çıkmadım.

Değerli milletvekilleri, kontrollü teslimat, Türk
hukukunda olmayan, bu nedenle de, izlenmesi halinde, bütün
suçları, suç delilleriyle... Kısacası,
bataklığın tamamının kurutulmasına
olanak tanıyacak bir uygulamayı yapmak dururken,
yakalandığı yerde sivrisineğin öldürülmesiyle
yetinen Türk hukuk sistemine, oldukça önemli
bir düzenleme getiriyor; yani, Türkiye'yi transit geçen
birisini, Türkiye içerisinde, üzerinde suç
delili yakaladığınız anda yargılıyorsunuz.
Halbuki, diğer ülkeler ve uluslararası dayanışma,
bunun -Türkiye'den geçmesini, diğer ülkelerde
temas ettiği insanları, malın nereye gittiğini,
ne şekilde kullanıldığını-
tamamının izlenmesini ve belirli koşulları
-biraz önce oyladığımız koşulları-
sağlaması halinde de, buna ilgili ülkelerin izin
vermesini sağlıyor.

Yalnız, ülkeler açısından, kontrollü
teslimatın, belirli koşullarda tehlikeye düşme
ihtimali her zaman vardır. Yargı kararıyla,
kontrollü teslimata izin veriyorsunuz, ilgilileri izliyorsunuz;
fakat, izleyenler, belirli aşamaya gelindiğinde, bir
de bakıyorlar ki, bu suçlunun elden kaçması
ihtimali var, suç delillerinin ortadan kaybolması
ihtimali var; bu durum karşısında, kontrollü
teslimata son verip, suç delillerine el koymak istiyorlar.

EKREM PAKDEMİRLİ (Manisa) - Ayrı ayrı
mı; yoksa, birlikte mi?

ZEKERİYA TEMİZEL (Devamla) - Onu arz ediyorum.

Suç delillerinin ortadan kaybolması veya sanıkların
elden kaçırılması ihtimali, yani -"ve/veya"
ibaresi olabilir; hukuk açısından pek fazla
itirazım yok- bu iki koşulun birlikte veya ayrı
ayrı olma ihtimali, bu tasarı metninde, özellikle
uygulayıcıların talebi üzerine düzenlendi.
Bu iki koşulun -delillerin kaybolması, sanıkların
elden kaçırılması ihtimali- ikisinin
birlikte ya da ayrı ayrı olması halinde,
kontrollü teslimata son verilmesini amaçlıyor
bu madde.

"Ve/veya" ifadesi amacı karşılamıyorsa,
o zaman "delillerin kaybolması, sanıkların
elden kaçırılma ihtimalinin birlikte veya
ayrı ayrı ortaya çıkması durumunda"
diyerek bu olayı çözebiliriz. Amaçlanan
budur.

Komisyondaki tartışmaların hepsine ayrıntısıyla
katıldığım için ve bürokrat
arkadaşların direkt muhatap olmaması nedeniyle
bu açıklamaya gerek duydum. Amaçlanan konu
ve kararlaştırılan konu buydu. Oraya virgül
koyup "birlikte veya ayrı ayrı ortaya çıkması
durumunda" şeklindeki bir düzenleme de amaca hizmet
edecektir.

Arz ederim efendim.

BAŞKAN - Teşekkür ediyorum Sayın Temizel.

Madde üzerinde başka bir söz talebi yok.

Bir önerge var; okutuyorum:

Türkiye Büyük Millet Meclisi Başkanlığına

Sıra sayısı 124 olan Karaparanın Aklanması
Hakkındaki Kanunun 11 inci maddesinin ikinci fıkrasının
ikinci satırında yer alan "ve/veya" sözcüklerinden
"veya" sözcüğünün metinden çıkarılmasını
arz ve teklif ederiz.

Atilâ Sav Fatih Atay Ali Rıza Bodur

Hatay Aydın İzmir

Ali Şahin Birgen Keleş

Kahramanmaraş İzmir

BAŞKAN - Efendim, şimdi, burada Başkanlığın
da bir tereddütü var. Maksat, hem delillerin kaybolmasını
önleme hem de kaçırılma veya kaçma
ihtimalini ortadan kaldırmaksa, o zaman "veya"
sözcüğünün kullanılmasında
isabet vardır; yok, ikisini birbirine bağlayıp
tek unsur haline getirmek istiyorsak, o zaman "ve" bağlantısının
yapılması lazım. Buradaki maksat nedir acaba
Sayın Komisyon?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Sayın Başkan "ve"
sözcüğünün kaldırılması,
"veya" sözcüğünün kalması
uygundur Komisyonumuzca.

BAŞKAN - Evet... Tabiî, önerge o istikamette
değil; ancak...

ATİLÂ SAV (Hatay) - Sayın Başkan, biz,
önergemizi o şekilde değiştirebiliriz; amacımız,
uygun olan şeyi yazmaktı.

BAŞKAN - Sayın Sav, önerge sahibi olarak buyuruyorsunuz
ki "veya" sözcüğünün değil,
"ve" sözcüğünün...

EKREM PAKDEMİRLİ (Manisa) - "Ve" kalksın,
"veya" kalsın.

BAŞKAN - Onu söylüyorum efendim. "Ve"
sözcüğünün kaldırılmasını
istiyorsunuz, onu söyleyeceğim... Sayın Pakdemirli,
müsaade buyurmuyorsunuz ki... Yani, tekliflerinde buyuruyorlar
ki "veya" sözcüğü kalksın...

Şimdi, mutabakat sağlandı ve kendileri de muvafakat
buyurdular; ben, zabıtlara geçsin diye, beyanını
almak üzere... "Ve" sözcüğünün
kalkmasını istiyorsunuz... Tamam efendim, anlaşıldı.

Bu şekliyle bir kere daha önergeyi okuyalım
efendim.

Türkiye Büyük Millet Meclisi Başkanlığına

Sıra sayısı 124 olan karaparanın aklanması
hakkındaki kanunun 11 inci maddesinin ikinci fıkrasının
ikinci satırında yer alan "ve/veya" sözcüklerinden
"ve" sözcüğünün metinden çıkarılmasını
arz ve teklif ederiz.

Atilâ Sav (Hatay)

ve arkadaşları

BAŞKAN - Önergeye, Sayın Komisyon, bu şekliyle...

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Bu şekliyle katılıyoruz.

BAŞKAN - Sayın Hükümet?..

DEVLET BAKANI LÜTFÜ ESENGÜN (Erzurum) - Hükümet
de katılıyor.

BAŞKAN - Önergeyi bu şekliyle oylarınıza
sunuyorum: Kabul edenler... Kabul etmeyenler... Önerge kabul
edilmiştir.

Maddeyi, kabul edilen önerge istikametindeki değişik
şekliyle oylarınıza sunuyorum: Kabul edenler...
Kabul etmeyenler... Madde, önergedeki değişik şekliyle
kabul edilmiştir.

12 nci maddeyi okutuyorum:

Yükümlülüklere Aykırı Davranış

MADDE 12. - Bu Kanunun 6 ncı maddesinde sayılan
kişiler, gizli kalması lazım gelen hususları
ifşa etmeleri halinde, bir seneden üç seneye
kadar hapis cezası ile cezalandırılırlar.
Bu sırların maddî menfaat karşılığında
ifşa edildiğinin belirlenmesi halinde, elde edilen menfaat
ve nemaları da müsadere olunur.

Başkanlık ve diğer yetkililerin istediği
bilgi ve belgeleri vermeyenler, belirlenen esaslar çerçevesinde
kimlik tespiti yapmayanlar ve kimlik tespitine ilişkin belgeleri
beş sene süreyle saklamayanlar, karaparanın
aklanması suçunun tespiti ve önlenmesine ilişkin
diğer Bakanlar Kurulu Kararları ile bunların
uygulanmasına dair tebliğlere aykırı
davrananlar altı aydan bir seneye kadar hapis ve onikimilyon
liradan yüzyirmimilyon liraya kadar ağır para
cezası ile cezalandırılır.

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Önerge yok.

Maddeyi oylarınıza sunuyorum: Kabul edenler... Etmeyenler...
Madde kabul edilmiştir.

Sayın grup temsilcilerimiz, ara vermeyi düşünüyor
musunuz? Yani, şu anda demiyorum tabiî, saat 19.00
ilâ 19.30 arası...

MURAT BAŞESGİOĞLU (Kastamonu) - Olabilir; ancak,
yarım saat.

SALİH KAPUSUZ (Kayseri) - Saat 22.00'ye kadar çalışacağımız
için uygun olur Sayın Başkan.

BAŞKAN - Evet.

13 üncü maddeyi okutuyorum:

Yetkili Mahkeme

MADDE 13. - Karaparanın aklanması suçuna
ilişkin talepler, 3005 sayılı Meşhut
Suçların Muhakeme Usulü Hakkında Kanun
hükümleri çerçevesinde, karaparanın
bulunduğu yer mahkemesince karara bağlanır.

Yabancı ülkelerin 7 nci maddeye uygun müsadere
talepleri ve karaparanın kontrollü teslimatı
hakkında karar vermeye Ankara Sulh Ceza Mahkemesi yetkilidir.

Müsadere kararı için talebin, Türkiye
Cumhuriyetinin taraf olduğu anlaşmalara uygun şekilde
yapılması gerekir.

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Önerge yok.

Maddeyi oylarınıza sunuyorum: Kabul edenler... Kabul
etmeyenler... Madde okunduğu şekliyle kabul edilmiştir.

14 üncü maddeyi okutuyorum:

DÖRDÜNCÜ BÖLÜM

Çeşitli Hükümler

Ek Ödemeler

MADDE 14. - Koordinasyon Kurulunun başkan ve üyelerine
her toplantı için (2 000) gösterge rakamının
memur aylık katsayısıyla çarpımı
sonucunda bulunan miktar üzerinden toplantı ücreti
ödenir.

Karapara aklanmasının önlenmesine yönelik
olarak Malî Suçları Araştırma
Kurulunda,

a) Araştırma ve inceleme görevlerinde çalışan
denetim elemanlarına (10 000),

b) Malî Suçları Araştırma Kurulu
Başkanı ve Yardımcılarına (5
000),

c) Veri toplama, izleme ve değerlendirme işlerinde çalışan
uzmanlara (4 000), uzman yardımcılarına (3
000),

d) Yönetim ve büro hizmetlerinde çalışan
personele (2 000),

Gösterge rakamının memur aylık katsayısıyla
çarpımı sonucunda bulunan miktarı
geçmemek üzere bakan onayı ile aylık
ek ücret ödenir.

Görevlendirmelerde otuz günden kısa süreler
için kıst hesaplama yapılır.

Bu ödemeler damga vergisi hariç hiçbir vergi
ve kesintiye tabi tutulmaz.

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Maddeyle ilgili önerge yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

15 inci maddeyi okutuyorum:

Yönetmelikler

MADDE 15. - Bu Kanunun uygulanmasına ilişkin olarak
bilgi verme, kimlik tespiti, araştırma ve inceleme
yöntemleri, şüpheli işlemler, aklamaya konu
menfaat ve değerlerin belirlenmesine dair gerekli düzenlemelerin
yapılması; Koordinasyon Kurulunun yönetim,
toplanma ve çalışma esas ve usulleri, toplantı
ve karar nisabına ilişkin hususlar, Bakanlar Kurulunca
bu Kanunun yayım tarihini izleyen altı ay içinde
çıkarılacak yönetmeliklerle düzenlenir.

Kontrollü teslimat uygulama esas ve usulleri, Adalet ve Maliye
Bakanlıkları ile Hazine ve Gümrük Müsteşarlıklarının
bağlı olduğu Bakanlıkların görüşleri
alınarak İçişleri Bakanlığınca
çıkarılacak bir yönetmelikte gösterilir.
Bu yönetmelik çerçevesinde yapılacak
kontrollü teslimat işlemleri İçişleri
Bakanlığınca yürütülür.

Malî Suçlar Araştırma uzman ve yardımcılarının
göreve alınmaları, meslekte yükselmeleri
ve çalışma esas ve usulleri Maliye Bakanlığınca
çıkarılacak bir yönetmelikle düzenlenir.

BAŞKAN - Madde üzerinde gruplar adına söz
talebi?..

Sayın Sav, Cumhuriyet Halk Partisi Grubu adına;
buyurun.

Sayın Temizel, zatı âlinizin talebi var mı
efendim?

ZEKERİYA TEMİZEL (İstanbul) - Hayır
efendim.

BAŞKAN - Yok... Peki...

Buyurun Sayın Sav.

CHP GRUBU ADINA ATİLÂ SAV (Hatay) - Sayın
Başkan, Yüce Meclisin sayın üyeleri; 15
inci maddenin son fıkrasında "uzman ve yardımcılarının
göreve alınmaları, meslekte yükselmeleri
ve çalışma esas ve usulleri bir yönetmelikle
düzenlenir" denilmektedir. Bu hüküm, Anayasanın
128 inci maddesinde düzenlenen kamu hizmeti görevlileriyle
ilgili hükme uygun düşmemektedir. Bilindiği
üzere, Anayasanın 128 inci maddesinin ikinci fıkrası
"memurların ve diğer kamu görevlilerinin
nitelikleri, atanmaları, görev ve yetkileri, hakları
ve yükümlülükleri, aylık ve ödenekleri
ve diğer özlük işleri kanunla düzenlenir"
demektedir. Gerçi, madde yazılırken, özenle,
Anayasada gösterilen ve belirtilen terimler kullanılmamış;
ama, açıkça belli olan, uzman ve yardımcılarının
göreve alınmaları, meslekte yükselmeleri,
çalışma usul ve esasları olmasa bile,
özlük haklarının bir yönetmelikle
düzenleneceği belirlenmek suretiyle, yasayla yapılması
gereken iş, Maliye Bakanlığınca hazırlanacak
bir yönetmeliğe devredilmiş, bırakılmış
olmaktadır. Bu haliyle, anılan madde ve hüküm
Anayasaya aykırı gözükmektedir; bunu takdirlerinize
sunuyoruz.

Önergemiz var; değerlendirilmesini arz ediyorum.

Teşekkür ederim efendim.

BAŞKAN - Sayın Sav, teşekkür ediyorum.

Başka söz talebi?.. Yok.

Maddeyle ilgili bir değişiklik önergesi vardır;
okutuyorum:

Türkiye Büyük Millet Meclisi Başkanlığına

124 sıra sayılı Uyuşturucu ve Psikotrop
Maddelerin Kaçakçılığı
ile Karaparanın Aklanmasının Önlenmesine
İlişkin Kanun Tasarısının 15
inci maddesinin üçüncü fıkrasında
yer alan "Malî Suçlar Araştırma
uzman ve yardımcılarının göreve
alınmaları, meslekte yükselmeleri ve çalışma
esas ve usulleri, Maliye Bakanlığınca çıkarılacak
bir yönetmelikle düzenlenir" hükmünün
metinden çıkarılmasını arz
ve teklif ederiz.

Oya Araslı Atilâ Sav Fatih Atay

İçel Hatay Aydın

Ali Rıza Bodur Ali Şahin Birgen Keleş

İzmir Kahramanmaraş İzmir

BAŞKAN - Sayın Komisyon, önergeye katılıyor
musunuz?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Katılmıyoruz.

BAŞKAN - Sayın Hükümet?..

DEVLET BAKANI LÜTFÜ ESENGÜN (Erzurum) - Sayın
Başkanım, Anayasanın 128 inci maddesinde zikredilen
hususlar ile şu andaki maddenin son fıkrasında
öngörülen, düzenlenen hususlar birbirinin
aynısı değil. Anayasada, kamu görevlilerinin
görev ve yetkileri, hakları ve yükümlülükleri,
aylık ve ödenekleri ve özlük haklarının
kanunla düzenleneceğinden bahsediliyor; bizim bu maddenin
son fıkrasında ise, göreve alınma, meslekte
yükselme, çalışma esas ve usullerinin
yönetmelikle düzenleneceğinden bahis var ki, her
ikisi ayrı ayrı konu. Dolayısıyla,
burada, Anayasaya aykırılıktan da söz
etmek mümkün değil.

Önergeye katılamıyoruz.

BAŞKAN - Binnetice, önergeye Hükümet katılmıyor.

Sayın Araslı, konuşacak mısınız,
gerekçeyi mi okuyalım?

OYA ARASLI (İçel) - Gerekçeyi okuyalım.

BAŞKAN - Gerekçeyi okutuyorum:

Gerekçe: Anayasanın 128 inci maddesi, kamu görevlilerinin
görev ve yetkileri, hakları ve yükümlülükleri,
aylık ve ödenekleri ve her türlü özlük
işlerinin kanunla düzenleneceğini öngörmektedir.
Bu haliyle, kanunun anılan hükmü Anayasaya aykırı
duruma düşmektedir.

BAŞKAN - Sayın milletvekilleri, gerekçeyi
arz ettik.

Önergeye Hükümet katılmadı, Komisyon
katılmadı.

Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir.

Maddeyi okunduğu şekliyle oylarınıza sunuyorum:
Kabul edenler... Kabul etmeyenler... Madde okunduğu şekliyle
kabul edilmiştir.

Sayın milletvekilleri, saat 22.00'ye kadar çalışmalarımız
devam edecek inşallah.

Şimdi, uygun görürseniz, saat 19.40'ta toplanmak
üzere, 40 dakika ara veriyorum.

Kapanma Saati : 18.59

ÜÇÜNCÜ OTURUM

Açılma Saati: 19.49

BAŞKAN: Başkanvekili Yasin HATİBOĞLU

KÂTİP ÜYELER: Ali GÜNAYDIN (Konya),
Ünal YAŞAR (Gaziantep)

BAŞKAN - Türkiye Büyük Millet Meclisinin
17 nci Birleşiminin Üçüncü Oturumunu
açıyorum.

Değerli arkadaşlarım saatlerine bakıyorlar,
haklıdırlar, biraz geç kaldım, özür
diliyorum.

Müzakereye konu kanun tasarısının müzakerelerine
kaldığımız yerden devam ediyoruz.

V. - KANUN TASARI VE TEKLİFLERİYLE KOMİSYONLARDAN

GELEN DİĞER İŞLER (Devam)

3. - Uyuşturucu ve Psikotrop Maddelerin Kaçakçılığı
ile Karaparanın Aklanmasının Önlenmesine
İlişkin Kanun Tasarısı ve Adalet, İçişleri
ve Plan ve Bütçe komisyonları raporları
(1/413) (S. Sayısı : 124) (Devam)

BAŞKAN - Sayın Komisyon ve Sayın Hükümet
yerlerini aldılar.

16 ncı maddeyi okutuyorum

İKİNCİ KISIM

Diğer Kanunlarda Değiştirilen Hükümler

BİRİNCİ BÖLÜM

2313 Sayılı Uyuşturucu Maddelerin Murakabesi
Hakkında Kanuna Eklenen Hüküm

MADDE 16. - 2313 sayılı Uyuşturucu Maddelerin
Murakabesi Hakkında Kanuna aşağıdaki ek
madde eklenmiştir.

Uyuşturucu ve Psikotrop Madde Üretim ve Dağıtımının
Önlenmesi

EK MADDE 1. - 1988 tarihli Uyuşturucu ve Psikotrop Maddelerin
Kaçakçılığına Karşı
Birleşmiş Milletler Sözleşmesine Ek I ve
II Numaralı Tablolar ile bu Tabloların değişikliklerinde
yer alan maddelerin imali, ithali ve ihracı, nakli, bulundurulması,
alımı ve satımı Sağlık
Bakanlığının iznine bağlıdır.

Yukarıdaki fıkraya göre izin verilirken ilgili
kuruluşlardan görüş alınması
ve izin verme esas ve usullerinin Sağlık Bakanlığınca
çıkarılacak yönetmelikte gösterilmesi
gerekir.

Birinci fıkrada belirtilen maddelerden herhangi birini
izinsiz imal, ithal ve ihraç edenler, nakledenler veya
bulunduranlar, alanlar veya satanlar, eylemleri daha ağır
bir cezayı gerektiren suçu oluşturmadığı
takdirde, üçyüzmilyon liradan birmilyar liraya
kadar ağır para cezası ile cezalandırılır
ve bu maddelerin müsaderesine de hükmolunur.

Üçüncü fıkrada belirtilen suçların,
uyuşturucu veya psikotrop maddelerin imalatında kullanılmak
amacıyla veya kullanılacağını
bilerek işlenmesi halinde faile, eylemleri daha ağır
bir cezayı gerektiren suçu oluşturmadığı
takdirde, iki seneden dört seneye kadar ağır hapis
cezası verilir. Uyuşturucu ve psikotrop maddelerin
imalinde kullanmak amacıyla veya kullanılacağını
bilerek gerekli teçhizat ve sair malzemeyi imal, ithal
ve ihraç edenler, nakledenler veya bulunduranlar, alanlar
veya satanlar hakkında da aynı cezaya hükmolunur.

3298 sayılı Uyuşturucu Maddelerle İlgili
Kanun hükümleri saklıdır.

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Önerge yok.

Maddeyi okunduğu şekliyle oylarınıza sunuyorum:
Kabul edenler... Kabul etmeyenler... Madde kabul edilmiştir.

17 nci maddeyi okutuyorum:

İKİNCİ BÖLÜM

178 sayılı Kanun Hükmünde Kararnameye
Eklenen ve Değiştirilen Hükümler

MADDE 17. - 178 sayılı Maliye Bakanlığının
Teşkilat ve Görevleri Hakkında Kanun Hükmünde
Kararnamenin 2 nci maddesine aşağıdaki (r) bendi
eklenmiştir.

"r) Karapara aklanmasının önlenmesi konusunda
gerekli araştırma ve incelemeleri yapmak ve bu konuya
ilişkin uygulanacak esas ve usulleri belirlemek."

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

18 inci maddeyi okutuyorum:

MADDE 18. - 178 sayılı Kanun Hükmünde
Kararnamenin 8 inci maddesinin 2.7.1993 tarihli ve 484 sayılı
Kanun Hükmünde Kararname ile mülga (f) bendi aşağıdaki
şekilde yeniden düzenlenmiştir.

"f) Malî Suçları Araştırma
Kurulu Başkanlığı"

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Maddeyle ilgili değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

19 uncu maddeyi okutuyorum:

MADDE 19. - 178 sayılı Kanun Hükmünde
Kararnamenin 2.7.1993 tarihli ve 484 sayılı Kanun
Hükmünde Kararname ile mülga 14 üncü
maddesi aşağıdaki şekilde yeniden düzenlenmiştir.

"Madde 14. - Malî Suçları Araştırma
Kurulu, Karaparanın Aklanmasının Önlenmesi
Hakkında Kanunun 3 üncü maddesinde sayılan
görevler ile çeşitli kanunlarla kendisine verilen
görevleri yerine getirir."

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

20 nci maddeyi okutuyorum:

MADDE 20. - 207 sayılı Kanun Hükmünde
Kararnamenin 9 uncu maddesiyle kaldırılan Tarife
Politikası Yüksek Kuruluna ilişkin 33 üncü
maddesi bölüm başlığı ile birlikte
aşağıdaki şekilde yeniden düzenlenmiştir.

"BEŞİNCİ BÖLÜM

Sürekli Kurul

Malî Suçlarla Mücadele Koordinasyon Kurulu

MADDE 33. - Malî Suçlarla Mücadele Koordinasyon
Kurulu, Karaparanın Aklanmasının Önlenmesi
Hakkında Kanunun 4 üncü maddesinde belirtilen
şekilde oluşturulur ve aynı maddede verilen
görevleri yerine getirir."

BAŞKAN - Maddeyle ilgili gruplar adına söz talebi?...
Yok.

Kişisel söz talebi?... Yok.

Değişiklik önergesi yok.

Maddeyi okunduğu biçimiyle oylarınıza
sunuyorum: Kabul edenler... Kabul etmeyenler... Madde kabul edilmiştir.

21 inci maddeyi okutuyorum:

ÜÇÜNCÜ BÖLÜM

657 Sayılı Devlet Memurları Kanununda Yapılan
Değişiklikler

MADDE 21. - 657 sayılı Devlet Memurları Kanununun;

a) 36 ncı maddesinin "Ortak Hükümler"
başlıklı bölümünün (A)bendinin
11 inci fıkrasına "Devlet Bütçe
Uzman Yardımcıları" ibaresinden sonra
gelmek üzere "Malî Suçları Araştırma
Uzman Yardımcıları" ibaresi "Devlet
Bütçe Uzmanlığına" ibaresinden
sonra gelmek üzere "Mali Suçları Araştırma
Uzmanlığına" ibaresi,

b) Aynı Kanunun 213 üncü maddesinden sonra gelen
ek maddenin (II) nci bölümünün (A)bendinin
(i) fıkrasına "Devlet Bütçe Uzmanları"
ibaresinden sonra gelmek üzere "Mali Suçları
Araştırma Uzmanları" ibaresi,

c) Aynı Kanuna ekli I sayılı ek gösterge
cetvelinin "1-Genel İdare Hizmetleri Sınıfı"
bölümünün (h) fıkrasına "Devlet
Bütçe Uzmanları" ibaresinden sonra gelmek
üzere "Mali Suçları Araştırma
Uzmanları" ibaresi,

d) Aynı Kanuna ekli II sayılı ek gösterge
cetvelinin "1-Başbakanlık ve Bakanlıklarda"
bölümüne "Millî Kütaphane Başkanı"
ibaresinden sonra gelmek üzere "Mali Suçları
Araştırma Kurulu Başkan Yardımcısı"
ibaresi,

e) Aynı Kanuna ekli IV sayılı makam tazminatı
cetvelinin 5 inci sırasının (d) bendine "Mali
Suçlar Araştırma Kurulu Başkan Yardımcıları"
ibaresi,

eklenmiştir.

BAŞKAN - Madde üzerinde grupları adına
söz talebi?.. Yok.

Kişisel söz talebi?.. Yok.

Değişiklik önergesi yok.

Sayın Komisyon, 21 inci maddenin başında "657
sayılı Devlet Memurları Kanununun" denildikten
sonra (b) bendinde "Aynı Kanunun", (c) bendinde
"Aynı Kanuna", (d) bendinde "Aynı
Kanuna" denilmesine gerek var mı? Acaba, kanun tekniği
açısından böyle bir zaruret mi var;
bana haşiv gibi geliyor. Zaten o kanundur, "657 sayılı
Kanunun 36 ncı maddesi... 213 üncü maddesi...
Ekli I sayılı gösterge... II sayılı
gösterge..." şeklinde olması gerekir; yani,
kanun yapımında genellikle çok sözden
kaçınılır.

Sayın Komisyon, ne buyuruyorsunuz efendim?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Sayın Başkan, evet,
haşiv; kaldırılabilir.

BAŞKAN - O zaman şu şekilde olacak:

"657 sayılı Devlet Memurları Kanununun;

a) 36 ncı maddesinin ...

b) 213 üncü maddesinin...

c) Ekli I sayılı ek gösterge...

d) Ekli II sayılı ek gösterge...

e) Ekli IV sayılı makam tazminatı cetvelinin..."

ATİLÂ SAV (Hatay) - (c), (d) ve (e) bentlerdeki "ekli"
sözcüğü de gereksiz; çünkü
"kanununun ekli" olmuyor "kanununun" denildikten
sonra "şu cetvel, bu cetvel" denilirse daha uygun
olur.

BAŞKAN - (i) halini kullanarak "657 sayılı
Devlet Memurları Kanununun şu cetveli, şu cetveli..."

BİLTEKİN ÖZDEMİR (Samsun) - Sayın
Başkan, Sayın Sav'ın dediği doğru
gibi görünmekle birlikte, kanunun yapılış
tarzı itibariyle, söz konusu cetveller, kanunun cetvelleri
değil; çünkü, kanunda ekgösterge cetveli
gibi metninde de yer alan bazı cetveller var; bunlar ekinde
yer alan cetvellerdir. O yüzden müsaade ederseniz bu
"ekli" deyimi kalsın.

BAŞKAN - Peki efendim.

Sayın Komisyon, bu şekilde mi oylayalım efendim?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Bu şekilde oylayalım.

BAŞKAN - Peki.

Değişiklik olmadığına göre, benim,
biraz önce okuduğum şekliyle, oylarınıza
sunuyorum: Kabul edenler... Kabul etmeyenler... Madde okunduğu
şekliyle kabul edilmiştir.

Geçici maddeleri okutuyorum:

ÜÇÜNCÜ KISIM

Geçici Maddeler, Yürürlük, Yürütme

GEÇİCİ MADDE 1. - Ekli (1) sayılı
cetvelde yer alan kadrolar ihdas edilerek 190 sayılı
Kanun Hükmünde Kararnamenin eki I sayılı
cetvele Malî Suçları Araştırma
Kurulu Başkanlığı bölümü
olarak eklenmiştir.

BAŞKAN - Efendim, biraz önce oyladığımız
maddeye bağlı cetvelde bir daktilo hatası var.
Mesela, 19 uncu sırada "3" yazılı;
halbuki, "2" olması lazım;. Yine, 20 nci
sırada "3" yazılı, "2"
olması lazım; 24 üncü sırada "4"
yazılmış, "3" olması lazım.
Cetvelin bu şekilde düzeltilmesi, bu suretle, zabıtlara
da geçmesi için beyanda bulundum.

Maddeyi cetvelle birlikte oylarınıza sunuyorum:
Kabul edenler... Kabul etmeyenler... Madde, okunan şekliyle
kabul edilmiştir.

2 inci maddeyi okutuyorum :

GEÇİCİ MADDE 2.- Bu Kanun yürürlüğe
girdiği tarihte Maliye Bakanlığının
657 sayılı Kanunun 213 üncü maddesinden
sonra gelen ek maddenin ikinci bölümünün (A)
bendinde sayılan uzman ve denetmen kadrolarında
en az beş yıl görev yapmış olanlar,
Bakan onayı ile oluşturulacak sınav kurulu
tarafından yapılacak sınavda başarılı
olmak kaydıyla en geç altı ay içinde
Mali Suçları Araştırma Uzmanı
olarak atanabilirler.

BAŞKAN - Madde üzerinde gruplar adına söz
talebi?..Yok.

Kişisel söz talebi?..Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

22 nci maddeyi okutuyorum :

"MADDE 22.- Bu Kanun yayımı tarihinde yürürlüğe
girer."

BAŞKAN - 22 inci maddeyle ilgili gruplar adına söz
talebi?..Yok.

Kişisel söz talebi?..Yok.

Değişiklik önergesi yok.

Maddeyi okunduğu şekliyle oylarınıza sunuyorum
: Kabul edenler... Kabul etmeyenler... Madde kabul edilmiştir.

23 üncü maddeyi okutuyorum:

" MADDE 23.- Bu Kanun hükümlerini Bakanlar Kurulu
yürütür."

BAŞKAN - Madde üzerinde gruplar adına söz
talebi?..Yok.

Kişisel söz talebi?..Yok.

Değişiklik önergesi yok.

Maddeyi oylarınıza sunuyorum : Kabul edenler...
Kabul etmeyenler... Madde kabul edilmiştir.

Sayın milletvekilleri, bir düzeltme zarureti hâsıl
oldu, arkadaşlar tespit ettiler; 19 uncu maddeden sonra
"Mali Suçları Araştırma Kurulunun
Görevleri" biçiminde bir matlab konulması
lazım geliyor.

Sayın Komisyon?..

PLAN VE BÜTÇE KOMİSYONU SÖZCÜSÜ
SAİT AÇBA (Afyon)- Katılıyoruz Sayın
Başkan.

BAŞKAN - Sayın Hükümet?..

DEVLET BAKANI LÜTFÜ ESENGÜN (Erzurum) - Katılıyoruz
Sayın Başkan.

BAŞKAN - Komisyon ve Hükümet katılıyor.

Matlabın bu şekilde düzenlenmesi hususunu oylarınıza
sunuyorum: Kabul edenler... Kabul etmeyenler... Kabul edilmiştir.

20 nci maddede de, bir düzenleme zarureti hâsıl
oldu. Madde 20 şöyle başlayacak: "178 sayılı
Kanun Hükmünde Kararnamenin, 207 sayılı
Kanun Hükmünde Kararnamenin..." Ayrı ayrı,
iki kanun hükmünde kararname var, demek ki, "178
sayılı Kanun Hükmünde Kararnamenin, 207
sayılı Kanun Hükmünde Kararnamenin 9 uncu
maddesiyle kaldırılan Tarife Politikası Yüksek
Kuruluna ilişkin 33 üncü maddesi bölüm
başlığı ile birlikte aşağıdaki
şekilde yeniden düzenlenmiştir" diyoruz.
Bu madde, bu şekilde düzenlenmiş olacak.

Komisyon bu düzenlemeye ne diyor efendim?..

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Katılıyoruz bu
şekliyle.

BAŞKAN - Hükümet?..

DEVLET BAKANI LÜTFÜ ESENGÜN (Erzurum) - Evet, katılıyoruz.

BAŞKAN - Hükümet katılıyor.

Bu şekilde düzenlemeyi oylarınıza sunuyorum:
Kabul edenler... Kabul etmeyenler... Kabul edilmiştir.

Efendim, kanunun başlığıyla ilgili...

ATİLÂ SAV (Hatay) - Sayın Başkan, 7
inci maddenin matlabının da değiştirilmesi
uygun olur; çünkü, artık, orada suç
değil, suçun cezası açıklanıyor.
Suç, 2 nci maddenin (b) bendinde tanımlandı.

BAŞKAN - Yani, "Karapara Aklanması Suçu"
başlığının üstüne "Ceza
ve Usul Hükümleri" deniliyor, oraya mı efendim...

ATİLÂ SAV (Hatay) - "Ceza ve Usul Hükümleri"nden
sonraki maddenin başlığı, "Suçu"
değil, "Suçun Cezası" olması
lazım; çünkü, o madde de, artık,
suçu tanımlamıyor. Suçun tanımı,
2 nci maddede (b) bendinde yapılıyor. İlk
hazırlanırken, belki, burada suçu da anlatıyorlardı,
onun için başlık böyle...

BAŞKAN - "Karapara aklanmasına verilecek ceza"
mı, "Karapara aklanması cezası"
mı, o şekilde mi...

Sayın Komisyon, suç değil, suçun tanımı
yapılmıştır, burada, artık cezalar
tartışılıyor; dolayısıyla,
matlab "Ceza" olmalıdır, diye Sayın
Sav'ın bir talebi var; ne dersiniz?..

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Uygundur Sayın Başkan.

"Cezası" ibaresinin eklenmesi uygundur.

BAŞKAN - Uygundur.

ZEKERİYA TEMİZEL (İstanbul) - Bizim notlarımızda
o, "Karapara Aklama Suçunda Ceza" başlığını
taşıyor; zannediyorum, buraya eksik girmiş.

BAŞKAN - Tamam... Doğru...

ZEKERİYA TEMİZEL (İstanbul) - "Karapara
Aklama Suçunda Ceza" şeklinde olacak Sayın
Başkan.

BAŞKAN - Yani, o zaman, bir eksik yazım söz
konusudur. Şöyle olacak efendim: Karapara Aklanması
Suçunda Ceza; bu şekilde mi efendim?

ZEKERİYA TEMİZEL (İstanbul) - Evet efendim.

BAŞKAN - Sayın Komisyon, böyle düzeltilmesine
ne buyurulur?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Uygundur.

BAŞKAN - "Karapara Aklanması Suçunda
Ceza" şeklinde düzeltilmiş oldu.

Bu tasarının başlığıyla
ilgili bir önerge var; okutuyorum:

Sayın Başkanlığa

Sıra sayısı 124 olan Kanunun adının,
kısaca "Karaparanın Aklanmasının
Önlenmesi Hakkında Kanun" olarak kısaltılmasını
arz ve teklif ederiz.

Atilâ Sav Orhan Veli Yıldırım Birgen
Keleş

Hatay Tunceli İzmir

Eşref Erdem Nihat Matkap

Ankara Hatay

BAŞKAN - Sayın Sav, zatı âliniz buyuruyorsunuz
ki, tasarının adı "Karaparanın
Aklanmasının Önlenmesi Hakkında Kanun"
olarak düzenlensin; ancak, takdir buyurulacağı
üzere, bu tasarı, sadece karaparanın aklanmasıyla
ilgili değil, daha değişik, başka kanunları
da, o kanunların başka maddelerini de değiştirerek
oluşan bir kanun tasarısıdır. Onun
için, başlık, belki biraz daha mufassaldır
; ama, o daha rahat ifade eder diye düşünülüyor.

ATİLÂ SAV (Hatay) - Bu kadar uzun bir isim, isim
olmuyor; o, bir başka kapsam dahilinde oluyor. Yani, kanun
gereğince, 657 sayılı Devlet Memurları
Kanununa bazı maddeler ekleniyorsa, Maliye Bakanlığı
Teşkilat ve Görevleri Hakkında Kanunda bazı
değişiklikler yapılıyorsa, bunların,
kanunun başlığında gösterilmesine
gerek yok. Belki, uyuşturucu ve psikotrop maddelerle ilgili
de bir ibare konulabilir; ama, önemli olan kanunun, kolayca
anılan bir isminin olması.

BAŞKAN - Efendim, zaten, uygulayıcılar, tatbikatçılar
ona bir isim bulur, kestirmeden kullanırlar.

ATİLÂ SAV (Hatay) - Biz, buradan, gönderelim
o ismi.

Sayın Başkan, İçtüzükte bir
engel yoksa...

BAŞKAN - Efendim, biraz da onu düşünüyoruz;
yani, belli bir yere geldikten sonra, bir de onu düşünüyoruz.

Sayın Komisyon, takip buyurursanız; kanunun başlığı
için şöyle bir düzenleme de var ayrıca:
"Karaparanın Aklanmasının Önlenmesine,
2313 sayılı Uyuşturucu Maddelerin Murakabesi
Hakkında Kanunda, 657 sayılı Devlet Memurları
Kanununda ve 178 sayılı Maliye Bakanlığı
Teşkilat ve Görevleri Hakkında Kanun Hükmünde
Kararnamede Değişiklik Yapılmasına Dair
Kanun Tasarısı" diye böyle bir başlık
var; ki, bu, Kanunun içeriğini tamamen yansıtıyor.

Bir böyle düzenleme var; bir de, Sayın Sav'ın
-biraz önce okuduğum- bir düzenleme talebi var;
ne buyuruluyor Sayın Komisyon?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Sayın Başkan, Sav'ın
önerdiği düzenlemeye katılmıyoruz,
kapsamı tam olarak karşılamıyor; ancak,
sizin en son okuduğunuz şekle katılıyoruz.

BAŞKAN - Sayın Sav'ın önergesini işleme
koyacağım.

Sayın Komisyon önergeye katılmadı.

Önergenin gerekçesini okutuyorum:

Gerekçe:

Yasaların başlığının bu
denli uzun olması, uygulamada sakıncalar doğurmaktadır.
Önemli olan kanunun amaç ve kapsamının
belli edilmesidir.

BAŞKAN - Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir.

Efendim, biraz önce okuduğum öneriyi dinlediniz,
Sayın Komisyon buna katılıyor mu, bir kere
daha ifade buyurur musunuz?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Katılıyoruz Sayın
Başkan.

BAŞKAN - Sayın Hükümet?..

DEVLET BAKANI LÜTFÜ ESENGÜN (Erzurum) - Katılıyoruz
efendim.

BAŞKAN - Tasarının başlığı,
Başkanlıkça bu şekilde tanzim olunacaktır.

Sayın milletvekilleri, bu tasarının oylaması
açık oylamaya tabidir.

Biliyorsunuz, açık oylamanın, adı
okunan sayın milletvekillerinin, ayağa kalkarak kabul,
ret veya çekimser şeklinde oyunun rengini bildirme
yöntemi var; bu bir.

Bir de, adı okunan sayın milletvekilinin kürsüye
konulacak oy kupasına, oy atmak suretiyle oyunun rengini
bildirme yöntemi var.

Ben şimdi, açık oylamanın, adı
okunan sayın milletvekilinin ayağa kalkarak kabul,
ret, çekimser ifadesini kullanarak yapılması
hususunu oylarınıza sunuyorum: Kabul edenler...
Kabul etmeyenler... Kabul edilmemiştir.

Açık oylamanın, adı okunan sayın
milletvekilinin kürsüye konulacak oy kupasına
oy atmak suretiyle yapılmasını oylarınıza
sunuyorum: Kabul edenler... Kabul etmeyenler... Kabul edilmemiştir.

Açık oylama, oy kupası sıralar arasında
dolaştırılmak suretiyle yapılacaktır.

Yanında basılı oy pusulası olan sayın
üyelerin, tasnifte de fayda olduğundan, basılı
oy pusulalarını kullanmalarını rica
ediyoruz.

Basılı oy pusulası bulunmayan sayın
üyelerin, beyaz bir kâğıda adını,
soyadını, seçim çevresini ve oyunun
rengini yazıp imzalamak suretiyle oylarını
kupalara atmasını rica ediyorum.

Oy kupaları sıralar arasında dolaştırılsın.

(Oyların toplanmasına başlandı)

4. - Vesikasız Kıymetli Maden ve Ziynet Eşyası
Beyanı Hakkında Kanun Tasarısı ve
Plan ve Bütçe Komisyonu Raporu (1/513) (S. Sayısı
: 131)

BAŞKAN - Vesikasız Kıymetli Maden ve Ziynet
Eşyası Beyanı Hakkında Kanun Tasarısı
ve Plan ve Bütçe Komisyonu Raporunun müzakeresine
başlayacağız.

Sayın Komisyon?..Yok.

Tasarının müzakereleri ertelenmiştir.

5. - 3065 Sayılı Katma Değer Vergisi Kanununun
41 inci Maddesinin 1 ve 4 üncü Fıkralarının
Değiştirilmesi ile 60 ıncı Maddesine Bir
Fıkra Eklenmesine Dair Kanun Tasarısı ve
Plan ve Bütçe Komisyonu Raporu (1/512) (S. Sayısı
: 130)

BAŞKAN - 3065 Sayılı Katma Değer Vergisi
Kanununun 41 inci Maddesinin 1 ve 4 üncü Fıkralarının
Değiştirilmesi ile 60 ıncı Maddesine Bir
Fıkra Eklenmesine Dair Kanun Tasarısı ve
Plan ve Bütçe Komisyonu Raporunun müzakeresine
başlayacağız.

Sayın Komisyon?..Yok.

Tasarının müzakereleri ertelenmiştir.

6. - Türk Ceza Kanununun Bazı Maddelerinde Değişiklik
Yapılması Hakkında Kanun Tasarısı
ve Adalet Komisyonu Raporu (1/524) (S. Sayısı :
126) (1)

BAŞKAN - Türk Ceza Kanununun Bazı maddelerinde
Değişiklik Yapılması Hakkında Kanun
Tasarısı ve Adalet Komisyonu Raporunun müzakeresine
başlıyoruz.

Sayın Komisyon?..Hazır.

Sayın Hükümet?..Hazır.

Komisyon raporu daha önce sayın üyelere dağıtılmıştı.

Raporun okunup okunmaması hususunu oylarınıza
sunacağım: Raporun okunmasını kabul edenler...
Kabul etmeyenler... Raporun okunması hususu kabul edilmemiştir.

Tasarının tümü üzerinde grupları
adına; CHP Grubu adına Sayın Şahin,
DSP Grubu adına Sayın Gürel söz istemişlerdir.

Cumhuriyet Halk Partisi Grubu adına, Sayın Şahin;
buyurun. (CHP sıralarından alkışlar)

CHP GRUBU ADINA ALİ ŞAHİN (Kahramanmaraş)
- Sayın Başkan, değerli arkadaşlarım;
görüşülmekte olan yasa tasarısı
üzerinde, CHP Grubu adına söz almış
bulunuyorum; hepinizi saygıyla selamlarım.

Türk Ceza Kanununun 536, 537 nci maddeleri ve buna mümas
suçlarda, yasa konurken erteleme getirilmemiştir;
yani, cezanın tecili kabul edilmemiştir. Bu, Anayasanın
eşitlik ilkesine aykırıdır. Diğer
birçok suçlarda, örneğin, bir hırsızlık
suçunda, dolandırıcılık suçunda
verilen cezanın ertelenmesi mümkün olmadığı
halde, Türk Ceza Kanununun 536 ncı maddesinin temas
ettiği, resmî kişiler tarafından izin alınmadan
muhtelif yerlere afiş, ilan, el yazısı asılmasına
yönelik suç ve yine Türk Ceza Kanununun 537 nci
maddesinde, kamu kuruluşları tarafından asılmış
olan el ilanları ve panoları yırtanlara verilen
cezaya yöneliktir bu madde. Bu maddenin altıncı
fıkrası, bu suçtan ceza alanların
cezasının ertelenmeyeceğini ve paraya çevrilmeyeceğini
hükme bağlamıştır. Bu, yanlış
bir uygulamadır.

Bakanlar Kurulunun getirmiş olduğu bu kanun tasarısı,
bu maddedeki, yani, Türk Ceza Kanununun 536 ncı maddesindeki
ertelemeyi ortadan kaldıran bu tasarı yerindedir;
çünkü, tecil hakkı, vatandaşa, yasanın
getirdiği en tabiî haklardan biridir. Kanun vazıı,
tecil etmekle, vatandaşı, yani, sanığı,
cezaevine girmeden topluma kazandırmak ve kendisinin, cezanın
teciliyle, ileride suç işlemekten çekineceği
hususunda duruşmadaki hal ve tavrı da nazarı
itibara alınarak, cezanın tecili imkânını
vermiştir. Bu tecil, esasta, az bir şey değildir.
Örneğin, ağır hapis cezasında 6 aya
kadar, hapis cezalarında 1 yıla kadar mahkûm
olanların cezası... Hatta, 18 yaşından
küçük olanlar için bu 1 sene, 2 sene;
15 yaşından küçük olanlar için
de 2 sene, 3 senedir. Yaşı 70 ve daha fazla olanlar
için de ağır hapiste 2, hapis cezasında
3 seneye kadar cezanın tecili öngörülmüştür;
fakat, bu suçta, maatteessüf bu getirilmemiştir.
Bu nedenle, bu maddenin değiştirilmesi, bu suçtan
ceza alanların da cezalarının tecili isabetli
olur. Keza, 647 sayılı Cezaların İnfazı
Hakkında Kanunun 5 inci maddesine göre de paraya çevrilmesi
gerekir.

Ayrıca, bu kanun tasarısıyla, bu suçtan
ceza alan veya ceza almasa dahi mahkemesi devam eden, ceza alıp
da, hükümleri infaz edilmemiş olanlara dahi bir
hak verilmiş; tekrar, mahkûmiyeti veren mahkemeye
başvurmak suretiyle, bu tecil hakkından yararlanması
imkânı getirilmiştir.

Bu maddenin değiştirilmesi bizce isabetlidir. Cumhuriyet
Halk Partisi Grubu olarak katılıyor, bu madde değişikliğine
olumlu oy vereceğimizi ifade ediyor, hepinize saygılar
sunuyorum. (Alkışlar)

(1) 126 S. Sayılı Basmayazı tutanağa
eklidir

BAŞKAN - Sayın Şahin, teşekkür ediyorum.

Demokratik Sol Parti Grubu adına, Sayın Gürel;
buyurun efendim. (DSP sıralarından alkışlar)

DSP GRUBU ADINA AYHAN GÜREL (Samsun) - Sayın Başkan,
sayın milletvekilleri, 1.3.1926 tarih ve 765 sayılı
Türk Ceza Kanununun 536 ve 537 nci maddelerinde değişiklik
öngören kanun tasarısının görüşülmesinde
Demokratik Sol Parti Grubu adına söz almış
bulunuyorum; bu nedenle, Yüce Heyetinizi, Grubum ve şahsım
adına içtenlikle, saygıyla selamlıyorum.

Kanun tasarısı, Adalet Komisyonuna geldiğinde,
tüm gruplar, ittifakla bu iki maddenin yani 536 ve 537 nci
maddelerin altıncı fıkralarının
değiştirilmesinde ittifak sağladılar ve bu
kanun tasarısı Adalet Komisyonundan bir değişiklik
yapılarak, geçmişte mahkûm olup da,
bu 6 ncı fıkranın gadrine uğramış
olan hükümlüler, iki ay içerisinde kararı,
hükmü veren mahkemeye başvurur hükmü,
komisyonda "6 ay" olarak değiştirilmiştir.

Ceza hukukunun genel özelliklerinden birisi, cezaların
ferdîleştirilmesidir. Cezaların ferdîleştirilmesi,
cezaların, paraya çevrilme ve erteleme durumunun
söz konusu olduğu hallerdir. Eğer, cezaları
ferdîleştirmezseniz, o zaman, hukukun amacının
dışında ve adalet ilkelerine aykırı
neticeleri elde etmiş olursunuz. Bu nedenle, bu cezaların
ferdîleştirilmesi, hukukun en önemli özelliklerinden
birisidir. Örneğin, bu erteleme de -ki tecil olarak bugün
adlî hukukta yer almaktadır- kesinlikle cezanın
ortadan kaldırılması değil; erteleme,
hükümlünün, sanığın mahkemedeki
davranışları ve gelecekte suç işlemeyeceğini
mahkemeye kanıtlaması neticesinde, bu cezanın
infazının belirli bir müddet askıya
alınma durumudur. Zaten, mahkeme, bu cezanın ertelenmesine
karar verdiğinde, sanığa, duruşma salonunda
açıkça "beş yıl içerisinde
suç işleme, beş yıl içerisinde
suç işlediğin takdirde, bu askıya alınmış
olan ceza ile birlikte çektirilir" der. İşte,
bu erteleme, para cezası; yani, 647 sayılı
Cezaların İnfazı Hakkında Kanunun
bu maddeleri en ağır cürümlerde kullanıldığı
halde, maalesef, kabahat niteliğinde olan -ki, hafif hapistir-
bu hafif hapis niteliğindeki suçlarda uygulanmaması
hukukla bağdaşmamaktadır. Kaldı ki, demokratik
bir hukuk sisteminde bunun yeri yoktur. İşte, 536
ve 537 nci maddelerde... Ki, bunları kısaca açıklamakta
yarar görüyorum bilgi edinilmesi açısından;
örneğin, 536 ncı maddeye göre -kısaca
anlatayım, zamanınızı almak istemiyorum-
elyazısı yapıştırılmış,
afiş asılmış, pankart asılmış,
yazılar yazılmış; bunlarla ilgili ceza,
altı aydan bir yıla kadar hürriyeti bağlayıcı
bir ceza. Yine, 537'de de, belge, resim, elyazısını;
yani, resmî yerlerdeki belgeleri alıyorlar, tahrif
edip değiştiriyorlar, kullanılmaz hale getiriyorlar;
bunun cezası da üç aydan altı aya kadar
hapis.

Değerli milletvekili arkadaşlarım, şimdi,
siz, Ceza Kanununun içerisinde, en ağır cürümleri
tecil edeceksiniz, paraya çevireceksiniz, bunun yanında,
kabahat, hafif hapis niteliğindeki suçları -647
sayılı İnfaz Yasasının 4 üncü
maddesi paraya çevirmedir, 6 ncı maddesi tecil-
bundan yararlandırmayacaksınız.

Örneğin, Türk Ceza Kanununun 455 inci maddesi, tedbirsizlik
ve dikkatsizlik sebebiyle ölüme sebebiyet vermek. Bu
suçu işleyen sanık, iki yıldan beş
yıla kadar cezalandırılıyor.

TCK 440, zina suçu, altı aydan üç yıla
kadar hapis; TCK 191, tehdit, altı aya kadar hapis; 193,
mesken masuniyetini ihlal, birinci fıkrasında bir
aydan altı aya kadar hapis, ikinci fıkrasındaysa
altı aydan üç seneye kadar hapis ve 6136 sayılı
Ateşli Silahlar ve Bıçaklar Hakkında
Yasa; bu yasadan da bir yıl hapis cezası veriyorsunuz
ve bu cürümlere ilişkin cezalar, şayet şartları
varsa, mahkeme tarafından tecil ediliyor, bu cezalar, mahkeme
tarafından para cezasına çevriliyor; ama,
tasarıda değişikliği öngörülen
536 ve 537 nci maddelerdeki o kabahati, hafif hapis niteliğindeki
suçları ise, bu 647 sayılı Yasadan,
İnfaz Yasasından istifade ettirmiyorsunuz. Gerçekten,
adaletsiz bir durum ve bu nedenle, komisyonda birliktelik sağlandı
ve oybirliğiyle bu maddelerin altıncı fıkraları
kanun metninden çıkarıldı.

Mademki, tasarıda, 536 ve 537 nci maddelerin altıncı
fıkraları çıkarılmıştır,
şimdi, burada, yargılanarak mahkûm olmuş
ve 647 sayılı Yasadan istifade edememiş hükümlülerin
altı ay içinde, hükmü veren mahkemeye
başvurarak, bu 647 sayılı Yasanın 4
üncü ve 6 ncı maddelerinden karar vermesini istemeleri
durumunda, bu yasa tasarısına göre, mahkeme,
dosyayı yeniden ele alacak, yeniden esasa kaydedecek, yapacağı
duruşma ile bu hükmü kaldırarak para cezasına
çevirecek veyahut da 647 sayılı Yasanın
6 ncı maddesine göre ertelenmesine karar verecek.

Komisyon olarak iyi bir karar aldığımıza
inanıyorum; çünkü, gerçekten haksız,
adaletsiz bir uygulamaya, bugün, oylarımızla
son vereceğiz.

Bu tasarının ülkemize hayırlı
olmasını diliyorum.

Teşekkür ediyorum. (DSP sıralarından
alkışlar)

Saygılarımla...

BAŞKAN - Sayın Gürel, teşekkür ediyorum
efendim.

Anavatan Partisi Grubu adına, Sayın Sungurlu; buyurun
efendim.

ANAP GRUBU ADINA MAHMUT OLTAN SUNGURLU (Gümüşhane)
- Sayın Başkan, değerli milletvekilleri; Yüce
Meclisi saygıyla selamlıyorum.

Gelen kâğıtlardan, sevk edilen kanun tasarısına
baktığımızda, ne kaldırıldığı
belli değil. Arkadaşlar burada açıklamamış
olsalar, böylesine küçük suçlar için
neden tecil hükümleri konulmamış, neden
bu imkân tanınmamış diyeceğiz; ama,
arkadaşlarımız açıkladılar;
bunlar, afiş yapıştırmak vesaire gibi
öğrenci hareketleriyle gündeme gelen ve hakikaten
de Ceza Kanununun sistematiği içinde, ertelenmeye mümkün
olan, paraya çevrilmesi tabi olan hükümler.

O zaman için bu tedbir uygun görülmüş;
yani, bu suçları önleriz diye bu tedbir uygun
görülmüş; ama, bugün, olaya farklı
bir taraftan bakıyoruz, ben öyle bakıyorum.
Bu çocuklar cezaevine girince, cezaevlerinde diğer
teröristler tarafından eğitilmişler. Maalesef,
biz cezaevlerine hâkim olamayınca ve yine bu çocuklar
"nasıl olsa sen sabıkalandın, senin
istikbalin karardı" diye başkaları tarafından
da zaman zaman; zaman zaman değil, ekseriyetle kullanılmışlar.

O halde cezada asıl fayda, tabiî, ıslahın
ötesinde, suçu önlemekse, suçu önlemenin
yolu, şu anda, zannediyorum ki, bu çocukları
cezaevine atıp, sabıkalı yapmamaktır.

Hadiseye bu açıdan bakıyorum ve tasarıyı
bu yönüyle desteklediğimizi ifade ediyor, saygılar
sunuyorum. (Alkışlar)

BAŞKAN - Sayın Sungurlu, teşekkür ediyorum.

Başka söz talebi?.. Yok.

Tasarının maddelerine geçilmesi hususunu
oylarınıza sunuyorum: Kabul edenler... Kabul etmeyenler...
Kabul edilmiştir.

1 inci maddeyi okutuyorum:

Türk Ceza Kanununun Bazı Maddelerinde Değişiklik
Yapılması Hakkında Kanun Tasarısı

MADDE 1.- 1.3.1926 tarihli ve 765 sayılı Türk
Ceza Kanununun 536 ncı maddesinin altıncı
fıkrası ile 537 nci maddesinin altıncı
fıkrası yürürlükten kaldırılmıştır.

BAŞKAN - Madde üzerinde, gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Gecici maddeyi okutuyorum:

GEÇİCİ MADDE - Türk Ceza Kanununun 536
ve 537 nci maddelerinin altıncı fıkralarının
yürürlükten kaldırılması sebebiyle,
13.3.1965 tarihli ve 647 sayılı Kanunun 4 ve 6 ncı
maddelerinden yararlanacak olanlar, bu Kanunun yayımı
tarihinden itibaren 6 ay içinde hükmü veren mahkemeye
başvurarak cezanın ertelenmesini paraya veya maddede
öngörülen tedbirlerden birine çevrilmesini
isteyebilir. Bu takdirde mahkemece dosya ele alınarak bu
hususta karar verilir.

BAŞKAN - Geçici madde üzerinde, gruplar adına
söz talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

2 nci maddeyi okutuyorum:

MADDE 2.- Bu Kanun yayımı tarihinde yürürlüğe
girer.

BAŞKAN - Madde üzerinde, gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

3 üncü maddeyi okutuyorum:

MADDE 3.- Bu Kanun hükümlerini Bakanlar Kurulu yürütür.

BAŞKAN - Madde üzerinde, gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Sayın milletvekilleri, 124 sıra sayılı
kanun tasarısının açıkoylamasında
oyunu kullanmayan sayın üye var mı? Yok.

Oylama işlemi tamamlanmıştır.

Oy kupaları kaldırılsın.

(Oyların ayırımına başlandı)

BAŞKAN - Sayın milletvekilleri, tasnif yapıladursun;
müzakeresini yaptığımız, Türk
Ceza Kanununda Değişiklik Yapılmasına
Dair Kanun Tasarısının tümünü
oylarınıza sunuyorum: Kabul edenler... Kabul etmeyenler...
Kabul edilmiştir; hayırlı olsun.

Suçsuz ve cezasız bir ülkeye inşallah...

7. - Devlet Güvenlik Mahkemelerinin Kuruluş ve Yargılama
Usulleri Hakkında Kanunun Bazı Maddelerinde Değişiklik
Yapılmasına Dair Kanun Tasarısı ve
Adalet Komisyonu Raporu (1/523) (S. Sayısı : 127)
(1)

BAŞKAN - Efendim, bir başka işimizi daha, hayırlısıyla
götürelim.

Devlet Güvenlik Mahkemelerinin Kuruluş ve Yargılama
Usulleri Hakkında Kanunun Bazı Maddelerinde Değişiklik
Yapılmasına Dair Kanun Tasarısı ve
Adalet Komisyonu raporunun müzakeresine başlıyoruz.

(1) 127 S. Sayılı Basmayazı Tutanağa
eklidir.

Sayın Komisyon ve Hükümet yerlerini aldılar.

Komisyon raporunun okunup okunmaması hususunu oylarınıza
sunacağım: Raporun okunmasını kabul edenler...
Kabul etmeyenler... Raporun okunması kabul edilmemiştir.

Tümü üzerinde, Cumhuriyet Halk Partisi Grubu adına,
Sayın Ketenci'nin söz talebi var; buyurun Sayın
Ketenci.

CHP GRUBU ADINA AHMET GÜRYÜZ KETENCİ (İstanbul)
- Sayın Başkan, değerli milletvekilleri; Cumhuriyet
Halk Partisi Grubu adına hepinizi saygıyla sevgiyle
selamlıyorum.

Getirilen, Devlet Güvenlik Mahkemelerinin Kuruluş ve
Yargılama Usulleri Hakkında Kanunun Bazı
Maddelerinde Değişiklik Yapılmasına Dair
Kanun Tasarısıyla, maddenin genel gerekçesinde
açıklandığı gibi, Erzincan, Kayseri,
Konya Devlet Güvenlik Mahkemeleri kaldırılmakta;
Adana, Erzurum, Van il merkezlerinde, bu illerin adıyla
anılacak, yeni devlet güvenlik mahkemeleri kurulmaktadır.

Sorun, sadece 3 mahkemenin kapatılıp, yeni 3 mahkemenin
kurulması sorunu değildir. Sorun, sadece, genel gerekçede
anlatıldığı gibi, Erzincan Kapalı
Cezaevinin depremden yıkılıp, cezaevi içindeki
tutuklu ve hükümlülerin Erzurum Kapalı Cezaevine
nakledilmiş olmaları da değildir veyahut sorun,
kapatılmak istenilen mahkemelerde dosya sayısının
giderek azalması, kurulmak istenilen yerlerde, devlet güvenlik
mahkemesi kapsamına giren suç ve eylemlerin daha
yoğun olarak işlenmesi veya yaşanması da
hiç değildir. Bize göre sorun, bir anlayış
sorunudur; yargıya nasıl ve hangi gözle bakma
sorunudur. Türk insanı, demokratik, çağdaş
hukuk devletlerinde var olan yargı normlarına müstahak
mıdır, ona uygun yargı kurumlarına
müstahak mıdır; mesele bu kadar basit; basit
ama, basit olduğu kadar da anlamlıdır.

Öncelikle bir konuda, özellikle yargı konusunda,
herkes, düşünce birliğine varmalıdır.
Olağan mahkeme dışında bir mahkeme, bizim
yargılama düzenimizin merkezinde oturacak mı;
yoksa, bu mahkemeler giderek kaldırılacak mıdır?
"Kaldırılacaktır" diyenler, her
koşulda bu olağandışı yargılama
düzenine karşı çıkmalıdır.
Genel olarak bu davranış, sadece olağandışı
mahkemenin kuruluş ve yargılamasının
tartışıldığı ortamda, platformlarda
ve meclislerde değil, her yerde, her koşulda -örneğin,
bugün olduğu gibi, yargı çevresinin saptanmasına
ilişkin yapılacak birkaç madde değişikliğinde
görüldüğü gibi, bu noktada bile- olağandışı
mahkemenin bir an önce yargı düzenimizden kaldırılması
için gerekli çaba harcanmalıdır; çünkü,
olağandışı yargı, hiç kimsenin
işine yaramaz. Bugün bana, yarın sana. O nedenle,
dünyada birkaç cılız örneği
vardır diye, olağandışı mahkeme
konumunda olan devlet güvenlik mahkemesinde ısrarlı
olmak, ne tabiî yargı ne yargı birliği
gibi yargı hukukunun evrensel ilkeleriyle bağdaşır
ne de her kesimce düşünülmekte olan Türkiye'de
yargı reformunun kaçınılmaz olduğu
yolundaki anlayışla bağdaşır. O
nedenle, biz diyoruz ki, bizim mahkemelerimiz deneyim kazanmış
mahkemelerdir; yargıçları, üstün
yetenekleri haiz yargıçlardan oluşmuştur.
Devlet güvenlik mahkemelerinin kurulmasından önce
de, devlet güvenlik kapsamına giren suçlar
konusunda uzun yılları kapsayan uygulamaları
olmuştur. Bu nedenle, çağın ve teknolojinin
değişim ve gelişmesi karşısında
suçlar da daha çok karmaşık ve teknik
özellikler taşıyan bir aşamaya gelmiştir.
Bu bakımdan "olağandışı da
olsa, bir nevi ihtisas mahkemesi niteliğinde bulunan devlet
güvenlik mahkemelerinde bu özellikteki suçluların
yargılanması sürdürülmelidir"
yolundaki iddianın tutarlılığı
olamaz. O nedenle, her fırsatta, devlet güvenlik mahkemelerinin,
bir an önce yargı dünyamızdan uzaklaştırılmalarının
temel bir hedef kabul edilmesini diliyor ve istiyoruz. (RP sıralarından
alkışlar)

Sayın Başkan, sayın milletvekilleri; Cumhuriyet
Halk Partisi olarak, devlet güvenlik mahkemelerinin, hem
yargılama birliği ilkesi hem de olağan yargılama
dışında ve ötesinde istisnaî bir
yargılama biçimi ve şekli olması bakımından,
yeniden açılmasına karşıyız.
Bu nedenle, tasarının Adalet Komisyonunda görüşülmesi
sırasında, tasarıya karşı düşüncelerimizi
ifade etmiştik. Şimdi, bir kez daha bu düşüncelerimizi
Yüksek Meclisimize aktararak sözlerimi tamamlamak istiyorum.

Sayın milletvekilleri, aslolan, öncelikle devlet güvenlik
mahkemesi sayılarını azaltmak, giderek devlet
güvenlik mahkemelerini ortadan kaldırmaktır;
bu yapılmıyor. Van'da yeniden devlet güvenlik
mahkemesi açılmaktadır.

Güvenlik mahkemelerinin ihtisas mahkemesi olma özelliği
bir temel gerekçe olarak ileri sürülüyorsa,
birden ziyade ağır ceza mahkemesi olan yerlerde, 1
No'lu mahkemenin devlet aleyhindeki cürümlere ve özellikle
terör suçlarına bakabileceği belirtilir.
Böylece, askerî yargıçların güvenlik
mahkemelerinde yer alması gibi, yargılamanın
temel ilkelerini altüst eden yapı da ortadan kaldırılmış
olurdu.

Getirilen yasa tasarısıyla, Kayseri, Erzincan ve
Konya'daki devlet güvenlik mahkemelerinin kapatılmasını
olumlu bulmakla birlikte, Erzurum'da, Van'da yeniden açılmalarını,
Konya'nın ise, Adana kapsamı içine alınmasını
ve bu gerekçeleriyle tasarıya karşı
olduğumuzu ve karşı oy vereceğimizi ifadeyle,
hepinize saygılar sunuyorum, sevgiler sunuyorum. (Alkışlar)

BAŞKAN - Sayın Ketenci, teşekkür ediyorum.

Sayın Gürel, Demokratik Sol Parti Grubu adına;
buyurun. (DSP sıralarından alkışlar)

DSP GRUBU ADINA AYHAN GÜREL (Samsun) - Sayın Başkan,
değerli milletvekili arkadaşlarım; 16.6.1983
tarihli 2845 sayılı Devlet Güvenlik Mahkemelerinin
Kuruluş ve Yargılama Usulleri Hakkında Kanun
Tasarısının 1 inci maddesindeki değişikliğe
ilişkin, Demokratik Sol Parti Grubu adına söz
almış bulunuyorum ve görüşlerimizi
sunmak için huzurunuzdayım; bu nedenle, Yüce
Heyetinizi, Grubum ve şahsım adına içtenlikle
selamlıyorum.

Biz, Demokratik Sol Parti olarak, Adalet Komisyonunda, bu yasa
tasarısına karşı olumsuz oy kullandık
ve muhalefet şerhi verdik. Bu kanun tasarısının,
ülke hukuk sistemine bir yarar getireceğine inanmıyorum;
çünkü, devlet güvenlik mahkemeleri, olağanüstü
dönemlerde kurulmuş mahkemelerdir. Biz de ülkemizdeki
terör örgütlerinin ve bu terörün artık
son bulması için hukuk sistemi içerisinde
çözüm bularak bunları sonlandırmak
istiyoruz. Yanlış anlaşılmasın,
altını çiziyorum; devlet güvenlik mahkemelerinin
kuruluş ve yargılama usullerine karşı
olmak, ülkemizdeki terörün devamını
istemek değildir. Biz, hukuk sisteminin içerisinde
kalarak çözüm bulalım ve bulduğumuz
çözümü uygulamak suretiyle teröre son
verelim istiyoruz.

Şu anda görüşülmekte olan yasa tasarısının
1 inci maddesinde 3 tane devlet güvenlik mahkemesi kaldırılıyor;
yerine, 3 tane devlet güvenlik mahkemesi kuruluyor; bunun
nedeni, yerlerinin değişik olması. Örneğin,
Erzincan, Kayseri ve Konya'da devlet güvenlik mahkemeleri
kapatılıyor; çok doğru, yerinde bir karar;
saygıyla karşılıyorum; ama, bunun yanında,
Adana, Erzurum ve Van'da yeniden bu mahkemeler kuruluyor. Şimdi,
genel gerekçeye baktığımız zaman,
efendim, Erzincan'ın tutukevi, cezaevi depremde yıkılmış,
buradaki tutuklular Erzurum'a taşınmışlar.
Gayet tabiî, yargılama yapıldığında
sanığın duruşmada hazır bulunması,
kendisini savunması gerekiyor. Geliş gidiş,
güvenlik, masraf, bu, gerekçe olarak gösteriliyor.
Peki, diğer mahkemelere bakıyorum, dosya sayılarının
çok az olması nedeniyle bunların kapatıldığı
genel gerekçede belirtilmiş. Peki, biz, adlî
yargıya güvenmiyor muyuz? Oradaki hâkimler bizim
hâkimlerimiz değil mi? Bu terör suçlarıyla
ilgili kamu davalarının ağır ceza mahkemelerinde,
başka bir deyimle, asliye ceza mahkemelerinde görülmesi
mümkün değil mi; görülebilir, orada da
görülebilir.

Şimdi, gerekçeler gerçekten yerinde değil,
sağlıklı değil, inandırıcı
değil. Bunlar, bir yerde de askerî mahkemelerdir; mademki,
olağanüstü dönemlerde kurulmuştur; olağanüstü
dönem şartları kalkmıştır.
O zaman, mahkemelerin de kapatılması gerekir ve
kapatıldığında da bunlardaki dosyalar
ağır ceza mahkemelerine devredilebilir. Bu da mümkün.
Şimdi -avukatlık yapan arkadaşlarımız
bilirler- ben bu mahkemelerden içeri girdiğim anda
dahi mahkemelerin adlî yargıyı temsil edeceğine
inanamadım, bir türlü kendimi inandıramadım.
Her yönüyle, rahat bir savunma yapamıyorsunuz.

SABRİ ERGÜL (İzmir) - Polis mahkemesi onlar,
polis mahkemesi...

AYHAN GÜREL (Devamla) - Onları ben, şu anda,
polis mahkemesi olarak kabul etmiyorum; mademki, Anayasa kapsamındadır
ve yasal olarak kurulmuştur... Tabiî, onlar, şu
anda, eleştiri konusu değil. Biz, bu mahkemelerin artık
zamanını doldurduğuna inanıyoruz (DSP
ve CHP sıralarından alkışlar) Yoksa,
Anayasanın 143 üncü maddesinde düzenlenmiş
ve yasası da çıkarılmış.
Ee, o zaman, bu mahkemelerin görev alanına giren ceza
davalarının ağır ceza mahkemelerinde
görülmesini sağlayalım; orası da toplu
mahkeme sistemi, 1 başkan, 2 üye hâkim...

Şimdi, değerli arkadaşlarım, zamanınızı
fazla almak istemiyorum. Olağanüstü şartlarda
gerekliydi, kuruldu; ama, şu anda, olağanüstü
şartlar dönemi kapandı. Bu nedenle, Demokratik
Sol Parti olarak, biz, devlet güvenlik mahkemelerinin artık
zamanını doldurduğunu düşünüyor,
bu mahkemelerde görülmekte olan davaların adlî
yargıdaki ağır ceza mahkemelerine, tabiî,
işlenmiş olan suça göre de asliye ceza
mahkemelerine devredilmek üzere düzenleme getirilmesini
istiyoruz.

Demokratik Sol Parti Grubu ve şahsım adına,
sizleri, tekrar, saygıyla selamlıyorum ve ulusumuza,
bu mahkemelerin yarar getirmediğine inanıyorum.

Teşekkür ederim. (DSP sıralarından alkışlar)

BAŞKAN - Sayın Gürel, teşekkür ediyorum.

3. - Uyuşturucu ve Psikotrop Maddelerin Kaçakçılığı
ile Karaparanın Aklanmasının Önlenmesine
İlişkin Kanun Tasarısı ve Adalet, İçişleri
ve Plan ve Bütçe komisyonları raporları
(1/413) (S. Sayısı : 124) (Devam)

BAŞKAN - Sayın milletvekilleri, Uyuşturucu
ve Psikotrop Maddelerin Kaçakçılığı
ile Karaparanın Aklanmasının Önlenmesine
İlişkin Kanun Tasarısının yapılan
açık oylamasına 250 sayın üye
iştirak etmiş ve 247 kabul, 1 çekimser ve 2
mükerrer oy çıkmıştır.
Bu suretle tasarı yasalaşmıştır;
hayırlı, uğurlu olsun. (Alkışlar)

7. - Devlet Güvenlik Mahkemelerinin Kuruluş ve Yargılama
Usulleri Hakkında Kanunun Bazı Maddelerinde Değişiklik
Yapılmasına Dair Kanun Tasarısı ve
Adalet Komisyonu Raporu (1/523) (S. Sayısı : 127)
(Devam)

BAŞKAN - Sayın Sungurlu, buyurun efendim. (ANAP sıralarından
alkışlar)

ANAP GRUBU ADINA MAHMUT OLTAN SUNGURLU (Gümüşhane)
- Sayın Başkan, Yüce Meclisin değerli üyeleri;
hepinizi saygıyla selamlıyorum.

Devlet güvenlik mahkemeleri, ülkemizde terör ve
anarşinin başladığı yıllardan
sonra gündeme gelmiş ve hukuk sistemimize, hukuk sistemi
tatbikatımıza girmiştir. Devlet Güvenlik
Mahkemeleri üzerinde yıllarca, uzun münakaşalar
yapıldı, hukuk açısından tartışmalar
yapıldı; arkadaşlarımız bugün
de tartıştılar; ancak, bu tartışmaları
yapan siyasî partiler de iktidar oldular, onlar da aynı
mahkemeleri devam ettirdiler.

Devlet güvenlik mahkemelerinin kuruluş gerekçesinin,
ülkemizdeki huzur, güven, terör ve anarşi
olduğunu ifade etmiştim ve bunlar, bizi, 1980'e getiren
hadiselerdi. 1980'den sonra, hamdolsun, ülkemize uzun bir
müddet huzur geldi. Huzur geldi derken, terör kalktı
demek istemiyorum, bilhassa 1984'ten sonra PKK terörünü
inkâr etmemiz mümkün değil, terör, 1980-1984
arasında da kalkmamıştı; ama, evlerimizde
komşularımızla birlikte, sokakta, işyerinde
birbirimizle münakaşa etmekten kaçınmıştık;
yani, insanlar birbirleriyle görüşüyorlardı,
memleket meselelerini konuşuyorlardı ve günlük
ideolojik kavgalarla zamanımız geçmiyordu.
Bunda, Anavatan Partisinin getirdiği huzur dönemini inkâr
etmek mümkün değil. Ama, lütfen, sayın
milletvekilleri, şimdi, bir de bugüne bakınız,
bugün içinde bulunduğumuz şartlara bakınız,
bugün ülkenin her tarafında konuşulan meselelere
bakınız, bugün, ülkenin her tarafında
olduğu gibi bu kürsüde konuşulan meselelere
bakınız: Şimdi, yine bir komşunuza rahat
gidemez oldunuz, bir ahbabınızla meseleleri rahat
görüşemez hale geldiniz ve meseleler gittikçe
tırmanmaya başladı, üniversitelerde yeniden
talebe hareketleri başladı.

Bütün bu meselelerin tırmanmasında, İktidar
Partileri son derece iddialı geldiler, ancak benim kanaatim,
davranışlarıyla, bu işlerin başlamasında
etkili oldular; sebep oldular.

Şunu söyleyebilirsiniz; Sayın Sungurlu, bu işlerin
müsebbibi biz miyiz, karşımızdaki rahat
duruyor mu, diyebilirsiniz. Eğer başkalarını
suçlayacaksanız, o suçladıklarınız
dün de vardı evvelsi gün de vardı. Eğer,
meseleleri, onları suçlamakla halledeceğinizi
zannediyorsanız, halledemezsiniz; çünkü,
ona rağmen Türkiye'de bir dönem huzur vardı
ve siz şu anda iktidar olarak bundan sorumlusunuz; ülkedeki
huzurun sorumlusu sizsiniz. Bu söylediklerimi iyi düşünmenizi
diliyorum; ülkenin bugün gittiği noktaların
hangi boyutlara geldiğine iyi dikkat etmenizi istiyorum. Devlet
güvenlik mahkemeleri bu ülkede tesadüfen kurulmadı;
devlet güvenlik mahkemeleri ve buralara giden suçlular
bizim evlatlarımız. Onların üzüntüsünü
hep beraber yaşıyoruz; ama, ülke bu günlere
tesadüfen gelmedi, bu günlere yeniden gelmemesi için
gayret sarf etmemiz lazım geldiğine inanıyorum.

Bakınız, 10 Kasımı bile ülkede
tartışma konusu yapar hale geldik. Bütün
evlerde barklarda ideolojik meselelerin münakaşası
önplana geçti; ülkenin bütün zamanını,
bütün fikriyatını, bütün üretimini
bu meselelerle zayi eder hale geldik. İktidara gelirken
birçok iyi duygularla, iyi düşüncelerle
geldiğinizi biliyorum; ama, herkes kendi yumruğunu değil,
karşısındakinin yumruğunu da hesap etmek
zorundadır ve iktidar olmanın özelliği,
koalisyonların dışında, ülkedeki
herkesle uyuşmaktır, uzlaşmaktır.

ANAP'ın getirdiği sükun havasına bakınız...
Bu havanın bugün kalıp kalmadığını
sizin takdirinize bırakıyorum. Bugün bu hava
yoksa, bundaki sorumluluğumuzu ve mesuliyetimizi hep birlikte
düşünmeye davet ediyorum.

KAHRAMAN EMMİOĞLU (Gaziantep) - Sağlam temel atılmamış.

MAHMUT OLTAN SUNGURLU (Devamla) - Muhterem arkadaşlarım,
sağlam temel atılamamış deyip kendimizi
ferahlatabiliriz; ama, sonunda, bugün olduğu gibi, bir
ton sopa yer, siner otururuz... Bunları da düşünmek
lazım. Bu memlekette muhafazakârların ve bu
memleketin birçok değerinin, şu anda ülkede
fevkalade hırpalandığını hep birlikte
görüyoruz. Ülkenin değerlerinin hırpalanmasından
hiç kimsenin mutlu olduğunu zannetmiyorum. Ülkenin
değerlerini hırpalatmaya ve ülkeyi kötü
günlere götürmeye hiçbirimizin hakkı
yoktur.

Ben şunu söylemek istiyorum: Biraz önce, öğrencilerimizi
affeden bir kanun geçirdik. Bu günlerde, öğrencilerimizin
ve bütün ülkemizin bu kötü istikamete
çekilme istidadı var. Buradan öğrencilerimize
de sesleniyorum; elbette ki, bütün hepimiz ve herkes,
ülkemizin geleceği olan öğrenciler için
endişe etmektedir, titremektedir. Onlar için hiç
kimsenin üzülmediğini düşünmek mümkün
değildir; ama, düşünsünler ki, ağabeyleri
bu hadiselerde kullanılmışlar, hem onlar büyük
çileler çekmiş hem de bu ülke büyük
yaralar almıştır.

Şimdi, bu Meclis çatısı altında,
o günlerin ıstırabını yaşayan
birçok arkadaşımız var; kol kola geziyorlar
ve o ıstırabı yaşadıkları
için, birlikte, barış havasını
hepimizden daha iyi teneffüs etmeyi istiyorlar. Bu itibarla,
o gençlere de söylüyorum; 1968 kuşağı,
bugün, sağ-sol kavgasını niye yaptığını,
geriye bakıp izah edemiyor. 1968 kuşağı,
kavga ettikleri birçok meselenin bugün izahını
yapamaz haldedirler. Yarın da bu gençlerimiz, geriye
bakıp, kavgasını yaptıkları
şeyin izahını yapamayacaklardır.

Elbette ki, bu ülke, bu millet, gençlerimizin istediği
her şeyi verememektedir, verme şansına sahip
değildir; ama, bu, vermek istemediğinden de değildir;
mutlaka vermek istemektedir. Birçok eksikleri olduğu,
birçok noksanları olduğu ve birçok ıstırapla
birlikte yaşadıkları muhakkaktır; ama,
yeni ıstıraplar, yeni gözyaşları
buna sebep olmasın.

Bizim, Parlamento olarak da, bu çekişmelerin ülkemize
hiçbir şey getirmeyeceğini, tecrübesini
yaşamış insanlar olarak daha dikkatli olmak
zorunda olduğumuzu ifade ediyor, Yüce Meclise saygılar
sunuyorum. (Alkışlar)

BAŞKAN - Sayın Sungurlu, teşekkür ediyorum.

Gruplar adına başka söz talebi?.. Yok.

Kişisel söz talebi?.. Yok.

ADALET BAKANI ŞEVKET KAZAN (Kocaeli) - Sayın Başkan,
Hükümet adına söz istiyorum.

BAŞKAN - Buyurun Sayın Bakan. (RP sıralarından
alkışlar)

ADALET BAKANI ŞEVKET KAZAN (Kocaeli) - Sayın Başkan,
sayın milletvekilleri; Devlet Güvenlik Mahkemeleri
Kanununun bazı maddelerinde değişikliğe mütedair
tasarımız üzerinde, Genel Kuruldaki değerli
arkadaşlarıma kısaca bilgiler arz etmek istiyorum.

Bilindiği gibi, devlet güvenlik mahkemeleri, 1982 Anayasası
gereği, anayasal bir kuruluş olarak 16.6.1983 tarih
ve 2845 sayılı Kanunla kurulmuş olan mahkemelerdir.
Kurulduğu tarihlerde ülkemizde 8 merkez öngörülmüştür,
Ankara, İstanbul, İzmir, Konya, Kayseri, Malatya,
Erzincan ve Diyarbakır. Halen bu 8 merkezde devlet güvenlik
mahkemeleri faaliyet halindedir. Her bir merkezin yetki alanları
bütün illerimizi kapsayacak şekilde belirlenmiştir.

Bu mahkemelerimiz, kuruluşta, her ilimizde tek bir mahkeme
olarak kuruldu. 1984 yılında tamamına müteallik
dava dosyalarının sayısı 227 idi.
1985 yıllarında ise bu rakam, yıllık
dosya yükü olarak, bütün mahkemelerde 500'e
doğru çıkmıştır. Bugünkü
dosya yüküne baktığımız zaman,
halen bütün mahkemelerdeki iş yükü 7
142 dosyadır, tablo budur. Tabiî, bu yük arttıkça,
devlet güvenlik mahkemelerinin bulunduğu her ilde, yeni
mahkemeler ihdasına gidilmiştir. Şu anda Ankara'da
2, İstanbul'da yeni açılanla 6, İzmir'de
1, Konya'da 1, Kayseri'de 1, Malatya'da 2, Erzincan'da 2 ve Diyarbakır'da
yeni açtığımız mahkemeyle 5 mahkeme
faaliyet halindedir.

Bu kanun tasarısını huzurunuza getirmemizin
amacı, yeni mahkemeler kurmak değil; mahkemeler arasında
ve mahkemelerin yüküne göre, bazılarında
yer değişikliği yapmak, bazılarında
birleştirmektir. Sayı yine aynı sayıdır;
8 merkezde devlet güvenlik mahkemesinin varlığı
ilkesi -ki, buna ilke demek mümkün değil- kanunlarımızda
kabul edilmiş olan bu hüküm aynen muhafaza edilmektedir;
ama, bazı zaruretler, yeni düzenlemeleri gerektirmiştir.

Nedir bu zaruretler; her şeyden önce mahkemelerin dosya
yüküdür. Bugün Ankara'daki 2 devlet güvenlik
mahkemesinde toplam dosya yükü yıllık
208'dir; yani, şu anda 1 inci ve 2 nci Devlet Güvenlik
Mahkemesinde 208 dosya vardır. Konya'da 1 mahkemede 222
dosya, Kayseri'de 1 mahkemede 115 dosya, Malatya'da 2 mahkemede
293 dosya, Erzincan'da 2 mahkemede 400 dosya; fakat, özellikle
İstanbul ve Diyarbakır'a baktığımız
zaman sayı yükseliyor. Mesela, İstanbul'da
5 mahkemede 3 297 dosya vardır; yani, 5 mahkemeye böldüğümüz
zaman, aşağı yukarı, her bir mahkemeye
650 civarında dosya düşmektedir. Diyarbakır'da
5 devlet güvenlik mahkemesinde ise, toplam 2 173 dosya var
ve burada da her bir mahkemeye, derdest davalar itibariyle, 500
dosya düşmektedir.

Tabiî, bu iş yükü adaletsizliği, yeni
mahkemeler kurulmakla çözümlenebilir; ama, mesele
bundan ibaret değildir.

Diğer birtakım sıkıntılar da söz
konusudur. Nedir bu sıkıntılar; Erzincan
Devlet Güvenlik Mahkemesi, Erzincan'da faaliyet gösterirken,
Erzincan'ın maruz kaldığı deprem felaketi
neticesinde cezaevi yıkılmış ve bu
cezaevinde bulunan DGM hükümlü ve tutukluları
Erzurum'a nakledilmişti. Şimdi, Erzincan Devlet Güvenlik
Mahkemesinde bu davalar görülürken, tutuklular,
ring arabalarla, Erzurum'dan devamlı götürülüp
getirilmekte ve bu, büyük sıkıntılar
tevlit etmektedir. İşte, biz, bu düşünceyle,
bu yüke bakarak, Erzincan Devlet Güvenlik Mahkemesini,
bu kanun değişikliğiyle Erzurum'a alıyoruz
ve yetki alanını da ona göre tanzim ediyoruz.

Konya'da bir Devlet Güvenlik Mahkemesi kurmuşuz; ama,
bu Mahkemeye, Konya'dan, Afyon'dan, Kütahya'dan, Uşak'tan
dava gelmiyor; bu Mahkemeye, davalar, Adana'dan ve İçel'den
geliyor. Dolayısıyla, Adana ve İçel'de
meydana gelen olayların davası Konya'daki mahkemede
görülüyor. Bu, bizim, mahkeme tesisi anlayışımıza
uygun düşmemiştir. O nedenle, mademki yük
buradan geliyor, tutukluları oradan mahkemeye götürüp
getireceğimize, mahkemeyi oraya götürelim noktasından
hareketle, bu kanun değişikliğiyle, Konya Devlet
Güvenlik Mahkemesinin de Adana'ya nakli öngörülmüştür.

Diyarbakır Devlet Güvenlik Mahkemesinin yükü,
biraz önce arz ettiğim gibi, korkunçtur ve bir
dosya bir sanıktan ibaret değildir; sanık sayısı
çok geniştir. Diyarbakır Devlet Güvenlik
Mahkemesi, bir olağanüstü hal bölgesinin mahkemesidir.
Sadece Diyarbakır'da mahkeme kurmakla da bu iş yürümemektedir.
Bu durumda yapılması lazım gelen, Kayseri'deki
Devlet Güvenlik Mahkemesini kaldırıp, bu illerle
ilgili davaların Ankara'daki mahkemede görülmesini
sağlarken, burada kaldırdığımız
mahkeme yerine Van'da bir mahkeme kurmak ve böylece, Van,
Hakkâri, Muş, Bitlis İllerinde DGM'yle ilgili
davaları Van'da görmek... Bu şekilde, hem dava
yükünü, dosyalar itibariyle, mahkemelerdeki iş
yükünü hafifletmek hem de olay yerine yakın
yerlerde muhakemeyi sağlamak suretiyle, davaların bir
an önce neticesini alabilmek...

Bu nedenledir ki, çok kısa bir tadil teklifi şeklinde
huzurunuza bu tasarıyı getirdik. Yüce Heyetin,
bizim bu teklifimize olumlu yaklaşacağına inanıyorum.
Devlet güvenlik mahkemelerinin kaldırılıp
kaldırılmaması meselesini, bizim, bugünkü
anayasal hükümler karşısında münakaşa
etmememiz gerektiğine inanıyorum. O nedenle, ben, bu
konuda, davaların bir an önce neticelenmesi amacıyla,
yeni mahkeme kurulması değil, mahkemelerin yerlerinin
kaydırılması mahiyetinde olan bu tasarıya,
bütün arkadaşlarımızın müspet
oy vereceğine inanıyorum. Çünkü, bu,
yeni bir mahkeme kurmak değil, bir an önce devlet güvenlik
mahkemelerindeki dava yükünü hafifletmektir.

Bakınız, Diyarbakır'a gittiğim zaman
tutuklularla görüştüğüm esnada karşılaştığım
bir manzara: İki seneden beri tutuklu olan insanlar var.
Bir ülkede tutukluluğun iki sene devam etmesi, gerçekten,
adalet adına çok üzücüdür. Bunu
ortadan kaldırmak bizim hepimizin vazifesi... (RP sıralarından
alkışlar)

Burada yapılan işi, arkadaşarımız,
lütfen, yanlış anlamasınlar. Devlet güvenlik
mahkemelerinin kaldırılması, anayasa değişikliği
sırasında görüşmemiz lazım
gelen bir konudur. O gün geldiği zaman, bütün
siyasî partiler görüşlerini burada ortaya
koyarlar; ama, bugün için yapılmak istenen,
cezaevinde bulunan tutukluların duruşmalarını
bir an önce tamamlamak suretiyle cezaevlerini mümkün
olduğu kadar boşaltmak ve böylece, ülkede
terörün âdeta ilk karargâhı haline
getirilmek istenen cezaevlerini rahatlatabilmek, ülkenin
genel huzuruna yardımcı olmaktır. O nedenle,
bu kanun değişikliğini, yeni bir devlet güvenlik
mahkemesi kurmak şeklinde olmadığından
dolayı, bütün arkadaşlarımın
destekleyeceğine inanıyorum.

Yüce Meclise saygılar sunuyorum. (RP sıralarından
alkışlar)

BAŞKAN - Teşekkür ediyorum Sayın Bakan.

Sayın Komisyonun söz talebi var mı?

ADALET KOMİSYONU BAŞKANI AHMET TEKDAL (Ankara) -
Hayır efendim.

BAŞKAN - Peki, teşekkür ediyorum.

Tasarının maddelerine geçilmesi hususunu
oylarınıza sunuyorum: Kabul edenler... Kabul etmeyenler...
Kabul edilmiştir.

1 inci maddeyi okutuyorum :

Devlet Güvenlik Mahkemelerinin Kuruluş ve Yargılama
Usulleri Hakkında Kanunun Bazı Maddelerinde Değişiklik
Yapılmasına Dair Kanun Tasarısı

MADDE 1. - 16.6.1983 tarihli ve 2845 sayılı Devlet
Güvenlik Mahkemelerinin Kuruluş ve Yargılama
Usulleri Hakkında Kanunun 1 inci maddesinde yazılı
olan Erzincan, Kayseri ve Konya Devlet Güvenlik Mahkemeleri
kaldırılarak madde metninden çıkartılmış;
Adana, Erzurum ve Van il merkezlerinde, bu illerin adlarıyla
anılan Devlet güvenlik mahkemeleri kurularak alfabetik
sıralamasına göre madde metnine dahil edilmiştir.

BAŞKAN - Madde üzerinde gruplar adına söz
talebi?..yok.

Kişisel söz talebi?.Yok.

Değişiklik önergesi yok.

Maddeyi okunduğu şekliyle oylarınıza sunuyorum
: Kabul edenler... Kabul etmeyenler... Madde kabul edilmiştir.

2 nci maddeyi okutuyorum :

MADDE 2. - 2845 sayılı Kanunun 2 nci maddesinin
birinci fıkrası aşağıdaki şekilde
değiştirilmiştir.

"Adana Devlet Güvenlik Mahkemesinin yargı çevresi
: Adana, Aksaray, Gaziantep, Hatay, İçel, Karaman,
Kilis, Konya, Niğde, Osmaniye;

Ankara Devlet Güvenlik Mahkemesinin yargı çevresi
: Ankara, Afyon, Amasya, Bartın, Bolu, Çankırı,
Çorum, Eskişehir, Karabük, Kastamonu, Kayseri,
Kırıkkale, Kırşehir, Kütahya,
Nevşehir, Samsun, Sinop, Tokat, Yozgat, Zonguldak;

Diyarbakır Devlet Güvenlik Mahkemesinin yargı
çevresi : Diyarbakır, Batman, Bingöl, Mardin,
Siirt, Şırnak, Şanlıurfa;

Erzurum Devlet Güvenlik Mahkemesinin yargı çevresi
: Erzurum, Ağrı, Ardahan, Artvin, Bayburt, Erzincan,
Giresun, Gümüşhane, Iğdır, Kars, Ordu,
Rize, Sıvas, Trabzon;

İstanbul Devlet Güvenlik Mahkemesinin yargı
çevresi : İstanbul, Balıkesir, Bilecik, Bursa,
Çanakkale, Edirne, Kırklareli, Kocaeli, Sakarya,
Tekirdağ, Yalova;

İzmir Devlet Güvenlik Mahkemesinin yargı çevresi
: İzmir, Antalya, Aydın, Burdur, Denizli, Isparta,
Manisa, Muğla, Uşak;

Malatya Devlet Güvenlik Mahkemesinin yargı çevresi
: Malatya, Adıyaman, Elazığ, Kahramanmaraş,
Tunceli;

Van Devlet Güvenlik Mahkemesinin yargı çevresi
: Van, Bitlis, Hakkâri, Muş;

İllerini kapsar."

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Sayın Komisyon, bir hususu sorabilir miyim efendim: "Tabiî
hâkim" kavramı, bir hukuk kavramıdır.
Buradaki düzenleme, kanunî düzenlemedir. Bu kanunî
düzenlemeyle birlikte, hukukun temel prensibi olan, ilkesi
olan "tabiî hâkim" kavramına bir
zıtlık oluşur mu, oluşmaz mı?

ADALET KOMİSYONU BAŞKANI AHMET TEKDAL (Ankara) -
Kanaatimizce oluşmaz efendim.

BAŞKAN - Peki, teşekkür ediyorum.

Maddeyi oylarınıza sunuyorum: Kabul edenler... Kabul
etmeyenler... Madde okunduğu şekliyle kabul edilmiştir.

3 üncü maddeyi okutuyorum:

MADDE 3. -Bu Kanun yayımı tarihinden itibaren altı
ay sonra yürürlüğe girer.

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

4 üncü maddeyi okutuyorum:

MADDE 4. -Bu Kanun hükümlerini Bakanlar Kurulu yürütür.

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Tasarının tümünü oylarınıza
sunuyorum: Kabul edenler... Kabul etmeyenler... Tasarının
tümü kabul edilmiştir. Hayırlı uğurlu
olsun, suçsuz ve cezasız bir ülke temennisiyle.

Sayın Kapusuz, gündemin 8 inci sırasındaki
kanun tasarısını da görüşmeye
alalım mı efendim?

SALİH KAPUSUZ (Kayseri) - Evet Sayın Başkan.

8. - Terörle Mücadele Kanununun Bir Maddesinde Değişiklik
Yapılmasına Dair Kanun Tasarısı ve
Adalet Komisyonu Raporu (1/525) (S. Sayısı : 128)
(1)

BAŞKAN - Gündemin 8 inci sırasında bulunan
Terörle Mücadele Kanununun Bir Maddesinde Değişiklik
Yapılmasına Dair Kanun Tasarısı ve
Adalet Komisyonu raporunun müzakeresine başlıyoruz.

Adalet Komisyonu yerinde.

Hükümet yerinde.

Tasarıyla ilgili komisyon raporu sayın üyelere
daha önceden dağıtılmıştı.

Raporun okunup okunmaması hususunu oylayacağım:
Raporun okunmasını kabul edenler... Kabul etmeyenler...
Raporun okunması kabul edilmemiştir.

(1) 128 S. Sayılı Basmayazı tutanağa
eklidir.

Tasarının tümü üzerinde, Cumhuriyet
Halk Partisi Grubu adına, Sayın Ahmet Güryüz
Ketenci söz istemişlerdir.

Buyurun Sayın Ketenci. (CHP sıralarından
alkışlar)

CHP GRUBU ADINA AHMET GÜRYÜZ KETENCİ (İstanbul)
- Sayın Başkan, değerli milletvekilleri; Terörle
Mücadele Kanununun Bir Maddesinde Değişiklik Yapılmasına
Dair Kanun Tasarısı nedeniyle yeniden huzurlarınızdayım;
hepinizi Cumhuriyet Halk Partisi Grubu adına saygıyla,
sevgiyle selamlıyorum.

Değerli arkadaşlarım, Terörle Mücadele
Yasası istisnaî bir yasadır. Ana, temel ceza
yasası Türk Ceza Kanunudur. Amaç, istisnaî
yasalarda tarif edilen suçların hepsini ana ceza
yasası içine almak olmalıdır. Çağdaş
ceza hukukunun ve ceza yasalarının temel hedefi
budur. Burada tam aksi yapılmaktadır. Ceza Kanununun
384 üncü maddesindeki suç, Terörle Mücadele
Yasası kapsamına alınmaktadır. 3713
sayılı Terörle Mücadele Yasası,
pek çok bakımdan antidemokratik bir yasadır;
pek çok maddesi, 1961 Anayasasına göre çok
daha geri bir anayasa olan 1982 Anayasasına bile aykırıdır.
Örneğin, çağdaş ceza hukukunun evrensel
ilkesi "kanunsuz suç ve kanunsuz ceza olmaz"
ilkesidir. Terörle Mücadele Yasasının
1 inci maddesinde yapılan terör suçu tanımıyla,
her türlü siyasî eylem, en masum demokratik eylem
suç kapsamına alınmaktadır. Söz
konusu terör suçu tanımında belirtilen
"devlet otoritesini zaafa uğratmak, kamu düzenini
ve genel sağlığı bozmak amacıyla
girişilecek her türlü eylem..." tanımı
içine girmeyecek hiçbir eylem yoktur. Son derece
müphem ve son derece belirsiz bir terör suçu
tanımı yapılmaktadır.

3713 sayılı Terörle Mücadele Yasasının
antidemokratik yapısını belirleyen bir 2
nci madde söz konusudur. Diyelim, bir dernekle ilgili terör
suçundan ötürü dava açıldı;
o suçla hiç alakası olmayan dernek mensubu
üye de tutuklanabilecek ve mahkûm olabilecektir. Anılan
suçun işlenmesinde, dernek mensubu üye, böylece,
terör suçlusu olacaktır. Oysa, ceza sorumluluğu
kişiseldir. Bunun, bir anayasa hükmü olmasına,
evrensel bir ilke olmasına rağmen, Terörle Mücadele
Yasasıyla, bunlar gözardı edilmiştir.
Hele, Geçici 15 inci madde, Anayasanın 9 uncu ve
138 inci maddelerine kesenkes aykırıdır.

Şimdi, yapılmak istenen, ana ceza yasası olan
Türk Ceza Kanununun 384 üncü maddesinin, bu kanun
kapsamından çıkarılıp, böyle,
antidemokratik ve istisnaî olan bir yasa kapsamına
alınmasıdır. Buna "evet" demek,
benim hukuk anlayışımla bağdaşmaz,
ayrıca, vicdanımı sızlatır.

Hani, Refahyol, demokratikleşmeye giden yolları açacaktı!..
İfade ve düşünce hürriyetinin kökleşmesi
için her türlü tedbiri alacaktı!.. Peki,
ne oldu?.. Bize göre, bunun yolu, uygulama yasalarını
tek tek önümüze getirmek değildir.

Türkiye'nin bir demokratikleşme sorunu vardır,
bu doğru. Bunun yolu, Anayasadan başlayarak, soruna
çözüm getirmektir. Biz, 1982 Anayasasıyla
birlikte yaşamak zorundaysak, yeni bir Anayasa yapma konusunda
ortak bir yargı, ülkede genel bir uzlaşma şimdilik
görülmüyorsa, öyleyse, taahhüt ettiğiniz
demokratikleşmeye giden yolda, hiç değilse, düşünce
özgürlüğü konusunda, düşüncenin
örgütlenmesi özgürlüğü konusunda,
gerekli Anayasal ve yasal değişikliği, 1982 Anayasasında
yaparak, kısmî bir demokratikleşmeyi sağlayalım
ki, Türkiye biraz daha nefes alsın; sağlayalım
ki, Türk insanı biraz daha özgür olsun,
bizim cezalandırdığımız insanlara,
Batılılar ödül vermesin. Bu, ayıp
değil mi? Bu ayıp, bize yetmiyor mu? Öyleyse,
hukuk ve yargı konusunda doğruyu yapalım. Temel
ceza yasasındaki bir hükmü oradan çıkarıp
özel bir yasaya, antidemokratikliği herkesçe kabul
edilen bir yasa içine taşımayalım.

Bu nedenle, getirilen yasa değişikliği tasarısına
karşıyız. Bu doğrultuda karşı
oy vereceğimizi ifade ediyor; hepinize saygılar sunuyorum.
(CHP sıralarından alkışlar)

BAŞKAN - Sayın Ketenci, teşekkür ediyorum.

Anavatan Partisi Grubu adına, Sayın Sungurlu; buyurun.

ANAP GRUBU ADINA MAHMUT OLTAN SUNGURLU (Gümüşhane)
- Sayın Başkan, Yüce Meclisin değerli üyeleri;
hepinizi saygıyla selamlıyorum.

Terörle Mücadele Kanunu, Anavatan Partisinin getirdiği
bir kanun. Adı, Terörle Mücadele. Adı,
ürkütücü... Terör, zaten ürkütücü.
Terörle Mücadele Kanununda birçok suç
ihdas edildi, cezalar ihdas edildi; öyle bir hava var ve
Terörle Mücadele Kanununa, aşağı yukarı
siyasî partilerin tamamı karşı çıktılar,
devamlı tenkit ettiler. Terörle Mücadele Kanununda
kaldırılan hükümler için bile birçok
şey söylendi. Bu itibarla, bu Terörle Mücadele
Kanunu, Anavatan Partisinin, her gün, her zaman hesabını
verdiği ve anlaşılan uzun müddet daha hesabını
vereceği bir kanundur.

SABRİ ERGÜL (İzmir) - Veremiyorsunuz... Veremiyorsunuz...

MAHMUT OLTAN SUNGURLU (Devamla) - Hesabını veremediğimizi
söyleyen Cumhuriyet Halk Partili arkadaşlarımız
da iktidar oldular ve bu kanunla icraat yaptılar. Bu itibarla,
bu kanuna, iktidar olan herkes sarıldı.

Bakınız arkadaşlar, bu kanun üzerinde
birkaç şey söylemek istiyorum; çünkü,
o tarihlerde Adalet Bakanıydım. Terörün
tarifi yapılıyor bu kanunda. Yine, bu kanunda, "terör
suçları, Türk Ceza Kanununun şu şu
şu fiillerindeki suçlar, ne surette işlenirse
işlensin terör suçudur; Türk Ceza Kanununun
şu şu şu maddelerindeki suçlar da, terör
maksadıyla işlenirse, cezaları şu kadar
artırılır" deniliyor. Bir 8 inci madde
var, çok malum bu madde; orada, o 8 inci maddede yeni bir
suç ihdas ediliyor. Bu kanunda, teröre karşı
çalışanlara, teröre karşı
yapılan faaliyetlere iştirak eden güvenlik görevlilerine,
ölenlere, yaralananlara devletin yapacağı yardımlar
sıralanıyor ve birçok defa yapılan
değişikliklerle, bizden sonraki iktidarlar da bu yardımları
artırdılar ve bugün olduğu gibi, devamlı
bu kanunu takviye ettiler.

Şimdi bakınız; neydi tenkit edilen fiiller?
"Terörün tarifi bu kanunda iyi yapılmamıştır..."
Peki, hepiniz iktidar oldunuz, terörün tarifini yapsaydınız
-kanunu kaldırmadınız- bu şikâyet
ettiklerinizi düzeltseydiniz!.. Peki, terörün tarifi
nedir, nasıl yaparsınız; yani, nasıl
yaparsanız doğru olur?

Bakınız, bu kanun çıkarken de çok
münakaşa konusu oldu. Mesela, ben, bir görüş
sordum; dünyanın bazı ülkelerinde "terör
suçu" diyor, hiç başka tarif yapmıyor;
terör suçu!.. Hâkim, önüne gelen davada,
terörü kendisi tanımlıyor. "Olur
mu efendim, tarifsiz suç olur mu?" İşte,
o zaman tarif oldu, tarif olunca da, dışarıda
hiçbir şey kalmasın diye, ülkemizdeki
bütün terör tiplerini içine alacak bir tarif
konuldu. Şimdi, bu tarifin ne zararı var; evvela
onu sormak lazım. Nerede zarar görülüyor?
Hiç kimse bunu da söylemiyor. "Efendim, bu tarif
hukukî değil." Hukukî olanı yapınız!..
Onu da yapmıyoruz. Zaten kanuna karşısınız
tabiî, ona da "kaşın kara gözün
ela" deniliyor.

Biz, bu kanunla ne yaptık arkadaşlar; Türk Ceza
Kanununun meşhur 141, 142 ve 163 üncü maddelerini
kaldırdık. Bu kanunla ne yaptık; Türkçeden
başka dillerle konuşma yasağını
kaldırdık. Bu kanunla ne yaptık; 1920'nin
şartlarında, dinî propaganda yapan herhangi
bir kimse hakkında ölüm cezası verilmesine
taalluk eden kanunları kaldırdık ve buna
benzer daha birçok kanunu kaldırdık. Şimdi
onların hepsi, şimdiki İktidar Partisi Refah
tarafından dahi inkâr edilmiştir ve "hiçbir
hürriyet getirilmedi" denilmiştir. 141, 142'nin
kaldırıldığı sol taraftan, 163'ün
kaldırıldığı sağ taraftan
kabul edilmemiş; 8 inci maddeyle bunların hepsinin
konulduğu söylenmiştir.

Şimdi, hepinize soruyorum; hepiniz iktidar oldunuz, Anavatan
dönemindeki hürriyeti bugün yaşayabiliyor
musunuz? Bugün size soruyorum İktidar; Türk Ceza
Kanununun 163 üncü maddesi, kalkmış olan
maddesi, Türkiye'de kalkmış gibi mi tatbik ediliyor?
Bugün, resmî ağızlar bile 163 üncü
madde var gibi konuşuyor. (ANAP sıralarından
alkışlar)

Size soruyorum sol taraf; 141 ve 142 nci maddeler kalkmış
gibi mi konuşuluyor? Devletin resmî görevlileri
bile 141 ve 142 nci maddeler var gibi konuşuyor.

AHMET GÜRYÜZ KETENCİ (İstanbul) - 163'e
karşılık getirdin sen onu...

MAHMUT OLTAN SUNGURLU (Devamla) - İşte, Anavatan
Partisinin getirdiği ve sizin inkâr ettiğiniz hürriyeti,
bugün, kanunları tatbik etmek suretiyle bile yerine
getirme imkânına sahip değilsiniz.

Bugün, ülkedeki huzursuzluğun sebebi budur. Bugün,
ülkede, kanunlar hâkim değildir. Bugün, ülkedeki
hâkim olan güçler, kanunlara rağmen, Anavatan
Partisinin getirdiği hürriyeti ortadan kaldırmışlardır.
Bizi dün yargılayanları, bizim dün yaptıklarımızı
inkâr edenleri tarih huzurunda ve kendi vicdanlarında
sorguya çekiyorum ve çekmelerini istiyorum.

Şimdi, bakınız, size bir iki şey daha
soracağım. Hepiniz "8 inci maddeyle bütün
hürriyetler iptal edildi" diyorsunuz. 8 inci maddeyi
kaldıralım, birlikte kaldıralım; ama,
bilerek kaldıralım, doğruyu söyleyerek
kaldıralım. Ne diyor 8 inci madde: "Türkiye
Cumhuriyetinin devleti ve ülkesiyle bölünmez bütünlüğü
aleyhine propaganda yapmak suçtur" Dikkat edin "propaganda"
diyor. Propagandanın ne olduğu, hukuk literatüründe
bellidir; ilmî çalışma değildir,
akademik çalışma değildir, düşünce
değildir. Propaganda, belirli bir fikri, bir eylemi hâkim
kılmak için taraftar kılmak, onu başarılı
kılmak için yapılan yazılı
veya sözlü türlerdeki değişik eylemlerdir.

Şimdi, bu, serbest olsun diyorsunuz; olsun, olsun...

Türkiye Cumhuriyetinin bölünmesi için propaganda
yapılmasına, Türk münevverinin birçoğunun
bu kadar hevesli olması beni şaşırtıyor.
Kanunun kalkmasından korkmuyorum; çünkü,
hiçbir ülkenin kanunlarla korunmayacağından
eminim. Ülkeyi, insanlar ve fikirler korur; ama, bu ülkenin
insanları ne kadar meraklı bu ülkenin bölünmesi
için propaganda yapılmasına.

Şimdi, bakınız, komşumuz Yunanistan
var...

SABRİ ERGÜL (İzmir) - Kim istiyor?.. Ne alakası
var?..

MAHMUT OLTAN SUNGURLU (Devamla) - Dinleyin, sabredin, sabredin...

Komşumuz Yunanistan var. Bir sağlık bakanımız
Yunanistan'a gitti, ne dedi "Türk'e Türk"
dedi. Söylediği söz "Türk'e Türk."
Yunan devletinin, Yunan münevverinin, Yunan basınının,
Yunan televizyonlarının tepkisi "Yunan vatandaşına
Türk diyemezsin." Bakanımızın maruz
kaldığı hakaretlerden sonra Yunan devleti özür
dilemedi. Yunan Başbakanı "o bakan -Türk
bakan- yaptığı fiille bunu hak etti" dedi.
Şimdi, onlar münevver değil, biz münevveriz;
bir bakıma doğrudur; ama, biz, hep Batı'yı
örnek alıyoruz. Batı, böyle istiyor diye
biz bu kanunları getiriyoruz, bu kanunları getirmeye
çalışıyoruz.

Şimdi, Refah Partili arkadaşlara da soruyorum. 8 inci
madde hakkındaki tavrınız nedir? Türkiye'de
bölücülük propagandası serbest olsun
diyorsanız, açıkça söyleyin.
"8 inci maddeyle hürriyetler kaldırılıyor"
sözünü kabul etmiyorum. Bir daha söylüyorum,
8 inci maddenin -partim ne düşünür ne düşünmez
bilmiyorum- kaldırılmasında, belki, ben de
sizinle beraber oy veririm. Bunu, söz olarak kabul etmeyin,
bir düşünce olarak söylüyorum; ama,
bizim münevverlerimizin bu meseledeki hassasiyetini veya
hassasiyetsizliğini endişeyle izliyorum. Ülkemizin...
Bütün dünya ülkelerinde ve bütün
dünya hukuk sistemlerinde hiç kimse, bir başka
ülkenin bölünmesini hiç kimseden isteyemez.
Hiçbir dünya hukuk sisteminde böyle bir şey
yoktur. Türkiye için...

SABRİ ERGÜL (İzmir) - Genel Başkanınız
da Yaşar Kemal için konuşuyor; siz de burada
böyle konuşuyorsunuz.

MAHMUT OLTAN SUNGURLU (Devamla) - Benim Genel Başkanım
da 8 inci maddeyi müdafaa ediyor. (ANAP sıralarından
alkışlar)

Genel Başkanın Yaşar Kemal'le olan arkadaşlığı
parti meselesi değildir.

SABRİ ERGÜL (İzmir) - Samimî olun biraz,
samimî olun.

MAHMUT OLTAN SUNGURLU (Devamla) - Şimdi bakınız,
biz, bu kürsülerde, 8 inci maddeyi devamlı müdafaa
ettik.

SABRİ ERGÜL (İzmir) - Kimse vatanın
bölünmesini istemiyor.

MAHMUT OLTAN SUNGURLU (Devamla) - Şimdi, 8 inci madde neden
fikir suçu değildir...

SABRİ ERGÜL (İzmir) - 8 inci maddeyi niye anlatıyorsun?

MAHMUT OLTAN SUNGURLU (Devamla) - Hukuk sisteminde, bir suçu,
bir tehlikeyi kışkırtan fiil suçtur;
dünya hukuk literatüründe, suçtur. Türkiye'de,
eğer, bölücülük bir tehlike değilse,
Türkiye'de, eğer, askerimiz bölücülerle
çarpışmıyorsa, Türkiye'de, eğer,
günde birçok insanımız ölmüyorsa,
o takdirde, böyle bir fiili, belki, suç olmaktan çıkarabilirsiniz;
ama, bu kadar yakın tehlike, bu kadar kışkırtıcı
yakın tehlike varken, bunu bir fikir olarak kabul etmek
hukuk literatüründe mümkün değildir. Her
ülkenin özel şartları vardır.

Ayrıca, bakınız -birçoğunuzun
bilmediğini zannediyorum- mahkeme kararlarını
buyurun okuyun, orada söylenen sözlere bakın;
o fikir adamı dediğiniz insanlar, acaba, bu meselenin
çözümü için bir fikir mi üretmişler,
yoksa, direkt, en adi şekilde propaganda mı yapmışlar
ve çok koruduğunuz o insanlar, Atatürk'ü,
faşist, İngiliz sömürge uşağı,
emperyalistlerin işbirlikçisi olarak her biri göstermiş
mi, göstermemiş mi?! Oraya gelince, Atatürk hassasiyetiniz
niye kayboluyor? Hayır, kaybolmuyor, kaybolmuyor... Dikkat
etmiyorsunuz, okumuyorsunuz, bakmıyorsunuz. Bir başka
propagandaya siz de kanıyorsunuz.

SABRİ ERGÜL (İzmir) - Sayın Başkan,
görüştüğümüz 384'le ne ilgisi
var bunun?.. 8 inci maddeyle ne ilgisi var?..

MAHMUT OLTAN SUNGURLU (Devamla) - Bunu söylerken, bu söylediklerimi,
muhataplarına söylüyorum...

SABRİ ERGÜL (İzmir) - Sayın Başkan,
konuya gelsin... Ne ilgisi var görüştüğümüz
maddeyle, 384'le onun?..

REFİK ARAS (İstanbul) - Başkan ne yapacağını
bilir herhalde, sizin müdahalenize gerek yok.

BAŞKAN - Sayın Sungurlu... Efendim toparlayalım...

MAHMUT OLTAN SUNGURLU (Devamla) - Bu arkadaşımız
niye bu kadar çok rahatsız oluyor?..

SABRİ ERGÜL (İzmir) - Yanlış söylüyorsun...

MAHMUT OLTAN SUNGURLU (Devamla) - Biz, bunları, bugüne
kadar, bu kürsüden de, her kürsüden de söyledik...

SABRİ ERGÜL (İzmir) -Yanlış söylüyorsun...

MAHMUT OLTAN SUNGURLU (Devamla) - Yine söylemeye devam edeceğiz.

SABRİ ERGÜL (İzmir) - Ne ilgisi var...

BAŞKAN - Sayın Sungurlu, toparlar mısınız
efendim...

MAHMUT OLTAN SUNGURLU (Devamla) - Sayın Başkan, baştan
beri, o arkadaşlarımız oradan rahatsız
oluyorlar. Onları teskin edici birkaç söz söyleyin
de, biz sözümüzü bitirelim!.. (ANAP sıralarından
alkışlar)

BAŞKAN - Efendim, galiba, en etkili müsekkin, zatı
âlinizin sözünün bir an önce bitmesi...

SABRİ ERGÜL (İzmir) - Konuyu dağıtıyor
Sayın Başkan...

BAŞKAN - Efendim, buyurun.

MAHMUT OLTAN SUNGURLU (Devamla) - Sayın Başkan, süremi
doldurdum mu?..

SABRİ ERGÜL (İzmir) - Ne ilgisi var bunun...

MAHMUT OLTAN SUNGURLU (Devamla) - Sayın Başkan, süremi
doldurdum mu?..

Sizinle usul tartışması açarım.
Bu yanlışlığı devamlı yapıyorsunuz.

Sayın Başkan, ben, eğer, yanlış
bir şey yapıyorsam, sözümü kesersiniz.
Ben konuşurken, benim daha 9 dakikam varken "sürenizi
bitirin" demek, bir Meclis Başkanvekilinin yapacağı
şey değildir.

BAŞKAN - Sayın Sungurlu, asabî konuşmanın
âlemi yok. Rica ediyorum...

MAHMUT OLTAN SUNGURLU (Devamla) - Çok rica ediyorum...
Yüce Meclise saygılar sunuyorum.

BAŞKAN - Rica ediyorum... Siz Başkanlığa
saygılı olun... Rica ediyorum...

MAHMUT OLTAN SUNGURLU (Devamla) - Sayın Başkan, size
de saygılar sunuyorum; çünkü, ben, bu
Meclis kürsüsünde, sizden gördüğüm
muameleyi hiç kimseden görmedim.

BAŞKAN - Sayın Sungurlu...

MAHMUT OLTAN SUNGURLU (Devamla) - Sizin yaptığınız
muamele bana değildir...

BAŞKAN - Sayın Sungurlu...

MAHMUT OLTAN SUNGURLU (Devamla) - Bakınız, devamlı,
ben sizi izliyorum. Benim daha 9 dakikam varken...

BAŞKAN - Efendim "süreniz bitti" demedim
ben. "Toparlar mısınız" dedim.

MAHMUT OLTAN SUNGURLU (Devamla) - Efendim, "sözünüzü
bitirin" diyorsunuz. Beni buradan kovmaya, beni buradan sizin
yolculamaya hakkınız var mı?

BAŞKAN - Sayın Sungurlu, sizi kovan yok; süreniz
önünüzde, ben de görüyorum, siz de görüyorsunuz.
"Süreniz bitti" de demedim ben size...

MAHMUT OLTAN SUNGURLU (Devamla) - Sayın Başkan, siz
susun ben konuşayım, ben susayım siz konuşun.

Sayın Başkan, benim sürem bitmeden "sizin
sözünüzü bitirmeniz lazımdır"
demek ne demektir? Size soruyorum, böyle bir hakkınız...

BAŞKAN - Size "sözünüzü bitirin"
diyen olmadı "toparlar mısınız"
dedim efendim.

MAHMUT OLTAN SUNGURLU (Devamla) - Sayın Başkan, sizi...

BAŞKAN - Müzakeresini yaptığımız
tasarının ilgili maddesine henüz gelmediniz,
onun için "toparlar mısınız"
dedim.

MAHMUT OLTAN SUNGURLU (Devamla) - Ben, ilgili madde üzerinde
konuşmuyorum, kanunun tümü üzerinde konuşuyorum
Sayın Başkan.

BAŞKAN - Efendim, o görüştüğümüz...

MAHMUT OLTAN SUNGURLU (Devamla) - Şimdi, bakınız,
ben, eğer, kanun üzerinde konuşmuyorsam, ikaz ederdiniz...

BAŞKAN - Efendim, tasarının tümü
üzerinde görüşeceksiniz.

MAHMUT OLTAN SUNGURLU (Devamla) - Efendim, ben, tasarının
tümü üzerinde konuşmuyorsam ikaz ederdiniz.
Şimdi, sizin, biraz evvel bana söylediğiniz söze
gelelim...

BAŞKAN - Efendim, şimdi, buyurun...

MAHMUT OLTAN SUNGURLU (Devamla) - Susun, beni dinleyin, ben susar
sizi dinlerim Sayın Başkan. Sözümü
kestiğiniz zaman, kestiğinizi bileyim. Ben konuşurken
konuşmayın; rica ederim.

Bana deyiniz ki, Sungurlu sözünüzü kestim;
ben susar sizi dinlerim...

BAŞKAN - Efendim, siz buyurun... Sözünüzü
niye keseyim ben? Sözünüzü keseceğim yeri
bilirim ve keserim.

Siz, buyurun.

MAHMUT OLTAN SUNGURLU (Devamla) - Muhterem arkadaşlar, ben,
Sayın Başkanı seyrediyorum. Ben, bu kürsülere
ne kadar saygı gösterilmesi lazım geldiğini
bilirim, burayı idare eden zata da saygı gösteririm;
ama, onun, bana karşı yaptığı muamele,
bu Meclise hangi ölçüde saygı gösterdiğinin
ölçüsüdür.

Yüce Meclise saygılar sunarım. (ANAP sıralarından
alkışlar)

BAŞKAN - Teşekkür ediyorum Sayın Sungurlu.

HASAN HÜSAMETTİN ÖZKAN (İstanbul) - Sayın
Başkan, söz istemimiz var.

ADALET BAKANI ŞEVKET KAZAN (Kocaeli) - Sayın Başkan,
Hükümetin söz talebi var.

BAŞKAN - Sayın Bakan, bir başka grup daha var,
o da konuşsun...

Demokratik Sol Parti Grubu adına Sayın Gürel;
buyurun. (DSP sıralarından alkışlar)

DSP GRUBU ADINA AYHAN GÜREL (Samsun) - Sayın Başkan,
değerli milletvekili arkadaşlarım; şu anda
görüşülmekte olan 3713 sayılı
Terörle Mücadele Yasasının bazı
maddelerini de değiştiren tasarı üzerinde,
Demokratik Sol Partinin görüşlerini açıklamak
üzere söz almış bulunuyorum. Yüce
Meclisi Grubum ve şahsım adına saygıyla
selamlıyorum.

Şu anda, hiç gerek yokken, atmosfer birden gerginleşti.
Seçilerek geldik buraya, herkes bizi izliyor burada. Onların,
bize yönelik umutlarını kırmayalım
arkadaşlar; buna hakkımız yok bizim. Birbirimize
saygı duyalım... (DSP sıralarından
"Bravo" sesleri, alkışlar)

Biz, yeni girdik Meclise, tecrübelilerden bizim bir şeyler
öğrenmemiz gerekir. Bize, bu Parlamentoda, üç
dönem, dört dönem milletvekilliği yapmış
büyüklerimizin önder olmaları gerekir.

Burada, bazı yasalarda karşıt görüşleri
savunacağız, çok doğaldır, demokratik
toplumun gereğidir. O nedenle, burada birbirimize kırıcı
davranmak bize bir şey kazandırmaz, kaybettirir.
(DSP sıralarından alkışlar) O nedenle,
mümkün mertebe, hiç olmazsa asgarî müştereklerde
birleşelim; kaybetmeyiz, kazanırız.

Adalet Komisyonunda, biz, bu yasa tasarısının
karşısındaydık; hatta -Grubumuz adına-
muhalefet şerhi koyduk. Gerekçemiz şu: 384
üncü madde TCK'nın içerisindeydi; buradan
alınıyor ve Terörle Mücadele Yasasının
4 üncü maddesine ekleniyor.

Değerli milletvekili arkadaşlarım, şu anda,
elimde, Terörle Mücadele Yasası var ve bu yasayı
incelediğimde, Türk Ceza Kanununun içerisindeki
çoğu madde oradan buraya aktarılmış;
yani, ülkemizde, neredeyse iki tane ceza yasası oluşturuyoruz!..
Bakın, 125, 150, 146, 147, 148, 149, 156 ve altında,
yine, Türk Ceza Yasasındaki çok sayıda
madde buraya aktarılmış. İşin
ilginç yanı, Terörle Mücadele Yasasına
eklenen, buraya taşınan bu maddeler, Anayasa Mahkemesine
gitmiş, hepsi iptal olmuş. Yani, oraya gidip de reddedilen
bir dava durumu söz konusu değildir. Şu halde,
yapılan bu uygulamaları Anayasa Mahkemesi reddediyorsa,
Ceza Kanunundan buraya yaptığımız aktarmalar
hukuka uygun değil.

Bu nedenle, biz, bu tasarıyı, Demokratik Sol Parti
olarak olumlu görmüyoruz ve az önce, üzerinde
durmuş olduğumuz Türk Ceza Kanununun 536 ve 537
nci maddelerinde; o maddelerinde altıncı fıkranın
kaldırılmasına ilişkin olarak şunu
söylemiştim: "Cezaların ferdileştirilmesi
hukukun gereğidir." İşte, Terörle Mücadele
Yasasında cezaların ferdileştirilmesi durumu
söz konusu değil. Bunun anlamı nedir? 647 sayılı
Cezaların İnfazı Hakkında Kanunun
4 üncü ve 6 ncı maddeleri burada uygulanmıyor.
Bu, gayet tabiî, hukuk açısından, gerçekten
üzücü ve demokratik hukuk ilkeleriyle de bağdaşmaz.

Bakın, burada -aynı kanundan aldım- 12 nci
madde... Kamu görevlisi olarak ifade alıyorsunuz;
ifadeleri alan, tespit tutanağı düzenleyen zabıta
amiri memurlar, zaruret görülürse, duruşmalarda
tanık olarak dinlenebilir. Onun bir maddesini Anayasa Mahkemesi
iptal etmiş. Bununla uğraşmayalım... 384
üncü maddeyi -eğer düzenlenecekse- Türk
Ceza Yasasının içerisinde düzenleyelim.
Gerekçe nedir; 384 üncü maddede yer alan kara,
deniz, hava ulaşım araçlarının
kaçırılması, hareketlerinin engellenmesine
yönelik suçların terör amacıyla
işlenmesi halinde, Terörle Mücadele Kanunu kapsamına
alınmasıdır. Burada, bir cezanın artırılması
durumu var. Peki, Türk Ceza Kanunu içerisinde bu artırma
yapılamaz mı; yani, Türk Ceza Kanunu içerisinde
bu artırma yapılırsa, aynı mahkemelerde
bu cezalar verilemez mi? Şunu belirtmek istiyorum; biz,
eğer, cezalarla bir yere varmış olsaydık,
ülkemiz bu duruma gelmezdi. (DSP sıralarından
alkışlar)

Geçmişi anımsayalım. Biz ülke
olarak, Başbakanları da idam sehpasına taşıdık,
askerlerimizi de kurşuna dizdik, gençlerimizi de
idam sehpasına... Şu anda cezaevinde infazını
bekleyen idam mahkûmları var; ama, yine suçlar
işleniyor, devam ediyor... Ha, şu anda cezaların
artırılması çözüm değil.
O zaman ne yapacağız; ülkemizde hakkaniyete uygun
gelir dağılımını ve ilk emirde,
ülkemizde eğitim sistemini geliştireceğiz.
Temel budur.

Arkadaşlar, bunu yapmadığımız müddetçe
çözüm bulamayız; ama, karamsar değilim.
Bulmak zorundayız, bulmak mecburiyetindeyiz. Yoksa, biz,
buraya seçilerek geldik; bizi seçtiler, bizden bir
şeyler bekliyorlar ve bizim onlara bir şeyler vermemiz,
onları insanca yaşayacak düzeyde yönetmemiz
gerekiyor.

Saygılar sunuyorum. (DSP sıralarından alkışlar)

BAŞKAN - Sayın Gürel, teşekkür ediyorum.

Gruplar adına başka söz talebi yok.

Sayın Bakan, buyurun. (RP sıralarından alkışlar)

Efendim, Sayın Hükümetin 20 dakika konuşma
süresi var; ancak, bu önümüzdeki ve elimizdeki
süre yetmeyebilir.

Sayın Bakanın konuşmasının hitamına
kadar süre uzatımını teklif ediyorum:
Kabul edenler... Kabul etmeyenler... Kabul edilmiştir.

ADALET BAKANI ŞEVKET KAZAN (Kocaeli) - Teşekkür
ederim Sayın Başkan.

Sayın Başkan, sayın milletvekilleri; fazla
uzun konuşacak değilim.

Gruplar adına konuşan arkadaşlarımız,
Terörle Mücadele Kanununun bazı maddelerinin
değişikliğine mütedair bir kanun tasarısı
olması münasebetiyle, aslında, son konuşan
arkadaşımızın ifade ettikleri fevkalade
dar çerçeveli konuyu çok genişletti.
Bu değişikliğin konusu, Terörle Mücadele
Kanununun 8 inci maddesi değil.

Burada yapılan nedir: Esasen, 4 üncü maddede
-terör amacıyla işlenen suçlar- 145,
150, 151, 152, 153, 154, 155, 156, 169 uncu maddeler var; bunlar
mevcut. Biz, bunları yeni getiriyor değiliz. Burada,
Kanunun 4 üncü maddesinde yapılan değişiklikle,
bu maddelere, 384 üncü madde ilave ediliyor ve biraz
önce arkadaşımızın ifade ettiği
gibi, kara ulaşım araçlarını,
deniz ulaşım araçlarını ve uçakları
terör amacıyla kaçırmak suçunu,
Türk Ceza Kanununun 384 üncü maddesinde belirlenen
bu suçu, terör amacıyla işlemiş
olmak hükmü getiriliyor; yani, bu da terör sayılıyor.
Yapılan, sadece bundan ibarettir; bundan başka bir
değişiklik söz konusu değildir.

Bütün kara ulaşım araçlarının,
bütün deniz ulaşım araçlarının,
bütün uçak kaçırma olaylarının
terör amacıyla gerçekleştirilmesi mümkün
olduğu gibi, başka amaçlarla da gerçekleştirilmesi
mümkündür. Hatırlayacaksınız
-gecenin bu saatinde, espri olsun diye söylüyorum- ülkemizden
bir delikanlı, Almanya'daki sevgilisine ulaşabilmek
için uçak kaçırmıştı.
Buna, terör suçu işledi diyebilir miyiz; hayır;
ama, terör amacıyla bunu yaptığı
takdirde, bu -384 üncü maddenin buraya ilavesiyle- terör
amacıyla işlenen suçlar grubuna girer.

Yüce Meclisin değerli üyelerini şu konuda
bilgilendirmek istiyorum: Şu anda, Hükümetimiz
-belki 384 üncü maddeyi dahil etmemiz itibariyle yine
kapsam içinde kalacak; ama- devlet güvenlik mahkemelerinin
görev alanlarını, sadece devletin aleyhine
işlenen cürümlere inhisar ettirici bir çalışma
içerisindedir; bunu da, değerli arkadaşlarımıza,
gecenin bu geç saatinde, bir müjde olarak arz ediyorum.

Saygılar sunuyorum. (RP ve CHP sıralarından
alkışlar)

BAŞKAN - Sayın Bakan, teşekkür ediyorum.

Başka söz talebi yok.

Tasarının maddelerine geçilmesi hususunu
oylarınıza sunuyorum: Kabul edenler... Kabul etmeyenler...
Maddelere geçilmesi hususu kabul edilmiştir.

Şimdi, 7 dakikalık süremiz var...

SALİH KAPUSUZ (Kayseri) - Sayın Başkan, gruplar
olarak biz ittifak ettik...

BAŞKAN - Efendim, sizin, gruplar olarak ittifak etmeniz
yetmez ki...

SALİH KAPUSUZ (Kayseri) - Sayın Bakan 1 madde; bitmek
üzere zaten.

BAŞKAN - Efendim, maddeler üzerinde söz talebi...
(RP ve DYP sıralarından "Yok" sesleri)

1 inci maddeyi okutuyorum:

Terörle Mücadele Kanununun Bir Maddesinde Değişiklik
Yapılmasına Dair Kanun Tasarısı

MADDE 1. - 12.4.1991 tarihli ve 3713 sayılı Terörle
Mücadele Kanununun 4 üncü maddesinin (a) bendi
aşağıdaki şekilde değiştirilmiştir.

"a) Türk Ceza Kanununun 145, 150, 151, 152, 153, 154,
155, 157, 169 ve 384 üncü maddeleri ile 499 uncu maddesinin
ikinci fıkrasında yazılı suçlar."

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.

2 nci maddeyi okutuyorum:

MADDE 2. -Bu Kanun yayımı tarihinde yürürlüğe
girer.

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.

3 üncü maddeyi okutuyorum:

MADDE 3. -Bu Kanun hükümlerini Bakanlar Kurulu yürütür.

BAŞKAN - Madde üzerinde gruplar adına söz
talebi?..

SAFFET ARIKAN BEDÜK (Ankara) - Söz istiyorum Sayın
Başkan.

BAŞKAN - Buyurun Sayın Bedük.

Bakın, oylama kalır sonra... Oylama için
Genel Kurulun iznini istemem.

SAFFET ARIKAN BEDÜK (Ankara) - Sayın Başkan,
değerli milletvekilleri; gerek şimdiki kanun ve gerekse
biraz evvel Devlet Güvenlik Mahkemelerinin Kuruluş
ve Yargılama Usulleri Hakkındaki Kanun değişiklikleri
sırasında konuşulanlarla ilgili olarak da
görüşümü özellikle sunmak istiyorum.

Devlet Güvenlik Mahkemeleri ve terörle mücadele
kanunu, bugün ülkemizde var olan terörle ilgili
olarak birkısım olayların önlenmesi
yönelik büyük hizmetler yapmaktadırlar ve
bu kanun maddesindeki değişiklikle, doğrudan doğruya
terör maksatlı olarak kara, hava ve denizyolu araçlarıyla
yapılan birkısım eylemleri önlemeye
yöneliktir. Bu sebeple de, isabetli olmuştur.

Ayrıca, Devlet Güvenlik Mahkemeleri anayasal bir kuruluştur,
hâkimleri bağımsızdır ve Anayasa
itibariyle de teminat altına alınmıştır.
Bugüne kadar terörle mücadelede başarılı
olunmuşsa, Devlet Güvenlik Mahkemesinde görev
alan savcı ve hâkimlerin bunda çok büyük
rolü vardır; huzurlarınızda, onlara
teşekkür etmeyi bir borç biliyorum.

Hepinizi sevgiyle ve saygıyla selamlıyorum. (DYP
sıralarından alkışlar)

BAŞKAN - Sayın Bedük, teşekkür ediyorum.

3 üncü maddeyi oylarınıza sunuyorum: Kabul
edenler... Kabul etmeyenler... Kabul edilmiştir.

Tasarının tümünü oylarınıza
sunuyorum: Kabul edenler... Kabul etmeyenler... Tasarı,
aynen kabul edilmiştir; hayırlı uğurlu
olsun.

Sayın milletvekilleri...

SALİH KAPUSUZ ( Kayseri) - Daha 5 dakika var Sayın
Başkan, bir tasarı daha var, anlaştık,
kimse konuşmayacak ...

BAŞKAN - Şimdi, peşin taahhüdü nasıl
alacağım ben; bir hevesli çıkar konuşur.

Şimdi, gereksiz yere...

ZEKİ ÇAKAN (Bartın) - Kimse konuşmaz
Sayın Başkan.

BAŞKAN - Var efendim; bazen gereksiz konuşan oluyor.
Hiç alakası olmadığı halde, burada
4 üncü maddeyi konuşuyoruz, Türk Ceza Kanunu
tartışılıyor, Ticaret Kanunu tartışılıyor.
Bu gerekli mi? Rica ediyorum...

Sayın milletvekilleri, oturur musunuz; lütfen...

9. - Ankara Milletvekili Yücel Seçkiner ve 11 Arkadaşının,
5.1.1961 Tarihli ve 237 Sayılı Taşıt
Kanununa Bağlı (1) Sayılı Cetvelde Değişiklik
Yapılması Hakkında Kanun Teklifi ve Plan
ve Bütçe Komisyonu Raporu (2/322) (S. Sayısı
: 111) (1)

BAŞKAN - Ankara Milletvekili Sayın Seçkiner
ve 11 Arkadaşının, 5.1.1961 Tarihli ve 237
Sayılı Taşıt Kanununa Bağlı
(1) Sayılı Cetvelde Değişiklik Yapılması
Hakkında Kanun Teklifi ve Plan ve Bütçe Komisyonu
Raporunun görüşmelerine başlıyoruz.

(1) 111 S. Sayılı Basmayazı tutanağa
eklidir.

Komisyon ve Hükümet yerlerini aldılar.

Raporun okunup okunmaması hususunu oylarınıza
sunacağım: Raporun okunmasını kabul edenler...
Kabul etmeyenler... Raporun okunması kabul edilmemiştir.

Teklifin tümü üzerinde görüşme
açıyorum.

Tümü üzerinde gruplar adına söz talebi?..
Yok.

Kişisel söz talebi?.. Yok.

Maddelerine geçilmesi hususunu oylarınıza
sunuyorum: Kabul edenler... Kabul etmeyenler... Kabul edilmiştir.

1 inci maddeyi okutuyorum:

5.1.1961 Tarihli ve 237 Sayılı Taşıt
Kanununa Bağlı (1) Sayılı Cetvelde Değişiklik
Yapılması Hakkında Kanun Teklifi

MADDE 1. - 5.1.1961 tarihli ve 237 sayılı Taşıt
Kanununa bağlı (1) sayılı cetvelden (Birisi
Senato Başkanı için) ibaresi kaldırılmış
ve cetvele Türkiye Büyük Millet Meclisi Başkanından
sonra gelmek üzere aşağıdaki ibare eklenmiştir.

En az kullanma

Adet  Cinsi  Süresi 

TBMM Başkanlık Divanı üyeleri,

Komisyon Başkanları ve

Grup Başkanvekilleri 50 Binek 5 yıl

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Geçici madde 1'i maddeyi okutuyorum:

GEÇİCİ MADDE 1. - Bu Kanunla tahsis edilen
araçların plakalarına ilişkin esaslar
Türkiye Büyük Millet Meclisi Başkanlık
Divanınca tespit edilir.

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

2 nci maddeyi okutuyorum:

MADDE 2. - Bu Kanun yayımı tarihinde yürürlüğe
girer.

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.

3 üncü maddeyi okutuyorum:

MADDE 3. - Bu Kanun hükümlerini Bakanlar Kurulu yürütür.

BAŞKAN - Madde üzerinde gruplar adına söz
talebi?.. Yok.

Kişisel söz talebi?.. Yok.

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Kanun teklifinin tümünü oylarınıza
sunuyorum: Kabul edenler... Kabul etmeyenler... Teklif kabul edilmiştir;
hayırlı, uğurlu olsun.

1 dakikamız var, başka bir tasarı daha çıkarabiliriz;
var mı?!.. (RP ve DYP sıralarından alkışlar)

Haydi bakalım, yine gönlümü aldınız...

Sayın milletvekilleri, kanun tasarı ve tekliflerini
görüşmek için, 14 Kasım 1996 Perşembe
günü saat 15.00'te toplanmak üzere, birleşimi
kapatıyorum.

Kapanma Saati: 21.59

VI. - SORULAR VE CEVAPLAR

A) YAZILI SORULAR VE CEVAPLARI

1. - Gaziantep Milletvekili Ünal Yaşar'ın,
GAP bölgesinde İsrail firmalarına arazi tahsisi
yapıldığı iddiasına ilişkin
sorusu ve Tarım ve Köyişleri Bakanı Musa
Demirci'nin yazılı cevabı (7/1143)

Türkiye Büyük Millet Meclisi Başkanlığına

Aşağıdaki sorumun Tarım ve Köyişleri
Bakanı tarafından yazılı olarak cevaplandırılması
hususunda delaletlerinizi arz ederim.

Ünal Yaşar

Gaziantep

GAP Bölgesinde İsrail Firmalarına arazi tahsisi
yapılmış mıdır? Yapılan
tahsisleri geri almayı düşünüyor musunuz?
Yoksa aynı ülke firmalarına GAP Bölgesinden
arazi tahsisine devam edecek misiniz?

T.C.

Tarım ve Köyişleri Bakanlığı

Araştırma Planlama ve Koordinasyon

Kurulu Başkanlığı

Sayı : KDD-BŞV.2.01/2775-75129 12.11.1996

Konu : Soru önergesi

Türkiye Büyük Millet Meclisi Başkanlığına

İlgi : 30.10.1996 tarih ve A.01.0.GNS.0.10.00.02-7/1143-2955/7902
sayılı yazınız.

İlgide kayıtlı yazınızda Gaziantep
Milletvekili Sayın Ünal Yaşar'a ait yazılı
soru önergesinin süresi içinde cevaplandırılmadığı
belirtilmektedir.

Söz konusu yazınıza, ekte fotokopileri gönderilen
23.8.1996 tarih ve KDD.BŞV.2.01.2041 sayılı
yazımızla cevap verilmiştir.

Bilgilerinize arz ederim.

Musa Demirci

Tarım ve Köyişleri Bakanı

T.C.

Tarım ve Köyişleri Bakanlığı

Araştırma Planlama ve Koordinasyon

Kurulu Başkanlığı

Sayı : KDD-BŞV.2.01/2041 23.8.1996

Konu : Soru önergesi

Türkiye Büyük Millet Meclisi Başkanlığına

İlgi : 2.8.1996 gün ve KAN. KAR. MD. A.01.GNS.010.00-3144
sayılı yazınız.

İlgide kayıtlı yazınız ekinde
gönderilen Gaziantep Milletvekili Sayın Ünal
Yaşar'ın yazılı olarak cevaplandırmamı
istediği soru önergeleri incelenmiş olup;

- 1993-1995 tarihleri arasında Bakanlığımız
aracılığı ile yurt dışından
ithal edilen kasaplık, besilik ve damızlık
büyükbaş hayvanlardan herhangi birinde hastalık
belirtisi görülmemiş olup, Bakanlığımız
aracılığı ile ithal edilecek hayvanların
seçiminde Bakanlığımızca oluşturulan
seçim heyetlerince, menşeinde bulaşıcı
hayvan hastalığı olmayan ülkelerden sağlık
ve teknik şartlar dahilinde belirlenmektedir. 24 Mayıs
1996 tarihinde yayımlanan Bakanlığımız
tebliği ile de ithal olunacak kasaplık ve besilik hayvanlar
orijin ülkede seçildikten sonra kulak küpesi
ile işaretlenmektedir. Bu hayvanların gümrük
kapılarında Gümrük Veteriner Hekimi tarafından
yapılan son muayenesinde de hastalık bulunmadığı
anlaşıldıktan sonra ithaline izin verilmektedir.

Bakanlığımızca hastalıklı
hayvanların ithali mümkün olmayıp, hastalığın
bulaşması ithalattan sonra ülkemiz içerisinde
olmuştur. Bulaşmanın olduğu Mersin Gümrüğündeki
teşkilatımız personeli hakkında soruşturma
açılmış ve haklarında yasal
işlem yapılmıştır.

- Türkiye Cumhuriyeti Devletinin kamu tüzel kişiliğine
sahip kuruluşları hariç, hiçbir yerli
ve yabancı özel, tüzel veya gerçek kişilerine
arazi tahsisi yapması 3083 sayılı yasaya
göre mümkün değildir. Dolayısıyla
GAP bölgesinde İsrail Firmalarına da arazi
tahisisi yapılması söz konusu olamaz.

Bilgilerinize arz ederim.

Musa Demirci

Tarım ve Köyişleri Bakanı

2. - Erzurum Milletvekili Aslan Polat'ın, Bayburt-Köse-Şiran-Şebinkarahisar
devlet yolunun 1997 yılı yatırım programına
alınmasına ilişkin sorusu ve Bayındırlık
ve İskân Bakanı Cevat Ayhan'ın yazılı
cevabı (7/1290)

Türkiye Büyük Millet Meclisi Başkanlığına

Aşağıdaki sorularımın Bayındırlık
ve İskân Bakanı Sayın Cevat Ayhan tarafından
yazılı olarak cevaplandırılmasını
saygılarımla arz ederim.

Aslan Polat

Erzurum

1. Bayındırlık eski Bakanı Sayın
Mehmet Keçeciler'in yazılı olarak cevaplandırmasını
istediğimiz Karadeniz sahil yoluna paralel olan ve onun alternatifi
olarak kabul edilen Artvin-Yusufeli-İspir Bayburt-Köse-Şiran-Şebinkarahisar
Devlet yolunun akibeti hakkında Bayındırlık
Bakanlığınca 7.6.1996 gün ve B.09.0BHİ.0.00.00.25-2-A/1768
sayılı yazı da bu yolun iki etapta ele alındığı
Şebinkarahisar-Alucra-Şiran yolunun 1996 yılı
yatırım proğramında devam ettiği
(Artvin-Tortum) Ayr.-Yusufeli-İspir-Bayburt yolunun ise
1996 yılı yatırım proğramına
yeni iş olarak teklif edildiği ancak DPT Müsteşarlığınca
yapımı uygun görülmeyerek programdan çıkarıldığı
belirtilmiştir.

Son derece güvenli ve yörenin ekonomik can damarı
olan bu yol yeni Hükümetçe 1997 yılı
yatırım programına alınarak uygulamaya
konulacak mıdır?

2. Erzurum-Tortum-Pehlivanlı-Başbaşı-Devedağı-İspir
yolunun Karayolları ağına alınması
düşünülmekte midir? Düşünülüyorsa
ne zaman karayolları ağına alınacaktır.

T.C.

Bayındırlık ve İskân Bakanlığı

Basın ve Halkla İlişkiler Müşavirliği

Sayı : B09.0.BHİ.0.00.00.25/2-A/7728 11.11.1996

Konu : Erzurum Milletvekili Aslan Polat'ın yazılı
soru önergesi.

Türkiye Büyük Millet Meclisi Başkanlığına

İlgi : T.B.M.M.'nin 7.10.1996 gün ve A.01.0.GNS.0.10.00.02-3633
sayılı yazısı (7/1290).

İlgi yazı ilişiğinde alınan, Erzurum
Milletvekili Aslan Polat'ın Bakanlığımıza
yönelttiği yazılı soru önergesi incelenmiştir.

Soru : 1. Bayındırlık eski Bakanı
Sayın Mehmet Keçeciler'in yazılı olarak
cevaplandırmasını istediğimiz Karadeniz
sahil yoluna paralel olan ve onun alternatifi olarak kabul edilen
Artvin-Yusufeli-İspir-Bayburt-Köse-Şiran-Şebinkarahisar
Devlet yolunun akibeti hakkında Bayındırlık
Bakanlığınca 7.6.1996 gün ve B.09.0.BHİ.0.00.00.25/2-A/1768
sayılı yazıda bu yolun iki etapta ele alındığı
Şebinkarahisar-Alucra-Şiran yolunun 1996 yılı
yatırım programında devam ettiği (Artvin-Tortum)
Ayr.-Yusufeli-İspir-Bayburt yolunun ise 1996 yılı
yatırım proğramına yeni iş olarak
teklif edildiği ancak DPT Müsteşarlığınca
yapımı uygun görülmeyerek programdan çıkarıldığı
belirtilmiştir.

Son derece güvenli ve yörenin ekonomik can damarı
olan bu yol yeni Hükümetçe 1997 yılı
yatırım proğramına alınarak uygulamaya
konulacak mıdır?

Cevap : 1. (Artvin-Tortum) Ayr. Yusufeli-İspir-Bayburt
yolu, henüz kesinlik kazanmayan 1997 yılı Yatırım
Proğramına 2 milyar TL. ödenekle yeni iş
olarak teklif edilmiştir.

Soru : 2. Erzurum-Tortum-Pehlivanlı-Bağbaşı-Devebaşı-İspir
yolunun Karayolları ağına alınması
düşünülmekte midir? Düşünülüyorsa
ne zaman karayolları ağına alınacaktır?

Cevap : 2. Erzurum-Tortum-Pehlivanlı-Bağbaşı-Devedağı-İspir
yolunun Erzurum-Tortum kesimi Karayolları Genel Müdürlüğünün,
Pehlivanlı-Bağbaşı-Devedağı-İspir
kesimi de Köy Hizmetleri Genel Müdürlüğünün
yol ağında yer almakta olup; ödenek yetersizliğinden
Karayolları Ağına alınması şimdilik
mümkün görülmemektedir.

Bilgi ve gereğini arz ederim.

Cevat Ayhan

Bayındırlık ve İskân Bakanı

3. - Manisa Milletvekili Hasan Gülay'ın, Emlâk
Bankasından döviz karşılığı
ev alanların borçlarına ilişkin Başbakandan
sorusu ve Devlet Bakanı H. Ufuk Söylemez'in yazılı
cevabı (7/1293)

Türkiye Büyük Millet Meclisi Başkanlığına

Emlâk Bankasından döviz karşılığı
ev alan, halen bu borçlarını dövizin
aşırı yükselmesi sebebiyle ödeyemeyen
kefilleri ile birlikte yaklaşık 40 000 (Kırkbin)
aileyi ilgilendiren, şu anda ölüm orucuna da başlayan
dövizzedeler ile ilgili aşağıdaki sorularımın
Sayın Başbakan tarafından yazılı
olarak cevaplandırılmasını arz ederim.

Saygılarımla. 29.8.1996

Hasan Gülay

Manisa

Sorular :

1. Bu konunun çözümü için Yüksek
Planlama Kurulundan (YPK) dövizzedeler lehine karar çıkartmayı
düşünüyor musunuz?

2. Başlangıç borçlarına halen
uygulanan % 54 yıllık basit faizi uygulamayı
düşünüyor musunuz?

3. Borç ödemeyi sabit bir yıla yaymayı
düşünüyor musunuz?

T.C.

Devlet Bakanlığı

Sayı : B.02.0.015 (018) 565 8.11.1996

Türkiye Büyük Millet Meclisi Başkanlığına

İlgi : Devlet Bakanlığının (Sayın
Lütfü Esengün) 18.10.1996 tarih ve 735 sayılı
yazısı.

Manisa Milletvekili Sayın Hasan Gülay'ın Sayın
Başbakanımıza tevcih ettiği 7/1293-3316
sayılı yazılı soru önergesine
hazırlanan cevap ekte sunulmuştur.

Bilgilerinizi ve gereğini arz ederim.

H. Ufuk Söylemez

Devlet Bakanı

Manisa Milletvekili Sayın Hasan Gülay'ın 7/1293-3316
sayılı yazılı soru önergesine
cevap

Emlâk Bankası Dövize endeksli kredi kullanarak
konut satın alanlara bugüne kadar çeşitli
iyileştirmelerde bulunmuştur. Bunlar;

1. Ocak ve Nisan 1994 aylarında iki defa TL.'ye dönüşüm,

2. Ara ödeme veya defaten ödeme yapılması
hallerinde % 5 ile % 45 oranları arasında değişen
indirimler,

3. Konutların 3 üncü kişilere devredilebilmesi,

4. Mevcut kredi faiz oranı olan % 8,5'un % 5.5'a indirilmesi,

5. 29.2.1996 tarihine kadar başvurulması halinde
gayrimenkul'un ekspertiz değeri üzerinden bankaca satın
alınarak borcun tasfiyesi ve son olarak,

6. 31.12.1996 tarihine kadar başvurulması halinde
aldıkları konutun kredi borçlarına
karşılık bankaya devredilmesi olarak özetlenebilir.

Yukarıda ifade edilen muhtelif iyileştirmelerle bugüne
kadar 12 766 kişi kredisini kapatmıştır.
Bankanın söz konusu iyileştirmelerden dolayı
gelir kaybı yaklaşık olarak 8 Trilyon TL.'ye
ulaşmıştır. Diğer taraftan, kalan
7475 kişiden yalnız 1918 kişinin riski 1 milyar
TL.'nin üzerinde olup, kanunî takibe alınanların
sayısı ise sadece 571 kişidir. Görüldüğü
gibi, Emlâk Bankasından Dövize Endeksli Kredi
kullananların çok büyük bir kısmı
ya kredilerini kapatmış ya da kredi riskini ödenebilir
seviyelere indirmişlerdir. Diğer bir ifadeyle, T. Emlâk
Bankası açısından yaklaşık
2 500 kişi ile sınırlı olan problem
esasen kredi tutarında veya döviz kurlarında
indirim yapmayan özel bankalarda çok daha büyüktür.

Bugüne kadar yapılan bütün iyileştirmelere
ve bu konuda banka imkânlarının sonuna kadar
kullanılmış olmasına rağmen, mağdur
durumda olanların durumlarının daha da iyileştirilebilmesi
amacıyla çalışmalara devam edilmektedir.

4. - İzmir Milletvekili Hakan Tartan'ın, eski
başbakanların korumalarına ilişkin Başbakandan
sorusu ve Devlet Bakanı Lütfü Esengün'ün
yazılı cevabı (7/1315)

Türkiye Büyük Millet Meclisi Başkanlığına

Aşağıda yazılı soruların,
Başbakan Necmettin Erbakan tarafından yazılı
olarak yanıtlanması için, İç
Tüzüğün 96 ncı maddesince gereğini
arz ederim.

Hakan Tartan

İzmir

1. Şu anda hayatta bulunan eski Başbakanlara devlet
tarafından kaç koruma verilmektedir?

2. DYP Genel Başkanı Tansu Çiller'e eski Başbakan
sıfatı ile kaç koruma verilmiştir?

3. Sayın Tansu Çiller'in Kuşadasındaki
çiftliğinde kaç, İstanbul Yeniköy'deki
yalısında kaç, Antalya'daki yazlık
evinde kaç ve Ankara Bilkent'teki villasında kaç
koruma görev yapmaktadır?

4. 1991-1995 yılları arasında Başbakan
Yardımcılığı görevlerinde
bulunan Sayın Erdal İnönü, Sayın
Murat Karayalçın, Sayın Hikmet Çetin
ve Sayın Deniz Baykal'a yurt dışı ziyaretlerinde
kaç koruma görevlisi tahsis edilmiştir? Bunların
gezi-gezi dökümü nedir?

5. Dışişleri Bakanı ve Başbakan
Yardımcısı Tansu Çiller'e RP-DYP Koalisyon
hükümeti döneminde dış gezilerinde
kaç koruma görevlisi verilmiştir? Bunlara yapılan
ödemeler ne kadardır?

6. Tansu Çiller'e ABD gezisi öncesinde 30 kişilik
bir koruma ordusunun eşlik edeceği ifade edilmektedir?
Büyükelçiliklerimizde yeterli koruma kadrosu
yok mudur? Diğer Başbakanlara gösterilmeyen bu
koruma yoğunluğunun gerekçesi nedir?

T.C.

Devlet Bakanlığı

Sayı : B.02.0.0020/00959 11.11.1996

Türkiye Büyük Millet Meclisi Başkanlığına

İlgi : a) TBMM Başkanlığının
7.10.1996 tarih ve A.01.0.GNS.0.10.00.02-7/1315-3422/9479 sayılı
yazısı.

b) Başbakanlık Kan. ve Kar. Gen. Müd.nün
11.10.1996 tarih ve B.02.0.KKG/106-377-33/4114 sayılı
yazısı.

İzmir Milletvekili Sayın Hakan Tartan'ın;
Sayın Başbakanımıza tevcih ettiği
Sayın Başbakanımızın da kendileri
adına Bakanlığım koordinatörlüğünde
cevaplandırılmasını istediği 7/1315
Esas nolu yazılı soru önergesi cevabı
ekte sunulmuştur.

İçişleri Bakanlığından cevap
alındığında ayrıca gönderilecektir.

Bilgilerinizi ve gereğini arz ederim.

Lütfü Esengün

Devlet Bakanı

İzmir Milletvekili Sayın Hakan Tartan'ın
Sayın Başbakanımıza tevcih ettiği
sorulara ait müdürlüğümüzü ilgilendiren
bilgiler

1. Eski Başbakanların koruma görevleri Müdürlüğümüz
görev alanı dışında kaldığından
sorunun İçişleri Bakanlığı
Emniyet Genel Müdürlüğünce cevaplandırılması
gerekmektedir.

2. Dışişleri Bakanı ve Başbakan
Yardımcısı Sayın Tansu Çiller'in
(DYP Genel Başkanı Eski Başbakan) kendi yakın
koruma hizmetleri, (3) ayrı aile fertleri ile Ankara Bilkentteki
ikametlerini korumak üzere (4) Başkomiser (1) Komiser,
(52) Polis memuru görev yapmaktadır.

4. 1991-1995 yılları arasında Başbakan
Yardımcılığı görevlerinde
bulunan Sayın Erdal İnönü, Sayın
Murat Karayalçın, Sayın Hikmet Çetin
ve Deniz Baykal'a yurt dışı ziyaretlerinde
koruma görevlilerinin işlemleri Müdürlüğümüzce
yapılmadığından, bu nedenle kaç
koruma görevlisi yurt dışı ziyaretlerinde
görevlendirildiği ilgili Başbakan Yardımcılığı
Özel Kalem Müdürlüğünce yapıldığından
cevabî yazılarının bu makamdan alınması
gerekmektedir.

3, 5 ve 6 ncı şıklarda belirtilen hususlar
ilgili Koruma Müdürünün yazımıza
istinaden vermiş oldukları cevabî yazılarında
belirtilmiştir.

Başbakanlık Koruma Müdürlüğüne

İlgi : 23.10.1996 gün B.05.0.EGM.0.36.04/2991 sayılı
yazınız.

İzmir Milletvekili Hakan Tartan tarafından verilen
soru önergesi ile ilgili olarak tarafımızdan
istenilen hususlarla ilgili bilgiler aşağıda
yer almaktadır.

3. Dışişleri Bakanı ve Başbakan
Yardımcısı Prof. Dr. Tansu Çiller'in
korumasında görevli 57 personelden;

Kuşadası çiftliği ve Antalya'daki yazlığında
koruma görevlisi yoktur. İstanbul'da da daimî
görevli bir polis memuru bulunmaktadır.

Ankara Bilkent'teki ikametgâhının güvenliğinde
ise 10 polis memuru 24 saat nöbetleşe görev yapmaktadır.

5. DYP-RPKoalisyon hükümeti döneminde gerçekleştirilen
iki dış temastan 17-18 Temmuz tarihlerinde İrlanda
ziyaretlerinde; Koruma Müdürü Resul Kalkan, Başkomiser
İlhan Bayrak, Komiser Fatih Ünlü, Polis memurları
Öznur Akgül, Nusret Düzel, Yüksel Gündüz,
İlker Durmaz, Üzeyir Taş görevlendirilmiş
olup adıgeçenlerin harcırah toplamı
16 724 000 X 8 = 133 792 000 TL.'dır.

22-30 Eylül 1996 tarihindeki A.B.D. ziyaretinde, Koruma Müdürü
Resul Kalkan, Başkomiser Hayati Yılmaz, R. Ufuk Önder
ve polis memuru Sabiha Sönmez görevlendirilmiş
olup adı geçenlerin harcırah tutarları,
Resul Kalkan 107 684 000, Hayati Yılmaz 138 735 000, Rafet
Ufuk Önder 104 051 000, Sabiha sönmez 90 747 000 TL.
dir.

6. ABD gezisi 22-30 Eylül 1996 tarihinde yapılmış,
yukarıda belirtildiği üzere 4 koruma görevlisi
katılmıştır.

Büyükelçiliklerde ülkenin hassasiyetine
göre 2 ile 5 koruma görevlisi tesis koruması
ile görevli bulunmaktadır.

Bilgi ve gereğini arz ederim. 30.10.1996

Resul Kalkan

1 inci Sınıf Emniyet Müdürü

Dışişleri Bakanı ve Başbakan

Yardımcısı Koruma Müdürü

5. - Aydın Milletvekili Yüksel Yalova'nın,
Kuşadası'nda meydana gelen sel felaketinden zarar
gören esnaf ve sanatkârların vergi ve borç
ödemelerine ilişkin Başbakandan sorusu ve Devlet
Bakanı Lütfü Esengün'ün yazılı
cevabı (7/1333)

Türkiye Büyük Millet Meclisi Başkanlığına

Aşağıdaki sorularımın Başbakan
Sayın Necmettin Erbakan tarafından yazılı
olarak cevaplandırılmasını tensiplerinize
arz ederim.

Saygılarımla. 13.9.1996

Dr. Yüksel Yalova

Aydın

7-8-9 Eylül tarihlerinde Aydın ilimizin değişik
yörelerinde özellikle Kuşadası ilçemizde
meydana gelen sel felaketinde büyük maddî hasarlar
meydana gelmiştir. Buna göre :

1. Kuşadası'nda faaliyet gösteren vergi mükelleflerinin,
özellikle esnaf ve sanatkârlarımızın
Eylül; Ekim; Kasım aylarına ilişkin vergi
ödemelerinin dondurulmasını düşünür
müsünüz?

2. Büyük maddî hasara uğrayan işyeri
ve otellerin kamu bankalarına olan borçlarının
faiz yükü getirilmeden ertelenmesini düşünür
müsünüz?

3. Kuşadalı esnaf, sanatkâr ve küçük
işletmecilerimize kamu bankalarından düşük
faizli kredi sağlamayı düşünür
müsünüz?

4. İlçemizin tamamen tahrip olan alt yapısı;
yol-kanalizasyon şebekelerinin, Kuşadası'nın
ülke turizmindeki öncü konumu gözönünde
bulundurularak gelecek sezona yetiştirilmesini düşünür
müsünüz?

5. 6-10 Ekim 1996 tarihleri arası ilçemizde 103
ülkenin katılacağı Dünya Enerji Kongresi
yapılacağından anılan işlemlere
başlanması için bir an önce talimat verebilir
misiniz?

6. Tüm bu konuların bir bütünlük içerisinde
yürütülmesini temin amacıyla Kuşadası
ilçemizi ve yöresini tabiî afet bölgesi
ilan etmeyi düşünür müsünüz?

T.C.

Devlet Bakanlığı

Sayı : B.02.0.0010/00999 11.11.1996

Türkiye Büyük Millet Meclisi Başkanlığına

İlgi : a) TBMM Başkanlığının
7.10.1996 tarih ve A.01.0.GNS.0.10.00.02-7/133-3406/9440 sayılı
yazısı.

b) Başbakanlık Kan. ve Kar. Gen. Müd.'nün
11.10.1996 tarih ve B.02.0.KKG/106-376-8/4089 sayılı
yazısı.

Aydın Milletvekili Sayın Yüksel Yalova'nın
Sayın Başbakanımıza tevcih ettiği,
Sayın Başbakanımızın da kendileri
adına Bakanlığım koordinatörlüğünde
cevaplandırılmasını istediği 7/1333
Esas No.'lu yazılı soru önergesi ile ilgili
olarak, Maliye Bakanlığından ve Bayındırlık
İskân Bakanlığından alınan
cevabî yazılar ekte sunulmuştur.

Diğer ilgili Bakanlıklardan cevap alındığında
ayrıca gönderilecektir.

Bilgilerinizi ve gereğini arz ederim.

Lütfü Esengün

Devlet Bakanı

T.C.

Bayındırlık ve İskân Bakanlığı

Basın ve Halkla İlişkiler Müşavirliği

Sayı : B.09.0.BHİ.0.00.00.25/2-A/7658 4.11.1996

Konu :Aydın Milletvekili Yüksel Yalova'nın
yazılı soru önergesi

Sayın Lütfü Esengün

Devlet Bakanı

İlgi : a) T.B.M.M.'nin 7.10.1996 gün ve A.01.0.GNS.0.10.00.02-7/9440
sayılı yazısı.

b) Başbakanlığın 11.10.1996 gün ve
B.02.0.KKG/106-376-8/4087 sayılı yazısı.

c) 18.10.1996 gün ve B.02.0.0020/00720 sayılı
yazınız.

İlgi (a) ve (b) yazılar gereğince, ilgi (c)
yazınız ekinde alınan, Aydın Milletvekili
Yüksel Yalova'nın Başbakan'a yönelttiği
yazılı soru önergesi incelenmiş ve Bakanlığımızla
ilgili hususlar aşağıda belirtilmiştir.

Aydın İli Kuşadası ilçesinde
meydana gelen su baskını genel hayata etkili olmadığından,
7269 sayılı Kanun kapsamına girmemektedir.

Konunun 4123-4133 sayılı Kanunlar gereği incelenmesi
için İller Bankası Genel Müdürlüğüne
talimat verilmiş ve Bankadan gelen cevaba göre;

6-7-8 Eylül 1996 tarihlerinde meydana gelen rüzgâr
ve yağıştan sonra, İller Bankası
3 üncü bölge (İzmir) Müdürlüğü
ile Kuşadası Belediyesi temsilcilerinin iştirakiyle
9 Eylül 1996 tarihinde yapılan hasar tespit tutanağında
kanalizasyon ve diğer alt yapıların hasar görmediği
belirtilmiş olup, Belediyesinin 1996 yılı
gelir payı 74 800 000 000 TL. dir.

Bilgi ve gereğini arz eder, saygılar sunarım.

Cevat Ayhan

Bayındırlık ve İskân Bakanı

T.C.

Maliye Bakanlığı

Gelirler Genel Müdürlüğü

Sayı : B.07.0.GEL.0.28/2810-13-567/51883 5.11.1996

Konu : Yazılı soru önergesi

Devlet Bakanlığına

(Sayın Lütfü Esengün)

İlgi : 18.10.1996 gün ve B.02.0.0010/00720 sayılı
yazınız.

İlgi yazınız ekinde Bakanlığıma
intikal eden, Aydın Milletvekili Yüksel Yalova'nın
Sayın Başbakanımıza tevcih ettiği
ve tarafınızca cevaplandırılması
tensip edilen 7/1333-3406 nolu yazılı soru önergesinde
yer alan,

"1. Kuşadası'nda faaliyet gösteren vergi
mükelleflerinin, özellikle esnaf ve sanatkârlarımızın
Eylül; Ekim; Kasım aylarına ilişkin vergi
ödemelerinin dondurulmasını düşünür
müsünüz?"

Sorusu ile ilgili görüşümüz aşağıda
belirtilmiştir.

Kuşadasında faaliyet gösteren ve sel afetinden
zarar gören vergi mükelleflerinin Eylül ayında
vermeleri gereken beyannamelere ilişkin beyanname verme
süreleri 213 sayılı Vergi Usul Kanununun mücbir
sebep hükümleri uyarınca bir ay uzatılmıştır.

Yine sel felaketinden zarar gören mükelleflerin 6183
sayılı Kanunun 48 inci maddesine göre tecil
talebinde bulunmaları halinde taleplerinin değerlendirilmesine
imkân tanınmıştır.

Yukarıda belirtilen hususları ayrıntılı
olarak açıklayan ve Aydın Valiliğine
(Defterdarlık : Gelir Müdürlüğü)
yazılan yazılarımızın birer
örneği ilişikte gönderilmiştir.

Bilgi edinilmesini arz ederim.

Doç. Dr. Abdüllatif Şener

Maliye Bakanı

T.C.

Maliye Bakanlığı

Gelirler Genel Müdürlüğü

Sayı : B.07.0.GEL.0.28/2810-13-567/49113 17.10.1996

Aydın Valiliği

(Defterdarlık Gelir Müdürlüğüne)

İlgi : a) 13.9.1996 gün ve B.07.4.DEF.0.09.10/3.996.303/5432-10412
sayılı yazınız.

b) 11.10.1996 gün ve B.07.0.GEL.0.28/2810-13-567/48332 sayılı
yazımız.

İliniz Kuşadası İlçesinde 7-8
Eylül 1996 tarihlerinde meydana gelen sel felaketi nedeniyle
ortaya çıkan ve ilgi (a) da kayıtlı
yazınızla Bakanlığımıza
iletilen sorunlara ilişkin olarak yapılması
gereken işlemler ilgi (b) de kayıtlı yazımızla
Defterdarlığınıza bildirilmişti.

Kuşadası Ticaret Odası, Kuşadası
Esnaf ve Sanatkârlar Odası, Turizm ve Tanıtma
Derneği ile Kuşadası Umum Otomobilciler ve Şoförler
Odası tarafından Bakanlığımıza
gönderilen dilekçelerde yer alan vergi borçlarının
tecil ve taksitlendirilmesine dair talepleri hakkında yapılacak
işlem ise aşağıda belirtilmiştir.

6183 sayılı Kanunun 48 inci maddesinde "Amme
borcunun vadesinde ödenmesi veya haczin tatbiki veyahut haczolunmuş
malların paraya çevrilmesi amme borçlusunu
çok zor duruma düşürecekse borçlu
tarafından yazı ile istenmiş ve teminat gösterilmiş
olmak şartıyla alacaklı amme idaresince veya
yetkili kılacağı makamlarca; vergi, resim, harç,
ceza tahkik ve takiplerine ait muhakeme masrafı, vergi
cezası, para cezası ve gecikme zammı alacakları
iki yılı, bu alacaklar dışında
kalan amme alacakları ise beş yılı
geçmemek üzere ve faiz alınarak tecil olanabilir."
denilmektedir.

Topluca bir il, ilçe veya bölgedeki mükellefler
veya mükelleflerin bağlı oldukları dernekler
tarafından mükellefler adına yapılan
tecil talepleri hakkında anılan kanun gereğince
karar verilmesine imkân bulunmamaktadır.

Ancak, çok zor durumda olmaları nedeniyle borçlarını
defaten ödeyemeyecek durumda olan mükelleflerin ayrı
ayrı dilekçeyle yazılı olarak Maliye
Bakanlığına (Gelirler Genel Müdürlüğüne)
veya ilgili defterdarlıklara ya da borçlu oldukları
vergi dairelerine müracaatta bulunarak vergi borçlarının
tecilini talep etmeleri halinde bu konudaki talepleri 6183 sayılı
Kanunun 48 inci maddesi gereğince değerlendirilebilecektir.

Diğer taraftan, 6183 sayılı Kanunun bu hükmü
gereğince tecil talepleri kabul edilen mükelleflerin
tecil edilen borçlarına karşılık
olarak cari oranda tecil faizi ödemeleri gerekmekte olup,
ödemesiz bir devre ve uygulanmakta olan faiz oranından
farklı bir oran uygulanmak suretiyle yada faizsiz olarak
yapılacak bir tecil 6183 sayılı Kanun hükümlerine
göre mümkün görülmemektedir.

Bilgi edinilmesini ve gereğini rica ederim.

Ertürk Barlas

Gelirler Genel Müdürlüğü

Daire Başkanı

T.C.

Maliye Bakanlığı

Gelirler Genel Müdürlüğü

Sayı : B.07.0.GEL.0.28/2810-13-567/48332 11.10.1996

Aydın Valiliği

(Defterdarlık : Gelir Müdürlüğüne)

İlgi : 13.9.1996 gün ve B.07.4.DEF.0.09.10/3.996.303/5432-10412
sayılı yazınız.

İliniz Kuşadası ilçesinde 7-8 Eylül
1996 tarihlerinde meydana gelen sel felaketi nedeniyle ortaya
çıkan ve ilgide kayıtlı yazınızla
Bakanlığımıza iletilen sorunlara ilişkin
olarak yapılması gereken işlemler aşağıda
belirtilmiştir.

1. Bilindiği üzere 213 sayılı Vergi Usul
Kanununun 13 üncü maddesinin 2 numaralı bendinde
"Vergi ödevlerinin yerine getirilmesine engel olacak
yangın, yer sarsıntısı ve su basması
gibi afetler" mücbir sebep hali olarak kabul edilmiştir.

Aynı Kanunun 15 inci maddesinde "13 üncü
maddede yazılı mücbir sebeplerden herhangi
birinin bulunması halinde bu sebep ortadan kalkıncaya
kadar süreler işlemez. Bu takdirde tarh zamanaşımı
işlemiyen süreler kadar uzar..." hükmü,

14 üncü maddesinde ise "Vergi muamelelerinde süreler
vergi kanunları ile belli edilir.

Kanunda açıkça yazılı olmayan
hallerde 15 günden aşağı olmamak şartıyla
bu süreyi, tebliğ yapacak olan idare belirler ve ilgiliye
tebliğ eder." hükmü yer almaktadır.

Mücbir sebep hallerinde mücbir sebebin başladığı
tarih ile ortadan kalktığı tarih arasında
geçen süreler işlememektedir. Ancak, belli bir
bölge veya bölgenin bir kısmını
etkileyen yangın, deprem, su basması gibi genel
karakter taşıyan tabiî afetlerde vergi ödevlerinin
yerine getirilmesi bakımından mücbir sebep
halinin başlangıç tarihi bilinmekte ise de
sona erdiği tarihin tespiti mükellefler yönünden
güçlük arz etmektedir. Bu gibi hallerde mücbir
sebep halinin ortadan kalktığı tarihin, diğer
bir ifade ile işlemeyen mücbir sebep süresinin
213 sayılı Vergi Usul Kanununun 14 üncü
maddesi hükmü uyarınca idarece tespit edilmesi
gerekmektedir.

Buna göre, sel afetinin mükellefler üzerinde yapacağı
etkinin afetin vuku bulduğu 7.9.1996 tarihinden itibaren bir
ay devam edeceği dolayısıyla bu tarihler arasına
rastlayan sürenin mücbir sebep hali nedeniyle işlemeyen
süre olarak kabulü uygun bulunmuştur. Diğer
bir anlatım ile 7.9.1996-7.10.1996 tarihleri arasına
rastlayan beyanname verme sürelerine 8.10.1996 tarihinden
itibaren işlemeyen süreler ilave edilmek suretiyle
bulunacak tarihler beyanname verme sürelerinin son günü
olacaktır. Buna göre;

- Ağustos 1996 dönemine ait olup, 20.9.1996 tarihine
kadar verilmesi gereken muhtasar beyannamenin işlemeyen
14 günlük süre dikkate alındığında
21.10.1996 tarihi mesai saati bitimine kadar,

- Ağustos 1996 dönemine ait olup, 25.9.1996 tarihine
kadar verilmesi gereken katma değer vergisi beyannamesinin
ise işlemeyen 19 günlük süre dikkate alındığında
26.10.1996 tarihi mesai saati bitimine kadar verilmesi icap etmektedir.

2. Aynı Kanunun 'Tasdik zamanı" başlıklı
221 inci maddesinin 4 numaralı bendinde "Tastike tabi
defterlerin dolması dolayısıyla veya sair
sebeplerle yıl içinde yeni defter kullanmaya mecbur
olanlar bunları kullanmıya başlamadan önce"
hükmü, "Kayıt zamanı" başlıklı
219 uncu maddesinin (a) bendinde ise "Muamelelerin işin
hacmine ve icabına uygun olarak muhasebenin intizam ve
vuzuhunu bozmayacak bir zaman zarfında kaydedilmesi şarttır.
Bu gibi kayıtların on günden fazla geciktirilmesi
caiz değildir." hükmü yer almış
bulunmaktadır.

Sel felaketine maruz kalan mükelleflerin mücbir sebep
halinin 7 Ekim 1996 tarihi mesai saati bitimine kadar devam edeceği
uygun görüldüğüne göre mükelleflerin
söz konusu defterlere kayıtlarını en
geç 10 günlük süre içinde yapabilecekleri
hususu da gözönüne alınarak defterlerin
en geç 17 Ekim 1996 tarihine kadar tasdik ettirilmesi icap
etmektedir.

3. 213 sayılı Vergi Usul Kanununun 278 inci maddesinde;
yangın, deprem ve su basması gibi afetler yüzünden
değeri düşen emtianın emsal bedeli ile değerleneceği
hükme bağlanmıştır.

Bu hüküm gereğince, sel felaketi sebebiyle değer
kaybeden emtia için, aynı kanunun 267 nci maddesindeki
emsal bedeli esaslarından (üçüncü
sıra) takdir esasına göre değerleme yapılacağı
tabiidir.

Öte yandan, işletme aktifinde kayıtlı
amortismana tabi iktisadî kıymetlerin yangın,
deprem, su basması gibi afetler neticesinde değerini
tamamen veya kısmen kaybetmeleri halinde, meydana gelen
kayıpların 213 sayılı Vergi Usul Kanununun
317 nci maddesi hükmü gereğince fevkalade ekonomik
ve teknik amortisman uygulanması yoluyla yok edilmesi mümkün
bulunmaktadır.

Yukarıda sözü edilen fevkalade ekonomik ve teknik
amortisman nispetinin tayini için mükelleflerin Bakanlığımıza
müracaatta bulunmaları gerekmektedir.

4. Sel felaketi nedeniyle mükelleflerin sigorta şirketinden
tazminat alması halinde alınan bedelin hasılat
olarak kayıtlara yansıtılacağı
tabiidir.

5. Sel felaketinde defter ve belgelerinin zayi olması (mükelleflerce
ispat edilmesi kaydıyla) nedeniyle katma değer vergisi
beyannamelerinin tanzimi bakımından felaket tarihine
rastlayan döneme ait katma değer vergisi dönem matrahlarının
tespiti için vergi dairesine müracaat eden mükelleflerin;

- Aynı takvim yılı içinde verilen
katma değer vergisi beyannamelerinin "matrahın
oranlara göre dağılımı" bölümünde
(38-43 satırlar) yer alan tutarlar farklı katma
değer vergisi oranları dikkate alınmak şartıyla"
done olarak dikkate alınmak suretiyle ilgili dönem
matrahlarının takdir komisyonlarınca takdiri
ile bu matrahlar üzerinden hesaplanan katma değer vergisi
tutarlarının belirlenmesi,

- Belirlenen matrahlar ve faaliyetin özelliği gözönünde
tutulmak suretiyle indirilecek katma değer vergisinin de takdir
komisyonlarınca tespiti gerekmektedir.

- Bu şekilde verilen takdir komisyonu kararlarının
tebliğine ilişkin olarak vergi dairesince mükellefe
yazılacak yazıda, kendisinin bir önceki dönem
beyannamesinde, "sonraki döneme devreden katma değer
vergisi" beyanında bulunduğunu vergi dairesinden
aldığı tahakkuk fişi ile belgelediği
takdirde, düzenleyeceği beyannamede bu vergiyi de indirim
olarak dikkate almak suretiyle ödemesi gereken katma değer
vergisini hesaplayacağı hususu mükellefe hatırlatılacaktır.

Bilgi edinilmesini ve gereğini rica ederim.

Ertürk Barlas

Gelirler Genel Müdürlüğü

Daire Başkanı

6. - Ankara Milletvekili Hikmet Uluğbay'ın, Para
Kredi Koordinasyon Kurulu kararıyla bazı firmalara
sağlanan ihracat kolaylığı nedeniyle yapılacak
ödemelere ilişkin Başbakandan sorusu ve Devlet
Bakanı H. Ufuk Söylemez'in yazılı cevabı
(7/1342)

Türkiye Büyük Millet Meclisi Başkanlığına

Aşağıdaki sorularımın Başbakan
Necmettin Erbakan tarafından yazılı olarak
yanıtlanması için gereğini dilerim.

Saygılarımla.

Hikmet Uluğbay

Ankara

Konu : 4 Ekim 1992 günlü Resmî Gazetede yayınlanan
92/7 sayılı bir Para-Kredi Koordinasyon Kurulu kararıyla,
bazı firmalara 70 milyon dolarlık bir "ihracat
kolaylığı" sağlanması öngörülmüştü.
Ancak, bu karar ve "belirli ihracat koşullarında
bazı firmalara ayrıcalık tanıdığı"
gerekçesiyle basında yoğun biçimde tartışılmış
ve TBMM'nde çok sayıda soru önergesine konu
olmuştu.

Merkez Bankası ile Hazine ve Dış Ticaret müsteşarlıkları
yetkililerinin de zaman zaman konuyla ilgili olarak dile getirdiği
endişeler nedeniyle öngörülen ödeme
bugüne kadar yapılamamıştır.

Olay halen yargı aşamasındadır. Buna
rağmen, 13 Eylül 1996 günü Başbakanlık
Hazine Müsteşarlığı tarafından
Merkez Bankasına gönderilen bir talimatla bu tartışmalı
ödemenin yapılması istenmiştir.

Sorular : 1. Olayla ilgili açılmış
bulunan davalar sonuçlanmış mıdır?
Sonuçlanan herhangi bir dava varsa, karar için davalı
Hazine temyiz hakkını kullanmış mıdır,
yoksa bu hakkını kullanmayarak aleyhindeki bir kararın
kesinleşmesine göz yummuş mudur?

2. Kaynak sıkıntısının had
safhada olduğu bir sırada böylesi bir ödeme
için kaynak nereden bulunmuştur?

3. Bürokraside hiç rastlanmayan bir biçimde,
Merkez Bankasının bu konuda "bu parayı
ancak aksine bir görüş yoksa ödeyeceğini"
yazılı olarak açıklaması normal
midir? Değilse, Merkez Bankası bu yazılı
açıklamayı doğru olmayan haksız
bir ödemeyi yapmak zorunda bırakıldığını
belgelemek için mi yazılı hale getirmiştir?

4. Ödemenin her şeye rağmen yapılması
halinde bu ödemeden hangi firmalar hangi koşulları
gerçekleştirdikleri için yararlanmış
olacaklardır?

T.C.

Başbakanlık

Hazine Müsteşarlığı

Sayı : B.02.I.HM.0.KİT-2-1-52310/48971 8.11.1996

Konu : Soru önergesi

Türkiye Büyük Millet Meclisi Başkanlığına

İlgi : 7.10.1996 tarih ve A.01.0.GNS.0.10.00.02/7/1342-3440/9517
sayılı yazıları.

Ankara Milletvekili Sayın Hikmet Uluğbay'ın
Sayın Başbakanımıza tevcih ettiği
soru önergeleri ile ilgili olarak ayrı ayrı
cevaplara geçmeden önce Destekleme ve Fiyat İstikrar
Fonu (DFİF)ndan ihracatı teşvik amacıyla
Para-Kredi ve Koordinasyon Kurulu Kararları çerçevesinde
Hazine Müsteşarlığınca yapılan
ödemelere ilişkin olarak genel bir bilgi verilmesinin
konuya açıklık getireceği düşünülmektedir.

Destekleme ve Fiyat İstikrar Fonu kaynağından
karşılanmak üzere ihracatı teşvik
amaçlı çıkarılan Para-Kredi
ve Koordinasyon Kurulu Kararlarının sevkedilmesi
ve bu Kararlara ilişkin usul ve esasların belirlenmesi
Dış Ticaret Müsteşarlığının
tasarrufunda bulunmaktadır. Sözkonusu Müsteşarlık
tarafından belirlenen usul ve esaslar DFİF ödemelerinde
aracı banka olarak görev yapan T.C. Merkez Bankasına
iletilmektedir. Banka ihracatçıların taleplerini
bu çerçevede değerlendirmeye tabi tutarak karar
(tebliğ) ile usul ve esaslara uygun olduğu tespit edilenlere
ilişkin provizyon taleplerini DFİF idaresinden sorumlu
Hazine Müsteşarlığına karar bazında
iletmektedir. Banka tarafından iletilen provizyon taleplerinin
Dış Ticaret Müsteşarlığının
belirlediği usul ve esaslara uygun olduğu kabul edilmekte
ve DFİF'nun imkânları ölçüsünde
karşılanmasına çalışılmaktadır.

92/7 sayılı P-KKK Kararı ile ilgili olarak
T.C. Merkez Bankasının "aksine bir görüş
olmadığı takdirde tediyeyi teminen" kaydıyla
provizyon talebi üzerine yukarıda belirtilen uygulama
dışında kayıtlı provizyon istenmesi
üzerine Dış Ticaret Müsteşarlığından
görüş alınması yoluna gidilmiştir.
Ayrıca tereddütlerin giderilmesi ve ödemelerde
Hazine Müsteşarlığının aradığı
koşulların netleştirilmesi amacıyla
Devlet Bakanlığı Makamından 29.8.1996
tarihli Onay alınmıştır. Sözkonusu
Onayda, yukarıda da açıkladığımız
ödemede aranılan koşullara uygun olarak, 92/7
sayılı Karar ve bu kapsamda belirlenmiş esaslara
göre mevcut ve muhtemel müracaat belgelerinin değerlendirilmesini
müteakip kayıtsız provizyon istenmesi halinde
ödemede bulunulacağı ve ödemenin birikmiş
navlun ve diğer teşvik ödemelerini gerçekleştirirken
uyguladığımız ödeme koşulları
dikkate alınarak, provizyon taleplerinin ne şekilde
ve hangi şartlarla karşılanacağı
belirlenmiştir. Sözkonusu Onay 2.9.1996 tarihli yazımızla
Bankaya iletilmiş olmakla birlikte bu bir ödeme talimatı
olmayıp Hazine Müsteşarlığının
ödemede aradığı koşullar ve ödeme
şartlarına ilişkindir.

Bu konuda, T.C. Merkez Bankasına iletilen ödeme şartlarına
uygun olarak 92/7 sayılı Karara ilişkin kayıtsız
olarak provizyon talebi Müsteşarlığımıza
iletilmemiş olup bu konuda Bankaya ödeme talimatı
verilmemiştir. Bu çerçevede, anılan
Kararla ilgili olarak herhangi bir ödeme yapılmamıştır.

Yukarıdaki gelişmeler paralelinde soru önergelerinin
cevapları aşağıda sunulmaktadır.

1. Söz konusu Kararla ilgili olarak ortaya çıkan
tereddütler nedeniyle bugüne kadar ödeme yapılmamıştır.
Kararla ilgili açılan davalar Kararın esasına
yönelik olmayıp, prim alacaklarının
henüz ödenmediği gerekçesiyle açılmış
bulunmaktadır. Sözkonusu davalar henüz sonuçlanmamıştır.

2. 92/7 Sayılı Kararla ilgili olarak DFİF'ndan
herhangi bir ödeme yapılmamış bu konuda
ödeme talimatı verilmemiştir. Sözkonusu
Onay çerçevesinde kayıtsız provizyon
istenmesi halinde imkânlar çerçevesinde ödeme
yoluna gidilecektir.

3. Yukarıda açıklandığı
gibi DFİF'ndan yapılan ödemelerde Bankanın
provizyon taleplerinin hiçbir tereddüde meydan vermeyecek
şekilde yapılması gerekmektedir. Bu çerçevede
Bankanın kayıtlı olarak provizyon talep etmesi
üzerine bu konuda usul ve esasları belirleyen Dış
Ticaret Müsteşarlığından görüş
sorulmuş ve Müsteşarlığımızın
hangi esaslara göre ödemede bulunacağı (Dış
Ticaret Müsteşarlığının belirlediği
usul ve esaslara uygun kayıtsız provizyon istenmesi)
sözkonusu Bakanlık Makam Onayı ile belirlenerek
Bankaya iletilmiştir. Kararla ilgili usul ve esasların
belirlenmesi Müsteşarlığımız
faaliyet alanı dışında olduğundan
Bankanın bu yazısı ile ilgili olarak görüş
oluşturulamamaktadır.

4. Sözkonusu ödemeler ancak Bakanlık Makam onayında
belirtilen şartların gerçekleşmiş
olması ve DFİF imkânlarının
uygun bulunması halinde yapılabilecektir. T.C. Merkez
Bankası 92/7 sayılı Kararla ilgili olarak
hangi firmalara ne kadar ödemede bulunacağını
henüz kesin olarak bildirmemiştir. Bu husus, mevcut
ve muhtemel müracaat belgelerinin değerlendirilmesini
müteakip kesinlik kazanacaktır. Bu konudaki kayıtlar
Banka nezdinde bulunmaktadır.

Bilgilerine arz ederim.

H. Ufuk Söylemez

Devlet Bakanı

7. - Aydın Milletvekili İsmet Sezgin'in, Kuşadasında
meydana gelen sel felaketinden zarar görenlere yapılacak
yardımlara ve hasara uğrayan altyapı yatırımlarına
ilişkin Başbakandan sorusu ve Devlet Bakanı
Lütfü Esengün'ün yazılı cevabı
(7/1346)

Türkiye Büyük Millet Meclisi Başkanlığına

Aşağıdaki sorularımın Başbakan
tarafından yazılı olarak cevaplandırılması
için gereğini arz ederim.

İsmet Sezgin

Aydın

Sorular :

1. 6-7-8 Eylül 1996 günlerinde Kuşadasında
meydana gelen sel felaketi nedeniyle zarar gören vatandaşlarımıza
ne gibi yardımlar yapılacaktır?

2. Bu beldemizin Turizm sektörüne olan katkısı
ve 6-10 Ekim tarihleri arasında 103 ülkeden en az
bin konuğun katılım ve Sayın Cumhurbaşkanımızın
Huzuruyla bu beldemizde yapılacak olan Dünya Enerji
Konferansı Toplantısı dikkate alınarak,
Kuşadasında sel felaketi nedeniyle kullanılamaz
hale gelen yollar, kanalizasyon ve elektrik şebekelerinin
bir an önce faal hale getirilmesi için ne gibi tedbirler
alınacaktır.? Ayrıca, bu konuda yapılacak
çalışma ve yardımlar nelerdir?

3. Kuşadasında meydana gelen sel felaketi nedeniyle
esnafımız büyük maddî kayıplara
uğramıştır. Esnafımızın
bu maddî kayıplarını önlemek ve
ticaretin yeniden canlanmasını sağlamak için
neler yapılacaktır?

4. Bu beldemizin afet bölgesi kapsamına alınması
için çeşitli kanunlarda değişiklik
yapmayı ve Kuşadasını da afet bölgesi
olarak ilan etmeyi düşünüyor musunuz?

5. Çevre yollarının refüjlerinin tamamlanarak
ışıklandırılması çalışmalarına
hız verilecek midir? Kuşadası Belediyesine,
faaliyetlerini sürdürebilmesi için ek yardımlar
yapılacak mıdır?

T.C.

Devlet Bakanlığı

Sayı : B.02.0.0010/00962 11.11.1996

Türkiye Büyük Millet Meclisi Başkanlığına

İlgi : a) TBMM Başkanlığının
7.10.1996 tarih ve A.01.0.GNS.0.10.00.02-7/1346-3448/9563 sayılı
yazısı.

b) Başbakanlık Kan. ve Kar. Gen. Müd.nün
11.10.1996 tarih ve B.02.0.KKG/106-376-21/4093 sayılı
yazısı.

Aydın Milletvekili Sayın İsmet Sezgin'in;
Sayın Başbakanımıza tevcih ettiği
Sayın Başbakanımızın da kendileri
adına Bakanlığım koordinatörlüğünde
cevaplandırılmasını istediği 7/1346
esas nolu yazılı soru önergesi ile ilgili olarak,
İçişleri Bakanlığından alınan
cevabî yazı ekte sunulmuştur.

Diğer ilgili Bakanlıklardan cevap alındığında
ayrıca gönderilecektir.

Bilgilerinizi ve gereğini arz ederim.

Lütfü Esengün

Devlet Bakanı

T.C.

İçişleri Bakanlığı

Mahallî İdareler Genel Müdürlüğü

Sayı : B050MAH0650002(80-84) 96-80374 1.11.1996

Konu : Aydın Milletvekili Sayın İsmet Sezgin'in
yazılı soru önergesi

Devlet Bakanlığına

(Sayın Lütfü Esengün)

İlgi : 18.10.1996 tarih ve B.02.0.00.10/00724 sayılı
yazınız.

Aydın Milletvekili İsmet Sezgin'in Sayın
Başbakan'a tevcih ettiği, Sayın Başbakanın
da kendileri adına Bakanlığınız
koordinatörlüğünde cevaplandırılmasını
tensip buyurdukları "Kuşadasında meydana
gelen sel felaketine ilişkin" yazılı
soru önergesi incelenmiştir.

Doğal afete maruz kalan belediyelerin hangi ölçüde
hasar gördüğünün tespiti Bayındırlık
ve İskân Bakanlığınca yapılmaktadır.

Bu afetler neticesinde gelir kaybı ve alt yapı hasarına
uğrayan belediyelerin 2380 sayılı Kanun ve Bütçe
Kanunu hükümlerine göre tahakkuk edecek paylarının
artırılması konusunda 23.7.1995 tarihli ve
4123 sayılı Kanun hükümlerince Bakanlar
Kurulu Kararı alındığı takdirde,
Bakanlığımca belediyelere nüfus esasına
göre gönderilmekte olan payları artırılmaktadır.

Halen Kuşadası Belediyesinde meydana gelen sel felaketi
nedeniyle, belediye paylarının artırılması
konusunda bir karar alınmadığından payları
normal olarak gönderilmektedir.

Bilgilerinize arz ederim.

Mehmet Ağar

İçişleri Bakanı

8. - İstanbul Milletvekili Mehmet Cevdet Selvi'nin,
personel atamalarına ilişkin Başbakandan sorusu
ve Devlet Bakanı Lütfü Esengün'ün yazılı
cevabı (7/1349)

Türkiye Büyük Millet Meclisi Başkanlığına

Aşağıdaki sorularımın Başbakan
Sayın Necmettin Erbakan tarafından yazılı
olarak cevaplandırılmasını arz ederim.
19.9.1996

Cevdet Selvi

İstanbul

Refah-Yol iktidarının yargıdan, S.S.K.'ya
Denizcilik Müsteşarlığından KİT'lere
kadar personel kıyımı çalışmaları
tüm bürokrasiyi tedirgin etmektir.

Kamu hizmetinin etkinliği, devletin sürekliliği dikkate
alınmadığı gibi özel uzmanlık,
teknik bilgi, deneyim ve yeterlilik isteyen alanlara bile el atılması
dürüst, başarılı yönetici ve
personeli huzursuz etmekte verimsiz hale getirmektedir.

1. Kamu hizmeti, devletin işleyişi Hükümetin
özel siyasetine alet edilmeye mi çalışılmaktadır?

2. Türkiye'nin boğazlardan geçecek Rus Petrol
Tankerlerine sınırlama getiren "Boğazlar
Tüzüğü"nü hazırlayan Denizcilik
Müsteşar Yardımcısı Altan Köseoğlu,
İTÜ Denizcilik Fakültesi Öğretim Üyesi,
Deniz Ticaret Odası eski Genel Sekreteri Reşat Özkan'ın
istifaya zorlanmasıyla bu teknik kadroların hizmetini
nasıl telâfi etmeyi düşünüyorsunuz?

3. Teknik bilgi ve uzmanlık gerektiren Gemi İnşaa
Dairesi Başkanlığına kadrosuz Sağlık
Bakanlığında ihtisası Almanca Öğretmenliği
olan bir kişinin getirildiği doğru mudur? İlgili
kişinin görevi taşıyacak bilgi ve uzmanlığı
var mıdır?

4. S.S.K. Genel Müdürlüğü Personel Dairesi
Başkanlığına daha önce vaizlik yeterliliği
olmadığı için büyük camilerde
görev alması uygun görülmeyen bir kişinin
getirileceği doğru mudur? Bu kişi 60 000 kişilik
S.S.K. personelini yönetmesi için gerekli formasyon
ve deneyime sahip midir?

5. S.S.K. Yönetim Kurulu Üyeliğini görev süresi
dolmadan değiştirmek isterken hangi hukuki gerekçeye
dayanıyorsunuz? İşleminiz doğru mudur?

6. Adalet Bakanlığının Uluslararası
Hukuk konusunda uzman, Ülkemizi Uluslararası toplantılarda
başarıyla temsil etmiş en az iki yabancı
dil bilen Hukukçuların görev yerlerinin değiştirilmesi
sonucu Ülkemizi Avrupa Topluluğu ve diğer Uluslararası
kuruluş ve toplantılarda nasıl temsil etmeyi
düşünüyorsunuz?

7. Uluslararası saygınlığımız,
güvenliğimiz ve sorumluluklarımız açısından
önemli konularda, Taşrada bile uzun süre görev
yapmamış Hâkimlik kıdemi dahi az, 1-2
yıllık Hâkimlerin atanmasının
hesaplandığı doğru mudur?

T.C.

Devlet Bakanlığı

Sayı : B. 02. 0. 0010/0/1044 11.11.1996

Türkiye Büyük Millet Meclisi Başkanlığına

İlgi : a) TBMM Başkanlığının
10.10.1996 tarih ve A.01.0.GNS.0.10.00.02/7/1349-3455/9582 sayılı
yazısı.

b) Başbakanlık Kan. ve Kar. Gen. Müd.'nün
11.10.1996 tarih ve B. 02. 0. KKG/106-376-24/4094 sayılı
yazısı.

İstanbul Milletvekili Sayın Mehmet Cevdet Selvi'nin,
Sayın Başbakanımıza tevcih ettiği
Sayın Başbakanımızın da kendileri
adına Bakanlığım koordinatörlüğünde
cevaplandırılmasını istediği 7/1349
Esas No.lu yazılı soru önergesi ile ilgili
olarak, Adalet Bakanlığı ile Çalışma
ve Sosyal Güvenlik Bakanlığından alınan
cevabî yazılar ekte sunulmuştur.

Denizcilik Müsteşarlığı ile ilgili
soruya cevap alındığında ayrıca
gönderilecektir.

Bilgilerinizi ve gereğini arz ederim.

Lütfü Esengün

Devlet Bakanı

T.C.

Adalet Bakanlığı 7.11.1996

Bakan

1303

Devlet Bakanlığına

(Sn. Lütfü Esengün)

İlgi: 18/10/1996 tarihli ve B.02.0.0010/00725 sayılı
yazınız.

İlgi yazınız ve ekinde alınan İstanbul
Milletvekili Mehmet Cevdet Selvi'nin Sayın Başbakan'a
yönelttiği ve Bakanlığınız koordinatörlüğünde
cevaplandırılması tensip olunan 7/1349 Esas
nolu yazılı soru önergesi incelendi.

Soru önergesine konu olan Uluslararası Hukuk ve Dış
İlişkiler Genel Müdürü ve Genel Müdür
Yardımcılığına vekalet edenler,
Uluslararası Hukuk konusunda uzman, çok iyi derecede
yabancı dil bilen ve daha önce yurt dışında
mesleki araştırma yapmak üzere Bakanlıkça
görevlendirilmiş olup, Genel Müdür İsviçre'de
doktora yaparak Hukuk Doktoru unvanı almıştır.

Genel Müdür ve Yardımcıları Ülkemizi
ve Bakanlığımızı Avrupa Topluluğu
ve diğer uluslararası kuruluş ve toplantılarda
temsil edecek bilgi ve mesleki tecrübeye sahip personeldir.

Bakanlığım Merkez Teşkilatına tetkik
hâkimi ataması, 2802 sayılı Hâkimler
ve Savcılar Kanununun 37 nci maddesinde düzenlenmiş
olup, buna göre Bakanlık tetkik hâkimliğine,
hâkimlik ve savcılık mesleğinde fiilen
en az 5 yıl görev yapmış ve üstün
başarısı ile Bakanlık hizmetlerinde
yararlı olacağı anlaşılmış
bulunanlar arasından muvafakatları alınanların
atamaları yapılmakta, 5 yıldan az hizmeti
olanlar ise yetkili olarak görevlendirilmektedir.

Bilgilerinize arz ederim.

Şevket Kazan

Adalet Bakan

T.C.

Çalışma Ve Sosyal Güvenlik Bakanlığı

Sosyal Güvenlik Kuruluşları Genel Müdürlüğü

Sayı : B.13.0.SGK-0-13-00-01/6579-27998 4.11.1996

Konu : Yazılı Soru Önergesi

Devlet Bakanlığına

(Sn. Lütfü Esengün)

İlgi : 18.10.1996 tarih ve B.02.0.0010/00725 sayılı
yazınız.

İstanbul Milletvekili Mehmet Cevdet Selvi tarafından
Sayın Başbakanımıza tevcih edilen 7/1349
Esas No'lu yazılı soru önergesinde yer alan
Bakanlığımıza ilişkin hususlar
incelenmiştir.

Bugün Hükümette bulunmamız sebebiyle, Sosyal
Sigortalar Kurumunun akılcı, isabetli, etkili ve
verimli bir şekilde yönetilebilmesi, maalesef yoğun
mağduriyetlere ve şikâyetlere sebep olan Kurum
hizmetlerinin iyileştirilmesi ve halkımızın
ihtiyaçlarına en iyi biçimde cevap verilebilmesi
sorumluluğunu taşımaktayız.

Bu sorumluluğun gereği olan bir takım tasarruflarda
bulunmak, Anayasa, kanun, tüzük ve yönetmeliklerin
idaremize tanıdığı bir yetki olduğu
gibi, aynı zamanda ihmal edilmemesi gereken bir görevdir.

Takdir edilir ki, yönetim kademesinde bulunan kişilerin
başarısı, verilen hizmetlerin niteliği
ile ölçülmelidir. Sosyal Sigortalar Kurumunun
hizmetlerinden sigortalılarımız ve aile fertlerinin
ne ölçüde memnun olduğu ise tüm kamuoyunun
malumudur. Dolayısıyla, görevden alınmak
istenen yöneticilerin başarısından da
söz etmek mümkün değildir.

Sosyal Sigortalar Kurumu Genel Müdürlüğü
Personel Dairesi Başkanlığı görevine
getirilen Naci Ünal, dört yıllık yüksekokul
mezunu olup, 1980 yılından bu yana Kurum bünyesinde
görev yapmaktadır. Sözkonusu tarihte Sosyal Sigortalar
Kurumu Genel Müdürlüğü Personel Dairesi
Başkanlığına memur olarak atanan Naci
Ünal, aynı Dairede şef yardımcısı,
şef, şube müdürü olarak görev
yapmış bulunmaktadır. Adıgeçen
1992 yılından itibaren Sosyal Sigortalar Kurumu
Ankara Sigorta Müdürlüğünde müdür
yardımcısı olarak çalışmıştır.

Bu itibarla, Personel Dairesi Başkanlığı
gibi bir görev için her türlü kanuni şartları,
bilgi ve deneyimi taşımaktadır.

Diğer taraftan; Sosyal Sigortalar Kurumu Yönetim Kurulu'na
geçmişte atanmış bulunan iki üye,
ilgili Kanunda öngörülen şartları
taşımaktadır. Nitekim, 4792 sayılı
Sosyal Sigortalar Kurumu Kanunu'nun 19 uncu maddesinde, "Çalışma
ve Sosyal Güvenlik ile Devlet Bakanlıklarınca
atanacak üyelerin sigorta, hukuk, tıp, sağlık
idaresi, mühendislik, maliye veya ekonomi konularından
birinde yetkili kimseler olması şarttır."
hükmü yer almaktadır. Geçmişte sendikacılık
yapmış olmalarının, bu alanlarda yetkili
olmaları anlamına gelmeyeceği açık
olan söz konusu iki Yönetim Kurulu üyesinin, bu
göreve atanmaları tamamen Kanuna aykırı
bulunmaktadır.

Ayrıca, bahsi geçen Yönetim Kurulu üyeleri
seçimle göreve gelmiş olmayıp, yine bir
siyasi iktidar tarafından atanmışlardır.
Yakın geçmişte ise, bir sosyal demokrat partinin
iktidar ortaklığında, Sosyal Sigortalar Kurumu
Yönetim Kurulu'nda seçimle işbaşına
gelmiş bir üye görevden uzaklaştırılarak,
açıkça özerklik anlayışı
ihlal edilmiştir.

Açıklandığı üzere; konuyla
ilgili Bakanlığımız tasarrufları
hukuka uygun olup, aynı zamanda kanunların yüklediği
sorumluluk ve görevlerin tabii bir gereğidir.

Bilgilerinize arz ederim.

Necati Çelik

Çalışma ve Sosyal Güvenlik Bakan

9. - İstanbul Milletvekili Bülent Akarcalı'nın,
doğalgaz abone ücretlerine ve Alfagaz Şirketine
ilişkin Başbakandan sorusu ve Devlet Bakanı
Lütfü Esengün'ün yazılı cevabı
(7/1414)

Türkiye Büyük Millet Meclisi Başkanlığına

Aşağıdaki sorularımın Başbakan
Sayın Necmettin Erbakan tarafından yazılı
olarak cevaplandırılmasını arz ederim.

Bülent Akarcalı

İstanbul

Ankaralı vatandaşlarımız 1990'da 30
bin TL ödedikleri doğalgaz aboneliği için
bugün 300$ ödemek durumunda bırakılmaktadırlar.

1) Abonelik ücreti 30 bin TL'den 300$'a hangi nedenle yükseltilmiştir?

2) TL'nın resmi para olduğu bir ülkede $ üzerinden
fiyat belirlemek doğru mudur?

3) Bu hayat koşullarında zaten doğalgaz sayacı
olan vatandaşlarımız da 300 $ ödeyerek
sayaçlarını değiştirmeye neden
zorlanmaktadırlar?

4) Sayaçları üreten tekel konumundaki ALFAGAZ
şirketinin yerel seçimlerden sonra kurulmasıyla,
Büyükşehir Belediyesi'nin kartlı sayaç
uygulamasını 1.5 yıl önce başlatması
arasında bir bağlantı var mıdır?

T.C.

Devlet Bakanlığı

Sayı : B.02.0.0010/01047 11.11.1996

Türkiye Büyük Millet Meclisi Başkanlığına

İlgi a) TBMM Başkanlığının
10.10.1996 tarih ve A.01.0.GNS.0.10.00.02-7/1414-3588/10122 sayılı
yazısı.

b) Başbakanlık Kan. ve Kar. Gen. Müd.'nün
15.10.1996 tarih ve B.02.0.KKG/106-380-9/4160 sayılı
yazısı.

İstanbul Milletvekili Sayın Bülent Akarcalı'nın;
Sayın Başbakanımıza tevcih ettiği
ve Sayın Başbakanımızın da kendileri
adına Bakanlığım koordinatörlüğünde
cevaplandırılması istenilen ilgi (b) yazı
ekindeki yazılı soru önergesi cevabı
ekte sunulmuştur.

Bilgilerinizi ve gereğini arz ederim.

Lütfü Esengün

Devlet Bakanı

T.C.

Ankara Büyükşehir Belediyesi

Yazı İşleri Ve Kararlar Daire Başkanlığı
4.11.1996

Kısım : 06.BBB.13.02/6878

Devlet Bakanlığına

İlgi : 21.10.1996 gün ve B.02.0.0010/00796 sayılı
yazınız.

İlgi yazınız ekindeki İstanbul Milletvekili
Bülent Akarcalı'nın soru önergesine ilişkin
cevaplarımız ekte gönderilmektedir.

Gereğini arz ederim.

İ.Melih Gökçek

Büyükşehir Belediye Başkanı

Cevaplar :

1. Ankara Doğalgazın kullandığı ilk
şehir olduğundan Doğalgazı teşvik mahiyetinde
abonelik ücreti sembolik alınmaktaydı.

İstanbul ve Bursa illeri daha sonraki yıllarda doğalgaz
kullanmaya başladıklarından abonelik ücretleri
başından beri alımaktadır. Ankara'nın
yeni fiyatları İstanbul ve Bursa'ya göre daha
düşük tutulmuştur. 300 $ uygulamasına
yeni geçilmiştir. Bu 300 $ bağlantı ve
kartlı sayaç bedelidir.

2. Rusya'dan dolarla temin edilen doğalgazın fiyatlarının
dolarla belirlenmesi doğrudur.

3. Sayaç değiştirme diye bir husus söz konusu
değildir.

Sadece yeni abonelere Elektronik kartlı ön ödemeli
sayaçlar takılmaktadır. Eski abonelerin kendi
müracatları olduğu taktirde takılmaktadır.

4. Herhangi bir bağlantı yoktur. Ankara'da ön
ödemeli elektronik kartlı sayaçlara geçiş
hazırlığı 1993 yılında
Sayın Karayalçın döneminde başlamıştır.
Bu konuda 18.8.1993 tarihinde TESTAŞ tarafından bir
rapor hazırlanmıştır.

EGO Genel Müdürlüğünce 27.9.1994 tarihinde
10 000 adetlik sayaç ihalesine gazete ilanı verilerek
çıkılmıştır. İhaleye;

1. Reysan Elk. Müh. ve Tic.A.Ş.

2. Alfagaz Elk.Ölç.Alt.veSan.Tic.Ltd.Şti.

3. Valf Sanayi A.Ş.

4. Betagaz

5. Gazal firmaları teklif vermişlerdir.

Yapılan ihalelere katılan firma sayılarıda
göstermektedir ki bu konuda Alfagaz tekel değildir.

10. - Tekirdağ Milletvekili Bayram Fırat Dayanıklı'nın,
Çerkezköy SSK Hastanesine bir anestezist doktor atanmama
nedenine ilişkin sorusu ve Çalışma ve
Sosyal Güvenlik Bakanı Necati Çelik'in yazılı
cevabı (7/1423) 2.10.1996

Türkiye Büyük Millet Meclisi Başkanlığına

Aşağıdaki sorularımın Çalışma
ve Sosyal Güvenlik Bakanı Sayın Necati Çelik
tarafından yazılı olarak yanıtlanmasını
saygılarımla arz ederim.

Çerkezköy SSK hastanesinde "narkoz teknisyeni"
olmadığı için son iki ayda ameliyat yapılamadığı
konusunda şikâyetler gelmektedir. SSK primlerini düzenli
ödeyen vatandaşlarımız maalesef hizmet
alamamaktadırlar.

Bu konunun çözümü için ne yapılmaktadır?

Bu sağlık kuruluşuna bir anestezist doktor ataması
neden yapılmamaktadır?

Dr. B. Fırat Dayanıklı

Tekirdağ

T.C.

Çalışma ve Sosyal Güvenlik Bakanlığı

Sosyal Güvenlik Kuruluşları Genel

Müdürlüğü 8.11.1996

Sayı : B.13.0.SGK-0-13-00-01/6751-28923

Konu : Yazılı soru önergesi

Türkiye Büyük Millet Meclisi Başkanlığına

İlgi : 10.10.1996 tarih ve A.01.0.GNS.0.10.00.02-3698 sayılı
yazısı.

Tekirdağ Milletvekili Bayram Fırat Dayanıklı
tarafından hazırlanan Sosyal Sigortalar Kurumu Çerkezköy
Hastanesine bir anestezist doktor atanmama nedenine ilişkin
yazılı soru önergesi Bakanlığımca
incelenmiştir.

Sosyal Sigortalar Kurumu Lüleburgaz Hastanesinde sağlık
teknisyeni (anestezi) kadrosunda görev yapan Adem Kaya anılan
hastanede geçici olarak 3 ay süre ile görevlendirilmiştir.
Ayrıca Sosyal Sigortalar Kurumu idarî ve sağlık
tesislerinin bu tür personel ihtiyacının karşılanmasını
teminen Başbakanlık nezdinde girişimlere başlanılmış
olup, sonuç alındığında gerekli
atama yapılacağı gibi, Kurum içi personelden
de uygun talep olması halinde sağlık teknisyeni
ve uzman tabip ihtiyacının giderilmesine çalışılacaktır.

Bilgilerinize arz ederim.

Necati Çelik

Çalışma ve Sosyal Güvenlik

Bakanı

11. - Aydın Milletvekili Fatih Atay'ın, Kuşadası'nda
yaşanan tabiî afette zarar gören esnafın
zararının karşılanması için
alınacak tedbirlere ilişkin Başbakandan sorusu
ve Bayındırlık ve İskân Bakanı
Cevat Ayhan'ın yazılı cevabı (7/1448)

Türkiye Büyük Millet Meclisi Başkanlığına

Aşağıdaki sorularımın Başbakan
tarafından yazılı olarak yanıtlanmasının
sağlanmasını saygılarımla arz
ederim.

Fatih Atay

Aydın

1. Kuşadası'nda geçtiğimiz ay meydana
gelen sel felaketinde yurttaşlarımız mağdur
durumda kalmıştır. Sel felaketi özellikle
Kuşadası'nda çok sayıda iş yerini
tahrip etmiştir. Bundan dolayı yoğun bir tamir
ve bakım masrafı ile karşılaşan
esnaf zor durumda kalmıştır.

Buradaki esnafın bu durumu gözönüne alınarak
bunların banka borçlarının bir süre
için ertelenmesi ekonomik rasyonalite gereğidir. Eğer
esnafın durumunu tekrar düzelteceği bir zamana
kadar banka borçları ertelenmezse iflaslar görülebilir
ya da tefecilere bulunmaz fırsat doğar. Devletin vatandaşını
bu sonuçtan, önceden koruması ve banka borçlarının
ertelenmesi gerekmez mi? Bu konuda hükümetin aldığı
tedbirler nelerdir?

2. Vergi toplamadaki birincil amaç devletin, vatandaşın
ihtiyaçlarını karşılamasıdır.
Kuşadası esnafının geçici bir
süre, zararlarını giderinceye kadar, vergi
ödemelerinin geciktirilmesi onların ihtiyacının
karşılanmasının en iyi yolu değil
midir? Bu konuda hükümetin aldığı
tedbirler nelerdir?

3. Kuşadası gibi dünyaca bilinen bir turizm
cennetinin böyle bir doğal afete karşı tümüyle
tedbirsiz olduğunu gördük. Bu tip yerlerin, benzer
doğal afetlere ve yangınlara karşı önceden
koruma altına alınması gerekmez mi?

T.C.

Bayındırlık ve İskân Bakanlığı

Basın ve Halkla İlişkiler Müşavirliği

Sayı : B.09.BHİ.0.00.00.25/2-A/7724 11.11.1996

Konu : Aydın Milletvekili Fatih Atay'ın yazılı
soru önergesi.

Türkiye Büyük Millet Meclisi Başkanlığına

İlgi : a) T.B.M.M.'nin 16.10.1996 gün ve A.01.0.GNS.0.10.00.02-7/1448-3673/10322
sayılı yazısı.

b) Başbakanlığın 23.10.1996 gün ve
B.02.0.KKG/106-384-3/4222 sayılı yazısı.

c) Devlet Bakanlığının 4.11.1996 gün
ve B.02.0.0010/00885 sayılı yazısı.

İlgi (a) ve (b) yazılar gereğince; ilgi (c)
yazı ekinde alınan, Aydın Milletvekili Fatih
Atay'ın Başbakan'a yönelttiği yazılı
soru önergesi incelenmiş ve Bakanlığımızla
ilgili hususlar aşağıda belirtilmiştir.

Aydın İli ve çevresinde meydana gelen, ancak
Kuşadası İlçesinde daha hissedilir
şekilde yaşanan su baskını olayı
konut ve işyerlerinde herhangi bir hasara neden olmamıştır.

Söz konusu olay genel hayata da etkili olmadığından,
7269 sayılı Kanun kapsamına girmemektedir.

Konunun 4123-4133 sayılı Kanunlar gereği incelenmesi
için İller Bankası Genel Müdürlüğüne
talimat verilmiş ve Bankadan gelen cevaba göre;

6-7-8 Eylül 1996 tarihlerinde meydana gelen rüzgâr
ve yağıştan sonra, İller Bankası
3 üncü Bölge (İzmir) Müdürlüğü
ile Kuşadası Belediyesi temsilcilerinin iştirakiyle
9 Eylül 1996 tarihinde yapılan hasar tespit tutanağında
kanalizasyon ve diğer alt yapıların hasar görmediği
belirtilmiş olup, Belediyesinin 1996 yılı
gelir payı 74 800 000 000 TL. dir.

Bilgi ve gereğini arz ederim.

Cevat Ayhan

Bayındırlık ve İskân Bakanı

12. - Manisa Milletvekili Hasan Gülay'ın, Manisa-Salihli-Durasıllı
Beldesinde meydana gelen dolu afetinden zarar gören üreticilere
ilişkin sorusu ve Tarım ve Köyişleri Bakanı
Musa Demirci'nin yazılı cevabı (7/1502)

Türkiye Büyük Millet Meclisi Başkanlığına

Aşağıdaki sorularımın Tarım
ve Köyişleri Bakanı tarafından yazılı
olarak cevaplandırılmasını arz ederim.

Saygılarımla. 10.10.1996

Hasan Gülay

Manisa

Manisa İli-Salihli İlçesine bağlı
Durasıllı beldesinde 3 Ağustos 1996 tarihinde
aşırı yağmur ve dolu şeklinde tabiî
afet olmuş, tarım ürünleri de aşırı
zarar görmüştür. Üretici çok
zor durumdadır.

Sorular :

1. Zarar tespit çalışması yapılmış
mıdır? Yaptırılmış mıdır?

2. Üreticinin 1996 yılı bankalara olan borçlarını
ertelemeyi düşünüyor musunuz?

3. Üreticiye ekonomik olarak yardım etmeyi düşünüyor
musunuz?

T.C.

Tarım ve Köyişleri Bakanlığı

Araştırma Planlama ve Koordinasyon

Kurulu Başkanlığı 12.11.1996

Sayı : KDD,BŞV.2.01-2778/75132

Konu : Soru önergesi

Türkiye Büyük Millet Meclisi Başkanlığına

İlgi : 17.10.1996 tarih ve 7/1502-3715/10383 sayılı
yazınız.

İlgide kayıtlı yazınız ekindeki
Manisa Milletvekili Sayın Hasan Gülay'a ait yazılı
soru önergesi incelenmiş olup konu ile ilgili Bakanlığımız
görüşü aşağıda belirtilmiştir.

Manisa İli, Salihli İlçesine bağlı
Durasıllı Beldesinde hasar mahallinde gerekli incelemeler
yapılmış olup, hasarın % 40'ın
altında olması nedeniyle herhangi bir işlem
yapılamamıştır. Durum çiftçilere
izah edilmiş ve bunun üzerine çiftçiler
müracaatlarından vazgeçmişlerdir.

Bilgilerinize arz ederim.

Musa Demirci

Tarım ve Köyişleri Bakanı

13. - Nevşehir Milletvekili Mehmet Elkatmış'ın,
Yatırımları ve Döviz Kazandırıcı
Hizmetleri Teşvik Fonundan verilen kredilere ilişkin
Başbakandan sorusu ve Devlet Bakanı Lütfü
Esengün'ün yazılı cevabı (7/1506)

Türkiye Büyük Millet Meclisi Başkanlığına

Aşağıdaki sorularımın Başbakan
tarafından yazılı olarak cevaplandırılması
için gereğini saygı ile arz ederim. 5.3.1996

Mehmet Elkatmış

Nevşehir

Sorular :

1. Yatırımları ve Döviz kazandırıcı
Hizmetleri Teşvik Fonundan 1992-1993-1994 ve 1995 yıllarında
hangi hakiki ve tüzelkişi, kurum ve kuruluşlara
ne miktar kredi verilmiştir?

2. Bu fonun KİT Komisyonundaki denetimi sırasında
ve denetimden sonra KİT Komisyonu üyesi olarak defalarca
yukarıda 1'deki soruları sorduğum halde bugüne
kadar maalesef cevap alamadım. Fon yöneticilerinin
bu saygısız hareketleri demokrasi ile parlamento
geleneklerine uygunmudur? Acaba fon yöneticileri neden bu
bilgileri kendilerini denetleyen bir KİT komisyonu üyesine
dahi vermemekte direnmektedir?Bu beyanımı bir ihbar
kabul ederek fon yöneticileri hakkında soruşturma
açtırmayı düşünüyor
musunuz? Şayet düşünmüyorsanız
bir kamu görevlisinin bir milletvekilinin usulüne uygun
ve resmen istediği bir bilgiyi vermeyen veya KİT Komisyonu
denetiminde komisyon üyesinin denetim sırasında
sorduğu suallere "bilahare yazılı cevap
vereceğim" deyipde yıllardır bu cevabı
vermeyen kamu görevlisinin bu hareketi doğru mudur?

T.C.

Devlet Bakanlığı

Sayı : B.02.0.0010/01053 11.11.1996

Türkiye Büyük Millet Meclisi Başkanlığına

İlgi : a) TBMM 21.10.1996 tarih ve A.01.0.GNS.0.10.00.02-3865
sayılı yazısı.

b) Başbakanlık Kan. ve Kar. Gen. Müd.'nün
23.10.1996 tarih ve B.02.0.KKG/106-4226 sayılı yazısı.

Nevşehir Milletvekili Sayın Mehmet Elkatmış'ın;
dönemin Başbakanına tevcih ettiği, Yatırımların
ve Döviz Kazandırıcı Hizmetleri Teşvik
Fonundan verilen kredilere ilişkin, 6/172-721/1660 Esas
ve Evrak kayıt nolu ve 7/1506 Esas nolu soru önergesi
cevabı ekte sunulmuştur.

Bilgilerinizi ve gereğini arz ederim.

Lütfü Esengün

Devlet Bakanı

T.C.

Başbakanlık

Hazine Müsteşarlığı

Sayı : TUGM/30782 7.11.1996

Konu : Nevşehir Milletvekili Mehmet Elkatmış'ın
soru önergesi.

Sayın Lütfü Esengün

Devlet Bakanı

İlgi : Devlet Bakanlığı Makamının
25.10.1996 tarih ve 00913 sayılı yazısı.

Kamu İktisadî Teşebbüsleri Komisyonu Üyesi
Nevşehir Milletvekili Sayın Mehmet Elkatmış'ın
Müsteşarlığımızca cevaplandırılmasını
istediği soruları içeren açıklamalar
aşağıda maddeler halinde cevaplandırılmıştır.

Soru : 1. Fondan 1992-1993-1994 ve 1995 yılları
içerisinde hangi özel ve tüzelkişilere
ne miktar ödeme yapıldığının
ayrı ayrı kişi ve firma isimleri de belirtilerek
verilmesi,

Cevap : 1. Yatırımları ve Döviz Kazandırıcı
Hizmetleri Teşvik Fonu kayıtlarındaki verilere
göre; 1992 yılında toplam 2 839 milyar TL.
1993 yılında toplam 5 731 milyar TL. 1994 yılında
toplam 8 164 milyar TL., 1995 yılında 12 233 milyar
TL., 1996 yılında da yazımız tarihi
itibariyle 12 201 Milyar TL. ödeme yapılmıştır.
Bu ödemeler ilgili Kararnameler gereği tamamen aracı
bankaların talepleri doğrultusunda yapıldığından
ödemelerle ilgili listelerin ise aracı bankalardan
temini ve bunların tedvini uzun zaman almaktadır.

Soru 2. Fon ödemeleri hangi kriterlere göre yapılmaktadır?

Cevap 2. : Fon ödemeleri; Yatırımları
ve Döviz Kazandırıcı Hizmetleri Teşvik
Fonu'na ait usul ve esasları belirleyen 92/2805, 93/4000
ve 94/6411 sayılı Bakanlar Kurulu Kararları
doğrultusunda aracı bankaların talepleri dikkate
alınarak, Müsteşarlık Makamınca
belirlenen sektörel ve bölgesel öncelikler doğrultusunda,
ilgili Bakan'ın Onayı ile yapılmaktadır.

Soru : 3. Fondan yapılan ödemelerin şartları
nedir?

Cevap : 3. Fon ödeme şartları ise yukarıda
belirtilen Karar'lara uygunluğu ve aracı bankaların
inceleme raporları doğrultusunda Müsteşarlığımız
Onayı ve ilgili Bakan'ın Olur'u gerekmektedir.

Soru : 4. Fondan alınan kredilerin ne kadar miktarı
geri dönmüştür? Karşılıksız,
hibe şeklinde kredi veya ödeme yapılmış
mıdır?

Cevap : 4. Fon Kaynaklı kredi geri dönüşleri,
aracı bankanın riski içerisinde ve mevzuatla
öngörülen vadelerde gerçekleşmektedir.
Buna göre, 1996 yılında yazımız
tarihi itibariyle ödenen kredilerin 2 003 milyar TL.'sı
fon hesabına geri dönmüştür.

Bilgilerinize arz olunur.

Ufuk Söylemez

Devlet Bakanı

1994 Yılı 1995 Yılı 1996Yılı

Total Total Total

DERM 107 035 000 000 DERM 152 807 288 000 DERM 4 000 000 000

DERT 101 530 000 000 DERT 315 596 939 488 DERT 263 118 046 063

FKK 3 643 895 142 562 FKK 5 811 780 336 216 FKK 4 318 203 998
440

KÜSA 92 888 470 000 KÜSA 118 541 970 000 KÜSA 5
750 000 000

KDFK 294 946 964 895 KDFK 335 301 864 684 KDFK 114 636 075 335

KKDP 2 015 627 262 250 KKDP 3 481 376 157 758 KKDP 4 192 368 403
415

KOBİ 91 216 706 255 KOBİ 70 393 637 341 KOBİ
-

MÜT 8 090 504 755 MÜT - MÜT 75 319 085 496

SA - SA - SA 13 700 000 000

TP 103 457 403 194 TP 490 383 498 733 TP 2 573 473 636 696

YKOBİ - YKOBİ - YKOBİ 5 190 250 000

YKT 570 293 190 800 YKT 727 688 649 700 YKT 567 756 823 200

ZKDP 615 972 644 879 ZKDP 729 932 407 987 ZKDP 67 889 728 529

Grand T 7 644 953 289 590 Gran 12 233 802 749 907 Grand 12 201
406 047 173

DERM Dericiler Menemen

DERT Dericiler Tuzla

FKK Fon kaynaklı kredi

KÜSA Kültür ve sanat projeleri

KDFK Kaynak Kullanımını Destekleme Fonu kaynaklı
kredi

KKDP Kaynak kullanımını destekleme primi

KOBİ Küçük ve orta ölçekli
işletmeler

TP Teşvik primi

YKT Yarım kalmış turizm yatırımları

ZKDP T.C. Ziraat Bankası kaynak kullanımını
destekleme primi

Karapara Aklanmasının Önlenmesi ile Uyuşturucu
Maddelerin Murakebesi Hakkında Kanuna, Devlet Memurları
Kanununa ve Maliye Bakanlığının Teşkilat
ve Görevleri Hakkında Kanun Hükmünde Kararnameye
Bazı Maddeler Eklenmesi Hakkında Kanun Tasarısına
Verilen Oyların Sonucu :

Kabul edilmiştir.

Üye Sayısı : 550

Kullanılan Oy : 250

Kabul Edenler : 247

Reddedenler : -

Çekinser : 1

Mükerrer : 2

Geçersiz Oylar : -

Oya Katılmayanlar : 302

Açık Üyelikler : -

(Kabul Edenler)

ADANA

Yakup Budak

Mehmet Büyükyılmaz

Sıtkı Cengil

İ. Cevher Cevheri

M. Halit Dağlı

Tuncay Karaytuğ

Mustafa Küpeli

İbrahim Ertan Yülek

ADIYAMAN

Ahmet Çelik

AFYON

İsmet Attila

Osman Hazer

AKSARAY

Murtaza Özkanlı

Sadi Somuncuoğlu

AMASYA

Cemallettin Lafcı

ANKARA

İlhan Aküzüm

Saffet Arıkan Bedük

Gökhan Çapoğlu

Cemil Çiçek

Ömer Ekinci

Mehmet Gölhan

Önder Sav

Ahmet Tekdal

Aydın Tümen

Rıza Ulucak

Ersönmez Yarbay

ANTALYA

Osman Berberoğlu

Bekir Kumbul

Yusuf Öztop

Metin Şahin

ARDAHAN

Saffet Kaya

AYDIN

M. Fatih Atay

Ali Rıza Gönül

Nahit Menteşe

Sema Pişkinsüt

Muhammet Polat

İsmet Sezgin

BALIKESİR

Abdülbaki Ataç

Ahmet Bilgiç

Tamer Kanber

Mustafa Güven Karahan

İ. Önder Kırlı

İsmail Özgün

BARTIN

Zeki Çakan

Cafer Tufan Yazıcıoğlu

BATMAN

Musa Okçu

BAYBURT

Suat Pamukçu

BİLECİK

Bahattin Şeker

BİNGÖL

Hüsamettin Korkutata

BİTLİS

Zeki Engezen

BOLU

Avni Akyol

Feti Görür

Necmi Hoşver

Mustafa Karslıoğlu

Mustafa Yünlüoğlu

BURDUR

Kazım Üstüner

BURSA

Yüksel Aksu

Cavit Çağlar

Hayati Korkmaz

Cemal Külahlı

Turhan Tayan

ÇANAKKALE

Hikmet Aydın

Mustafa Cumhur Ersümer

A. Hamdi Üçpınarlar

ÇANKIRI

Mete Bülgün

ÇORUM

Bekir Aksoy

Mehmet Aykaç

DENİZLİ

M. Kemal Aykurt

Hilmi Develi

Ramazan Yenidede

DİYARBAKIR

M. Salim Ensarioğlu

Sacit Günbey

Ömer Vehbi Hatipoğlu

Yakup Hatipoğlu

EDİRNE

Mustafa İlimen

ELAZIĞ

Ömer Naimi Barım

Hasan Belhan

Ahmet Cemil Tunç

ERZİNCAN

Tevhit Karakaya

Naci Terzi

ERZURUM

Lütfü Esengün

İsmail Köse

Aslan Polat

Şinasi Yavuz

ESKİŞEHİR

Necati Albay

Mustafa Balcılar

Demir Berberoğlu

İbrahim Yaşar Dedelek

Hanifi Demirkol

Mahmut Erdir

GAZİANTEP

Nurettin Aktaş

Kahraman Emmioğlu

Mehmet Bedri İncetahtacı

Ünal Yaşar

Mustafa Yılmaz

GİRESUN

Turhan Alçelik

GÜMÜŞHANE

Mahmut Oltan Sungurlu

HATAY

Süleyman Metin Kalkan

Nihat Matkap

Atilla Sav

Mehmet Sılay

IĞDIR

Adil Aşırım

Şamil Ayrım

ISPARTA

A. Aykon Doğan

Mustafa Köylü

Halil Yıldız

İÇEL

Oya Araslı

Mehmet Emin Aydınbaş

Saffet Benli

Abdülbaki Gökçel

Ayfer Yılmaz

İSTANBUL

Ziya Aktaş

Yıldırım Aktuna

Tayyar Altıkulaç

Ahat Andican

Refik Aras

Azmi Ateş

Mehmet Aydın

Gürcan Dağdaş

Halit Dumankaya

Süleyman Arif Emre

Ekrem Erdem

Algan Hacaloğlu

İsmail Kahraman

Hüseyin Kansu

M. Cavit Kavak

Ahmet Güryüz Ketenci

Göksal Küçükali

Ali Oğuz

H. Hüsamettin Özkan

Mehmet Ali Şahin

Zekeriya Temizel

Ali Topuz

Osman Yumakoğulları

Bahattin Yücel

Namık Kemal Zeybek

İZMİR

Işın Çelebi

Hasan Denizkurdu

Sabri Ergül

Aydın Güven Gürkan

Birgen Keleş

Atilla Mutman

Işılay Saygın

Ufuk Söylemez

Sabri Tekir

Zerrin Yeniceli

İsmail Yılmaz

KAHRAMANMARAŞ

Avni Doğan

Ahmet Dökülmez

Mustafa Kamalak

Mehmet Sağlam

Ali Şahin

KARABÜK

Hayrettin Dilekcan

KARAMAN

Abdullah Özbey

KARS

Sabri Güner

Zeki Karabayır

KASTAMONU

Fethi Acar

Haluk Yıldız

KAYSERİ

Memduh Büyükılıç

Abdullah Gül

Nurettin Kaldırımcı

Salih Kapusuz

İbrahim Yılmaz

KIRIKKALE

Kemal Albayrak

Hacı Filiz

Mikail Korkmaz

KIRŞEHİR

Cafer Güneş

KOCAELİ

Bülent Atasayan

Necati Çelik

İsmail Kalkandelen

Şevket Kazan

KONYA

Hüseyin Arı

Nezir Büyükcengiz

Remzi Çetin

Abdullah Gencer

Ali Günaydın

Teoman Rıza Güneri

Hasan Hüseyin Öz

Mustafa Ünaldı

Lütfi Yalman

Mehmet Ali Yavuz

KÜTAHYA

Ahmet Derin

Metin Perli

MALATYA

Oğuzhan Asiltürk

Yaşarn Canbay

Fikret Karabekmez

M. Recai Kutan

MANİSA

Bülent Arınç

Hasan Gülay

Yahya Uslu

Cihan Yazar

MARDİN

Fehim Adak

Ömer Ertaş

Hüseyin Yıldız

MUĞLA

Zeki Çakıroğlu

Enis Yalım Erez

MUŞ

Nedim İlci

Sabahattin Yıldız

NİĞDE

Doğan Baran

Akın Gönen

Mehmet Salih Katırcıoğlu

ORDU

Hüseyin Olgun Akın

İhsan Çabuk

RİZE

Ahmet Kabil

Şevki Yılmaz

SAKARYA

Teoman Akgür

Nezir Aydın

Cevat Ayhan

Nevzat Ercan

SAMSUN

Ahmet Demircan

Ayhan Gürel

Yalçın Gürtan

Nafiz Kurt

Biltekin Özdemir

Latif Öztek

SİİRT

Ahmet Nurettin Aydın

Mehmet Emin Aydın

SİVAS

Musa Demirci

Temel Karamollaoğlu

Abdüllatif Şener

ŞANLIURFA

Necmettin Cevheri

İbrahim Halil Çelik

Ahmet Karavar

Abdülkadir Öncel

M. Fevzi Şıhanlıoğlu

ŞIRNAK

Mehmet Salih Yıldırım

TEKİRDAĞ

Bayram Fırat Dayanıklı

TOKAT

Abdullah Arslan

Ali Şevki Erek

Bekir Sobacı

Şahin Ulusoy

TRABZON

Yusuf Bahadır

Kemalettin Göktaş

Şeref Malkoç

İsmail İlhan Sungur

UŞAK

Mehmet Yaşar Ünal

VAN

Maliki Ejder Arvas

Mustafa Bayram

Ferhullah Erbaş

Şaban Şevli

YALOVA

Cevdet Aydın

YOZGAT

İlyas Arslan

Yusuf Bacanlı

Abdullah Örnek

ZONGULDAK

Veysel Atasoy

Necmettin Aydın

Ömer Barutçu

Tahsin Boray Baycık

ADANA

Cevdet Akçalı

Uğur Aksöz

İmren Aykut

İbrahim Yavuz Bildik

M. Ali Bilici

Erol Çevikçe

Veli Andaç Durak (İ.A.)

Orhan Kavuncu

Arif Sezer

ADIYAMAN

Mahmut Nedim Bilgiç

Mahmut Bozkurt

(Çekimser)

İSTANBUL

Emin Kul

(Oya Katılmayanlar)

Ahmet Doğan

Celal Topkan

AFYON

Sait Açba

H. İbrahim Özsoy

Yaman Törüner

Kubilay Uygun

Nuri Yabuz

AĞRI

M. Sıddık Altay

Cemil Erhan

Yaşar Eryılmaz

Celal Esin

M. Ziyattin Tokar (B.)

AKSARAY

Mehmet Altınsoy (B.)

Nevzat Köse

AMASYA

Aslan Ali Hatipoğlu

Ahmet İyimaya

Haydar Oymak

ANKARA

Nejat Arseven

Yılmaz Ateş

Ahmet Bilge

Hasan Hüseyin Ceylan

Ali Dinçer

Mehmet Ekici

Eşref Erdem

Ünal Erkan

Agah Oktay Güner

Halis Uluç Gürkan (Bşk. V.)

Şaban Karataş

İrfan Köksalan

M. Seyfi Oktay

Mehmet Sağdıç

Yücel Seçkiner (İ. A.)

İlker Tuncay

Hikmet Uluğbay

ANTALYA

Deniz Baykal

Arif Ahmet Denizolgun

Hayri Doğan

Emre Gönensay

İbrahim Gürdal

Sami Küçükbaşkan

ARDAHAN

İsmet Atalay

ARTVİN

Metin Arifağaoğlu

Hasan Ekinci

Süleyman Hatinoğlu

AYDIN

Cengiz Altınkaya

Yüksel Yalova

BALIKESİR

Safa Giray

Hüsnü Sıvalıoğlu

İlyas Yılmazyıldız

BARTIN

Köksal Toptan

BATMAN

Alaattin Sever Aydın

Ataullah Hamidi

Faris Özdemir

BAYBURT

Ülkü Güney

BİLECİK

Şerif Çim

BİNGÖL

Kazım Ataoğlu

Mahmut Sönmez

BİTLİS

Edip Safder Gaydalı

Kâmran İnan

Abdulhaluk Mutlu

BOLU

Abbas İnceayan

BURDUR

Mustafa Çiloğlu

Yusuf Ekinci

BURSA

Ali Rahmi Beyreli

Abdülkadir Cenkçiler

Mehmet Altan Karapaşaoğlu

İlhan Kesici

Feridun Pehlivan

Ali Osman Sönmez

Yahya Şimşek

Ertuğrul Yalçınbayır

İbrahim Yazıcı

ÇANAKKALE

Ahmet Küçük

Nevfel Şahin

ÇANKIRI

İsmail Coşar

Ahmet Uyanık

ÇORUM

Hasan Çağlayan

Zülfikar Gazi

Yasin Hatiboğlu (Bşk. V.)

Ali Haydar Şahin

DENİZLİ

Mehmet Gözlükaya

Adnan Keskin

Hasan Korkmazcan (Bşk. V.)

Haluk Müftüler

DİYARBAKIR

Abdülkadir Aksu

Muzaffer Arslan

Ferit Bora

Seyyit Haşim Haşimi

Sebgetullah Seydaoğlu

Salih Sümer

EDİRNE

Ümran Akkan

Evren Bulut

Erdal Kesebir

ELAZIĞ

Mehmet Ağar

Cihan Paçacı

ERZİNCAN

Mustafa Kul

Mustafa Yıldız

ERZURUM

Zeki Ertugay

Abdulilah Fırat

Necati Güllülü

Ömer Özyılmaz

GAZİANTEP

Mehmet Batallı

Hikmet Çetin

Ali Ilıksoy

Mustafa R. Taşar

GİRESUN

Burhan Kara

Yavuz Köymen

Ergun Özdemir

Rasim Zaimoğlu

GÜMÜŞHANE

Lütfi Doğan

HAKKÂRİ

Naim Geylani

Mustafa Zeydan

HATAY

Abdulkadir Akgöl

Fuat Çay

Ali Günay

Levent Mıstıkoğlu

Ali Uyar

Hüseyin Yayla

ISPARTA

Ömer Bilgin

Erkan Mumcu

İÇEL

Fevzi Arıcı

Halil Cin

Ali Er

Turhan Güven

D. Fikri Sağlar

Mustafa İstemihan Talay

Rüştü Kazım Yücelen

İSTANBUL

Bülent Akarcalı

Meral Akşener (B.)

Sedat Aloğlu

Mustafa Baş

Mukadder Başeğmez

Ali Coşkun

Nami Çağan

Tansu Çiller (B.)

H. Hüsnü Doğan

Büent Ecevit

Hasan Tekin Enerem

Mehmet Fuat Fırat

Metin Işık

Cefi Jozef Kamhi

Ercan Karakaş

Yılmaz Karakoyunlu

Osman Kılıç

Hayri Kozakçıoğlu

Mehmet Tahir Köse

Aydın Menderes

Necdet Menzir

Mehmet Moğultay

Yusuf Namoğlu

Altan Öymen

Korkut Özal

Ali Talip Özdemir

Yusuf Pamuk

Mehmet Cevdet Selvi

Mehmet Sevigen

Ahmet Tan

Güneş Taner

Bülent Tanla

Erdoğan Toprak

Şadan Tuzcu

Bahri Zengin

İZMİR

Veli Aksoy

Turhan Arınç

Ali Rıza Bodur

İ. Kaya Erdem

Şükrü Sina Gürel

Gencay Gürün

Mehmet Köstepen

Metin Öney

Ahmet Piriştina

Rüştü Saracoglu

Rıfat Serdaroğlu

Süha Tanık

Hakan Tartan

KAHRAMANMARAŞ

Esat Bütün

Hasan Dikici

Ali Doğan

KARABÜK

Şinasi Altıner

Erol Karan

KARAMAN

Zeki Ünal

Fikret Ünlü

KARS

Y. Selahattin Beyribey

Çetin Bilgir

KASTAMONU

Murat Başesgioğlu

Hadi Dilekçi

Nurhan Tekinel

KAYSERİ

İsmail Cem

Osman Çilsal

Ayvaz Gökdemir

Recep Kırış

KIRIKKALE

Recep Mızrak

KIRKLARELİ

İrfan Gürpınar

A. Sezal Özbek

Cemal Özbilen

Necdet Tekin

KIRŞEHİR

Mehmet Ali Altın

Ömer Demir

KİLİS

Mustafa Kemal Ateş

Doğan Güreş

KOCAELİ

Halil Çalık

Onur Kumbaracıbaşı

Osman Pepe

Hayrettin Uzun

Bekir Yurdagül

KONYA

Ahmet Alkan

Abdullah Turan Bilge

Veysel Candan

Necati Cetinkaya

Necmettin Erbakan (Başbakan)

Mehmet Keçeciler

KÜTAHYA

Mustafa Kalemli (Başkan)

Emin Karaa

İsmail Karakuyu

Mehmet Korkmaz

MALATYA

Miraç Akdoğan

Metin Emiroğlu

Ayhan Fırat

MANİSA

Abdullah Akarsu

Rıza Akçalı

Tevfik Diker

Ayseli Göksoy

Sümer Oral

Ekrem Pakdemirli

Erdoğan Yetenç

MARDİN

Muzaffer Arıkan

Süleyman Çelebi

Mahmut Duyan

MUĞLA

İrfettin Akar

Lale Aytaman

Mustafa Dedeoğlu

Fikret Uzunhasan

MUŞ

Necmettin Dede

Erkan Kemaloğlu

NEVŞEHİR

Abdülkadir Baş

Mehmet Elkatmış

Esat Kıratlıoğlu

NİĞDE

Ergun Özkan

ORDU

Mustafa Bahri Kibar

Nüjdat Koç

Mustafa Hasan Öz

Nabi Poyraz

Refaiddin Şahin

Şükrü Yürür

RİZE

Avni Kabaoğlu

Ahmet Mesut Yılmaz

SAKARYA

Ertuğrul Eryılmaz

Ahmet Neidim

Ersin Taranoğlu

SAMSUN

Cemal Alişan

İrfan Demiralp

Murat Karayalçın

Musa Uzunkaya

Adem Yıldız

SİİRT

Nizamettin Sevgili

SİNOP

Metin Bostancıoğlu

Kadir Bozkurt

Yaşar Topçu

SIVAS

Tahsin Irmak

Mahmut Işık

Nevzat Yanmaz

Muhsin Yazıcıoğlu

ŞANLIURFA

Sedat Edip Bucak

Seyit Eyyüpoğlu

Eyyüp Cenap Gülpınar

Zülfükar İzol

ŞIRNAK

Bayar Ökten

Mehmet Tatar

TEKİRDAĞ

Fevzi Aytekin

Nihan İlgün

Hasan Peker

Enis Sülün

TOKAT

Hanefi Çelik

Metin Gürdere

Ahmet Fevzi İnceöz

TRABZON

Eyüp Aşık

Ali Kemal Başaran

İbrahim Çebi

Hikmet Sami Türk

TUNCELİ

Kamer Genç (Bşk. V.)

Orhan Veli Yıldırım

UŞAK

Yıldırım Aktürk

Hasan Karakaya

VAN

Şerif Bedirhanoğlu

Mahmut Yılbaş

YALOVA

Yaşar Okuyan

YOZGAT

Kazım Arslan

Lutfullah Kayalar

İsmail Durak Ünlü

ZONGULDAK

Hasan Gemici

Osman Mümtaz Soysal

DİYARBAKIR

M. Salim Ensarioğlu (Kabul)

(Mükerrer Oylar)

ŞANLIURFA

Necmettin Cevheri (Kabul)

SIRA SAYISININ SONU 
        	
       	    



















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












