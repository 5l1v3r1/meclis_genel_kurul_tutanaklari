



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

53’üncü Birleşim
9 Ocak 2017 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- USUL HAKKINDA GÖRÜŞMELER
1.- Oturum Başkanı TBMM Başkan Vekili Ahmet
Aydın’ın talep olmasına rağmen gündem dış söz vermemesinin İç Tüzük hükümlerine
uygun olup olmadığı hakkında
2.- 447 sıra sayılı Anayasa Değişiklik
Teklifi’nin görüşmelerinin yapılmasının Anayasa’ya aykırı olup olmadığı
hakkında
3.- Oturum Başkanı TBMM Başkan Vekili Ahmet
Aydın’ın, Muş Milletvekili Ahmet Yıldırım ve arkadaşları tarafından verilen 447
sıra sayılı Anayasa Değişiklik Teklifi’nin Anayasa’ya aykırı olduğu gerekçesiyle
geri çekilmesini isteyen önergelerini işleme almamasının İç Tüzük hükümlerine
uygun olup olmadığı hakkında
4.- 447 sıra sayılı Anayasa Değişiklik
Teklifi’nin Genel Kurula getirilme sürecinin İç Tüzük hükümlerine uygun olup
olmadığı hakkında
V.- SATAŞMALARA İLİŞKİN KONUŞMALAR
1.- İstanbul Milletvekili Engin Altay’ın,
Manisa Milletvekili Erkan Akçay’ın usul görüşmesi nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
2.- Kayseri Milletvekili Mustafa Elitaş’ın,
Ankara Milletvekili Levent Gök’ün yerinden sarf ettiği bazı ifadeleri sırasında
şahsına sataşması nedeniyle konuşması
3.- Ankara Milletvekili Levent Gök’ün,
Kayseri Milletvekili Mustafa Elitaş’ın sataşma nedeniyle yaptığı konuşması
sırasında CHP Grubuna sataşması nedeniyle konuşması
4.- Kayseri Milletvekili Mustafa Elitaş’ın,
Ankara Milletvekili Levent Gök’ün sataşma nedeniyle yaptığı konuşması sırasında
şahsına sataşması nedeniyle konuşması
5.- Ankara Milletvekili Levent Gök’ün,
Kayseri Milletvekili Mustafa Elitaş’ın sataşma nedeniyle yaptığı konuşması
sırasında CHP Grubuna tekraren sataşması nedeniyle konuşması
6.- Kayseri Milletvekili Mustafa Elitaş’ın,
Ankara Milletvekili Levent Gök’ün sataşma nedeniyle yaptığı konuşması sırasında
şahsına tekraren sataşması nedeniyle konuşması
7.- İstanbul Milletvekili Mehmet Akif
Hamzaçebi’nin, Kayseri Milletvekili Mustafa Elitaş’ın sataşma nedeniyle yaptığı
konuşması sırasında şahsına sataşması nedeniyle konuşması
8.- İstanbul Milletvekili Engin Altay’ın,
Çanakkale Milletvekili Bülent Turan’ın usul görüşmesi nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
9.- Aydın Milletvekili Bülent Tezcan’ın,
Manisa Milletvekili Erkan Akçay’ın usul görüşmesi nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
10.- Manisa Milletvekili Erkan Akçay’ın,
Aydın Milletvekili Bülent Tezcan’ın sataşma nedeniyle yaptığı konuşması
sırasında şahsına sataşması nedeniyle konuşması
11.- Ankara Milletvekili Levent Gök’ün,
Adalet Bakanı Bekir Bozdağ’ın 447 sıra sayılı Anayasa Değişiklik Teklifi’nin
tümü üzerinde Hükûmet adına yaptığı konuşması sırasında Cumhuriyet Halk Partisine
sataşması nedeniyle konuşması
12.- Aydın Milletvekili Bülent Tezcan’ın,
Anayasa Komisyonu Başkanı Mustafa Şentop’un 447 sıra sayılı Anayasa Değişiklik
Teklifi’nin tümü üzerinde Komisyon adına yaptığı konuşması sırasında Cumhuriyet
Halk Partisine sataşması nedeniyle konuşması
13.- İstanbul Milletvekili Engin Altay’ın,
Başbakan Binali Yıldırım’ın 447 sıra sayılı Anayasa Değişiklik Teklifi’nin tümü
üzerinde AK PARTİ Grubu adına yaptığı konuşması sırasında Cumhuriyet Halk
Partisi Genel Başkanına ve Cumhuriyet Halk Partisine sataşması nedeniyle
konuşması
14.- Amasya Milletvekili Mehmet Naci
Bostancı’nın, İstanbul Milletvekili Engin Altay’ın sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
15.- İstanbul Milletvekili Engin Altay’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması

VI.- AÇIKLAMALAR
1.- Bursa Milletvekili Erkan Aydın’ın,
Eskişehir’deki bir okulda başlayan dürüstlük kantini uygulamasına ve Anayasa
görüşmelerinde tüm vekilleri dürüstlük kantinine davet ettiğine ilişkin
açıklaması
2.- Kocaeli Milletvekili Fatma Kaplan
Hürriyet’in, görüşmelerine başlanacak olan Anayasa değişiklik teklifinin
Türkiye Cumhuriyeti’nin batış ve bölünme belgesi olduğuna ve bu darbe
anayasasına, diktaya “evet” diyeceklerin yatacak yerlerinin olmadığına ilişkin
açıklaması
3.- Niğde Milletvekili Ömer Fethi Gürer’in,
Anayasa değişiklik teklifiyle ilgili yapılan tüm görüşmelerin halkın da bilgisi
dâhilinde olması için televizyonlardan verilmesini talep ettiğine ilişkin
açıklaması
4.- Zonguldak Milletvekili Ünal
Demirtaş’ın, terör, OHAL ve ekonomik krizin olduğu bir ortamda anayasa
yapılmaması gerektiğine, hukukçu ve sivil toplum örgütlerinin Meclis önünde
basın açıklaması yapmalarının zorbalıkla engellendiğine, milletvekillerine
şiddet uygulandığına ve yol yakınken bu değişiklikten vazgeçilmesi gerektiğine
ilişkin açıklaması
5.- Mersin Milletvekili Baki Şimşek’in,
Mersin’in yaklaşık bir aydır doğal afetlerle mücadele etmesine rağmen doğal
afet bölgesi ilan edilmesiyle ilgili çağrılara Hükûmetin karşılık vermediğine
ve Mersin’e nakdî yardım gönderilmesi gerektiğine ilişkin açıklaması
6.- Trabzon Milletvekili Ayşe Sula
Köseoğlu’nun, Trabzon’un Sürmene ilçesindeki orman yangınını saptırarak bir
siyasi rant malzemesi yapan anlayışı kınadığına, Anayasa değişikliği
görüşmelerini sabote etmeye çalışan muhalefet partilerini kamuoyunun dikkatine
sunduğuna ilişkin açıklaması
7.- İstanbul Milletvekili Yakup Akkaya’nın,
Çalışma ve Sosyal Güvenlik Bakanı Mehmet Müezzinoğlu’nun emeklilik yaşıyla
ilgili bazı açıklamalarına ilişkin açıklaması
8.- Balıkesir Milletvekili Ahmet Akın’ın,
ülkenin bir kişinin kişisel mülkü hâline gelmesine halkın ve onurlu
milletvekillerinin izin vermeyeceğine ilişkin açıklaması
9.- Uşak Milletvekili Özkan Yalım’ın,
içinde bulunulan ekonomik şartlarda ve bu kadar terör eylemi varken bu Anayasa
değişikliği görüşmelerine ne kadar ihtiyaç olduğunu kamuoyunun takdirlerine
sunduğuna ve bu görüşmelerin TRT’den yayınlanmasının sağlanmasını talep
ettiğine ilişkin açıklaması
10.- İstanbul Milletvekili Fatma Benli’nin,
15 Temmuzda milletin, devletin bağımsızlığını ve millî duruşunu kaybetmemesi
için ülkesini savunurken sergilediği dayanışmanın bugün Mecliste devam edeceğine
ve sistem değişikliğinin kabulüne nihai olarak milletin karar vereceğine
ilişkin açıklaması
11.- Denizli Milletvekili Melike
Basmacı’nın, Anayasa değişiklik teklifinin Meclisteki oylamadan geçmeyeceğine
ve demokrasinin kazanacağına inandığına ilişkin açıklaması
12.- İstanbul Milletvekili Gülay
Yedekci’nin, yüz yıl önce emperyalistlere karşı savaşarak kazanılan
cumhuriyetin şimdi milletvekillerinin oylarıyla yıkılmaya çalışıldığına ve
Mustafa Kemal Atatürk’ün ışığında cumhuriyeti sonsuza kadar yaşatacaklarına
ilişkin açıklaması
13.- İstanbul Milletvekili Mahmut Tanal’ın,
Anayasa değişikliğine karşı verilen mücadelenin hukuk devleti isteyenler ile
hukuk devletine karşı olanların, demokrasi isteyenler ile demokrasi karşıtı
olanların mücadelesi olduğuna ilişkin açıklaması
14.- Manisa Milletvekili Tur Yıldız
Biçer’in, IŞİD’in yayınladığı 2 askerin yakılarak infaz edildiğini içeren
görüntülerle ilgili Hükûmetin hâlâ net bir açıklama yapmadığına ve bu konuda
bilgi almak istediğine ilişkin açıklaması
15.- İstanbul Milletvekili Gamze Akkuş
İlgezdi’nin, bugün demokratik, laik Türkiye Cumhuriyeti’nin geleceğinin
oylanacağına ve bütün vekilleri yaptıkları Anayasa’ya bağlılık yeminine sahip
çıkmaya davet ettiğine ilişkin açıklaması
16.- İstanbul Milletvekili Filiz
Kerestecioğlu Demir’in, tüm AK PARTİ’li ve MHP’li milletvekillerini Anayasa
değişiklik teklifine ret oyu vermeye çağırdığına, 11 HDP milletvekilinin
tutuklu bulunduğu bir ortamda yapılan Anayasa değişikliğinin hiçbir
meşruiyetinin bulunmadığına, Meclis kapısında bu Anayasa değişiklik teklifine
karşı çıkanlara şiddet uygulandığına ve Diyarbakır’da Roboski katliamı anısına
yapılan anıtın kayyum tarafından yerinden söktürüldüğüne ilişkin açıklaması
17.- İstanbul Milletvekili Engin Altay’ın,
65’inci Cumhuriyet Hükûmetinin kendilerinden şikâyetçi olan, kendilerinden
hoşnut olmayan herkesi ayrım yapmaksızın “terörist”, “vatan haini” ve benzeri
sıfatlarla yaftaladığına ve en temel hak ve özgürlüklerin kullanılmasına bile
tahammül edemeyen bir hâl içinde olduğuna, düşüncesini basın açıklaması yoluyla
ifade etmek isteyen Ankara Barosu ve sivil toplum örgütlerine yönelik Emniyet
teşkilatının müdahalesini Cumhuriyet Halk Partisi olarak kınadıklarına ilişkin
açıklaması
18.- Amasya Milletvekili Mehmet Naci
Bostancı’nın, Anayasa değişikliği teklifine ilişkin farklı fikir ve
yaklaşımlara sahip olan siyasetçi ve sivil toplum kuruluşları olabileceğine
ancak herkesin görüşünü kurallar çerçevesinde açıklayabileceğine ve bu
görüşmelerin milletin iradesi çerçevesinde şekillenmiş bir Meclis marifetiyle
kurallara uygun bir şekilde yapılacağına ilişkin açıklaması
19.- Manisa Milletvekili Erkan Akçay’ın,
toplumsal ağırlığı, siyasi maliyeti günden güne artan sorunlara karşı Türkiye
Büyük Millet Meclisi olarak inisiyatif alıp çözüm ortaya konulması gerektiğine,
Kıbrıs’ta taraflar arasında yürütülen görüşmelerde Türkiye’nin âdeta savaş
kaybeden bir ülke temsilcisi gibi görüldüğüne ve Kıbrıs’ta çözüm aranıyorsa 2
bölgeli bir perspektifin ortaya konması gerektiğine ilişkin açıklaması
20.- Manisa Milletvekili Erkan Akçay’ın,
Genel Kurulda sahte oy kullanılmasının asla kabul edilemeyeceğine ve Başkanlık
Divanı olarak gerekenin yapılmasını talep ettiğine ilişkin açıklaması
21.- İstanbul Milletvekili Filiz
Kerestecioğlu Demir’in, Genel Kurulda sahte oy kullanılmasının ciddi bir olay
olduğuna, Başkanlığın bu konuyu araştırması gerektiğine ve halkın Meclisteki
görüşmeleri izleyebilmesi konusunda verdikleri dilekçeye bir cevap
beklediklerine ilişkin açıklaması
22.- Ankara Milletvekili Levent Gök’ün,
Genel Kurulda sahte oy kullanılmasıyla ilgili Meclis Başkanlığının samimi,
gerçekçi ve olayın ne olduğu konusunda aydınlatıcı bilgi vermesini ve
sorumlular hakkında işlem başlatılacak girişimlerde bulunmasını talep ettiğine
ilişkin açıklaması
23.- İstanbul Milletvekili Mehmet Akif
Hamzaçebi’nin, toplantı yeter sayısı arandığında sisteme girmeyen
milletvekillerinin toplantı yeter sayısına dâhil edilmeyeceklerine ilişkin açıklaması
24.- İstanbul Milletvekili Engin Altay’ın,
447 sıra sayılı Anayasa Değişiklik Teklifi’nin Genel Kurulda görüşülmesinin
Anayasa’ya aykırı olduğuna ve bu teklifin iade edilmesini talep ettiğine
ilişkin açıklaması
25.- İstanbul Milletvekili Engin Altay’ın,
Manisa Milletvekili Erkan Akçay’ın usul görüşmesi nedeniyle yaptığı
konuşmasındaki bazı ifadelerine ilişkin açıklaması
26.- Manisa Milletvekili Erkan Akçay’ın,
İstanbul Milletvekili Engin Altay’ın yaptığı açıklamasındaki bazı ifadelerine
ilişkin açıklaması
27.- İstanbul Milletvekili Engin Altay’ın,
Manisa Milletvekili Erkan Akçay’ın yaptığı açıklamasındaki bazı ifadelerine
ilişkin açıklaması
28.- Manisa Milletvekili Özgür Özel’in, 447
sıra sayılı Anayasa Değişiklik Teklifi’nin komisyonlara havale ve görüşülme
sürecinde yaşanan eksiklikler nedeniyle usule aykırı getirilmiş olduğuna ve Komisyona
iade edilmesi gerektiğine ilişkin açıklaması
29.- Kayseri Milletvekili Mustafa
Elitaş’ın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
30.- Anayasa Komisyonu Başkanı Mustafa
Şentop’un, komisyonlara havale işleminin Başkanlığın yetkisinde olduğuna ve 447
sıra sayılı Anayasa Değişiklik Teklifi’nin tali komisyonlara havale edilmemiş
olmasının Meclis teamüllerine uygun olduğuna ilişkin açıklaması
31.- Adalet Bakanı Bekir Bozdağ’ın, Ankara
Milletvekili Levent Gök’ün sataşma nedeniyle yaptığı konuşmasındaki bazı
ifadelerine ilişkin açıklaması
32.- İstanbul Milletvekili Engin Altay’ın,
Adalet Bakanı Bekir Bozdağ’ın yaptığı açıklamasındaki bazı ifadelerine ilişkin
açıklaması


33.- İstanbul Milletvekili Filiz
Kerestecioğlu Demir’in, tutuklu 11 HDP milletvekilinin yasama faaliyetlerine
katılamaması ve oy kullanamamasının halk iradesinin gasbı olduğuna, bu teklifle
ilgili hiçbir aşamada oy kullanmayacağına ve bütün HDP milletvekillerinin de
tutuklu vekillerin varlığına saygı göstererek davranacaklarına inandığına
ilişkin açıklaması
34.- İstanbul Milletvekili Engin Altay’ın,
ana muhalefet partisi olarak 447 sıra sayılı Anayasa Değişiklik Teklifi’yle
ilgili yapılacak oylamaların İç Tüzük hükümlerine uygun ve tam bir gizlilik
içinde yapılması konusunda hassas olduklarına ve oylamanın bu şekilde yapılmasının
teklifle ilgili çıkacak kararın kamu vicdanındaki meşruiyeti bakımından son derece
önemli olduğuna ilişkin açıklaması
35.- Muş Milletvekili Ahmet Yıldırım’ın,
447 sıra sayılı Anayasa Değişiklik Teklifi’yle ilgili yapılacak oylamalarda
gizli oy açık tasnif uygulamasının İç Tüzük gereği olduğuna, bunu sağlamanın
Başkanlığın sorumluluğunda olduğuna ve 11 HDP milletvekilinin oy kullanma
hakkının gasbedilmesi sebebiyle kendisinin de oy kullanmayacağına ve yasama
faaliyetlerine saygı duyan herkesi aynı tavrı takınmaya davet ettiğine ilişkin
açıklaması
36.- İstanbul Milletvekili Engin Altay’ın,
uyarılara rağmen çoğunluk partisine mensup milletvekillerinin neredeyse
tamamının oy kabinlerine girmeden dışarıda ve göstererek oy kullandıklarına ve
bu duruma meydan verilmemesi için daha ciddi tedbirler alınmasını umduğuna
ilişkin açıklaması
37.- Kayseri Milletvekili Mustafa
Elitaş’ın, yapılan oylamada gizliliği ihlal edenlerin telefonlarıyla veya
kameralarıyla çekim yapan milletvekilleri olduğuna, AK PARTİ’li
milletvekillerinin Anayasa’ya ve İç Tüzük’e uygun hareket ettiklerine ilişkin
açıklaması
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, /1/2017 tarihli 52’nci Birleşimde yapılan yoklamada Genel Kurulda
olmayan milletvekillerinin pusulalarının değerlendirmeye alınmadığına,
dolayısıyla sahte oy kullanma durumunun söz konusu olmadığına ilişkin konuşması
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Ankara Milletvekili Zühal Topcu ve 20
milletvekilinin, Türkiye’de öğretmen atamaları ve ücretli öğretmenlikle ilgili
yaşanan sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/414)
2.- Denizli Milletvekili Emin Haluk Ayhan
ve 20 milletvekilinin, Orta Vadeli Program (OVP) ve Orta Vadeli Mali Planla
(OVMP) ilgili sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/415)
3.- Denizli Milletvekili Emin Haluk Ayhan
ve 19 milletvekilinin, kamuya açık bir bankaya ilişkin olarak yapılan ve basında
yer alan haberlerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/416)
IX.- ÖNERİLER
A) Siyasi Parti Grubu Önerileri
1.- HDP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, 9 Ocak 2013’te Fransa’nın başkenti Paris’te
katledilen Sakine Cansız, Fidan Doğan ve Leyla Şaylemez’le ilgili soruşturmayı
yavaşlatan güçlerin ve ilişkilerin araştırılması amacıyla verilmiş olan
(10/249) esas numaralı Meclis Araştırması Önergesi’nin görüşmelerinin, Genel
Kurulun 9 Ocak 2017 Pazartesi günkü birleşimde yapılmasına ilişkin önerisi
2.- CHP Grubunun, 20/12/2016 tarihinde Grup
Başkan Vekilleri Ankara Milletvekili Levent Gök, İstanbul Milletvekili Engin
Altay ve Manisa Milletvekili Özgür Özel tarafından, siyasi iktidarın izlediği
ve Türkiye’yi savaşın cephesi ve bekası tartışılan bir ülke konumuna taşıyan
yanlış dış politika uygulamalarının belirlenmesi, tırmanan terör olaylarının
önlenememesinin nedenlerinin araştırılması amacıyla verilmiş olan (8/11) esas
numaralı Genel Görüşme Önergesi’nin Genel Kurulun bilgisine sunulmak üzere
bekleyen diğer önergelerin önüne alınarak, Genel Kurulun 9 Ocak 2017 Pazartesi
günkü birleşiminde sunuşlarda okunmasına ön görüşmelerinin aynı tarihli
birleşiminde yapılmasına ilişkin önerisi
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Emekli Sandığı
Kanunu ile Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Tasarısı (1/796) ile Plan ve Bütçe Komisyonu Raporu (S. Sayısı: 446)
2.- Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri Milletvekili
Mustafa Elitaş, Amasya Milletvekili Mehmet Naci Bostancı, Aksaray Milletvekili
İlknur İnceöz, Çanakkale Milletvekili Bülent Turan ve İstanbul Milletvekili
Mehmet Muş ile 310 Milletvekilinin Türkiye Cumhuriyeti Anayasasında Değişiklik
Yapılmasına Dair Kanun Teklifi (2/1504) ve Anayasa Komisyonu Raporu (S. Sayısı:
447)
3.- Serbest Bölgeler Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı
(1/666) ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (S. Sayısı: 443)
4.- Türkiye Cumhuriyeti ile Rusya
Federasyonu Arasında Cezai Konularda Karşılıklı Adli Yardımlaşma ve Suçluların
İadesi Anlaşmasının Onaylanmasının Uygun Bulunduğuna Dair Kanun Tasarısı
(1/650) ve Dışişleri Komisyonu Raporu (S. Sayısı: 439)
XI.- YAZILI SORULAR VE CEVAPLARI
1.- İstanbul Milletvekili Mustafa Sezgin
Tanrıkulu’nun, Bakanlığa bağlı kurum ve kuruluşlarda boş bulunan engelli
kadrolarına ilişkin sorusu ve Ekonomi Bakanı Nihat Zeybekci’nin cevabı (7/10067)
9 Ocak 2017 Pazartesi
BİRİNCİ OTURUM
Açılma Saati: 14.02
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Özcan PURÇU (İzmir) 
-----0-----
BAŞKAN
– Türkiye Büyük Millet Meclisinin 53’üncü Birleşimini açıyorum.
Toplantı
yeter sayısı vardır. 
Gündeme
geçiyoruz.
ENGİN
ALTAY (İstanbul) – Sayın Başkan…
BAŞKAN
– Buyurun Sayın Altay.
ENGİN
ALTAY (İstanbul) – Sayın Başkan, Türkiye Büyük Millet Meclisi İçtüzüğü’nün…
BAŞKAN – İsterseniz yerinizden bir dakika süre vereyim.
ENGİN
ALTAY (İstanbul) – …59’uncu maddesine göre gündem dışı söz talep ediyorum.
BAŞKAN
– Sayın Altay, 59’uncu maddeye göre gündem dışı söz talep etme hakkınızın
olduğunu biliyorum, kabul ediyorum ancak 59’uncu maddeyi okuduğumuzda bu konuda
karar verme yetkisinin aynı şekilde aynı oturumu yönetecek olan Meclis başkan
vekiline ait olduğunu da göreceksiniz. Dolayısıyla, bugüne ilişkin olarak
gündem dışı söz talepleri değerlendirilmemiştir Meclisin rutin çalışma
tarihleri dışında olduğu için. Buna ilişkin uygulamalar da çokça vardır; farklı
uygulamalar da vardır, buna ilişkin de uygulamalar vardır; yalnız bunu takdir
yetkisi, tamamen Meclis başkan vekiline aittir. Ben bugün tabii… Bu hafta
nöbetçi değildim malumunuz, ben de burada algıladım ancak bugün yine aynı
şekilde üç kişiye gündem dışı söz vermek yerine 60’ı uygulamak suretiyle
sisteme giren sayın on beş milletvekiline ben söz vereceğim. Takdirimiz bu
yöndedir. Bugünü bu şekilde değerlendirelim, bundan sonraki günlere ilişkin
olarak da inşallah kanaatimizi sizlerle daha sonra paylaşırız. 
Buyurun
Sayın Altay.
ENGİN
ALTAY (İstanbul) – Sayın Başkan, sizin de beyan ettiğiniz üzere, 59’uncu
maddeye göre ilgili oturumu yöneten başkanın böyle bir takdir hakkı vardır. Ben
de bunu bilmekteyim. Ancak hepimizi bağlayan Türkiye Büyük Millet Meclisi
İçtüzüğü’nün Türkiye Büyük Millet Meclisinde uygulamayla ilgili olarak oturmuş
gelenekleri vardır, teamüller vardır. Bu çerçevede, bugün Türkiye Büyük Millet
Meclisinde gündem dışı söz verilmemesi yangın yerine dönmüş bu ülkede üç sayın
milletvekilinin Türkiye’nin değişik noktalarındaki çok önemli kamusal
sorunlarla ilgili açıklama yapmalarını, Hükûmete bilgi vermelerini, Hükûmetten
talepte bulunmalarını bu şekilde -kusura bakmayın ama- keyfî bir tutumla
Başkanlığınızın değiştirmesi çok uygun değildir ama her şeye rağmen, 59’a göre
takdir hakkınız var. Yalnız, bu durumda ben de size İç Tüzük’ün 63’üncü
maddesini okumak zorundayım: “Görüşmeye yer olup olmaması, Başkanı gündeme veya
-buranın altını çiziyorum- Türkiye Büyük Millet Meclisinin çalışma usullerine
uymaya davet, bir konuyu öne alma veya geri bırakma gibi usule ait konular,
diğer işlerden önce konuşulur.” 
BAŞKAN
– Doğrudur. 
ENGİN
ALTAY (İstanbul) – Dolayısıyla, bu yolda bir istemde bulunulması hâlinde,
takdir hakkı olmaksızın bir usul tartışması açmak zarureti de vardır. Bu
meyanda Türkiye Büyük Millet Meclisi İçtüzüğü’nün 63’üncü maddesine göre,
gündem dışı söz verilmemesi konusuyla ilgili olarak usul tartışması talep
etmekteyim. Arz ederim efendim. 
MEHMET
DOĞAN KUBAT (İstanbul) – Lehte.
MUSTAFA
ELİTAŞ (Kayseri) – Başkanlığın lehinde söz talep ediyorum açacaksanız Sayın
Başkan.
ÖZGÜR
ÖZEL (Manisa) – Aleyhte.
ENGİN
ALTAY (İstanbul) – Talep eden olarak aleyhte söz hakkımız var tabii.
AHMET
YILDIRIM (Muş) – Aleyhte. 
BAŞKAN
– Sayın Atalay, usul tartışmasını açacağım yalnız şunu ifade edeceğim: Benim
yaptığım uygulama Türkiye Büyük Millet Meclisi çalışma usullerine aykırı bir
uygulama değil. Bunu özellikle…
ENGİN
ALTAY (İstanbul) – İstisnai bir hâldir sizinki geriye dönük baktığımızda.
BAŞKAN
– Yok, genel bir hâldir ama ben her ihtimale karşın yine de sizin bu talebinizi
kabul ediyorum. Lehte ve aleyhte olmak üzere ikişer kişiye söz vereceğim. 
MUSTAFA
ELİTAŞ (Kayseri) – Lehte.
MEHMET
MUŞ (İstanbul) – Lehte. 
MEHMET
DOĞAN KUBAT (İstanbul) – Lehte. 
ÖZGÜR
ÖZEL (Manisa) – Aleyhte.
AHMET
YILDIRIM (Muş) - Aleyhte
ENGİN
ALTAY (İstanbul) – Aleyhte doğal olarak bizim talebimiz var. 
BAŞKAN
– Aleyhte Sayın Engin Altay, lehte Sayın Mustafa Elitaş ve Sayın Mehmet Muş,
aleyhte Sayın Ahmet Yıldırım. 
ENGİN
ALTAY (İstanbul) – Sayın Başkan, çok özür dilerim.
BAŞKAN
– Buyurun efendim. 
ENGİN
ALTAY (İstanbul) – Bu Genel Kurulda 4 siyasi parti grubu vardır. 
BAŞKAN
– Evet. 
ENGİN
ALTAY (İstanbul) – Genel uygulamamızda bu kabil konularda…
BAŞKAN
– Talebe bağlı efendim, talebe bağlı. 
ÖZGÜR
ÖZEL (Manisa) – Ben gördüm, Sayın Erkan Akçay el kaldırdı.
ENGİN
ALTAY (İstanbul) – Var işte; MHP’nin de var, HDP’nin de var. Takdir sizin. 
BAŞKAN
– HDP’ye verdim Sayın Altay. 
Şimdi…
LEVENT
GÖK (Ankara) – MHP de istiyor. 
ENGİN
ALTAY (İstanbul) – MHP de istiyor. 
ÖZGÜR
ÖZEL (Manisa) – Talep ediyor efendim. 
BAŞKAN
– Şu anda istedi. 
ÖZGÜR
ÖZEL (Manisa) – Aynen. Daha önce de istedi. 
ERKAN
AKÇAY (Manisa) – Ben de istedim. 
BAŞKAN
– Evet, Sayın Akçay lehte. Lehte ikinci söz Sayın Akçay’a ait. 
LEVENT
GÖK (Ankara) – Biz en son aleyhte.
MUSTAFA
ELİTAŞ (Kayseri) – Sayın Başkan, bakın, İç Tüzük konuşuyoruz. İç Tüzük’le
ilgili konuda kim erken davranırsa, kim adını kaydettirirse…
BAŞKAN
– Evet. 
MUSTAFA
ELİTAŞ (Kayseri) – Ama Sayın Akçay istediyse lehte hakkımızı Sayın Akçay’a
veririz. 
ENGİN
ALTAY (İstanbul) – O vakit tutanaklara bakalım.
ÖZGÜR
ÖZEL (Manisa) – Tutanaklara başvurulsun, tutanakları görelim. 
LEVENT
GÖK (Ankara) – Herkes aynı anda el kaldırdı zaten. 
ÖZGÜR
ÖZEL (Manisa) – Ne malum kimin ne zaman istediği. 
BAŞKAN
– Teşekkürler Sayın Altay.
ENGİN
ALTAY (İstanbul) – Sayın Başkan, madem Sayın Elitaş İç Tüzük’ü hatırlatıyor;
doğrudur, söz istem sırasına göre verilir. O vakit ara verelim on dakika,
tutanaklara bakalım efendim.
ÖZGÜR
ÖZEL (Manisa) – Tabii, doğru söylüyor Elitaş, doğru söylüyor.
BAŞKAN
– Teşekkür ediyorum. 
Sayın
milletvekilleri, tabii, bu İç Tüzük’ü uygulamak hepimizin asli görevidir.
Yalnız genelde bir uygulama yapıyoruz, grupların söz talepleri olduğu zaman
mümkün mertebe usul tartışmasında bütün grupların taleplerini karşılamaya
çalışıyoruz. 
Evet,
lehte ilk söz Çanakkale Milletvekili Sayın Bülent Turan’a aittir.
Buyurun
Sayın Turan. (AK PARTİ sıralarından alkışlar)
Süreniz
üç dakikadır. 
IV.- USUL HAKKINDA GÖRÜŞMELER
1.- Oturum Başkanı TBMM Başkan Vekili Ahmet
Aydın’ın talep olmasına rağmen gündem dış söz vermemesinin İç Tüzük hükümlerine
uygun olup olmadığı hakkında
BÜLENT
TURAN (Çanakkale) – Sayın Başkan, değerli milletvekilleri; hepinizi saygıyla
selamlıyorum.
Bugün
cumhuriyet tarihimizin en önemli görüşmelerinden birine başlıyoruz. Bugün
demokrasinin daha güçlenmesi için, millî iradenin daha güçlenmesi için, Türkiye’de
vesayet rejiminden kalan artıkların iyice yok olması için bir yeni döneme
başlama iddiasıyla 2 tane kıymetli partinin yetkilileri bir araya geldiler ve
bir Anayasa değişikliğini gündeme getirdiler. Bu teklifi görüşmeye başlıyoruz. 
Şimdiye
kadar Türkiye’mizde ilk defa bir Anayasa değişiklik teklifi görüşülüyor değil,
defaatle görüşmeler yapıldı; teamüller var, İç Tüzük var. O yüzden, yeni bir
macera, yeni bir olağanüstü hâl varmış gibi “Yok efendim usul tartışması”, “Yok
efendim neden bunlar böyle oldu?” tarzı yaklaşımlar doğru değil diye
düşünüyorum. Önümüzde bir rehber var: Anayasa değişikliğinde de, kanun
değişikliklerinde de, tasarıda teklifte de İç Tüzük’e bakacağız, ona göre karar
vereceğiz. 
Çok
daha samimi niyetle, evet, şunu diyebilirsiniz: “Biz 18 maddelik teklife
karşıyız. O yüzden birtakım oyunlarla beraber Meclisi geçirmek istiyoruz.” Buna
saygı duyarız. Biz sabırlıyız, sakiniz, sağduyuyu, soğukkanlılığı elden
bırakmayacağız ve 18 maddelik teklifimizin esas söz sahibi olan milletimize
gitmesi için var gücümüzle gayret edeceğiz. 
O
yüzden bir daha söylüyorum: Sayın Altay’ın gündem dışı teklifini saygıyla
karşılıyoruz. Ancak şimdiye kadar baktığımızda teamüllere, Anayasa
değişikliğinin olduğu günlerde gündem değişikliğine ilişkin, gündem dışı
konuşmalara ilişkin söz verilmediğini gördük. Kaldı ki İç Tüzük’ün 59’uncu
maddesi “Gündem dışı konuşma” başlığıyla yazılmış ve der ki: “Başkanın
takdiriyle en çok üç kişiye gündem dışı söz verilebilir.” “Verilir” demez
“verilebilir” der. Dolayısıyla, söz vermek veya vermemek, gündem dışı talebin
değerlendirilmesi Sayın Başkanın takdirlerindedir. Bugün Sayın Başkan, Anayasa
değişikliği görüşüleceğinden dolayı, daha ciddi gündemimiz, daha önemli
gündemimiz olduğundan dolayı dediler ki: “Salı, perşembe belki, teamüllerde
olduğu gibi tüzükten kaynaklı çalışma günlerinin olduğu zamanlarda verilebilir,
onun dışında verilemez.” Buna saygı duymak durumundayız. Bu takdir Sayın
Başkanındır ve Sayın Başkanın da lehinde olduğumuzu ifade etmek istiyorum. 
Ama
bir daha söyleyeceğim: Tüm bu görüşmeler milletin gözü önünde yapılıyor, tüm bu
çalışmalar, tartışmalar milletin gözü önünde yapılıyor. 
LEVENT
GÖK (Ankara) – Televizyon açık mı Bülent? 
BÜLENT
TURAN (Devamla) – 18 maddelik teklif bittiğinde dönüp arkaya baktığımızda
mahcup olacağımız fotoğraflar vermemek lazım diye düşünüyorum. 
LEVENT
GÖK (Ankara) – Televizyon açık mı “Bütün milletin önünde.” diyorsun? 
BÜLENT
TURAN (Devamla) - Dönüp arkaya baktığımızda “Biz bu görüntüyü niye verdik?”
demeyeceğimiz işler yapmamız lazım. O yüzden, daha sürecin başındayız.
CEYHUN
İRGİL (Bursa) – Yalan söyleme, milletin gözü önünde olmuyor, milletten
kaçırıyorsunuz. O zaman yayınlayın.
BÜLENT
TURAN (Devamla) - Bu sürecin Meclisimiz için, milletimiz için hayırlı olmasını
ümit ediyor, hepinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Turan. 
Tutumum
aleyhinde ilk söz İstanbul Milletvekili Sayın Engin Altay’a aittir. 
Buyurun
Sayın Altay. (CHP sıralarından alkışlar) 
ENGİN
ALTAY (İstanbul) – Sayın Turan, samimiyet testine başlarsak sen sınıfta
kalırsın. (CHP sıralarından “Bravo” sesleri, alkışlar) Sen önce, bu Meclis
bombalanırken altına attığın “Parlamenter sisteme sahip çıkacağız.” imzana
sahip çık, sen önce oraya sahip çık. (CHP sıralarından alkışlar) 
BÜLENT
TURAN (Çanakkale) – Şahsileştirme, konuşalım. 
ENGİN
ALTAY (Devamla) - Sen önce kaç madde olduğunu, ne götürüp ne götürmediğini
bilmeden boş kâğıda imza attığın Anayasa teklifini oku da, ondan sonra bana
samimiyet testinden bahset. (CHP sıralarından “Bravo” sesleri, alkışlar) 
MUSTAFA
ELİTAŞ (Kayseri) – Anayasa teklifini hazırlayan adam, sen ne diyorsun be? 
ENGİN
ALTAY (Devamla) - Ben, bugün görüşülecek Anayasa değişiklik teklifinin de
-yanlışım varsa Milliyetçi Hareket Partisi beni düzeltsin- Milliyetçi Hareket
Partisi ile Adalet ve Kalkına Partisinin ortak metni olduğunu bilmiyordum.
Nitekim, Parlamentoya verilen teklifte 316 Adalet ve Kalkınma Partisinin çok
değerli milletvekilinin imzası var, bir tane Milliyetçi Hareket Partili imza
görmedim. Sayın Turan’ın, burada hem Meclise hem kamuoyuna -bilmiyor mu biliyor
mu, bilmiyorum kimin imzası var yok ama- 2 partinin teklifi gibi vurgulamasını
da garipsediğimi belirtmek isterim. (CHP sıralarından alkışlar) 
Ha,
bir şey daha –bakıyorum biraz zamanım var- Adalet ve Kalkınma Partisinin
kurulduğu 2000’den beri 2012 yılının son ayına kadar bütün vesikalarına bakın,
bütün belgelerine bakın, programına bakın, tüzüğüne bakın; her vesileyle
parlamenter sistem vurgusu vardır, parlamenter sisteme övgü vardır, parlamenter
sisteme methiye vardır. Şimdi başınıza taş mı düştü de on sene sonra birdenbire
bu Parlamentonun köküne dinamit koymak istiyorsunuz? (CHP sıralarından
alkışlar) 
Buraya
gelince -onu bunu bilmem kardeşim, önümüzde kritik bir süreç var- Başkanlık
Divanı dâhil, siyasi partilerin grup yöneticileri ve kıymetli
milletvekillerimiz, hepimiz dâhil, buna uyacağız; burada ne yazıyorsa bu
Mecliste o olacak. Aksi bir duruma karşı, bizim, gene buradan aldığımız
imkânları ve buradan alacağımız manivelaları kullanacağımızı belirtmek
istiyorum. Kimse burada yazılana rağmen, bu Mecliste iş tutmaya kalkmasın;
sonuçları kamu vicdanını incitir, sonuçları Türkiye Büyük Millet Meclisinin
itibarına halel getirir.
Genel
Kurulu saygıyla selamlıyorum efendim. (CHP sıralarından alkışlar) 
MUSTAFA
ELİTAŞ (Kayseri) – Aynen katılıyorum.
BAŞKAN
– Teşekkür ediyorum.
Tutumum
lehinde ikinci söz Manise Milletvekili Erkan Akçay’a aittir.
Buyurun
Sayın Akçay. 
ERKAN
AKÇAY (Manisa) – Sayın Başkan, değerli milletvekilleri; hepinizi saygıyla
selamlıyorum.
Evet,
bugün ülkemizi çok yakinen ilgilendiren çok önemli bir Anayasa değişiklik
teklifinin görüşmelerine başlayacağız ve öncelikle bu görüşmelere daha henüz
başlarken de Genel Kurulu mümkün olduğunca gerilimden uzak tutmaya gayret
etmemiz lazım değerli arkadaşlar. Peki, onun için ne yapmamız lazım? Onun için
bu Genel Kurul çalışmaları sırasında bir uzlaşma arayışı içerisinde olalım ve
inanın, değerli arkadaşlar, bu usul tartışmaları dahi konudan beklenen maksada
bizi ulaştırmayacaktır. 
Devamlı
uygulanan bir, işte, gündem dışı konuşmalar ve söz almalar var. “Bu olsun mu,
olmasın mı?” diyerek birtakım gerilimler yaratmamakta ben, doğrusu, fayda
görüyorum ve şimdi bu tartışmaların kaybettireceği zaman, daha fazla bir zaman
olacaktır. O nedenle, bu tartışmaları çok da yerinde bulmadığımızı ifade etmek
istiyorum. Bu, gündem dışı konuşmaların hepsinin tutacağı on beş dakikadır, gün
yirmi dört saattir ve günlerce bu süreci götürebileceğimizi düşünüyorum. O
nedenle, tutumumuz bu yönde olacaktır ve bu, gündem dışı konuşmalarla ilgili
talepleri de saygıyla karşıladığımı ifade etmek istiyorum.
Anayasa
değişiklik teklifinde Milliyetçi Hareket Partisinin imzasının olup olmadığı
meselesine gelince, evet, Milliyetçi Hareket Partisi olarak, milletvekilleri
olarak biz bu Anayasa değişiklik teklifine -evet, imza olarak- imza atmadık.
Ancak, bu Anayasa değişiklik tekliflerine ilişkin ilk öneriler Sayın Başbakan
tarafından Sayın Genel Başkanımıza iletildikten sonra, uzun görüşmeler
yapıldıktan sonra Türkiye Büyük Millet Meclisine gelinmiştir. Hatırladığım
kadarıyla, Sayın Başbakan CHP Genel Başkanı Sayın Kılıçdaroğlu’na bu Anayasa
değişiklik teklifleri içerisinde, görüşmelerinde yer alması için tam 2 defa
çağrıda bulunmuştur. Genel Başkanımız Sayın Devlet Bahçeli’nin de yine
Cumhuriyet Halk Partisine bu konuda 1 defa çağrısı vardır fakat ana muhalefet
partisi olan Cumhuriyet Halk Partisi, bu teklif görüşmelerinde ağustos ayında o
7 maddelik mini pakette yer aldığı gibi yer almak yerine yani bir ana muhalefet
partisinin sorumluluğunu yerine getirerek inisiyatif almak yerine daha peşin
peşin karşı çıkmak suretiyle bu konudaki tutumunu baştan belli etmiştir.
(Mikrofon
otomatik cihaz tarafından kapatıldı) 
ERKAN
AKÇAY (Devamla) – Ama Milliyetçi Hareket Partisi bu konudaki görüşlerini,
görüşmelerini yapmıştır. Anayasa Komisyonunda ve medyada ifade ettiğimiz gibi,
bu Anayasa değişiklik teklifinin arkasında olduğumuzu ifade ediyor, hepinize
saygılar sunuyorum. (MHP sıralarından alkışlar) 
BAŞKAN
– Teşekkürler Sayın Akçay.
Sayın
Altay, buyurun.
ENGİN
ALTAY (İstanbul) – Çok kıymetli mevkidaşım konuşmasında ana muhalefet partisi
sorumluluğu içinde olmadığımızı beyan ederek Anayasa görüşmelerine katılım
noktasında…
MUSTAFA
ELİTAŞ (Kayseri) – Öyle demedi canım, olur mu?
BÜLENT
TURAN (Çanakkale) – Zabıtlara bakalım Başkanım.
ENGİN
ALTAY (İstanbul) – Yani istem dışı bir sataşmada bulundu ama cevap vermek
gerekir efendim.
MUSTAFA
ELİTAŞ (Kayseri) – Sataşma yok Sayın Başkan.
ERKAN
AKÇAY (Manisa) – Efendim, sataşma yok burada. 
BAŞKAN
– Sayın Altay, öyle bir sorumluluktan bahsetmedi, öyle bir çağrının olduğunu
söyledi, bu çağrıya cevap verilmediğini ifade etti; yalan mı?
ENGİN
ALTAY (İstanbul) – Tam söyleyeyim mi?
BAŞKAN
– “Sorumluluk” demedi.
ENGİN
ALTAY (İstanbul) – Siz belki dinleyemediniz. Ana muhalefet partisi sorumluluğu
içinde hareket etmediğimizi söyledi.
MUSTAFA
ELİTAŞ (Kayseri) – Efendim, bu eleştiridir, cevap verecek bir şey değil.
ENGİN
ALTAY (İstanbul) – Tutanaklar açık Sayın Başkan, biz burada neler için ne
sataşmalardan söz aldık.
MUSTAFA
ELİTAŞ (Kayseri) – Tutanaklara bakın o zaman.
BAŞKAN
– Sayın Altay, bakın, evet, ben belki bir süre taleplerinizi karşılayabilirim
ama şunu bilin ki: Siz her ne kadar şu İç Tüzük’ü uygulamakta ısrarcıysanız
haklı olarak, ısrarınızı kabul ediyorum ama bu İç Tüzük’ü asıl uygulama görevi
de buranındır.
ENGİN
ALTAY (İstanbul) – Şüphesiz.
BAŞKAN
– Yani her konuyu sataşma konusu hâline getirmenin, her konuyu usul tartışması
hâline getirmenin bu İç Tüzük’ün de doğasına aykırı olduğunu tabiatıyla
biliyorsunuzdur. Dolayısıyla, lütfen, ben, şu anda görüşmelerin suhuleti
açısından… Daha gündeme bile geçmeden usul tartışmaları ile sataşmalar
-biliyorum, siz tabii ki bunları kullanacaksınız ama- bilin ki bir süre sonra,
eğer gerçekten amacının dışında kullanılmaya başlanırsa, hakkın suiistimalini
teşkil ederse de biz de bunları uygulamaya başlarız. Onun için daha sıkıntı
olur. 
ENGİN
ALTAY (İstanbul) – Şimdiye kadar ben bitirmiştim esasen.
BAŞKAN
– Ben de bir ikazımı yapayım dedim, ben gene size iki dakikalık süre veririm
sataşmadan dolayı. Lütfen yeni bir sataşmaya meydan vermeyelim. 
Buyurun.

V.- SATAŞMALARA İLİŞKİN KONUŞMALAR
1.- İstanbul Milletvekili Engin Altay’ın,
Manisa Milletvekili Erkan Akçay’ın usul görüşmesi nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
ENGİN
ALTAY (İstanbul) – Ben asla Milliyetçi Hareket Partisiyle bir polemik açma
derdinde değilim, sadece Sayın Turan’ın “2 partinin teklifi” anlayışını
söylemek isteyip bunu yaptım. 
BÜLENT
TURAN (Çanakkale) – Yine isim veriyor ya.
ENGİN
ALTAY (Devamla) – Biz, evet, Anayasa değişikliğiyle ilgili müteaddit defalar
çağrılar aldık. 24’üncü Dönemde kurulan bir Komisyon var idi, 60 maddede de
uzlaşılmış idi. Sonrasında, Sayın Davutoğlu’nun çağrısı üzerine gene buna sıcak
baktık, bakarken de Sayın Genel Başkanımız bir şeyin altını çizdi: “Anayasa
değişikliği, evet, artı 12 Eylül darbe hukukundan arındırılacak bir mevzuat
değişikliğiyle birlikte her şeye varız.” dedi. Ama siz şunu yaptınız yani
Hükûmet şunu yaptı: “Biz 12 Eylül darbe hukukuyla meşgul değiliz yani
antidemokratik Siyasi Partiler Kanunu’yla uğraşamayız, bilmem, YÖK’le
uğraşamayız. Biz, varsa yoksa Anayasa’yı değiştiriverelim, kafamıza göre bir
dizayn kuralım gitsin.” Türkiye’de, bu Anayasa’yla ilgili ne yaparsanız yapın,
orta yerde 12 Eylül darbe hukuku varken, gerek Ceza Kanunu’nda gerek kimi kurum
ve kuruluşların kuruluş kanununda bunlar varken Türkiye’ye demokrasi zaten
yerleşmez. 
İki:
Cevap olsun diye söylemiyorum ama tekrar altını çizmem lazım; bu Meclisteki 4
parti, bombalar yağarken buraya parlamenter demokratik sisteme vurgu yapıyor da
şimdi “Biz bundan caydık.” diyorlarsa çıkıp millete samimice, dürüstçe, ahlaklı
bir şekilde bunun gerekçelerini tane tane koymaları lazım. 
Ben
soruyorum size: On beş yıldır iktidardınız, elinizi tutan mı vardı, bu Anayasa
mı engeldi de Türkiye kan gölüne döndü? Kimse sokağa çıkmaya cesaret edemiyor,
ekonomiyi perişan ettiniz, işsizliği had safhaya çıkardınız. Bunlara
sığınmayın. 
Bu
Türkiye durdukça bu Meclis aktif olarak olacak ve “Egemenlik kayıtsız şartsız
milletindir.” şiarı sonsuza kadar, sonsuza kadar yaşayacaktır. Yok öyle şey.
(CHP ve AK PARTİ sıralarından alkışlar)
BAŞKAN
– Teşekkürler Sayın Altay. 
IV.- USUL HAKKINDA GÖRÜŞMELER (Devam)
1.- Oturum Başkanı TBMM Başkan Vekili Ahmet
Aydın’ın talep olmasına rağmen gündem dış söz vermemesinin İç Tüzük hükümlerine
uygun olup olmadığı hakkında (Devam)
BAŞKAN
– Şimdi, tutumum aleyhinde ikinci ve son söz Muş Milletvekili Ahmet Yıldırım’a
aittir. 
Buyurun
Sayın Yıldırım. (HDP sıralarından alkışlar)
Sizin
de süreniz üç dakikadır. 
AHMET
YILDIRIM (Muş) – Teşekkür ederim Sayın Başkan. 
Biz
bir adım öteye geçerek söylüyoruz, şu Meclis Genel Kurulu Anayasa görüşmelerine
eksik katılımla geçemez. 
Buradan
hareketle, iki saat önce şu Meclise resmî olarak çekilmiş ve Meclis
Başkanlığına verilmiş olan, Eş Genel Başkanımızın bu husustaki dilekçesini
okumak istiyorum: 
“Türkiye Büyük Millet Meclisi Başkanlığına
Ülkemizin
geleceğini çok yakından ilgilendiren, tarihî bir önemdeki Anayasa değişikliği
teklifi bugün itibarıyla Genel Kurulda görüşülmeye başlanacaktır. Görüşmelerin
sonucunda Parlamentonun ne yönde karar vereceğini hep birlikte göreceğiz.
Ancak, Parlamentonun 11 üyesi hukuk dışı yollarla siyaseten rehin alınmışken,
bizlerin Parlamentoda görüşlerimizi ifade etme ve Anayasa değişikliği
oylamasında oy kullanma hakkımız fiilen gasbedilmişken yapılacak bu görüşme ve
oylamalar, daha başından itibaren hukuka aykırı ve meşruiyeti tartışmalı
olacaktır. 
Siyasi
görüşlerimizi içeren ve Türkiye Büyük Millet Meclisi adresine gönderdiğimiz
mektuplar bile önce Adalet Bakanlığına fakslanmakta ve Bakanlığın gizli
talimatlarıyla mektuplarımıza yasa dışı bir şekilde el konulmaktadır. Anayasa’ya
aykırı bir biçimde tutuklanmış olmamız yasama ve denetleme yetkilerimizin
hiçbir şekilde kısıtlanmasına yol açamaz. Yetki, hak ve sorumluluklarımız
açısından Parlamentodaki diğer milletvekillerinden hiçbir farkımız yoktur. Bu
çerçevede, Anayasa değişikliği teklifi görüşmelerinde benim ve tutuklu bulunan
diğer 10 milletvekili arkadaşımın her oylamada gizli oy kullanma hakkı vardır. 
Başkanlığınızın,
bizlerin, Anayasa değişikliğinin her oylamasında gizli oy kullanabilmesi için
gerekli tedbirleri almasını ve bunu sağlayacak imkânları yaratmadan oylamaya
geçilmemesini arz ve teklif ederiz. Aksi durumda İç Tüzük’e ve Anayasa’ya
açıkça aykırılık teşkil edilmiş olacaktır.
Saygılarımla.
9 Ocak 2017. 
Selahattin
Demirtaş, HDP Eş Genel Başkanı, İstanbul Milletvekili.” (HDP sıralarından
ayakta alkışlar) 
Vicdanı
olan, yasama onuruna sahip her milletvekilinin, kendisi gibi aynı hakka sahip
olan 11 milletvekilinin buraya gelişini sağlama yükümlülüğü vardır. Öbür türlü
geçirilecek ve buradan oy alsa bile asla uluslararası hukuktan ve Anayasa’ya
aykırılıktan kurtulamayacak olan bu durumun bir an önce revize edilmesini
diliyorum.
Genel
Kurulu saygıyla selamlıyorum. (HDP sıralarından alkışlar)
BAŞKAN
– Teşekkür ediyorum Sayın Yıldırım.
Sayın
milletvekilleri, İç Tüzük’ün 59’uncu maddesi uyarınca gündem dışı söz verme
yetkisinin tamamen birleşimi yöneten başkanın takdirinde olduğuna, gündemin
yoğunluğuyla görüşülen işin özelliğine göre gündem dışı söz verme takdirinin
birleşimi yöneten başkana ait olduğuna; ayrıca, yine, normal çalışma günleri
olan salı, çarşamba ve perşembe günleri dışında gündem dışı söz verilmesine yer
olmadığına ilişkin tutumumu Genel Kurulun oylarına sunuyorum: Kabul edenler…
Kabul etmeyenler… Kabul edilmiştir.
Dolayısıyla,
tutumumda bir değişiklik yoktur. Şunu tekrar ifade edeyim ki: İç Tüzük 59 her
hâlükârda bu yetkiyi oturumu yöneten başkana veriyor. 
Sayın
milletvekilleri, şimdi, İç Tüzük’ün 60’ıncı maddesine göre sisteme giren ilk on
beş sayın milletvekiline bir dakika süreyle söz vereceğim.
Sayın
Aydın, buyurun.
VI.- AÇIKLAMALAR
1.- Bursa Milletvekili Erkan Aydın’ın,
Eskişehir’deki bir okulda başlayan dürüstlük kantini uygulamasına ve Anayasa
görüşmelerinde tüm vekilleri dürüstlük kantinine davet ettiğine ilişkin
açıklaması
ERKAN
AYDIN (Bursa) – Teşekkür ederim Sayın Başkan.
Türkiye
Cumhuriyeti’nin geleceğini belirleyecek Anayasa görüşmelerine başlıyoruz. Bu
görüşmelere başlarken Eskişehir’deki bir okuldan söz edeceğim. Bu okulda örnek
bir uygulama başladı: Dürüstlük kantini. Dürüstlük kantininde kasada görevli
yok, öğrenciler istedikleri ürünleri alıp ücretini kasaya bırakıyor. Okul
müdürleri kasanın hiçbir zaman açık vermediğini, aksine fazla çıktığını
söylüyor. Yalanın dolanın, talanın prim yaptığı bugünlerde çocuklar hepimize
örnek oluyor. Ben de Anayasa görüşmelerinde tüm vekilleri dürüstlük kantinine
davet ediyorum. Herkes görüşlerini kimseye minnet etmeden, başını dik tutarak
dürüstçe açıklasın. Bakalım cumhuriyetin kaldırılmasına, Türkiye Büyük Millet
Meclisinin etkisizleştirilmesine, diktatöryaya kim yataklık ediyor, hep
birlikte görelim. 
BAŞKAN
– Sayın Topal…
Sayın
Hürriyet…
2.- Kocaeli Milletvekili Fatma Kaplan
Hürriyet’in, görüşmelerine başlanacak olan Anayasa değişiklik teklifinin
Türkiye Cumhuriyeti’nin batış ve bölünme belgesi olduğuna ve bu darbe
anayasasına, diktaya “evet” diyeceklerin yatacak yerlerinin olmadığına ilişkin
açıklaması
FATMA KAPLAN HÜRRİYET (Kocaeli) – Teşekkür ediyorum
Sayın Başkan.
Rejim
değişikliğini içeren bölünme anayasasının görüşmeleri artık başlıyor. Hiçbir
menfaat milletin haklarından daha kutsal olamaz ve milletin menfaatleri
doğrultusunda söylüyorum ki: Bu anayasa, Türkiye Cumhuriyeti’nin batış
belgesidir, Türkiye Cumhuriyeti’nin bölünme belgesidir. Ülke yangın yeriyken,
insanlar ekmek derdindeyken, kişisel menfaatlerle bu bölünme anayasasını
getirenler bilmelidir ki bu toprağın üstünde yaşayanlar kadar altında
yaşayanlar da sizden hesap soracaktır. 
İzmir’deki
terör saldırısında, tek başına bir trafik polisi uzun zamandır iktidarın
yapamadığını yaptı ve halkını korudu. Onun yatacak yeri vardır; ancak bu darbe
anayasasına, diktaya “Evet” diyeceklerin yatacak yeri yoktur. Ve bu diktaya
“Evet.” diyen 330 vekil olacaksa bu Mecliste, ülkede başkaca darbeci aramaya
gerek olmadığını düşünüyorum. 
BAŞKAN
– Sayın Topal…
SERKAN
TOPAL (Hatay) – Sıramı Sayın Tanal’a veriyorum. 
BAŞKAN
– Şimdi geçti efendim.
Sayın
Tanal, size vereceğim sırası geldiğinde. 
Sayın
Gürer…
3.- Niğde Milletvekili Ömer Fethi Gürer’in,
Anayasa değişiklik teklifiyle ilgili yapılan tüm görüşmelerin halkın da bilgisi
dâhilinde olması için televizyonlardan verilmesini talep ettiğine ilişkin
açıklaması
ÖMER
FETHİ GÜRER (Niğde) – Teşekkürler Sayın Başkan.
Önderimiz
Mustafa Kemal Atatürk, 7 Şubat 1923 günü Balıkesir Zağnos Paşa Camisi
hutbesinde cemaate hitaben konuşmasında “Ben yalnız kendi düşüncemi söylemek
istemiyorum, hepinizin düşüncesini anlamak istiyorum. Millî emeller, millî irade
yalnız bir şahsın düşünmesinden değil millet fertlerinin tamamının arzularının,
emellerinin birleşmesinden ibarettir.” demiştir. Bugün de her yurttaş, siyasi
kimliğinin etkisi altında kalmadan Anayasa’nın Meclisimizdeki görüşmelerini
izlemek ve buradan bilgilenmek durumundadır. Bu nedenle, burada yapılacak tüm
konuşmaların televizyondan yayınlanması, halkımızın bilgi alma hakkını
kullanması ve bu, geleceği ilgilendiren, çocuklarımızın ve yaşamımızın
geleceğini belirleyecek Anayasa görüşmelerinin halkın da bilgisi dâhilinde
olması için televizyonlardan verilmesini talep ediyor, teşekkür ediyorum.
BAŞKAN
– Sayın Demirtaş…
4.- Zonguldak Milletvekili Ünal Demirtaş’ın,
terör, OHAL ve ekonomik krizin olduğu bir ortamda anayasa yapılmaması
gerektiğine, hukukçu ve sivil toplum örgütlerinin Meclis önünde basın
açıklaması yapmalarının zorbalıkla engellendiğine, milletvekillerine şiddet
uygulandığına ve yol yakınken bu değişiklikten vazgeçilmesi gerektiğine ilişkin
açıklaması
ÜNAL
DEMİRTAŞ (Zonguldak) – Bugün, Türkiye’nin en önemli gündemi olan Türkiye’deki
anayasal düzeni temelinden sarsacak, Meclisi ortadan kaldıracak, yargıyı tek
adamın iki dudağının ucuna bırakacak, Türkiye’yi yüz yıl geriye götürecek rejim
değişikliğini konuşacağız. 
Elbette
ki anayasalar toplumsal mutabakat metinleridir ama şu an, Türkiye’deki rejimi
değiştirme, anayasa yapma koşulları yoktur. Türkiye’de, iktidarınızın yaydığı
bir korku iklimi vardır, terör vardır, OHAL vardır, ekonomik kriz vardır. Böyle
bir ortamda anayasa yapılamaz, yapılmamalıdır. 
İşte,
bugün, yargının tek adama bağlanmasına, Türkiye’nin diktatörlüğe sürüklenmesine
itiraz eden Türkiye’nin en değerli hukukçuları, avukatları, sivil toplum
örgütleri Meclis önünde basın açıklaması yapmak istediler ama zorbalıkla,
şiddetle bu basın açıklaması engellendi, milletvekillerimize şiddet uygulandı;
diktatörlük Meclisten geçmeden fiilen yürürlüğe girdi. Yol yakınken bu
değişiklikten vazgeçin, sarayı ve kendi koltuğunuzu değil, Türkiye’yi düşünün.
BAŞKAN
– Sayın Şimşek...
5.- Mersin Milletvekili Baki Şimşek’in,
Mersin’in yaklaşık bir aydır doğal afetlerle mücadele etmesine rağmen doğal
afet bölgesi ilan edilmesiyle ilgili çağrılara Hükûmetin karşılık vermediğine
ve Mersin’e nakdî yardım gönderilmesi gerektiğine ilişkin açıklaması
BAKİ
ŞİMŞEK (Mersin) – Sayın Başkan, sorum bütün bakanlara: Mersin yaklaşık bir
aydır doğal afetlerle mücadele etmektedir. Doğal afet bölgesi ilan edilmesiyle
ilgili bütün çağrılarımıza Hükûmet henüz karşılık vermemiştir. Mersin’de
çiftçiler devletten artık selam, sevgi dışında yardım bekliyorlar. DSİ acil
tedbirler almalıdır. Toros Dağlarında şu anda 3 metre kar vardır, yağışlarla
beraber daha büyük sel afetinin olması Mersin’de kaçınılmazdır. Onun için pompa
istasyonlarının acilen güçlendirilmesi, gerekli tedbirlerin alınması ve Mersin’e
nakdî yardım gönderilmesi gerekmektedir.
Teşekkür
ediyor, saygılar sunuyorum.
BAŞKAN
– Sayın Köseoğlu...
6.- Trabzon Milletvekili Ayşe Sula Köseoğlu’nun,
Trabzon’un Sürmene ilçesindeki orman yangınını saptırarak bir siyasi rant
malzemesi yapan anlayışı kınadığına, Anayasa değişikliği görüşmelerini sabote
etmeye çalışan muhalefet partilerini kamuoyunun dikkatine sunduğuna ilişkin
açıklaması
AYŞE
SULA KÖSEOĞLU (Trabzon) – Teşekkür ediyorum Sayın Başkan. 
Önceki
gece, Trabzon’umuzun Sürmene ilçesinde 20 hektarlık araziyi etkileyen bir orman
yangını meydana gelmiştir. Hepimizi derinden üzen bu yangın üzerine, üzüntüyü
paylaşmak yerine, yangındaki çıkışı ve sonrasını provoke ederek, farklı
amaçlarla olayı saptırarak bir siyasi rant malzemesi yapan anlayışı bugün
buradan kınıyorum ve halkımızın takdirine sunuyorum. 
Bugün,
ayrıca, ülkemizin geleceğini etkileyen, ülkemizin istikrar içerisinde güçlü bir
şekilde yoluna devam etmesinin yolunu açacak olan bir anayasa değişikliğini
görüşmek üzere toplanmış bulunuyoruz. Bu hayırlı işi bile sabote etmek
amacıyla, görüşmelere başlanmamasını sağlamak amacıyla burada bulunan muhalefet
partilerini de halkımızın ve kamuoyunun dikkatlerine sunuyorum. 
Teşekkür
ederim.
BAŞKAN
– Sayın Akkaya…
7.- İstanbul Milletvekili Yakup Akkaya’nın,
Çalışma ve Sosyal Güvenlik Bakanı Mehmet Müezzinoğlu’nun emeklilik yaşıyla
ilgili bazı açıklamalarına ilişkin açıklaması
YAKUP
AKKAYA (İstanbul) – Sayın Başkan, Sayın Çalışma Bakanı Mehmet Müezzinoğlu’nun
önceki gün Konya’da yaptığı konuşmasını okudum. Bir Çalışma Bakanının Türkiye’deki
emeklilik sistemini bilmemesini hayretle karşılıyorum. Sayın Bakan Türkiye’de
emeklilik yaşının hâlâ 52 olduğunu zannediyor ve “Biz bunu kademeli olarak 53’e,
54’e çıkarmalıyız.” diye demeç veriyor. 
Sayın
Bakan, Türkiye’de emeklilik sistemi 2008 yılında kademeli olarak
yükseltilmiştir. Buna göre, kadınlar 58, erkekler için de 60 yaş getirilmiştir
ve 2048’e kadar kadın-erkek ayrımı kalkmış, 65 yaş sınırlaması getirilmiştir.
Biz Cumhuriyet Halk Partisi olarak, liyakat, liyakat, liyakat diye boşuna
demiyoruz. 
Teşekkür
ediyorum. 
BAŞKAN
– Sayın Akın…
8.- Balıkesir Milletvekili Ahmet Akın’ın,
ülkenin bir kişinin kişisel mülkü hâline gelmesine halkın ve onurlu
milletvekillerinin izin vermeyeceğine ilişkin açıklaması
AHMET
AKIN (Balıkesir) – Bugün Meclis Dikmen Kapısı önünde halkımıza dayatmak
istediğiniz rejimin en somut örneğini gördük. Sivil toplum örgütlerinin
yapacağı halkı bilgilendirme açıklamasından korktunuz. Komisyon görüşmelerini
televizyondan yayınlamayarak halktan kaçırdınız, tek adam dikta anayasasını
kimse bilsin istemiyorsunuz. Kendiniz bile getirmek istediğiniz tek adam
rejimini savunamıyorsunuz; yandaşlarınız, sözcüleriniz televizyonlarda
zorlanıyor, utanıyorlar. Getirmek istediğiniz rejim tam da bu; kimse
konuşmasın, kimse bilmesin, kimse eleştirmesin, yazmasın, çizmesin, bir adam
konuşsun, herkes onu alkışlasın. Yok öyle bir şey, bu ülkeyi sokakta bulmadık.
Ülkemizin bir kişinin kişisel mülkü hâline gelmesine yüce halkımız ve onurlu
milletvekillerimiz izin vermeyecektir. (CHP sıralarından alkışlar) 
BAŞKAN
– Sayın Yalım…
9.- Uşak Milletvekili Özkan Yalım’ın,
içinde bulunulan ekonomik şartlarda ve bu kadar terör eylemi varken bu Anayasa
değişikliği görüşmelerine ne kadar ihtiyaç olduğunu kamuoyunun takdirlerine
sunduğuna ve bu görüşmelerin TRT’den yayınlanmasının sağlanmasını talep
ettiğine ilişkin açıklaması
ÖZKAN
YALIM (Uşak) – Teşekkür ederim Sayın Başkan. 
Sayın
Başkan, ekonomide şu anda, bugün itibarıyla dolar 3 etmiş, euro 3,90. Bu kadar
terör eylemi varken, bu kadar şehidimiz varken bu Anayasa görüşmeleri ihtiyaç
mıydı? Bu kadar şehidimizin olduğu ortamda bu ortama ihtiyaç var mıydı? Bunu
kamuoyunun takdirine ve sizlerin, yüce Meclisin takdirine bırakıyorum. 
Öbür
taraftan, illa da “Bu görüşmeleri yapacağız.” diyorsanız, tamam, buradayız.
Peki, neden halktan çekiniyorsunuz? Neden TRT 1’den aralıksız bu görüşmeleri
yayınlatmıyorsunuz? Halka açık olun, halktan çekinmeyin ve de bir an önce TRT’den
bu görüşmenin aralıksız yayınlanmasını sağlayın lütfen. 
Teşekkür ederim. 
BAŞKAN – Sayın Benli…
10.- İstanbul Milletvekili Fatma Benli’nin,
15 Temmuzda milletin, devletin bağımsızlığını ve millî duruşunu kaybetmemesi
için ülkesini savunurken sergilediği dayanışmanın bugün Mecliste devam
edeceğine ve sistem değişikliğinin kabulüne nihai olarak milletin karar
vereceğine ilişkin açıklaması
FATMA BENLİ (İstanbul) – Teşekkürler Sayın Başkan. 
Bugün, tarihî bir gün. Milletimiz nasıl 15 Temmuzda
birlik ve beraberlik içinde bir duruş sergilediyse bizler de bugün Anayasa’nın
yine milletin işi olduğu bilinciyle, milletin vekilleri olarak aynı duruşu
Mecliste sergileyeceğiz. 
Bugüne dek Türkiye’de anayasalar darbeler sonrası
zoraki olarak halkımızın önüne konulmuş metinler olmaktan öteye gidememiştir. O
yüzden, yeni anayasa talebi toplumun tüm katmanları için gerekli bir ihtiyaç
olarak kendini göstermiştir. 
Bugün Mecliste görüşmeye başlayacağımız anayasa teklifi
ise demokrasi ve uzlaşma kültürünün sonucu olarak AK PARTİ ve MHP’nin ortak
mutabakatıyla oluşmuştur. Bizler nasıl darbeler ve terör karşısında ülkemiz
için millî birlik içinde hareket ediyorsak bugün de aynı şekilde hareket
edeceğiz. Zira, hepimiz aziz milletimizin iradesinin değişim yönünde olduğunun
farkındayız. 
15 Temmuzda milletimizin devletin bağımsızlığını ve
millî duruşunu kaybetmemesi için ülkesini savunurken sergilediği dayanışma
bugün Mecliste devam edecektir ve sistem değişikliğinin kabulüne nihai olarak
millet karar verecektir. 
ÖZGÜR ÖZEL (Manisa) – Rejim, rejim, sistem değil;
rejim. 
EJDER AÇIKKAPI (Elâzığ) – Sistem, sistem.
TAHİR ÖZTÜRK (Elâzığ) – O sizin uydurmanız. 
ÖZGÜR ÖZEL (Manisa) – Öyle “sistem” deyip kendinizi
kandırmayın; rejim!
BAŞKAN – Sayın Basmacı…
AYŞE SULA KÖSEOĞLU (Trabzon) – Dayatmayalım,
dayatmayalım. Kendi doğrularınızı dayatmayın.
ÖZGÜR ÖZEL (Manisa) – “Sistem” deyip kendinizi
kandırmayın; rejim!
EJDER AÇIKKAPI (Elâzığ) – Sistem bu, sistem.
AYŞE SULA KÖSEOĞLU (Trabzon) – Kendi doğrularınızı
dayatmayın.
BAŞKAN – Sayın milletvekilleri, müdahale etmeyelim
lütfen. 
Buyurun. 
11.- Denizli Milletvekili Melike Basmacı’nın,
Anayasa değişiklik teklifinin Meclisteki oylamadan geçmeyeceğine ve
demokrasinin kazanacağına inandığına ilişkin açıklaması
MELİKE BASMACI (Denizli) – Sayın Başkan, sevgili
vekiller; ben ülkemde barış ve demokrasi olmasını istiyorum. Hiçbir annenin
evladı için kaygılanmadığı ülkemi geri istiyorum. Ben hâlâ vicdana, insanlığa
inanıyorum ve anayasa teklifinin Meclisteki oylamadan geçmeyeceğini,
demokrasinin kazanacağını biliyorum ve inanıyorum. 
Teşekkür ederim. 
BAŞKAN – Sayın Yedekci. 
12.- İstanbul Milletvekili Gülay Yedekci’nin,
yüz yıl önce emperyalistlere karşı savaşarak kazanılan cumhuriyetin şimdi
milletvekillerinin oylarıyla yıkılmaya çalışıldığına ve Mustafa Kemal Atatürk’ün
ışığında cumhuriyeti sonsuza kadar yaşatacaklarına ilişkin açıklaması
GÜLAY YEDEKCİ (İstanbul) – Teşekkür ediyorum Sayın
Başkan. 
Bugün, cumhuriyetin yıkılmaya çalışıldığı gün aslında.
Yüz yıl önce, bizim emperyalistlere karşı savaşarak kazandığımız
cumhuriyetimizi şimdi milletvekillerinin oylarıyla yıkmaya çalışıyor. Acaba
elinize o anayasa metnini hangi güçler verdi, hangi emperyal güçler verdi, onu
merak ediyoruz. 
“Türk genci, devrimlerin ve cumhuriyetin sahibi ve
bekçisidir. Bunların gereğine, doğruluğuna herkesten çok inanmıştır. Yönetim
biçimini ve devrimleri benimsemiştir.” diyen Mustafa Kemal Atatürk’ün ışığında
cumhuriyeti sonsuza kadar yaşatacağız, bundan şüpheniz olmasın. (CHP
sıralarından alkışlar)
BAŞKAN – Sayın Tanal…
13.- İstanbul Milletvekili Mahmut Tanal’ın,
Anayasa değişikliğine karşı verilen mücadelenin hukuk devleti isteyenler ile
hukuk devletine karşı olanların, demokrasi isteyenler ile demokrasi karşıtı
olanların mücadelesi olduğuna ilişkin açıklaması
MAHMUT
TANAL (İstanbul) – Teşekkür ederim Sayın Başkan.
15
Temmuzda Türkiye Büyük Millet Meclisini bombalayanlara karşı sabaha kadar
Mecliste direndik, bugün de Türkiye Büyük Millet Meclisini polis kuşatmasına
aldınız, bugün de darbeye direneceğiz çünkü biz milletin vekilleriyiz. 
Bu
Anayasa değişikliğiyle CHP, AKP, MHP, HDP mücadelesi değil, bu mücadele hukuk
devleti isteyenler ile hukuk devletine karşı olanların mücadelesidir. Bu
mücadele demokrasi isteyenler ile demokrasi karşıtı olanların mücadelesidir. 
Bu
Anayasa değişikliği, ucuzluk mu getirecek, bedava su mu verilecek, terörü mü
bitirecek, özgürlükleri mi getirecek, vergi oranlarını mı düşürecek,
demokrasiyi mi güçlendirecek, yoksa dikta rejimini mi getirecek? Halkın buna
ihtiyacı var mıdır, halka hiç sordunuz mu?
Teşekkür
ediyorum, saygılarımı sunarım. (CHP sıralarından alkışlar)
BAŞKAN
– Sayın Yıldız Biçer…
14.- Manisa Milletvekili Tur Yıldız Biçer’in,
IŞİD’in yayınladığı 2 askerin yakılarak infaz edildiğini içeren görüntülerle
ilgili Hükûmetin hâlâ net bir açıklama yapmadığına ve bu konuda bilgi almak
istediğine ilişkin açıklaması
TUR
YILDIZ BİÇER (Manisa) – Sayın Başkan, sayın milletvekilleri; IŞİD, geçtiğimiz
ay, 2 askerimizin yakılarak infaz edildiğini içeren görüntüler yayınlamıştı. Bu
görüntülerle ilgili Hükûmet hâlâ net bir açıklama yapmamıştır. Kamuoyu ve
askerlerimizin yakınları hâlâ merak ve endişe içindedirler. Hükûmet neden bu
konuyla ilgili net bir açıklama yapamıyor, kesin bir bilgi veremiyor?
İstihbarat sistemi bu olayı aydınlatamayacak kadar yetersiz midir? 
Hükûmet
yetkililerinden derhâl şu soruların yanıtlanmasını bekliyoruz: Bu 2 asker
gerçekten kaçırılmış mıdır? Bu askerlerimiz hâlen nerededir ve sosyal medyada
yayınlanan bu görüntüler gerçek midir?
Saygılar
sunuyorum.
BAŞKAN
– Son olarak, Sayın İlgezdi…
15.- İstanbul Milletvekili Gamze Akkuş
İlgezdi’nin, bugün demokratik, laik Türkiye Cumhuriyeti’nin geleceğinin
oylanacağına ve bütün vekilleri yaptıkları Anayasa’ya bağlılık yeminine sahip
çıkmaya davet ettiğine ilişkin açıklaması
GAMZE
AKKUŞ İLGEZDİ (İstanbul) – Sayın Başkan, bugün cumhuriyet tarihinin en önemli,
en kritik sürecinden geçmekteyiz. Bugün, inandığımız, uğruna mücadele ettiğimiz
demokratik, laik Türkiye Cumhuriyeti’nin geleceğini oylamaya başlıyoruz.
Kurtuluş Savaşı döneminde bile millî egemenliği kayıtsız şartsız milletine
emanet eden başta Mustafa Kemal ve kurucu irade olmak üzere hiçbir zaman
yetkiyi tek elde toplama kararında olmadılar. Meclis çoğunluğuna güvenerek
millî egemenliği tek makamda toplamaya yönelik hukuksuz ve açıkça Anayasa’ya
aykırı olan, kuvvetler ayrılığını yok sayan anlayışa müsaade etmeyeceğiz.
Türkiye’nin demokratik yarınları için, yavrularımızın aydınlık geleceği için,
Mustafa Kemal’in bize emanet ettiği cumhuriyet için yeniden Kuvayımilliye
anlayışıyla bu tasarıya sonuna kadar karşı çıkacağız. Bütün vekilleri, karşıda
yazan “Egemenlik kayıtsız şartsız milletindir.” şiarını hatırlatarak yaptıkları
Anayasa’ya bağlılık yeminine sahip çıkmaya davet ediyorum. 
BAŞKAN
– Teşekkür ediyoruz. 
Gündeme
geçmeden önce, Sayın Kerestecioğlu, buyurun, iki dakika süreyle söz veriyorum. 
16.- İstanbul Milletvekili Filiz
Kerestecioğlu Demir’in, tüm AK PARTİ’li ve MHP’li milletvekillerini Anayasa
değişiklik teklifine ret oyu vermeye çağırdığına, 11 HDP milletvekilinin
tutuklu bulunduğu bir ortamda yapılan Anayasa değişikliğinin hiçbir
meşruiyetinin bulunmadığına, Meclis kapısında bu Anayasa değişiklik teklifine
karşı çıkanlara şiddet uygulandığına ve Diyarbakır’da Roboski katliamı anısına
yapılan anıtın kayyum tarafından yerinden söktürüldüğüne ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Bugün,
Türkiye’de kuvvetler ayrılığını ortadan kaldıran ve rejimi değiştiren, dünyada
benzeri görülmemiş bir tek adam teklifi görüşülecek. İnsanın en büyük
hatalarından birisi, ikbalini her şeyin önüne koymasıdır. Hâlbuki insan ancak
değerleriyle, tarihiyle ve bugünüyle insandır. Bu kapsamda, tüm AK PARTİ’li ve
MHP’li milletvekillerini, geleceğe isimlerini nasıl yazdıracaklarını düşünerek
teklifi bir kez daha okumaya ve “ret” oyu vermeye çağırıyoruz. Ülkemiz,
halklarımız ve geleceğimiz açısından gösterecekleri tavrın önemini hatırlatmak
istiyoruz. 
Şunu
ifade etmek isteriz ki başta eş başkanlarımız ve grup başkan vekillerimiz olmak
üzere, 11 vekilimizin tutuklu bulunduğu bu ortamda yapılan, sözde Anayasa değişikliği
teklifinin aslında halkın önemli bir bölümünün iradesini yok saymak anlamına
gelmesi hasebiyle de hiçbir meşruiyeti bulunmamaktadır. Zaten bugün neredeyse
tüm il ve ilçe yöneticilerimizin tutuklu veya gözaltında bulunmasının nedeni de
aslında bu tekçi rejime “Hayır.” diyecek olan gerçek muhalefetin sesinin
susturulmasıdır. Yapılmak istenen tamamen budur. 
Kapının
dışında, aynı şekilde, halkın bu anayasa teklifine karşı çıkmasının
engellenmesi ve vekillerimiz orada olduğu hâlde, Emniyet mensuplarının
“Süpürün.” diyerek talimat vermesinin nedeni de budur. Bu, tekçi rejim
değişikliğidir. Bu, Parlamentonun feshedilmesi anlamına gelmektedir.
(Mikrofon
otomatik cihaz tarafından kapatıldı)
BAŞKAN
– Lütfen tamamlayın bir dakikada. 
FİLİZ
KERESTECİOĞLU DEMİR (İstanbul) – Tamamlayacağım.
Bu,
Parlamentonun feshedilmesi anlamına gelmektedir ve aslında sadece saraya bir
yetkinin verilmesi anlamına gelmektedir.
Diyarbakır’da
Roboski katliamı anısına yapılan anıt, iki gün önce, maalesef atanan kayyum
tarafından yerinden söktürüldü. Roboski katliamı hâlâ aydınlatılabilmiş değil;
failleri belli ama failleri gizli. Aynı şekilde, Ankara’nın derin
karanlıklarında yok edilmek istenen Roboski katliamının faillerinin ve ona
yapılan girişimlerin karartılamayacağını ve anıtın kaldırılmasıyla bu
katliamın, aynı şekilde, gözden kaçırılamayacağını bir kez daha belirtmek ister
ve sanat düşmanlığını da kınadığımızı ifade etmek isterim.
BAŞKAN
– Teşekkür ediyorum.
Sayın
Altay, buyurun.
Size
de iki dakika süre veriyorum.
17.- İstanbul Milletvekili Engin Altay’ın,
65’inci Cumhuriyet Hükûmetinin kendilerinden şikâyetçi olan, kendilerinden
hoşnut olmayan herkesi ayrım yapmaksızın “terörist”, “vatan haini” ve benzeri
sıfatlarla yaftaladığına ve en temel hak ve özgürlüklerin kullanılmasına bile
tahammül edemeyen bir hâl içinde olduğuna, düşüncesini basın açıklaması yoluyla
ifade etmek isteyen Ankara Barosu ve sivil toplum örgütlerine yönelik Emniyet
teşkilatının müdahalesini Cumhuriyet Halk Partisi olarak kınadıklarına ilişkin
açıklaması
ENGİN
ALTAY (İstanbul) – Teşekkür ederim.
Sayın
Başkan, sayın milletvekilleri; 15 Temmuz darbe girişimi püskürtüldüyse bunu
milletimizin demokrasi bilincine, demokrasi şuuruna ve demokrasi aşkına
borçluyuz. Bunu Hükûmet başta olmak üzere Türkiye Büyük Millet Meclisinin
hiçbir sayın üyesinin unutmaması gerekir. Ama sayın milletvekilleri, görüyoruz
ki 65’inci Cumhuriyet Hükûmeti, kendilerinden müşteki olan, kendilerinden
şikâyetçi olan, kendilerinden hoşnut olmayan herkesi, ayrım yapmaksızın
“terörist”, “vatan haini” ve benzeri sıfatlarla yaftalamakta ve demokrasinin
bir tepki ve protesto rejimi olduğunu unutup -her vesileyle ileri demokrasiden
bahsetmekle birlikte- en temel hak ve özgürlüklerin kullanılmasına bile
tahammül edemeyen bir hâl içindedir. Hükûmeti bu konuda demokrasiye daha
saygılı olmaya, hak arayan, hoşnutsuzluğunu gündeme getirmek isteyen sivil
toplum örgütlerine karşı daha insan haklarına saygılı bir tutum içinde olmaya
davet ediyorum. 
Şüphesiz,
hak arayan insanlara insanlık dışı muamele yapan emniyet kuvvetlerinin
ayrıntılı uygulamalarından Hükûmetin üyelerinin teker teker belki haberleri yok
ama Sayın Hükûmet, bugün, Ankara’da, Ankara Barosu başta olmak üzere Ankara’daki
kimi sivil toplum örgütlerinin Türkiye Büyük Millet Meclisinde… 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Altay. 
Buyurun.

ENGİN
ALTAY (İstanbul) - …bugün görüşmelerine başlanması planlanan Anayasa değişiklik
teklifiyle ilgili olarak düşüncelerini ve rahatsızlıklarını dile getirmelerine
bile tahammülsüzlük gösteren bir hükûmetin demokrasimize katacağı bir şey
yoktur. 
Sayın
Hükûmet, burası müstemleke değildir, emniyet kuvvetleri de sizin gestaponuz
değildir. Lütfen… Hak arayan, düşüncesini basın açıklaması yoluyla ifade etmek
isteyen Ankara Barosu ve sivil toplum örgütlerine yönelik Emniyet teşkilatının
bu vahşi, bu hasmane, bu sanki bir savaş ortamında düşman askerlerine bile
yapılmayacak müdahalesini Cumhuriyet Halk Partisi olarak kınıyoruz ve Hükûmetin
bu konuda Meclise bilgi ve izahat vermesini talep ediyoruz. (CHP sıralarından
alkışlar) 
BAŞKAN
– Teşekkür ediyorum. 
Sayın
Bostancı, iki dakika süreyle söz veriyorum. 
Buyurun.

18.- Amasya Milletvekili Mehmet Naci
Bostancı’nın, Anayasa değişikliği teklifine ilişkin farklı fikir ve
yaklaşımlara sahip olan siyasetçi ve sivil toplum kuruluşları olabileceğine
ancak herkesin görüşünü kurallar çerçevesinde açıklayabileceğine ve bu
görüşmelerin milletin iradesi çerçevesinde şekillenmiş bir Meclis marifetiyle
kurallara uygun bir şekilde yapılacağına ilişkin açıklaması
MEHMET
NACİ BOSTANCI (Amasya) – Sayın Başkanım, teşekkür ediyorum. 
Bugün çok önemli bir Anayasa değişikliği teklifi
görüşülecek. Bu değişiklik teklifine ilişkin kamuoyundaki tartışmalar
çerçevesinde elbette farklı fikir ve yaklaşımlara sahip olan siyasetler, sivil
toplum kuruluşları olabilir, herkes, görüşlerini demokratik mecralarda
kurallara uygun bir şekilde açıklayabilir ama hiç kimse kendisini keyfî bir
tarzda, kuralların üzerinde göremez, gösteremez, milletin kendisine vermediği
bir yetkiyi mütehakkim bir edayla kullanamaz, devlet orada kuralların gereğini
yapmakla mükelleftir. Bu, devletin, devletlikten kaynaklanan görevidir. Herkes
görüşünü açıklayacak, kurallar çerçevesinde açıklayacak.
Milletimizin
ne istediği meselesine gelince, milletimizin ne istediğinin tecelli ettiği yer
Meclistir. Milletin istediği burasıdır, bakın, bu partilerdir, buradaki
vekillerdir ve bizler milletin iradesi çerçevesinde şekillenmiş bir Meclis
marifetiyle bu görüşmeleri yapacağız, kurallara uygun bir şekilde yapacağız.
Milletin vermediği bir yetkiyi mütehakkim bir edayla, çeşitli yol ve
yöntemlerle hiç kimse ayrıca alma teşebbüsünde bulunmasın. Her türlü tartışma,
kurallara uygun bir şekilde yapılsın. Neticede yüce Meclis takdir eder,
milletimize giderse milletimiz nihai kararı verecek. Eminim ki, bütün partiler
milletin vereceği bu nihai karar, milletin sağduyusu konusunda da bunun
üzerinde bir takdir yetkisinin bulunmadığı konusunda hemfikirdirler. Milletin
karar ve iradesinden kimsenin de korkmasına, çekinmesine gerek yok. Milletimiz
okuryazardır. Milletimiz neyin ne olduğunu bilir. Elifi mertek göstermenin de
manası yoktur.
Saygılarımla.
BAŞKAN
– Teşekkür ediyorum.
Sayın
Akçay, size de iki dakika süreyle söz veriyorum.
Buyurun.
19.- Manisa Milletvekili Erkan Akçay’ın,
toplumsal ağırlığı, siyasi maliyeti günden güne artan sorunlara karşı Türkiye
Büyük Millet Meclisi olarak inisiyatif alıp çözüm ortaya konulması gerektiğine,
Kıbrıs’ta taraflar arasında yürütülen görüşmelerde Türkiye’nin âdeta savaş
kaybeden bir ülke temsilcisi gibi görüldüğüne ve Kıbrıs’ta çözüm aranıyorsa 2
bölgeli bir perspektifin ortaya konması gerektiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Değerli
milletvekilleri, ülkemiz çok zor bir dönemden geçmektedir ve bu zor dönemde de
hadiseleri uzaktan seyredemeyiz. Uğruna canımızı vermeye hazır olduğumuz
vatanımızın, mensubiyetinden gurur duyduğumuz milletimizin bekası tehdit
altındadır. 15 Temmuzda vatan kaybının sınırına gelen, işgalin, iç savaşın
tehdidine savrulmak istenen Türk milleti, devletine, vatanına, birliğine ve
dirliğine sahip çıkmıştır. Etrafımız ateş çemberine alınmışken inisiyatif
almamamız düşünülemez. Devleti hukuki tamiratla ayağa kaldırmak varken
basiretsizliğe kurban gitmemiz düşünülemez. Geleceği planlayamayan milletlerin
başkalarının oyuncağı olacağı şiarını asla aklımızdan çıkarmamalıyız. Bunun
için, toplumsal ağırlığı, siyasi maliyeti günden güne artan sorunlara karşı
Türkiye Büyük Millet Meclisi olarak inisiyatif alıp çözüm ortaya koymamız
gerekmektedir. Siyasetin Anayasa’dan veya sistemin temel kurallarından değil,
güç ilişkilerinden beslenen bir yönetim modelinden kurtarılması gerekmektedir.
Darbelerin altında yatan, siyasetimizin geleneksel çarpıklığı olan fiilî döngü
ve baskının nihayetlendirilmesi gerekmektedir. Türkiye bu kadar yoğun tehdit
altındayken akıl, irfan ve izan yardımıyla geleceği düşünmek, geleceği
kurgulamak ve buhrana son vermek boynumuzun borcudur; bunun onay mercisi de
büyük Türk milletidir.
Değerli
milletvekilleri, Kıbrıs’ta taraflar arasında yürütülen görüşmelerde bir
karartma yapılmaktadır. Kapalı kapılar ardında yapılan gizli pazarlıklarda Türk
tarafının âdeta savaş kaybeden bir…
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Akçay.
ERKAN
AKÇAY (Manisa) - …ülkenin temsilcisi gibi görüldüğü, yapılan görüşmelerde Annan
Planı’nın bile gerisinde hükümlerin kabul edildiği kamuoyuna yansımaktadır. Bu
arada Türkiye’ye yönelik “Etkin ve fiilî garantörlükten vazgeçin.” baskısı
yapılmaktadır. Bu baskının arkasında, Türkiye’ye önerdikleri çözümün
çözümsüzlüğünün tarafı olarak gösterme çabası yatmaktadır. Tehlikenin farkına
varınız, Türkiye’nin garantörlüğü olmazsa ve müzakereler bu doğrultuda
ilerlerse on yıl içerisinde Kıbrıs Adası bir Yunan, Rum adası hâline dönüşecek,
adadaki varlığımız silinecektir. Kıbrıs’ta çözüm aranıyorsa iki bölgeli, iki
kesimli bir perspektif mutlaka ortaya konulmalıdır. Aksi bir durum, Türkiye
açısından…
(Mikrofon
otomatik cihaz tarafından kapatıldı) 
ERKAN
AKÇAY (Manisa) - …ve Kıbrıs Türk Cumhuriyeti açısından hayati sonuçlar
doğurabilecektir.
Teşekkür
ederim.
BAŞKAN
– Teşekkür ediyorum.
Evet,
böylece gündeme geçiyoruz…
LEVENT
GÖK (Ankara) – Sayın Başkan…
BAŞKAN
– Buyurun Sayın Gök. 
LEVENT
GÖK (Ankara) – Sayın Başkan, birazdan gündeme geçeceksiniz. Başkanlığın Genel
Kurula sunuşları var. O nedenle bu aşamada söz talep ettim çünkü -sanırım-
sizin, birazdan açıklayacağım nedenlerden ötürü Genel Kurula bir bilgi vermeniz
gerektiği konusunda bir tereddüdüm yok.
Sayın
Başkan, bugün bu Meclisi açtık ama geçtiğimiz cuma günü bu Meclis ayıplı bir
şekilde kapandı. Emekli Sandığı Kanunu’nun görüşmeleri sırasında AKP
milletvekillerinin yoklamada olmayan milletvekilleri adına Başkanlığınıza sahte
oy pusulası gönderdiği ortaya çıkmıştır. Mecliste olmayan 6 AKP milletvekili
adına buraya, Meclis Başkanlığına, olmadıkları hâlde isimleri yazılarak ve
imzaları atılarak kendilerinin burada olduklarını bildiren oy pusulası
gönderilmiş ve oylamada esasa alınması için bir şekilde irtibatlandırılmaya, ilişkilendirilmeye
çalışılmıştır. Dikkat üzerine ortaya çıkan bu vahim tablo karşısında, burada
bulunmadıkları hâlde adına oy pusulası gönderilen milletvekillerinin ve
özellikle AKP Grup Başkan Vekili Sayın Mustafa Elitaş’ın kamuoyundan özür
dilemesini bekliyoruz. (CHP sıralarından alkışlar) 
Sayın
Elitaş neden özür dileyecek o diğer arkadaşlarımızın haricinde? Bu tartışma
kamuoyuna yansıdıktan sonra AKP Grup Başkan Vekili Sayın Mustafa Elitaş, kalktı
ve -basına aynen şu açıklamaları yaptı- “Bu arkadaşlarımız aslında
Meclisteydiler. Oylamayı yöneten Başkan onları içeri çağırmadı.” demek
suretiyle yapılan büyük bir sahteciliğin üzerine, ayrıca, hiç de kendisine
yakıştıramadığım bir şekilde, bir olayı örtbas etme çabası içerisine girdi.
Yani, orada bir sahtecilik var ve bu sahtecilikten dolayı AKP Grup Başkan
Vekilinin böylesine bir yola tevessül eden arkadaşlarını uyarması ve “Gereğini
yapacağım.” şeklindeki bir sözü kendisinden beklerken, tam tersi bir
açıklamayla, Sayın Elitaş, bu arkadaşların burada bulunduğunu ifade etti. Ama,
gerçeklerin ortaya çıkmak gibi acımasız bir gerçekliği var. O oy pusulası
kullanan arkadaşlarımızdan -o saatlerde kendi resmî hesaplarından, Twitter’dan
atmış oldukları “tweet”lerle ya da yayınlarla- bir arkadaşımızın Erzincan’da
sivil toplumu gezerken diğer bir arkadaşımızın Urfa’da Sayın Cumhurbaşkanıyla
beraber açılışlara katıldığı kendi fotoğrafları ortaya çıktı ve bu
arkadaşlarımız Sayın Elitaş’ı hemencecik yalanladılar.
Şimdi,
Sayın Başkan, ben cuma gecesi ortaya çıkan bu tablo karşısında cumartesi günü
Meclis Başkanlığına bir talepte bulundum: Bu utanç verici durumun bir an önce
ortadan kaldırılması. Adlarına sahte oy pusulası kullanılan milletvekillerinin
olduğu bir ortamda Mecliste suç işlendiğini ve bunun demokrasimiz açısından bir
utanç vesikası olduğunu ifade ettim ve gereğinin yapılmasını talep ettim. Neden
gereği yapılmalıdır? Sahteliği ortaya çıkan o oy pusulalarına baktığımızda,
sonucun ta milletvekili seçilme yeterliliğine kadar gideceği görülüyor. Çünkü,
Anayasa’mızın 76’ncı maddesinde, sahtecilik, milletvekili seçilmeye engeldir
ama bu sahtecilik bu Mecliste bizzat yapılmıştır.
Sayın
Başkan, cumartesi günü Meclis Başkanlığına hitaben sunmuş olduğum bu dilekçem
çerçevesinde hangi işlemi başlattığınız hususunda sizlerden bilgi, böyle bir oy
pusulasıyla oy kullanmaya tevessül eden milletvekillerinden ayrı ayrı özür ve
özellikle AKP Grup Başkan Vekili Mustafa Elitaş’tan herkesin önünde bir özür
bekliyoruz. Bu konuda bir işlem başlatmanızı istiyoruz. (CHP sıralarından
alkışlar) 
BAŞKAN
– Teşekkür ediyorum.
LEVENT
GÖK (Ankara) – Ne yaptınız efendim, bu konuda ne yaptınız?
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
LEVENT
GÖK (Ankara) – Kürsüye davet edin arkadaşlarımızı.
EJDER
AÇIKKAPI (Elâzığ) – Buradayken niye o yoklamaya girmiyorsunuz? Yoklamaya niçin
girmiyorsunuz? Siz ne iş yapıyorsunuz burada? 
BAŞKAN
– Sayın Bostancı’yı dinliyorum Sayın Gök, siz buyurun. 
EJDER
AÇIKKAPI (Elâzığ) – Buradayken niçin yoklamaya girmiyorsunuz? 
BAŞKAN
– Sayın milletvekilleri, bakın, Sayın Bostancı’ya söz verdim. 
EJDER
AÇIKKAPI (Elâzığ) – Meclisi çalıştırmamak üzerine çalışıyorsunuz. 
BAŞKAN
– Sayın Gök, siz oturabilirsiniz. 
EJDER
AÇIKKAPI (Elâzığ) – Buradayken niçin kendinizi yok yazdırıyorsunuz? 
CEYHUN
İRGİL (Bursa) – Biz buradaysak buradayız diyoruz, sizin gibi numara yapmıyoruz!

BAŞKAN
– Buyurun Sayın Bostancı. 
MEHMET
NACİ BOSTANCI (Amasya) – Sayın Başkanım, Sayın Elitaşa ilişkin olarak…
ENGİN
ALTAY (İstanbul) – Elitaş geldi, geldi. 
MEHMET
NACİ BOSTANCI (Amasya) – …söylediği sözlere Sayın Elitaş cevap verecektir
zaten. 
LEVENT
GÖK (Ankara) – Önce versin. 
MEHMET
NACİ BOSTANCI (Amasya) – Şimdi, Levent Bey sadece Meclis Başkanlığına
başvurmamış, aynı zamanda hukukçu kişiliğiyle kendisi de soruşturma yaparak
hüküm vermiş. Sayın Gök Meclis Başkanlığına niçin başvurmuş? Olay incelensin,
ne olduğu anlaşılsın diye. 
LEVENT
GÖK (Ankara) – Evet, onu bekliyoruz biz de. 
MEHMET
NACİ BOSTANCI (Amasya) – Ama, onun ötesinde, kendisi burada hüküm bildiriyor,
üstelik de sosyal medyadan almış olduğunu iddia ettiği birtakım veriler
çerçevesinde. 
LEVENT
GÖK (Ankara) – Evet, evet, elimizde hepsi. 
MEHMET
NACİ BOSTANCI (Amasya) – Sayın Gök müracaatını yaptığına göre bu müracaatın
neticesini beklemesi gerekir, bu bir. 
İkincisi,
Türkiye Büyük Millet Meclisi, affedersiniz, kuralsız bir yer değil; bütün kural
ve denetim yolları burada mevcut. Her kim oy kullanıyorsa -elektronik olarak,
pusula olarak- bunları görmek ve denetlemek mümkün. Kimsenin sahte oy
kullanması, bir kere, Meclisin içerisinde mümkün değil yani maddeten mümkün
değil. (CHP sıralarından gürültüler) 
ALİ
ŞEKER (İstanbul) – Suçüstü yakalandınız, suçüstü! 
MEHMET
NACİ BOSTANCI (Amasya) – Nitekim, Sayın Hamzaçebi orada… 
EJDER
AÇIKKAPI (Elâzığ) – Belki siz yazdınız, verdiniz ya, kim biliyor? 
ÖZGÜR
ÖZEL (Manisa) – Senden de bu beklenirdi kumpasçı; aynen Balyoz’daki gibi, aynen
Ergenekon’daki gibi!
EJDER
AÇIKKAPI (Elâzığ) – Senden iyi kumpasçı yok. Aynen senin gibi kumpasçı… Tam bir
kumpasçısın!
ÖZGÜR
ÖZEL (Manisa) – Yazıklar olsun sana! 
EJDER
AÇIKKAPI (Elâzığ) – Sana yazıklar olsun! Sana yazıklar olsun! 
MEHMET
NACİ BOSTANCI (Amasya) – …oylamaya ilişkin olarak gerekli değerlendirmelerini
yapmış… 
BAŞKAN
– Sayın milletvekilleri, lütfen, Sayın Bostancı’yı dinliyorum.
MEHMET
NACİ BOSTANCI (Amasya) – …Meclisin olağan denetim kuralları çerçevesinde
nihayet yeterlilik bulunmadığı kanaatiyle oturumu kapatmıştır. 
LEVENT
GÖK (Ankara) – O iş ayrı bir iş. 
MEHMET
NACİ BOSTANCI (Amasya) – Şimdi, Mecliste hiç kimse sahte oy kullanamaz. Bir
kere, bu maddeten mümkün değildir. Yaşanan olaya ilişkin Sayın Gök müracaatını
yaptığına göre, ayrıca buna ilişkin böyle yorumlar yapmayı, şöyle oldu, böyle
oldu şeklindeki değerlendirmeleri çok haklı ve yerinde bulmam. Meclis
Başkanlığı Başkanlık Divanının vereceği kararı beklemek gerekir. 
Teşekkür
ediyorum. 
BAŞKAN
– Teşekkür ediyorum. 
LEVENT
GÖK (Ankara) – Sayın Başkan, bir de Sayın Elitaş’ı dinleyelim. 
MUSTAFA
ELİTAŞ (Kayseri) – Sayın Başkan, Sayın Gök ismimi de epey bir şekilde
zikrederek, şahsımı hedef alarak sataşmalarda bulundu. 
LEVENT
GÖK (Ankara) – Evet, bulundum. 
BAŞKAN
– İsterseniz sataşmadan söz… 
LEVENT
GÖK (Ankara) – Ben sataştım efendim, söz verin. 
MUSTAFA
ELİTAŞ (Kayseri) – Aslında sataşmadan söz istiyorum ama usulle ilgili de… Sayın
Başkanım, Sayın Grup Başkan Vekili burada yedi sekiz dakika konuşma yaptı. Bu,
İç Tüzük’te olmayan bir konuşma. 
ENGİN
ALTAY (Sinop) – Pes ya, pes ya!
LEVENT
GÖK (Ankara) – Buyurun ya! 
MUSTAFA
ELİTAŞ (Kayseri) – Eğer böyle bir şey varsa kürsüye çağırın, kürsüde iki
dakikada meramımızı anlatalım. 
ÖZGÜR
ÖZEL (Manisa) – Anayasa teklifine koyun, grup başkan vekilleri de ortadan
kalksın. 
MUSTAFA
ELİTAŞ (Kayseri) – İzin verirseniz, sataşmadan cevap vermek istiyorum. 
BAŞKAN
– Sataşmadan dolayı iki dakika süreyle söz veriyorum. 
Buyurun
Sayın Elitaş. (AK PARTİ sıralarından alkışlar) 
V.- SATAŞMALARA İLİŞKİN KONUŞMALAR (Devam)
2.- Kayseri Milletvekili Mustafa Elitaş’ın,
Ankara Milletvekili Levent Gök’ün yerinden sarf ettiği bazı ifadeleri sırasında
şahsına sataşması nedeniyle konuşması
MUSTAFA
ELİTAŞ (Kayseri) – Bir: Ayağa kalktığı zaman bir milletvekilinin, grup başkan
vekilinin sonsuz konuşma hakkı yok İç Tüzük’te. Sayın Altay çok güzel söyledi,
biz İç Tüzük’e uymak mecburiyetindeyiz. Elini de kaldırarak, kitabı da
kaldırarak söyledi, İç Tüzük’ün neresinde var diye sormak lazım. Eğer böyle bir
şey varsa 60’a göre grup başkan vekili arkadaşlarımız söz alıyorlar. Nitekim,
biraz önce Sayın Altay bu konuşmasını yaparken bu konuyu gündeme getirebilirdi
veya Sayın Gök bunu söyleyebilirdi.
Şimdi,
değerli arkadaşlar, başkasının adına veya farklı bir şekilde oy kullanmayı
kesinlikle tasvip etmiyoruz, doğru bulmuyoruz. Bunu açık ve net bir şekilde
ifade ediyorum. (CHP sıralarından gürültüler) 
O
gün benim yaptığım açıklama şudur: Yöneten Meclis başkan vekilinin, usul
çerçevesinde “Pusula veren milletvekilleri varsa ayrılmasınlar.” diye uyarı
vermesi gerekir. 5 tane milletvekili arkadaşımızın ismi okundu, o gün
muhtemelen 15 milletvekilinin pusula verdiği anlaşıldı. Tam sayıyı bilmiyorum,
10 milletvekilini okudu, burada olduklarını söylediler, 5 milletvekili
arkadaşımızın da burada olmadığı ifade edildi. 
LEVENT
GÖK (Ankara) – 6, 6.
MUSTAFA
ELİTAŞ (Devamla) – Bu arkadaşlarımızı sahtecilikle, sahtekârlıkla suçlamak
doğru bir yaklaşım tarzı değildir. (CHP sıralarından gürültüler) 
İki:
Cumhuriyet Halk Partisinden 20 milletvekili buradaydı, belki 25 milletvekili
buradaydı. Onlar sanal milletvekili mi, sahte milletvekili mi? (AK PARTİ
sıralarından alkışlar, CHP sıralarından gürültüler) Türkiye Büyük Millet
Meclisi Genel Kurulunda bulunacaksınız, Türkiye Büyük Millet Meclisi Genel
Kurulunda buluşacaksınız, çalışmalara katkı da sağlamayacaksınız. Türkiye Büyük
Millet Meclisi Genel Kurulunda bulunmak milletvekillerine millet tarafından
verilmiş bir görevdir. O görevi burada yapmayacaksınız, yoklama isteyeceksiniz,
yoklamalara girmeyeceksiniz 20 veya 21 milletvekili, arkasından diyeceksiniz
ki: “Niye bu milletvekilleri burada yok?”
CEYHUN
İRGİL (Bursa) – Lafı dolaştırma. Pusula veren milletvekilli Urfa’ya o kadar
kısa sürede nasıl gitti, onu söyle. Urfa’ya ışınlandı mı o milletvekili?
MUSTAFA
ELİTAŞ (Devamla) – Bakın değerli arkadaşlar, burada bulunan milletvekilleri
sanal milletvekili değildir. Milletin verdiği görevi, milletvekili olarak Türkiye
Büyük Millet Meclisini engelleme adına değil, çalışmalara katkıda bulunmak için
yapmak lazım.
CEYHUN
İRGİL (Bursa) – Lafı dolandırma, cevap ver. Sahte mi değil mi o pusulalar onu
söyle. 
MUSTAFA
ELİTAŞ (Devamla) – Ben, Cumhuriyet Halk Partisinin burada bulunup da sanal bir
izlenim veren milletvekillerini açıkçası üzülerek ifade ediyorum. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ediyorum.
LEVENT
GÖK (Ankara) – Sayın Başkan…
BAŞKAN
– Buyurun Sayın Gök.
LEVENT
GÖK (Ankara) – Sayın Başkan, Sayın Elitaş yapmış olduğu açıklamada bizim
çalışmaları engellediğimizi, Cumhuriyet Halk Partisi Grubunun burada bulunduğu
hâlde yoklamaya girmediğini ifade etmek suretiyle bir sataşmada bulunmuştur.
Ona bir cevap vermek istiyorum hem de konuya açıklık getirmek istiyorum.
BAŞKAN
– Buyurun. (CHP sıralarından alkışlar) Zaten üç dakika da ayakta konuştunuz.
Sataşmadan iki dakika süre vereyim.
3.- Ankara Milletvekili Levent Gök’ün,
Kayseri Milletvekili Mustafa Elitaş’ın sataşma nedeniyle yaptığı konuşması
sırasında CHP Grubuna sataşması nedeniyle konuşması
LEVENT
GÖK (Ankara) – Sayın Başkan, değerli milletvekilleri; bildiğiniz gibi yoklama
istendiği zaman yoklamaya katılan milletvekilleri Meclis Başkan Vekilince ayrı
ayrı tespit edilir ve burada bulundukları tespit edilir. O yüzden, Cumhuriyet
Halk Partisinin bütün milletvekillerinin alnı açıktır, yüzleri aktır, hiç o
konuda tereddüt yok. (CHP sıralarından alkışlar) 
Şimdi,
tabii ortada vahim bir tablo var. “Bu vahim tabloyu nasıl saklayacağız?”
Saklamayacaksın Sayın Elitaş. Kalkacaksın, Grup Başkan Vekili olarak kim
yaptıysa bu işi bulacaksın onu, bu kadar basit. Bizde varsa biz bulalım, sizde
varsa siz bulun. Meclisi böyle mi yöneteceğiz? Ortada bir sahtecilik var. Siz
de açıklama yapıyorsunuz “O arkadaşlarımız buradaydı.” diye. Şimdi isimlerini
vermek istemiyorum arkadaşlarımızın. (CHP sıralarından “Ver” sesleri) Biri
diyor ki: “Ben sivil toplumu ziyaret ediyorum.”, ötekisi “Urfa’da
Cumhurbaşkanıyla beraber açılışlardayım.” Bunu söylemeye gerek var mı? Burada
olmadıkları belli, ne hakla bunları savunuyorsunuz? Niçin bunların arkasında
duruyorsunuz? Masaya yumruğunuzu vurun, “Ben grubumda sahtecilik istemiyorum.”
deyin, varsa yüreğiniz söyleyin bunu. (CHP sıralarından alkışlar)
MUSTAFA
ELİTAŞ (Kayseri) – Sahte, sanal milletvekili de istemiyoruz.
LEVENT
GÖK (Devamla) - Ben grubumuza dönüyorum… Hiçbir Cumhuriyet Halk Parti
milletvekili bunu yapmaya tenezzül edemez, onu derhâl partiden atarız. Varsa
gücünüz bunu yapın. Ben sizden bunu bekliyorum, siz kalkmış hâlâ
savunuyorsunuz. 
Sayın
Başkan, verdiğimiz dilekçenin akıbetini merak ediyoruz. Ne yaptınız? Bu
milletvekilleri adına kim pusula göndermiştir, ne olmuştur, bilmek istiyoruz. 
SÜRREYYA
SADİ BİLGİÇ (Isparta) – Belki siz gönderdiniz Sayın Gök.
LEVENT
GÖK (Devamla) - Sahtecilik suçtur ve milletvekili seçilmeye engeldir. Bu suçtan
dolayı kimse zan altında kalmamalıdır, derhâl ortaya çıkartalım bu konuyu. 
SÜREYYA
SADİ BİLGİÇ (Isparta) – Sayın Başkan, kesin Sayın Gök göndermiş.
MUSTAFA
ELİTAŞ (Kayseri) – Sayın Başkan…
BAŞKAN
– Sayın Elitaş, lütfen bu polemiği bitirelim.
MUSTAFA
ELİTAŞ (Kayseri) – Son sözümü alıyorum. Artık cevap vermeyeceğim. (AK PARTİ ve
CHP sıralarından gürültüler)
BAŞKAN
– Bir saniye sayın milletvekilleri… 
MUSTAFA
ELİTAŞ (Kayseri) – Sayın Başkanım, bakın, sahtecileri savunmakla suçladı beni. 
BAŞKAN
– Buyurun, iki dakika süre veriyorum. (AK PARTİ ve CHP sıralarından gürültüler)

Sayın
milletvekilleri, istirham ediyorum, lütfen…
Buyurun.
4.- Kayseri Milletvekili Mustafa Elitaş’ın,
Ankara Milletvekili Levent Gök’ün sataşma nedeniyle yaptığı konuşması sırasında
şahsına sataşması nedeniyle konuşması
MUSTAFA
ELİTAŞ (Kayseri) – Sayın Başkanım, açık ve net ifade ediyorum. 
CEYHUN
İRGİL (Bursa) - Nasıl olmuş, söyle bakalım.
MUSTAFA
ELİTAŞ (Devamla) – Dinlerseniz ne olduğunu anlarsınız.
Herhangi
bir şekilde başka bir milletvekilinin adına oy verilme işi varsa, onu kabul
etmiyorum, doğru bir şey de olduğunu ifade etmiyorum.
CEYHUN
İRGİL (Bursa) – Verilmiş işte. 
MUSTAFA
ELİTAŞ (Devamla) – Ama, şunu açıklıyorum, diyorum ki: Meclis Başkan Vekili
“Pusula veren milletvekilleri varsa buradan ayrılmasınlar.” diye uyarmak
mecburiyetindedir. Eğer uyarıya rağmen…
LEVENT
GÖK (Ankara) - Zaten her şey aynı anda oldu Elitaş, her şey aynı anda oldu!
MUSTAFA
ELİTAŞ (Devamla) – Ya, otur bir dakika be.
Uyarmak
mecburiyetindedir, eğer uyarma konusunda… O milletvekilleri gerçekten olmayan
bir şeyi verdiyse ona da ne yapılması gerekiyorsa gereği yapılıyor. 
CEYHUN
İRGİL (Bursa) – Allah kimseyi sizin durumunuza düşürmesin. Açıkça söyle, onlar
sahtekâr mı, değil mi?
MUSTAFA
ELİTAŞ (Devamla) – Bakın, İç Tüzük’ün 146’ncı maddesini okuyorum size sanal
olduğunuzu ispatlamak için.
LEVENT
GÖK (Ankara) – Ya, onları okuma ya! “Sahteciliği yapanlara gereğini yapacağız.”
de Elitaş. Kim yaptı?
MUSTAFA
ELİTAŞ (Devamla) – “İşaretle oylamada olumlu oylar, olumsuz oylardan fazlaysa,
oya konan husus kabul edilmiş; aksi halde, reddedilmiş olur. Genel Kurulda
bulunup da oya katılmayanlar yeter sayıya dahil edilirler.” O gün Meclis Başkan
Vekilinin yapması gereken iş: Burada sanal vaziyette oturan CHP’li
milletvekillerini yeter sayıya dâhil etmesi gerekirdi. (AK PARTİ sıralarından
alkışlar) 
LEVENT
GÖK (Ankara) – Nerede sanal vaziyette?
MUSTAFA
ELİTAŞ (Devamla) – Siz yoktunuz o zaman, bilmezsiniz; biz 2007 yılında Anayasa
değişikliği yaptığımızda milletvekillerine güvenmediniz, buraya nöbetçi
diktiniz. 15 güvendiğiniz milletvekilini buraya koydunuz.
CEYHUN
İRGİL (Bursa) – Lafı dolaştırma. O milletvekilleri sahte pusula verdi mi,
vermedi mi, onu söyle.
MUSTAFA
ELİTAŞ (Devamla) – O zamanki Meclis Başkanı dedi ki: “Oo Sayın Anadol siz de
buradasınız, oo Sayın Altay siz de buradasınız.” deyince bir tek grup başkan
vekiliniz kaldı, onların hepsini dışarıya soktunuz. 
CEYHUN
İRGİL (Bursa) – Lafı dolaştırma kardeşim. Sahte pusula var mı, yok mu?
MUSTAFA
ELİTAŞ (Devamla) – Özgür iradesiyle burada bulunma hakkını engelleyen bir
Cumhuriyet Halk Partisinin milletvekillerini sanal hâle getirmeye, milletin
temsilcilerini sanal hâle getirmeye hakkı yoktur.
LEVENT
GÖK (Ankara) – Yazık ya Elitaş, yazık ya!
MUSTAFA
ELİTAŞ (Devamla) – Hepinizi saygıyla selamlıyorum. (AK PARTİ sıralarından
alkışlar) 
LEVENT
GÖK (Ankara) – Sayın Başkan…
BAŞKAN
– Sayın Gök, bir saniye söz vereceğim ama yalnız burada sizin dışınızda iki
grup daha var, onlar da söz istiyor. 
Sayın
Akçay sisteme girmiş, ona söz vereceğim.
Buyurun
bir dakika.
VI.- AÇIKLAMALAR (Devam)
20.- Manisa Milletvekili Erkan Akçay’ın,
Genel Kurulda sahte oy kullanılmasının asla kabul edilemeyeceğine ve Başkanlık
Divanı olarak gerekenin yapılmasını talep ettiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Geçtiğimiz
cuma günü geldiği ifade edilen bu sahte oy kullanma meselesi fevkalade
önemlidir Sayın Başkan. (Gürültüler) 
BAŞKAN
– Sayın milletvekilleri, bakın, bir Grup Başkan Vekili konuşuyor. Sayın Akçay’a
söz verdim, lütfen…
ERKAN
AKÇAY (Manisa) – Maalesef geçtiğimiz dönemlerde de zaman zaman bazı örnek
hadiselere rastlanmıştı ve bu konuda da Başkanlık Divanı olarak bir işlem
yapıldığını maalesef hatırlamıyoruz yani hiçbir işlem yapılmadı. Eğer bu
iddialar doğruysa Başkanlık Divanı olarak gerekenin yapılmasını talep ediyoruz.
Sahte oy kullanılması asla ve asla kabul edilemez Sayın Başkan. Bu konunun
açıklığa kavuşturulması ve gerekenin yapılması gerektiğini düşünüyorum. 
Teşekkür
ederim. (CHP sıralarından alkışlar) 
BAŞKAN
– Teşekkürler. 
Sayın
Kerestecioğlu…
21.- İstanbul Milletvekili Filiz
Kerestecioğlu Demir’in, Genel Kurulda sahte oy kullanılmasının ciddi bir olay olduğuna,
Başkanlığın bu konuyu araştırması gerektiğine ve halkın Meclisteki görüşmeleri
izleyebilmesi konusunda verdikleri dilekçeye bir cevap beklediklerine ilişkin
açıklaması
FİLİZ
KERESTECİOĞLU DEMİR (İstanbul) – Sayın Başkan, o gece yaşanan olaya grubumuz da
tanıklık etti ve müdahalede bulundu. Şimdi, bu ilk defa olan bir şey de değil
aslında. Daha öncesinde de bu Mecliste kalkıp aslında şurada milletvekillerinin
gidip de oy kontrolü yapmak durumunda kalması bile gerçekten ayıp bir durumdur
yani bu Mecliste yaşanmaması gereken bir şeydir. O güvenin verilmesi lazım ama
birçok zaman görüyoruz ki bir kanun tartışılıyor, bir teklif görüşülüyor ve o
kanunu getiren iktidar partisinin milletvekilleri burada değiller yani 2-3
kişiyle görüşmeler yapıyoruz. Şimdi, bunu yaşarken kalkıp da işte burada
bulunmayan milletvekillerinden söz etmek...
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen. 
Buyurun.

FİLİZ
KERESTECİOĞLU DEMİR (İstanbul) – ...hele bizim 11 milletvekilimiz şu anda
tutukluyken zaten bundan söz etmek gerçekten abesle iştigal etmektir.
Çoğunluğun umarsızlığına kapılmamak lazım, burada görüşülen teklifleri
gerçekten ciddiye almak lazım, yapılan şey ciddi bir sahteciliktir ve bunun da
arkasında durulmaması lazım. Ciddi biçimde sizin de -ne yapıldıysa- bunun
araştırılmasını sağlamanız lazım. 
Aynı
zamanda, biz Meclisteki görüşmelerin halk tarafından canlı olarak izlenmesiyle
ilgili de bir dilekçe verdik, bununla ilgili de hâlâ bir cevap alamamış
bulunuyoruz. Herhâlde bunun cevaplanması da Anayasa görüşmelerinin sonuna
kalmayacaktır. Bununla ilgili de cevabı bekliyoruz. 
Teşekkür
ederim. 
BAŞKAN
– Teşekkür ediyorum. 
LEVENT
GÖK (Ankara) – Sayın Başkan…
BAŞKAN
– Sayın Gök…
LEVENT
GÖK (Ankara) – Efendim, Sayın Elitaş, yine cevaben yaptığı konuşmada,
milletvekillerimizin sanal bir şekilde bulunduğunu yani yoklamada
bulunmadığımızı ifade etti. Tutanaklar elimde. Bu ağır sataşmadan dolayı
gerçekleri Meclis Genel Kuruluyla paylaşmak için söz istiyorum. 
BAŞKAN
– Buyurun.
Cevaba
cevap, replik ve düplik bayağı bir ilerleyecek galiba.
ENGİN
ALTAY (İstanbul) – Aslında 20 milletvekilimizin de sataşmadan söz hakkı doğdu. 
BAŞKAN
- Lütfen yeni bir sataşmaya meydan vermeyelim. 
V.- SATAŞMALARA İLİŞKİN KONUŞMALAR (Devam)
5.- Ankara Milletvekili Levent Gök’ün,
Kayseri Milletvekili Mustafa Elitaş’ın sataşma nedeniyle yaptığı konuşması
sırasında CHP Grubuna tekraren sataşması nedeniyle konuşması
LEVENT
GÖK (Ankara) – Sayın Başkan, değerli milletvekilleri; gerçekten Sayın Elitaş’ın
tecrübesiyle, bilgisiyle, hepimize örnek olan davranışları sergilemesini
beklerdik. 
Sayın
Elitaş, siz bu Mecliste uzun dönemlerden beri görev yaptınız ama bu Mecliste
görev yaparken hepimizin önceliği -siyaseten ayrı düştüğümüz zamanlar olur,
farklılaştığımız zamanlar olur ama- yasalarımıza göre suç sayılan işlerin,
fiillerin Meclis çatısı altında işlenmesi hâlinde herhâlde hepimizin ortak bir
tavır içerisinde olması gerekir. Yani, buna izin veren, buna destek veren, bunu
arkalayan bir anlayışla konuşma yapmanızdan büyük bir üzüntü duyduğumu ifade
ediyorum. O artık sizin kişisel tercihiniz. Anlaşılıyor ki siz burada
bulunmayan arkadaşlarınıza sahip çıkmak suretiyle sanki bu işi
yönlendirmişsiniz gibi bir tablo ortaya çıkıyor. Yani, derin üzüntü yaşıyorum.
Bu duruma niçin izin veriyorsunuz? Söyleyeceğiniz iki cümle: “Ben bu
arkadaşlarımı tespit edeceğim, gereğini yapacağım.” Kamuoyu rahatlasın, Genel
Kurul rahatlasın. 
Şimdi,
değerli arkadaşlarım, Sayın Elitaş diyor ki: “CHP milletvekilleri sanal bir
şekilde buradaydı.” Hepsi tutanaklarda var. Başkan hepimizi tek tek saydı ve
Meclis Genel Kurulu tutanaklarına her birimiz yoklamada geçtik arkadaşlar. Biz
buradayız ama siz neredesiniz? 
OSMAN
AŞKIN BAK (Rize) – Biz de buradayız!
LEVENT
GÖK (Devamla) – Siz neredesiniz? (CHP sıralarından alkışlar)
OSMAN
AŞKIN BAK (Rize) – Bak tutanaklara, biz de buradayız!
ALİ
ŞEKER (İstanbul) – Tutanaklara bir bak!
LEVENT
GÖK (Devamla) - Bakın, o arkadaşlarımın “tweet”leri, resimleri elimizde.
Savcılığa kadar gidecek bu iş. O arkadaşlarımız da belki şundan şikâyetçi
olabilirler, gelsin burada haklarını arasınlar. Kim onlar adına oy pusulası
gönderdi? Niçin aramıyorlar bu arkadaşlarımız? Gelip burada konuşsunlar, burada
ifade etsinler.
OSMAN
AŞKIN BAK (Rize) – İkinci yoklamada niye girmediler? Buradaydılar madem, niye
girmediler?
LEVENT
GÖK (Devamla) – Bir de Sayın Elitaş, bu tablo size hiç yakışmadı. Bakın,
anayasa oylamalarında sahteciliğe ve gizli oyun ihlal edilmesine izin
vermeyeceğimizi herkesin bilmesini isterim. Türkiye Cumhuriyeti bir hukuk devletiyse
gereğini sonuna kadar yapacağımızdan kimsenin endişesi olmasın. (CHP
sıralarından alkışlar)
BAŞKAN
– Teşekkür ediyorum.
OSMAN
AŞKIN BAK (Rize) – İkinci yoklamaya niye girmediniz? Birincide talep ettiniz,
ikincide niye yoktunuz? Niye girmediniz tutanaklara? İkinci yoklamada niye
girmediniz? Yoktunuz değil mi?
MUSTAFA
ELİTAŞ (Kayseri) – Sayın Başkanım, bir hususa açıklık getirmek, bir de
tavsiyede bulunmak istiyorum. 
BAŞKAN
– Buyurun Sayın Elitaş.
Lütfen,
bu son olsun ama lütfen…
6.- Kayseri Milletvekili Mustafa Elitaş’ın,
Ankara Milletvekili Levent Gök’ün sataşma nedeniyle yaptığı konuşması sırasında
şahsına tekraren sataşması nedeniyle konuşması
MUSTAFA
ELİTAŞ (Kayseri) – Değerli arkadaşlar, o gün yapılan bir yoklamadır. İç Tüzük’ün
57’nci maddesine göre, herhangi bir konuda oylamaya geçilirken 20 milletvekili
önerge vererek veya ayağa kalkmak suretiyle o işlemi, oylama, yoklama işlemini
gerçekleştirir ve sayın Başkanlık Divanının şunu uygulaması gerekir: 20
milletvekilinin aynı anda ayağa kalkması gerekir, aksi hâlde, önerge vermeleri
gerekir. Önerge varsa Sayın Başkan orada okur, o milletvekilleri oradaysa
yoklama yapılmış olur. 
LEVENT
GÖK (Ankara) – Onları geç Elitaş, onları geç ya! Geç onları ya!
MUSTAFA
ELİTAŞ (Devamla) – Sayın Başkanlık Divanı, bundan sonra dışarıdan milletvekili
getirerek 20 milletvekilini tamamlamaya çalışmasınlar. 
LEVENT
GÖK (Ankara) – Bunun cevabı bu değil. 
MUSTAFA
ELİTAŞ (Devamla) – O iş yoklamadır, Türkiye Büyük Millet Meclisinin
çalışmasının devamı kararıdır ama oylama değildir. 
LEVENT
GÖK (Ankara) – Bunun cevabı bu değil. 
MUSTAFA
ELİTAŞ (Devamla) – Sayın Gök, oylama ile yoklamayı karıştırıyorsunuz, oylama
ile yoklamanın ne olduğunu daha bilmiyorsunuz. (AK PARTİ sıralarından alkışlar)

LEVENT
GÖK (Ankara) – Bunun cevabı bu değil, bunun cevabı bu değil. 
MUSTAFA
ELİTAŞ (Devamla) – Bakın, oylama nedir biliyor musunuz? 30/11/2015, Türkiye
Büyük Millet Meclisi tutanaklarında, isim okumuyorum; aynı zamanda, hem
elektronik sisteme giren hem de pusulayla ret veren yani iki tane oy veren
milletvekili var. 
KEMAL
ZEYBEK (Samsun) – Onları söyleme, sahtekârları söyle, sahtekârlığı söyle.
MUSTAFA
ELİTAŞ (Devamla) – Kaç kişi? 
LEVENT
GÖK (Ankara) – Bunun cevabı bu değil.
MUSTAFA
ELİTAŞ (Devamla) – 11 milletvekili hem elektronik sistemle “hayır” demiş hem de
pusulayla “hayır” demiş. Milletvekili elektronik sisteme giremediği takdirde
pusula verir, elektronik sisteme girdiyse pusulanın iptali için istemde
bulunabilir. 
ALİ
ÖZCAN (İstanbul) – Onları da konuşalım, onları da konuşalım Sayın Elitaş.
MUSTAFA
ELİTAŞ (Devamla) – Eğer sahtecilik varsa bu mükerrer oylarda sahtecilik var. O
günkü yapılan iş, sadece yoklama işidir, Türkiye Büyük Millet Meclisinin
çalışmalarının devamıyla alakalı bir iştir. 
MUHARREM
ERKEK (Çanakkale) – Yoklamada sahtecilik yapılabilir mi Sayın Elitaş?
MUSTAFA
ELİTAŞ (Devamla) – Kamuoyunu yanıltmaya, bilgi kirliliğine sebebiyet yok. Varsa
işte, şu tutanağı vereyim size. Bu tutanaktaki mükerrer oylara bakın, eğer
“sahtecilik” diyecekseniz bunu yapın.
ÜNAL
DEMİRTAŞ (Zonguldak) – Sayın Elitaş, siz yoktunuz o gün akşam, biz buradaydık,
sizin şahsınız yoktu o gün akşam.
MUSTAFA
ELİTAŞ (Devamla) – Sayın Başkan, bir de yoklama yaptıktan sonra burada olmayan
milletvekilleri geliyor, pusula veriyor. O pusulayı lütfen kavaslar vasıtasıyla
almayın, bir milletvekili “Ben buradayım.” diyorsa…
(Mikrofon
otomatik cihaz tarafından kapatıldı)
LEVENT
GÖK (Ankara) – Ya, siz niye talimat veriyorsunuz?
MUSTAFA
ELİTAŞ (Devamla) – …doğrudan doğruya Başkanlık Divanına getirsin, hiç kimse de
töhmet altında kalmasın.
Hepinizi
saygıyla selamlıyorum. (AK PARTİ sıralarından alkışlar)
LEVENT
GÖK (Ankara) – Sayın Başkan…
BAŞKAN
– Sayın Gök, bakın, bu iş çok uzadı.
LEVENT
GÖK (Ankara) – Şurada, şurada konuşacağım, burada.
BAŞKAN
– Buyurun, bitirelim ama lütfen.
LEVENT
GÖK (Ankara) – Bir kere, Sayın Elitaş’ın dönerek size talimat verme hakkı ve
yetkisi yok. 
BAŞKAN
– Evet, ne Sayın Elitaş’ın ne de herhangi bir milletvekilinin ya da grup başkan
vekilinin böyle bir talimat verme hakkı ve yetkisi yok.
LEVENT
GÖK (Ankara) – Hiç kimsenin hiçbir şekilde hakkı olamaz.
Sayın
Elitaş’ın burada verdiği cevaplar bizim sorduğumuz sorunun cevabı değil. Elitaş
etrafında dolanıyor, olayı kurtarmaya çalışıyor ama nafile, diyor ki: “Meclis
Başkanı burada herkesi uyarmalıydı.” Yani Akif Hamzaçebi’ye hitaben de bir
sataşma var. Aslında, onlar anlık oldu, hemen koşup getirdiler, tam sürenin
bitmesinde geldi oy pusulaları; biz de tecrübemizle, bilgimizle gördük ki bu
arkadaşlarımız burada yok. 
MUSTAFA
ELİTAŞ (Kayseri) – Oylama değil, yoklama, yoklama.
LEVENT
GÖK (Ankara) – Bunların hepsinin yok olduğu kayıtlara geçti. Ben soruyorum:
Niçin bu sahteciliğin üzerinde daha hâlâ ısrar ediliyor, niçin? İsyanım buna.
Sahtecilikten dolayı milletvekili olamayacaksınız ama Meclis kürsüsünde
sahtecilik yapacaksınız, Elitaş da kalkıp bunu savunacak. Yazıklar olsun size!
(CHP sıralarından alkışlar)
OSMAN
AŞKIN BAK (Rize) – İkinci yoklamada niye girmediniz o zaman tutanaklara?
MEHMET
AKİF HAMZAÇEBİ (İstanbul) – Sayın Başkan…
BAŞKAN
– Buyurun Sayın Hamzaçebi.
MEHMET
AKİF HAMZAÇEBİ (İstanbul) – Sayın Başkan, Adalet ve Kalkınma Partisi Grup
Başkan Vekili Sayın Elitaş cuma günü ben Türkiye Büyük Millet Meclisi Genel
Kurulunu Meclis Başkan Vekili olarak yönetirken yapmış olduğum uygulamayla
ilgili benim adımı da vermek suretiyle, “Akif Hamzaçebi doğru yapmadı ya da
eksik yaptı, pusulayla oy kullanan milletvekillerini uyarmalıydı.” şeklinde bir
değerlendirme yapmak suretiyle sataşmada bulunmuştur. İç Tüzük’ün 69’uncu
maddesine göre söz istiyorum.
BAŞKAN
– Buyurun Sayın Hamzaçebi.
İki
dakika süreyle size de söz veriyorum. (CHP sıralarından alkışlar)
7.- İstanbul Milletvekili Mehmet Akif
Hamzaçebi’nin, Kayseri Milletvekili Mustafa Elitaş’ın sataşma nedeniyle yaptığı
konuşması sırasında şahsına sataşması nedeniyle konuşması
MEHMET
AKİF HAMZAÇEBİ (İstanbul) – Sayın Başkan, değerli milletvekilleri; önce şunu
söyleyeyim. Bütün görüşmeleri samimiyet ve doğruluk içerisinde yapmak gerekir.
Ben, Meclis Başkan Vekili olarak Genel Kurulu yönetirken bütün grup başkan
vekillerini, bütün grupları kendime aynı yakınlıkta, aynı mesafede görürüm.
Herhangi bir şekilde ayrım yapmam söz konusu olamaz. Cumhuriyet Halk Partisi
Grubunun bir talebi nedeniyle işlem yaparken sadece tek bir kaygım vardır;
tarafsız olmak, objektif olmak. Bunun dışında benim başka bir ölçüm yoktur,
beni bağlayan sadece ve sadece Parlamento hukukudur. 
Bir
konuda bir eksik olur ise bir yoklamada Adalet ve Kalkınma Partisi Grubu
toplantı yeter sayısını sağlayamamış ise bana göre grup başkan vekiline düşen
görev bunu içselleştirip gerekli değerlendirmeyi kendi grubu, kendi grup
yönetim kurulu içerisinde yapmasıdır. Bunun sorumlusu Meclis Başkan Vekilidir
anlamında bir değerlendirme yaparsanız bu yakışmaz. Adalet ve Kalkınma Partisi
gibi Parlamentonun çoğunluğuna sahip bir gruba yakışmaz. Olabilir, bir toplantı
yeter sayısını bulamamış olabilirsiniz. O gün oy pusulasıyla oy kullanan
milletvekillerinin Genel Kurulda mevcut olup olmadıklarını tespit edeceğim
dedim. İsimleri okudum, yeteri sayıda ismi okuduktan sonra, toplantı yeter
sayısının olmadığı anlaşıldıktan sonra birleşimi kapattım. Oy pusulasıyla oy
kullanan milletvekillerinin iki dakikalık o oy kullanma süresi içerisinde
herhâlde oyunu kullanıp da memleketine gitmiş olması düşünülemez. (CHP
sıralarından alkışlar)
MUSTAFA
ELİTAŞ (Kayseri) – Yoklama, oylama değil, yoklama.
MEHMET
AKİF HAMZAÇEBİ (Devamla) – Hayır, benim ayrıca bu milletvekilleri Genel
Kuruldan ayrılmasın şeklinde uyarma yükümlülüğüm yoktur.
Teşekkür
ediyorum, hepinize saygılar sunuyorum. (CHP sıralarından alkışlar)
MUSTAFA
ELİTAŞ (Kayseri) – Sayın Başkan, yapılan oylama değil, yoklama.
BAŞKAN
– Teşekkür ediyorum.
LEVENT
GÖK (Ankara) – Efendim…
BAŞKAN
– Sayın Gök…
MEHMET
AKİF HAMZAÇEBİ (İstanbul) – Bir saniye… Sayın Başkan…
BAŞKAN
– Sayın milletvekilleri, istirham ediyorum, bakın bu tartışma çok uzadı.
MEHMET
AKİF HAMZAÇEBİ (İstanbul) – Sayın Başkan, tutanaklara geçmesi açısından,
toplantı yeter sayısı istendiği zaman yapılan nedir?
MUSTAFA
ELİTAŞ (Kayseri) – Yoklamadır.
MEHMET
AKİF HAMZAÇEBİ (İstanbul) – Elektronik cihazla yapılan oylama değil midir?
MUSTAFA
ELİTAŞ (Kayseri) – Yoklamadır.
OSMAN
AŞKIN BAK (Rize) – Yoklamadır efendim.
MEHMET
AKİF HAMZAÇEBİ (İstanbul) – Efendim yoklamayı elektronik cihaza başvurmak
suretiyle...
MUSTAFA
ELİTAŞ (Kayseri) – Siz tutanaklara bakın, görürsünüz ne olduğunu.
MEHMET
AKİF HAMZAÇEBİ (İstanbul) – Verdiğiniz nedir? “Kabul” veya “ret” bir oy değil
midir?
OSMAN
AŞKIN BAK (Rize) – Hayır, kabul yok efendim.
MEHMET
AKİF HAMZAÇEBİ (İstanbul) – Efendim, her neyse; yoklama yapıyorum ben, yoklama
yapıyorum. Ayıp ediyorsunuz!
OSMAN
AŞKIN BAK (Rize) – Efendim, o yoklama, siz “oylama” dediniz, yoklama.
MUSTAFA
ELİTAŞ (Kayseri) – Sayın Hamzaçebi, neye göre yapıyorsunuz siz bunu? 57’nci
maddeye göre yapıyorsunuz. 57’yi iyi okuyun.
LEVENT
GÖK (Ankara) – Sayın Başkan...
MUHARREM
ERKEK (Çanakkale) – Sahteciliğin gerekçesi bu mu?
OSMAN
AŞKIN BAK (Rize) – Hayır, yoklamadır o, oylama değildir o.
LEVENT
GÖK (Ankara) – Sayın Başkan...
BAŞKAN
– Sayın Gök, istirham ediyorum, bakın, yeterince konuştunuz, lütfen bu işi
artık burada sonuçlandıralım.
LEVENT
GÖK (Ankara) – Teşekkür ederim Sayın Başkan.
Sayın
Başkan, Sayın Elitaş yapılan işlemin bir oylama değil yoklama olduğunu söylemek
suretiyle, sanki Meclis içerisinde bir işlem tesis edilmemiş gibi bir hava
yaratmaya çalışıyor. Yapılan yoklama sonuç doğuran bir işlemdir yani sonunda
bir sonuç doğurmuştur. Yapılan nedir biliyor musunuz Sayın Elitaş? Hiç ne
oylamaya, ne yoklamaya sığınmayın, yapılan tamamen sahteciliktir. (CHP
sıralarından “Bravo” sesleri, alkışlar)
BAŞKAN
– Sayın milletvekilleri...
LEVENT
GÖK (Ankara) – Suçüstü hâlidir bu, suçüstü hâlidir.
MEHMET
NACİ BOSTANCI (Amasya) – Sayın Başkan, Sayın Gök’ün sahtecilik iddiasını
reddediyorum. Kendisi müracaatını yapmıştır, Başkanlık Divanı değerlendirmede
bulunacaktır, biz de kendi değerlendirmemizi yapalım.
BAŞKAN
– Efendim, sahteciliği de tespit etmek Başkanlık Divanının görevi değildir
sayın milletvekilleri!
Şunu
söyleyeyim, bakın...
LEVENT
GÖK (Ankara) – Sayın Başkan...
BAŞKAN
– Bir saniye beni dinleyin Sayın Gök, hep siz konuştunuz.
LEVENT
GÖK (Ankara) – Ama siz de burada yapılan...
BAŞKAN
– Hep siz konuştunuz Sayın Gök, lütfen.
LEVENT
GÖK (Ankara) – Siz de Meclis adına bunu takip etmekle yükümlüsünüz.
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, /1/2017 tarihli 52’nci Birleşimde yapılan yoklamada Genel Kurulda
olmayan milletvekillerinin pusulalarının değerlendirmeye alınmadığına,
dolayısıyla sahte oy kullanma durumunun söz konusu olmadığına ilişkin konuşması
BAŞKAN
– Bakın sayın milletvekilleri, burada Başkanlık Divanının görevi şudur:
Pusulayı kimin verdiğini bilemiyoruz ancak burada usulüne uygun bir yoklama ya
da oylama yapılmasını temin etmek buradaki Başkanlık Divanının görevidir.
Dolayısıyla, burada olmayan sayın milletvekilleri zaten değerlendirmeye
alınmamıştır ve o süreçte burada olup olmadıklarını, yoklama sırasında kuliste
ya da başka bir yerde olup olmadıkları konusunda bizim yapabileceğimiz herhangi
bir tespit yoktur. Burada eğer onlar olmadığı hâlde varsayılmışsa, olmadığı
hâlde oylamaya katılmışsa –bırakın yoklamayı- bunda Başkanlık Divanının ya da
buranın bir kusuru olabilir ama şunu temin ederim ki: Bütün Meclis başkan
vekilleri buradaki oylamaların ve yoklamaların sıhhatli bir şekilde yapılması
için elinden gelen tüm gayreti gösterirler. 
Bizler
tabii ki, zaman zaman bir uyarıda da bulunuyoruz yani özellikle oy pusulası
veren sayın milletvekillerinin içeride bulunması noktasında gerekli uyarıları
da yapıyoruz. Bu uyarıyı zaman zaman unutabiliriz, başka türlü saiklerle
olmayadabilir. 
MEHMET
AKİF HAMZAÇEBİ (İstanbul) – Sayın Başkan…
BAŞKAN
- Sayın Hamzaçebi, bir saniye…
Özellikle,
31 Mart 2016 Perşembe günü altına Sayın Meclis Başkanımızın ve tüm grupların
grup başkan vekillerinin imzalamış olduğu mutabakat metninin 10’uncu maddesi
şöyle diyor: “Yoklama ve oylamalar için verilen süre bittikten sonra kesinlikle
pusula kabul edilmeyecektir.” Doğru, hiç kimse kabul etmiyor. “Elektronik
cihaza girenlerin yeterli sayıya ulaşamadığı yoklama ve oylamalarda pusula
gönderen milletvekillerinin isimleri okunarak Genel Kurulda olup olmadıkları
tespit edilecektir.” Aynen, uyguluyoruz. “Ancak, başkan vekili, oylama ve
yoklama bitmeden pusula gönderen milletvekillerinin Genel Kuruldan ayrılmamaları
konusunda gerekli uyarıyı yapacaktır.” diye 31 Mart 2016 tarihli altında tüm
grupların başkan vekilleriyle Meclis Başkanımızın imzasının olduğu mutabakat
metni. Bunu zaman zaman unutuyor olabiliriz, ben bunda bir kasıt, kesinlikle
bir beis de görmüyorum. Zaman zaman bu tür vakalar oluyor ama şunu söylüyorum:
Burada olmayan sayın milletvekillinin ne pusulası değerlendirmeye alınmıştır ne
oyu geçerli kılınmıştır, dolayısıyla sahte oy kullanma diye şu anda bir konu da
söz konusu değildir.
CEYHUN
İRGİL (Bursa) – Yazık, yazık! 
BAŞKAN
- Bunu özellikle ifade etmek istiyorum ve hepinize teşekkür ediyorum. 
Birleşime
beş dakika ara veriyorum. 
Kapanma Saati: 15.24
İKİNCİ OTURUM
Açılma Saati: 15.34
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Özcan PURÇU (İzmir)
-----0-----
BAŞKAN
– Sayın milletvekilleri, Türkiye Büyük Millet Meclisinin 53’üncü Birleşiminin
İkinci Oturumunu açıyorum.
LEVENT
GÖK (Ankara) – Sayın Başkan, yerimden iki cümle söyleyeceğim oturacağım.
Lütfen…
BAŞKAN
– İsterseniz yerinizden bir dakika mikrofonu…
LEVENT
GÖK (Ankara) – Yok yok, şuradan sakin sakin…
BAŞKAN
– Buyurun, söyleyin hemen. 
VI.- AÇIKLAMALAR (Devam)
22.- Ankara Milletvekili Levent Gök’ün,
Genel Kurulda sahte oy kullanılmasıyla ilgili Meclis Başkanlığının samimi,
gerçekçi ve olayın ne olduğu konusunda aydınlatıcı bilgi vermesini ve
sorumlular hakkında işlem başlatılacak girişimlerde bulunmasını talep ettiğine
ilişkin açıklaması
LEVENT
GÖK (Ankara) – Sayın Başkanım, biz Cumhuriyet Halk Partisi olarak meşru olmak
kaydıyla her türlü sonuca razıyız. Ama anlaşılıyor ki Mecliste yapılan bu tablo
karşısında bence Türkiye’deki bütün seçim güvenilirliğini konuşmakta yarar var.

Bakın,
o gün ne oldu değerli AKP’li arkadaşlarım; sizlerle paylaşmak istiyorum. Sayın
Başkan, cuma günü Emekli Sandığı Kanunu görüşülürken AKP Grubunun vermiş olduğu
bir önergede biz bir yanlışlık fark ettik Cumhuriyet Halk Partisi Grubu olarak.
Arkadaşlarımız burada. Kendilerini davet ettik, dedik ki: “Bu verdiğiniz önerge
yanlış yani yapılacak düzenlemeyi etkileyebilir. Bu nedenle önergenizi düzeltin
değerli arkadaşlarım.” Sorumlu bir muhalefet anlayışı içerisinde, milyonları
ilgilendiren konularda yanlışlık yapılmaması adına, Cumhuriyet Halk Partisi
olarak büyük bir özen ve dikkat içerisinde olduk. Böyle bir tabloyu siyaset
konusu dahi yapmadık o gün, yapabilirdik, sırası geldiğinde yapabilirdik,
yapmaya tenezzül dahi etmedik çünkü çıkacak bir yasa Türkiye’yi ilgilendiriyor.
Amacımız, yanlış yapılmasın, bu Meclisten yanlış bir kanun çıkmasın. Ama
böylesine özenli ve dikkatli davranırken, Meclisin itibarını her şeyin üstünde
tutan bir anlayışla, Cumhuriyet Halk Partisi Grubu olarak böylesine bir dikkati
gösterirken yapılan olayın bir başka yollardan savunuluyor olması kabul
edilebilir değildir. 
Şimdi,
yapılan açıklamalardan sonra, Meclis Başkanlığındaki talebimizin gereğinin
yapılmasını talep ediyoruz Sayın Başkanım. Bu konuda sizin de duyarlı
olacağınızı ve bu konuda en kısa zamanda bize bilgi verilip hangi işlemi
başlatacağınız konusunda bizlere bir bilgi vereceğinizi umut ediyorum çünkü bu,
sadece bizim işimiz değil. Siz de yemin ettiniz hukukun üstünlüğüne, hepimiz
yemin ettik, “Milletvekilliği seçilme yeterlilikleri arasında ‘sahtecilik’
vardır, sahtecilik yapılmasın.” dedik. Dolayısıyla bu, sadece Cumhuriyet Halk
Partisinin değil, AKP’nin de, MHP’nin de, HDP’nin de, bütün Türkiye’nin
beklentisi olan bir konudur. Bu konuda Meclis Başkanlığının bizlere samimi,
gerçekçi ve olayın ne olduğu konusunda aydınlatıcı bilgi vermesini ve
sorumlular hakkında işlem başlatılacak girişimlerde bulunmasını talep ediyoruz.
(CHP sıralarından alkışlar) 
BAŞKAN
– Teşekkür ediyorum Sayın Gök. Gerekli değerlendirmeler yapılıp size de
inşallah geri dönüş yapılacaktır.
Şimdi
şundan emin olun ki: Burada Meclis Başkanlık Divanı kimlerden teşekkül ederse
etsin, tüm arkadaşlarımız, hep birlikte burada oylamaların ve aynı zamanda
yoklamanın, usulüne uygun yapılması noktasında azami titizlikle dikkat ediyor.
Bundan sonraki süreçte de hiçbir usulsüzlüğün buradan geçmemesi için mutlaka
elimizden gelen tüm gayreti göstereceğiz.
Sayın
Hamzaçebi, sisteme girmişsiniz.
Buyurun.
23.- İstanbul Milletvekili Mehmet Akif
Hamzaçebi’nin, toplantı yeter sayısı arandığında sisteme girmeyen
milletvekillerinin toplantı yeter sayısına dâhil edilmeyeceklerine ilişkin
açıklaması
MEHMET
AKİF HAMZAÇEBİ (İstanbul) – Teşekkür ederim Sayın Başkan.
Bir
konuyu daha Genel Kurulun bilgisine sunmak istiyorum. Sayın Elitaş açıklama
yaparken Genel Kurulda bulunmadığım için tutanağı istedim. Tutanakta şöyle bir
cümlesi var: “Genel Kurulda bulunup da oya katılmayan milletvekilleri
yetersayıya dâhil edilirler.” Yani oturumda olan Cumhuriyet Halk Partisi ve
diğer muhalefet partilerin milletvekillerini kastediyor. “Onların da toplantı
yeter sayısına dâhil edilmesi gerekir.” diyor. Parlamento hukukumuzun kuralları
açıktır. Bugüne kadar da bütün milletvekilleri, bütün gruplar tanıktır.
Toplantı yeter sayısı talebi olduğunda onun var olup olmadığı aranırken
oylamaya girmeyen milletvekilleri, sisteme girmeyen milletvekilleri daha
doğrusu toplantı yeter sayısına dâhil edilmezler. Bunu da Genel Kurulun
bilgisine sunuyorum.
Teşekkür
ederim.
BAŞKAN
– Teşekkür ediyorum Sayın Hamzaçebi.
Şimdi,
Başkanlığın Genel Kurula sunuşları vardır. 
Meclis
araştırması açılmasına ilişkin üç adet önerge vardır. önergeleri ayrı ayrı
okutacağım. 
İkinci
sırada okutacağım Meclis araştırması önergesi, beş yüz kelimeden fazla olduğu
için önerge özeti okunacaktır. Ancak önergenin tam metni Tutanak Dergisi’nde yer
alacaktır. 
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Ankara Milletvekili Zühal Topcu ve 20
milletvekilinin, Türkiye’de öğretmen atamaları ve ücretli öğretmenlikle ilgili
yaşanan sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/414)
Türkiye Büyük Millet Meclisi Başkanlığına
“Türkiye’de
öğretmen atamaları ve ücretli öğretmenlikle ilgili yaşanan sorunların
araştırılarak alınması gereken önlemlerin belirlenmesi” amacıyla Anayasa’mızın
98’inci, Türkiye Büyük Millet Meclisi İçtüzüğü’nün 104’üncü ve 105’inci
maddeleri gereğince Meclis araştırması açılması için gereğini saygılarımla arz
ederim.

1)Zühal Topcu (Ankara)
2)Emin Haluk Ayhan (Denizli)
3)Ahmet Kenan Tanrıkulu (İzmir)
4)Oktay Öztürk (Mersin)
5)Saffet Sancaklı (Kocaeli)
6)Ahmet Selim Yurdakul (Antalya)
7)İsmail Faruk Aksu (İstanbul)
8) Yusuf Halaçoğlu (Kayseri)

9) Kadir Koçdemir (Bursa)

10) Mevlüt Karakaya (Adana)

11) Deniz Depboylu (Aydın)

12) Ümit Özdağ (Gaziantep)

13) Şefkat Çetin (Ankara)

14) Zihni Açba (Sakarya)

15) Fahrettin Oğuz Tor (Kahramanmaraş)

16) Mustafa Kalaycı (Konya)

17) Mehmet Parsak (Afyonkarahisar)

18) Arzu Erdem (İstanbul)

19) Mehmet Erdoğan (Muğla)

20) Mustafa Mit (Ankara)

21) Kamil Aydın (Erzurum)

Gerekçe:

Kadrolara
atama bekleyen öğretmenlerin sayısı ülkemizde gün geçtikçe artmaktadır. Atama
bekleyen öğretmen sayısına oranla, Maliye Bakanlığı tarafından belirlenen kadro
sayısının yetersizliğinden dolayı öğretmenler atanamamaktadır.
ÖSYM’nin
açıkladığı 2015 ÖABT sınavının sayısal verilerine göre, 16 branşta sınava giren
öğretmen sayısı 283.583’tür. Ancak ÖABT sınavına girmeyen branş öğretmenleri
vardır. Bu yüzden eğitim bilimleri sınavına başvuru yapan öğretmen sayısı
428.459’dur.
Mezun
sayısı her sene bu oranda artmaya devam ederse bu oranda devam ederse atama
bekleyen öğretmen sayısı 3 yılda 3 katına çıkar.
ÖSYM’nin
bu öğretmen sayısı verileri aslında yeterli değildir. Çünkü bu sınava artık
ümidini kaybetmiş, kamuda öğretmen olamayacağını düşünen birçok öğretmen
başvurmamaktadır.
Atanamayan
öğretmenlere herhangi bir başka beceri alanları oluşturulmadığından hayatlarını
idame ettirebilmek için farklı işlerde çalışmaktadırlar. Kimi devlet memuru,
kimi polis, kimi asker olarak, kimisi ise özel sektörde çalışmaktadır.
Atanamayan
öğretmenlerin yaşadıkları vicdanları sızlatmaktadır. Atanamadıkları için;
üzüntüden kanser olanlar, bunalıma girerek intihar edenler, inşaat, lokanta ve
oteller gibi özel sektörde çalışanlar bulunmaktadır. Ayrıca, lisanstan mezun
olduktan sonra hakkı olan öğretmenlik mesleğini yapmak isteyenler ise, özel
sektörde dönen çarkın dişlileri arasında ezilmektedir.
Hükûmetin
tutarsız politikaları, bakanların ve Başbakanın birbirleriyle çelişen ifadeleri
atanamayan öğretmenlerin psikolojisini bozmuştur. Atanamayan öğretmenlerde
intihar sayısı geçen sene yaklaşık olarak 40’a ulaşmıştır.
Ücretli
öğretmen sayısı da her yıl daha da artmaktadır. Bu sene açıklanan ücretli
öğretmen sayısı yaklaşık olarak 80 bin civarındadır. Öğretmen açığı, ücretli
öğretmen ile çözülmeye çalışılmaktadır. Ücretli öğretmenlerin hangi bölüm
mezunu olduğuna ve formasyonu olup olmadığına bakılmaksızın görev
verilmektedir. Mevsimlik işçi mantığıyla alınan ücretli öğretmenlerin hangi
mantık anlayışına göre görevlendirildiği belli değildir.
Eğitim
fakültelerinin sayısı son on dört yılda artarak 94’e yükselmiştir. Eğitim
fakülteleri ve formasyon eğitimlerinden mezun olan kişi sayısı her yıl 90 bini
bulmaktadır. Mezun öğretmen sayısı bu kadar fazla olmasına rağmen Hükûmet her
geçen gün eğitim fakültelerinin sayısını artırmaktadır. Plan, program
yapılmadan atılan adımlar maalesef kötü sonuçlar doğurmuştur.
Yukarıda
açıklanan nedenlerle Türkiye’de öğretmen atamaları ve ücretli öğretmenlikle
ilgili yaşanan soranların araştırılarak alınması gereken önlemlerin
belirlenmesi amacıyla bir Meclis araştırması açılması gerekli görülmektedir.
2.- Denizli Milletvekili Emin Haluk Ayhan
ve 20 milletvekilinin, Orta Vadeli Program (OVP) ve Orta Vadeli Mali Planla
(OVMP) ilgili sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/415) (x)
Türkiye Büyük Millet Meclisi Başkanlığına
Orta
Vadeli Program (OVP) ve Orta Vadeli Mali Plan (OVMP)’nin zamanında
yayımlanmayarak, Orta Vadeli Mali Plan, Yatırım Genelgesi ile Bütçe Hazırlama
Rehberinin aynı günde yayımlanmakta olduğu görülmektedir. Ayrıca, 2016-2018
arasındaki üç yıllık dönem için üç ay arayla hazırlanan OVP’lerin hedefleri ve
öngörüleri arasında derin farklar ortaya çıkmaktadır. Bu durum ekonomik açıdan
özel sektör ile yabancı yatırımcıların kararlarında tereddütlerin ortaya
çıkması ve objektif karar verme imkânlarının kaybolmasına neden olmaktadır.
Bunlara ilave olarak, ülkemiz için hayati öneme sahip Merkezî Yönetim
Bütçesinin hazırlanması ve TBMM’nin bütçe hakkının doğru bir şekilde
kullanılması engellenmektedir. Bu itibarla, 2016-2018 yıllarına ilişkin OVP ve
OVMP’nin hazırlık sürecinde gerek yasa ve ilgili diğer mevzuatta öngörülen
mükellefiyetlerin yerine getirilmesindeki problemlerin gerekse kısa süre içinde
aynı dönem için hazırlanan OVP’lerin makro hedefler ve öngörüleri arasındaki
derin fakların nedenlerinin araştırılarak, kamu kurumları, özel sektör ve
yabancı yatırımcılara ışık tutacak ve güven verecek programların
hazırlanabilmesi için gerekli hususların tespiti amacıyla Anayasa’nın 98’inci
ve İç Tüzük’ün 104 ve 105’inci maddeleri gereğince ekte yer alan gerekçe
doğrultusunda Meclis araştırması açılmasını arz ederiz.
1)
Emin Haluk Ayhan (Denizli)
2)
Ahmet Kenan Tanrıkulu  (İzmir)
3)
Saffet Sancaklı  (Kocaeli)
4)
Oktay Öztürk  (Mersin)
5)
Erkan Akçay (Manisa)
6)
Yusuf Halaçoğlu (Kayseri)
7)
Mehmet Erdoğan (Muğla)
8)
Erkan Haberal  (Ankara)
9)
İsmail Faruk Aksu (İstanbul)
10)Kadir
Koçdemir (Bursa)
11)
Seyfettin Yılmaz (Adana)
12)
Deniz Depboylu (Aydın)
13)
Mustafa Kalaycı (Konya)
14)
Ümit Özdağ (Gaziantep)
15)
Ahmet Selim Yurdakul (Antalya)
16)
Ruhi Ersoy (Osmaniye) 
17)
Baki Şimşek (Mersin)
18)
Zihni Açba (Sakarya)
19)
Şefkat Çetin  (Ankara)
20)
Fahrettin Oğuz Tor (Kahramanmaraş)
21)
Zühal Topcu  (Ankara)
Özet
Gerekçe:
Bilindiği
üzere, 5018 sayılı Kanun çerçevesinde oluşturulan Orta Vadeli Harcama
Sisteminde; en önemli aşama çok yıllı bütçelemenin politik ve mali temellerini
belirleyen makro çerçevenin oluşturulmasıdır. Makro çerçeve Orta Vadeli Program
(OVP), mali çerçeve ise Orta Vadeli Mali Plan (OVMP) tarafından
oluşturulmaktadır.
OVP
ve OVMP dokümanlarının yayımlanma tarihleri, 26/9/2011 tarihli ve 659 sayılı
KHK’nın 17’nci maddesiyle değiştirilmiştir. Buna göre; OVP’nin yayımlanma
tarihi "Mayıs ayının sonu" yerine "en geç Eylül ayının ilk
haftası sonuna kadar" şeklinde, OVMP’nin yayımlanma tarihi "Haziran
ayı sonu" yerine "en geç Eylül ayının on beşine kadar" şeklinde
değiştirilmiştir. Ancak, Orta Vadeli Program hâlâ zamanında
yayımlanamamaktadır.
Nitekim,
2015 yılında da OVP öngörülen süreden bir ay sonra 11 Ekim 2015 tarihinde Resmî
Gazete’de yayımlanmış, 1 Kasım 2015 seçimlerinden iki ay sonra bahse konu
program ve Mali Plan güncellenerek 11/1/2016 tarihli Resmî Gazetede tekrar
yayımlanmıştır.
Esasen
uzunca bir süredir OVP hedefleri tutturulamamakta, sürekli revize edilmek
zorunda kalınmaktadır. Geçmiş program hedefleri ile karşılaştırıldığında temel
varsayımlar ve makro değişkenler hakkındaki tahminler kısa süre içinde önemli
değişikliklere uğratılmakta, bu durum programın güvenilir bir referans belge
olma özelliğini ortadan kaldırmakta, genel ekonomide karar birimlerini
yanılgıya, belirsizlik ve güvensizliğe sürüklemektedir.
Küresel
düzeyde gelişmekte olan ülkelerden sermaye çıkışının hızlandığı bir dönemde,
program metinlerinin kredibilitesi, ülkemize gerekli yatırım ve dış kaynak
girişinin sağlanması bakımından önemli bir konu hâline gelmektedir. Üç yıllık
perspektifte hazırlanan bu metinlerin zamanında hazırlanmaması, kısa sürede
güncellenmesi, belgenin güvenilirliğinin azalmasına yol açmaktadır. Ayrıca,
Parlamentonun bütçe hakkını doğru kullanamamasına yol açmaktadır.
Diğer
taraftan, OVP’den sonra yayımlanması gereken 2016-2018 Dönemi Yatırım Programı
Hazırlıkları ile İlgili Kalkınma Bakanlığı Genelgesi, Bütçe Çağrısı ve Eki
Bütçe Hazırlama Rehberi de 11/1/2016 tarihli Resmî Gazete’de yayımlanmıştır.
Merkezi Yönetim Bütçe Kanunu Tasarısı ise bu tarihten sadece dört gün sonra
15/1/2016 tarihinde TBMM’ye sunulmuştur. Bu durumda bakanlıklar ve kamu
kurumlarının ellerinde makro çerçeve olmadan bütçe tekliflerini hazırladığı
anlaşılmakladır.
Bu
itibarla, OVP ve OVMP’nin hazırlık sürecinde gerek yasa ve ilgili diğer
mevzuatta öngörülen mükellefiyetlerin yerine getirilmesi gerekse kısa süre
içinde aynı dönem için hazırlanan OVP’lerin makro hedefler ve öngörüleri
arasındaki farkların araştırılarak, kamu kurumları, özel sektör ve yabancı
yatırımcılara güven verecek programların hazırlanabilmesi amacıyla gerekli
hususların tespiti için Anayasa’nın 98’inci ve İç Tüzük’ün 104 ve 105’inci
maddeleri gereğince ekte yer alan gerekçe doğrultusunda Meclis araştırması
açılmasını arz ederiz.
3.- Denizli Milletvekili Emin Haluk Ayhan
ve 19 milletvekilinin, kamuya açık bir bankaya ilişkin olarak yapılan ve
basında yer alan haberlerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/416)
Türkiye Büyük Millet Meclisi Başkanlığına
Son
dönemde bankalar ve Borsa İstanbulda (BİST) işlem gören, halka açık şirketlere
yönelik olarak sermayedarlar, ortaklar ve hissedarların hukuk güvencesini
ortadan kaldırabilecek, hak ve menfaatlerinin zarara uğramasına yol açabilecek
nitelikte yorumların yapıldığı görülmektedir.
Bu
çerçevede, finansal sistemimizde önemli yer tutan, halka açık bir bankamıza
ilişkin olarak son günlerde basında yer alan haberlerin 5411 sayılı Bankacılık
Kanunu, 6362 sayılı Sermaye Piyasası Kanunu ve ilgili kurumların görev ve yetkileri
çerçevesinde ele alınıp yapılması gerekli girişimlerin ve bu konuda alınacak
tedbirlerin araştırılması amacıyla Anayasa’nın 98’inci ve İç Tüzük’ün 104 ve
105’inci maddeleri gereğince ekte yer alan gerekçe doğrultusunda Meclis
araştırması açılmasını arz ederiz.
1)
Emin Haluk Ayhan (Denizli)
2)
Ahmet Kenan Tanrıkulu (İzmir)
3)
Saffet Sancaklı (Kocaeli)
4)
Ruhi Ersoy (Osmaniye)
5)
Oktay Öztürk (Mersin)
6)
Erkan Akçay (Manisa)
7)
Yusuf Halaçoğlu (Kayseri)
8)
Mehmet Erdoğan (Muğla)
9)
İsmail Faruk Aksu (İstanbul)
10)
Mustafa Kalaycı (Konya)
11)
Kadir Koçdemir (Bursa)
12)
Deniz Depboylu (Aydın)
13)
Baki Şimşek (Mersin)
14) Ümit Özdağ  (Gaziantep)

15) Erkan Haberal   (Ankara)
16) Zihni Açba (Sakarya)
17) Fahrettin Oğuz Tor (Kahramanmaraş)
18) Zuhal Topcu (Ankara)
19) Ahmet Selim Yurdakul (Antalya)
20) Seyfettin Yılmaz (Adana)
Gerekçe:
Son
günlerde, finansal sistemimizde önemli yer tutan halka açık bir bankamıza
yönelik olarak, sermayedarlar, ortaklar ve hissedarların hukuk güvencesini
ortadan kaldırabilecek, hak ve menfaatlerinin zarara uğramasına yol açabilecek
nitelikte yorumların yapıldığı görülmektedir.
Benzer
nitelikte daha önce sistemdeki bir başka banka için meydana gelmiş bir olay
neticesinde söz konusu bankanın yönetim ve denetimi Tasarruf Mevduatı Sigorta
Fonu’na devredilmiştir.
Küresel
düzeyde gelişmekte olan ülkelerden sermaye çıkışının hızlandığı, bizzat Sayın
Başbakanın katılımıyla ülkemizim yatırım için avantajlı bir ülke olduğu
imajının güçlendirilmeye çalışıldığı bir dönemde, ülkemiz imajına zarar
verebilecek, aynı zamanda hür teşebbüse yönelik müdahalelerden biri olarak
algılanabilecek böyle bir gelişmenin ülkemizin 2016 yılında ihtiyaç duyduğu
yabancı yatırım ve kaynak ihtiyacının karşılanması konusunda ciddi zararlara
neden olabileceği aşikârdır.
Bu
tür bir girişim neticesinde bazı bankaların fona devriyle sonuçlanan ve
ortakların açmış oldukları hukuk mücadelesiyle devam eden süreçte Avrupa İnsan
Hakları Mahkemesince hükmedilen yüklü miktarda tazminat ödemeye mahkûm edilen
ülkemizin yeniden buna benzer tazminat talepleriyle karşılaşma riski de
bulunmaktadır.
Diğer
taraftan mali güçleri kadar güven ve itibara da ihtiyaç duyan ve faaliyetlerini
bu değerler üzerinde sürdüren finans kuruluşlarının maruz kalabilecekleri
müdahaleler ve spekülasyonların yalnızca bankaları, ortaklarını, hissedarlarını
ve halka açık olmaları durumunda yatırımcılarını değil, bütün finansal sistemi
etkileyebileceği ve ülkemizin yabancı yatırımcılar için güvenilir bir ülke
olduğu imajını zedeleyeceği ortadadır. Her ne kadar gerek 5411 sayılı
Bankacılık Kanunu gerekse 6362 sayılı Sermaye Piyasası Kanunu’nda ilgili kamu
otoritelerine verilmiş ve finans kuruluşlarının mali bünyelerini, kurumsal yapı
ve kimliklerini, itibarlarını korumaya yönelik pek çok yetki bulunsa da bu
yetkilerin etkin bir şekilde kullanılması önem taşımaktadır. Böyle bir durumda
finans kuruluşlarının faaliyetlerini mevzuata uygun olarak sürdürmelerini
gözetmek ve denetlemek üzere kurulmuş olan bağımsız kamu otoritelerinin
yasalarca kendilerine verilmiş olan yetkilerini hukuka uygun olarak kullanıp
kullanmadıklarının, söz konusu yetkilerin mevcut ya da olası spekülasyonların
önlenmesi bakımından yeterli olup olmadığının araştırılması gerektiği
düşünülmektedir.
Bu
çerçevede, son günlerde kamuya açık bir bankamıza ilişkin olarak yapılan ve
basında yer alan haberlerin 5411 sayılı Bankacılık Kanunu ve 6362 sayılı
Sermaye Piyasası Kanunu çerçevesinde ele alınarak gerek Bankacılık Düzenleme ve
Denetleme Kurumu gerekse Sermaye Piyasası Kurulunun ilgili kanunlar
çerçevesindeki görev ve yetkilerinin kullanılması ve bu konuda gerekli
tedbirlerin araştırılması amacıyla Anayasa’nın 98’inci ve İç Tüzük’ün 104 ve
105’inci maddeleri gereğince Meclis araştırması açılmasını arz ederiz.
BAŞKAN
– Bilgilerinize sunulmuştur.
Önergeler,
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
IX.- ÖNERİLER
A) Siyasi Parti Grubu Önerileri
1.- HDP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, 9 Ocak 2013’te Fransa’nın başkenti Paris’te
katledilen Sakine Cansız, Fidan Doğan ve Leyla Şaylemez’le ilgili soruşturmayı
yavaşlatan güçlerin ve ilişkilerin araştırılması amacıyla verilmiş olan
(10/249) esas numaralı Meclis Araştırması Önergesi’nin görüşmelerinin, Genel
Kurulun 9 Ocak 2017 Pazartesi günkü birleşimde yapılmasına ilişkin önerisi
09/01/2017
Türkiye Büyük Millet Meclisi Başkanlığına
Danışma
Kurulu 09/01/2017 Pazartesi günü (bugün) toplanamadığından, grubumuzun
aşağıdaki önerisinin İç Tüzük’ün 19’uncu maddesi gereğince Genel Kurulun
onayına sunulmasını saygılarımla arz ederim.
 Filiz
Kerestecioğlu Demir
 İstanbul
 Grup
Başkan Vekili
Öneri:
Türkiye
Büyük Millet Meclisi Gündeminin Genel Görüşme ve Meclis Araştırmasına Dair Ön
Görüşmeler kısmında yer alan (10/249) esas numaralı "9 Ocak 2013’te Fransa’nın
başkenti Paris’te katledilen Sakine Cansız, Fidan Doğan ve Leyla Şaylemez ile
ilgili soruşturmayı yavaşlatan güçlerin ve ilişkilerin araştırılması"
amacıyla bir Meclis araştırması açılmasına ilişkin önergelerin görüşülmesi,
Genel Kurulun 09/01/2017 Pazartesi günlü birleşiminde birlikte yapılması
önerilmiştir.
BAŞKAN
– Halkların Demokratik Partisi Grubu önerisinde ilk söz, lehinde olmak üzere
Ağrı Milletvekili Dirayet Taşdemir’e aittir.
Buyurun
Sayın Taşdemir. (HDP sıralarından alkışlar)
Süreniz
on dakikadır.
DİRAYET
TAŞDEMİR (Ağrı) – Sayın Başkan, değerli milletvekilleri; Genel Kurulu saygıyla
selamlıyorum. 
Bundan
beş yıl önce bugün, Paris’te 3 Kürt siyasetçi kadın, 3 devrimci kadın,
uluslararası bir komplo sonucu katledildi. 3 siyasetçinin katil zanlısı olan
Ömer Güney, 23 Ocakta hâkim karşısına çıkacaktı ama 17 Aralıkta Ömer Güney’in
öldüğü açıklandı. Açıkçası, daha önce Paris mahkemesinin hâkiminin de
ifadeleriyle Ömer Güney’in mahkeme karşısına çıkmasını engelleyecek bir sağlık
problemi olmadığı ifade edilmişti.
Ömer
Güney’in ilişkileri ve bu uluslararası komplo sonucu gerçekleşen katliamın
boyutuna baktığımızda, açıkçası, Ömer Güney’in ölümünün de şüpheli olduğunu da
söylemek isteriz. Çünkü Ömer Güney’in ilişkileri ve bu uluslararası komploda
yer alan güçlerin açığa çıkması, bu mahkemede birçok sorunun da cevabı
olacaktı. Dolayısıyla, bununla yüzleşmek istemeyen bu komplonun ortakları,
açıkçası, bunun da örtbas edilmesi için bunu engellediler.
Ömer
Güney’in ilişkileri çokça tartışıldı, özellikle Millî İstihbarat Teşkilatıyla
olan ilişkileri günlerce medyada yer aldı. Ömer Güney’in, bu katliamın
tetikçisinin bu eylemi yaparken, bu katliamı yaparken Millî İstihbaratın
yönlendirmesi ve emriyle yaptığına dair basında çokça belge ve tanığın ifadesi
yer aldı. Hâlâ bile internette bu ses kayıtlarına rastlamak mümkün. 12 Ocak
2014 tarihinde internette yer alan bir ses kaydında Ömer Güney ve MİT yetkilisi
olduğu söylenen kişilerin görüşmeleri var. Bu görüşmelerde, diğer Kürt
siyasetçiler olan Remzi Kartal, Nedim Seven ve İbrahim Gündoğdu’nun nasıl
katledileceğine, suikastın nasıl gerçekleştirileceğine dair, silahların nasıl
temin edileceğine dair görüşmeler var ve bu ses kayıtları hâlâ daha İnternet
ortamında. 
Yine,
aynı tarihlerde Birgün gazetesine, basına MİT’in Ömer Güney’e 6 bin euro
verdiğine dair çokça bilgi, belge ve tartışma yansıdı. Yine, bu katliamda rol
alan MİT mensuplarının -ki isimleri de açıkça paylaşılıyor bu metinlerde-
görevlerinin aslında değiştirildiğini yani ödüllendirildiğini, terfi
ettirildiğini bizler bu medyaya yansıyan haberlerden biliyoruz, çokça size de
bu soruları sorduk. Ama maalesef Hükûmet ve iktidar her zaman olduğu gibi yine
bu konuda da üç maymunu oynuyor. 
Bakın,
bu Paris katliamının üzerinden beş yıl geçti ama daha birkaç ay önce yine
Almanya’da bir operasyon oldu. Bu operasyonda onlarca Türkiye Cumhuriyeti
vatandaşı gözaltına alındı ve bu operasyonun yapılma gerekçesi, Alman polisinin
ifadeleriyle, yine Avrupa’da Kürt siyasetçilerine yönelik suikast olacağına
dair istihbaratın alındığı söylendi ve yine bu operasyonda MİT’in ilişkili
olduğu görüşleri ifade edildi. 
Yine,
daha geçen hafta, Akit gazetesi yazarı ve aynı zamanda eski Refah Partisi
Milletvekili Şevki Yılmaz, şöyle bir demeçte bulunarak “MİT’i göreve davet
ediyorum -özellikle bizim milletvekillerini hedef göstererek- kelle almasını
istiyorum.” şeklinde bir beyanda bulundu. Bizler MİT’in siyasi suikast ya da
cinayet işlemeye davet edene yönelik sizin bir açıklama yapmadığınızı
biliyoruz. Bu konuda yine bir ifadede bulunmadınız. Dolayısıyla, şunu sormak
isteriz: MİT’in siyasi cinayet işlemek gibi ya da buna davet etmek gibi bir
görevi var mı? Yok ise neden bunu ifade eden şahsa yönelik herhangi bir
soruşturma, herhangi bir açıklama yapılmadı? Bunu da sizden bekliyoruz. 
Yine,
bu, şunu bize ifade ediyor: Aslında, bütün bu olanlar, Paris katliamı, Almanya’daki
operasyon ve son dönemde yapılan açıklamalar, bize, bunun bir siyasi yöntem
olarak kullanılmak istendiğini, bunun mesajının verilmek istendiğini açıkça
ifade ediyor.
Yine,
2013 tarihinde, sizler de biliyorsunuz, Kürt sorununun, kırk yıllık sorunun
demokratik yollardan çözümüne ilişkin, bir kez daha farklı bir yöntemle,
diyalogla, müzakereyle çözümüne dair bir irade açığa çıktı ve devlet heyeti de
İmralı’da Sayın Öcalan’la bir görüşme gerçekleştirdi. Bu görüşmenin hemen
akabinde Paris’te bu cinayet işlendi. O zaman da Cumhurbaşkanı Urfa’da yaptığı
açıklamada -cemaati de aslında işaret ederek- bunun barış görüşmelerine, diyaloğa
ve müzakere sürecine yönelik bir suikast olduğunu ifade etti. Daha sonra, kimi
iktidar yöneticileri, kimi iktidardan sorumlu olanlar bu kürsüde de ifade
ettiler, bu yönlü beyanlarda bulundular. Ama, biz de bir kez daha size sormak
istiyoruz: Siz günlerdir cemaate yönelik operasyonlar yapıyorsunuz. Peki, bu
konuda, Paris katliamında ismi geçenlere yönelik herhangi bir soruşturma
başlatıldı mı ya da gözaltına alınanlara bu konuyla ilgili bir soru soruldu mu?
Ama, biz biliyoruz ki böyle bir soruşturma yapılmadı; hatta, Fransa’da
yürütülen soruşturmada gönderilen soruların MİT tarafından
cevaplandırılmadığını ve buradaki mahkemenin de dosyaya gizlilik kararı
getirdiğini biliyoruz. Peki, bu konuda sorumluluğunuz yok ise neden üstü örtbas
ediliyor? Bu sorunun tartışılması, açığa çıkarılması için verdiğiniz ya da
bizim burada tartışmaya açtığımız araştırma önergelerimiz, soru önergelerimiz
neden cevapsız bırakılıyor? Ama biz biliyoruz ki özellikle bu son iki yıldır
AKP iktidarının ve iktidarlarının ürettiği siyaset… Açıkçası, işine geldiği
zaman susan, politikalarıyla uyuşuyorsa göz yuman ama işine gelmediği zaman da
“Ben yapmadım, o yaptı.” diyerek farklı ittifakları, farklı güçleri işaret eden
bir siyaset izlediklerini bizler biliyoruz ama siz, bu konuda, bunu açığa
çıkarmadığınız müddetçe bu işteki siyasi sorumluluğunuzu da üzerinizden
atamazsınız. 
Yine,
bizler bir şeyi çok daha iyi biliyoruz, o da -bildiğimiz şey- bu devlet
geleneğinde, eğer Kürt iseniz, eğer kadın iseniz ve eğer devrimci ve
muhalifseniz aslında katliamların aydınlanmama geleneği var. Bu geleneği biz
Musa Anter’den biliyoruz, biz Ceylan Önkol’dan biliyoruz, biz Roboski
katliamından biliyoruz. Yine, bu katliamın diğer bir nedeni de, aslında kadın
mücadelesine ve kadın öncülüğünedir. 9 Ocak 2013’te Paris’teki 3 kadın
siyasetçinin katliamının ardından bu sefer de Silopi’de 3 Kürt siyasetçi kadın,
kadın özgürlük mücadelesinin öncüsü 3 kadın katledildi. Bu bir tesadüf
değildir; bu bir zihniyetin, aslında aynı zihniyetin yaptığı politikanın sonuçlarıdır:
Dolayısıyla, kadın mücadelesine, kadın özgürlüğüne karşı duyulan kinin,
öfkenin, nefretin ve kadın düşmanı politikaların bir sonucudur. Çünkü, aslında,
sizin bu topluma dayatmak istediğiniz kafanızdaki dünyaya, tekçi, cinsiyetçi
gömleğe karşı direnen kadınlardır. Sizin bu yapmak istediğiniz rejimin önünde
engel olarak gördüğünüz, kadın özgürlük mücadelesini veren kadınlardır. Onun
içindir ki aslında ablukalarda kadın bedeni çokça teşhir edildi. Her gün
yaşamın her alanında cinsiyetçiliği bir politika hâline getirip kadınlara…
(Mikrofon
otomatik cihaz tarafından kapatıldı)
DİRAYET
TAŞDEMİR (Devamla) – …olması gerekenleri değil, aslında kafanızdaki dünyada yer
alan dünyayı, yer alan yeri göstermeye çalışıyorsunuz ama şunu bilin ki, bizler
kadınlar olarak bu cinayetler aydınlanana kadar bu mücadelenin arkasında
olacağız, takipçisi olacağız, ta ki eşit, özgür ve adil bir dünya gelene kadar.
(HDP sıralarından alkışlar) 
BAŞKAN
– Teşekkürler Sayın Taşdemir.
Önerinin
aleyhinde ilk söz Ankara Milletvekili Murat Alparslan’a aittir.
Buyurun
Sayın Alparslan. (AK PARTİ sıralarından alkışlar) 
MURAT
ALPARSLAN (Ankara) – Sayın Başkan, çok değerli arkadaşlar; hepinizi saygıyla
selamlıyorum. HDP grup önerisinin aleyhinde partim adına söz almış
bulunmaktayım. 
AK
PARTİ kurulduğundan beri, faili meçhullerin, karanlık ilişkilerin, kirli
tezgâhların ve tuzakların ve de tertiplerin karşısında durmuş ve buna tevessül
edenlerin de her zaman açığa çıkarılması için demokratik, hukuki bir
mücadeleyi, bir siyaset prensibi olarak hayata geçirmiş bir partidir. Bu genel
yaklaşımından dolayı, özellikle bu somut olaya ilişkin de ayrıca yeni bir
komisyon kurulması ve Meclis araştırması yapılmasının da gerekli olmadığı
kanaatindeyiz. Bu sebeple, HDP’nin hem partimize hem de AK PARTİ hükûmetlerine
dönük olarak ortaya koymuş olduğu iddiaların, ithamların da karşısında, peşinen
reddettiğimizi ve kabul etmediğimizi de ifade etmek isterim. 
Değerli
arkadaşlar, tarihî günleri yaşıyor ve şahitlik ediyoruz. Aziz milletimizin,
temsilcileri marifetiyle kurucu iktidar yetkisini kullanacağı zamanlarda
bulunuyoruz. Uzun süredir ülkemizin, milletimizin gündeminde olan ve millet
iradesini egemen kılacak, millî egemenlik üzerindeki ipotekleri kaldıracak,
ayağına bağlanan prangaları çözecek ve her türlü vesayeti reddedecek diye
umduğumuz Anayasa değişiklik teklifi, nihayet teklif olarak Meclise sunulmuş,
Komisyondan geçmiş ve Meclis Genel Kurulumuza intikal etmiştir. Bu süreçte her
bir milletvekili arkadaşımızın, hem tarihî hem siyasi hem vicdani hem de insani
olarak sorumluluk bilinciyle bu sürece katkı sağlayacağını umuyor, niyetimizin
hayır ve inşallah akıbetin de hayır olacağını temenni ederek, hepinizi saygıyla
selamlıyorum. (AK PARTİ sıralarından alkışlar) 
ENGİN
ALTAY (İstanbul) – “Hayırda” hayır vardır. 
BAŞKAN
– Teşekkür ediyorum Sayın Alparslan.
Önerinin
lehinde ikinci söz İstanbul Milletvekili Mehmet Bekaroğlu’na aittir.
Buyurun
Sayın Bekaroğlu. (CHP sıralarından alkışlar) 
MEHMET
BEKAROĞLU (İstanbul) – Sayın Başkan, değerli milletvekilleri; hepinizi saygıyla
selamlıyorum.
Önce,
bugün Meclisin önünde yaşanan bir olayı kınadığımı ifade ederek sözlerime
başlayacağım. Ankara Baro Başkanı, 50’ye yakın sivil toplum kuruluşuyla
birlikte, Meclisin önünde, bugün “tarihî” dediğimiz bu görüşmelerle ilgili, Anayasa
değişikliğiyle ilgili bir açıklama yapacaktı ama Meclis ablukaya alındı, bütün
yollar kesildi ve yurttaşın vekiline söz söylemesi engellendi. Gerçekten, niye
böyle yapılıyor, neyin korkusu, milletten ne saklıyorsunuz, bunu anlamak zor.
Değerli
milletvekilleri, HDP grup önerisindeki olay, 9 Ocak 2013’te Paris’te işlenen
cinayet, 3 kadının öldürülmesi ve arkasındaki, devam eden süreç, aslında
Türkiye Cumhuriyeti devletinin saygınlığını da zedeleyen bir süreç. Bu konuyla
ilgili dışarıda ve içeride dünya kadar araştırma yapılmış, kitaplar yazılmış,
makaleler yazılmış ve bu cinayetin perde arkasıyla ilgili onlarca soru işareti
var. Belli ki bir faili meçhul. 
Biraz
evvel Adalet ve Kalkınma Partisi Grubu adına konuşan arkadaşımız kendi
dönemlerinde faili meçhullerin üzerine gidildiğini söyledi. Doğru, ilk dönemde,
gerçekten -AKP’nin bir dönemi var, ilk dönem- o muhafazakâr demokrat olduğu
dönemde bunlar var ama daha sonra, maalesef, Hrant Dink olayından başlayarak
çok sayıda faili meçhul bu Hükûmetin karnesinde duruyor değerli arkadaşlarım.
Değerli
arkadaşlar, terör, gerçekten evrensel bir bela, bir sıkıntı, bir sorun.
Özellikle 11 Eylülden sonra bizim demokrasilerimizi de tehdit eden en önemli
risk, tehdit olarak duruyor. 11 Eylülden sonra bütün demokratik ülkelerde şu
meşhur “güvenlik-özgürlük” dengesi güvenliğe doğru kaymaya başlamış ve
demokratik devletler yavaş yavaş olağanüstü hâllere, hatta olağanüstü hâl
devletlerine doğru evrilmeye başlamışlardır. Bu vesileyle, Türkiye’de de böyle
bir süreç yaşamakta olduğumuzu paylaşmak isterim sizinle değerli arkadaşlarım. 
Türkiye’nin
içine girmiş olduğu bir terör dalgası var. Bu dalganın failleri, nedenleri
üzerinde ne kadar konuşuyoruz, bunlar tartışılabilir. Hükûmet sürekli olarak,
olayın üzerine gitmek yerine bir “üst akıl” söylemi tutturmuş, sürekli bir
şekilde “Biz çok önemli işler yaptık, medeniyetimizi ayağa kaldırıyoruz, yollar
yaptık, havaalanları, tüneller yaptık. Dolayısıyla bütün bunları çekemeyenler,
üst akıl bizim işimizi karıştırıyor, bunların sebebi üst akıl.” diye takdim
ediyor. 
Değerli
arkadaşlarım, üst aklın olduğunu… Yani “üst akıl”dan kastettiğiniz nedir?
Dünyada uluslararası, devletler arası mücadeleyi mi kastediyorsunuz? Evet,
uluslararası mücadelede, uluslararası ilişkilerde terör maalesef bir araç
olarak kullanılıyor, bunu biliyoruz. Üst akıl; Amerikası, Rusyası, Fransası,
Avrupa Birliği, İsrail’i, her şey var, var da “Biz neredeyiz, bizim aklımız
nerede?” diye bir soru var. Seçilmiş çoğunluk, üst akla karşı kendi aklını
kullanarak bu oyunları açığa düşürmekle görevlidir. Değerli arkadaşlarım, üst
aklı bilmem ama bizde bir ortak, kolektif, iç akılla ilgili bir sorun var.
Gerçekten, bir süreden beri bu Hükûmet, seçilmiş çoğunluk maalesef ülkeyi
yönetemiyor. 
Değerli
arkadaşlarım, Türkiye, bir etnik ve dinî motivasyonu olan terör ve terör
örgütleriyle karşı karşıya. Bütün bunların üzerine cesaretle gidilmesi
gerekirken, son zamanlarda yaşadığımız terör olaylarına bakıyoruz, dünya kadar
istihbarat ve güvenlik zaafıyla karşı karşıya olduğumuzu görüyoruz. 
Değerli
arkadaşlarım, bunlardan çok daha önemli olan bir şey var: Türkiye’nin içine
girmiş olduğu iklim. Yani iyi yönetilemiyor Türkiye ve Türkiye’de özellikle 7
Haziran sonrasında ortaya çıkan iklim bütün bu sorunların bir vasatını
oluşturmaya başladı. 
Değerli
arkadaşlar, 7 Haziranda ne olmuştu hatırlayın: Adalet ve Kalkınma Partisinin,
işte, Genel Başkanları diyeceğim, Sayın Erdoğan’ın, başkanlık vurgusuyla,
motifiyle sürdürmüş olduğu bir seçim vardı, bu seçimde Adalet ve Kalkınma
Partisi tek başına iktidar olma şansını kaybetti, tek başına iktidar olamadı.
Sonunda -Erdoğan diyelim, Sayın Cumhurbaşkanı diyelim, Adalet ve Kalkınma
Partisi diyelim- iktidarı paylaşmayı reddetti, kabul etmedi, koalisyonları
istemedi. O dönemde yaşanan dünya kadar olaylar var. Bu olayların birçoğu da
faili meçhul değerli arkadaşlarım. Hele o 7 Hazirandan sonra esasen Türkiye
neredeyse 1990’lı yıllarda olduğu gibi yeni bir faili meçhuller zincirinin
içine girmiş durumdadır değerli arkadaşlarım. Dünya kadar cinayet oldu. Ceylânpınar’da
ne oldu, Suruç’ta neydi, Ankara’da neler yaşandı, Ankara katliamında; bütün
bunları bilmiyoruz. Ama bildiğimiz bir şey var, Hükûmet ya da Sayın
Cumhurbaşkanı diyelim, terör ve ekonomik istikrarsızlık tehdidiyle korku
oluşturarak halktan, 1 Kasımda tekrar, 7 Haziranda kaybetmiş olduğu tek başına
Hükûmet olma şansını elde etti. 
1
Kasımdan bu yana tek başına Hükûmetsiniz, tekrar tek başına Hükûmetsiniz
değerli arkadaşlarım, koalisyonsuz ama ondan sonra neler yaşandı? Şimdi, oturup
konuşalım, iç barış nedir, terörün durumu nedir, karnelere bakalım. O günden
bugüne ne kadar insanımız -binlerle ifade ediyoruz değerli arkadaşlarım- ne
kadar güvenlik görevlisi, polis, jandarma, korucu, ne kadar sivil halk öldü,
bunların sayısını bilemiyoruz neredeyse.
Değerli
arkadaşlarım, 1 Kasımdan sonra, sadece o değil, dış politikada yaşadıklarımız
neler? Şu anda Türkiye neredeyse -neredeyse değil- savaşın içinde. Suriye’deki
savaştan bugüne kadar 47 şehit geldi değerli arkadaşlarım. Şimdi, Anayasa
görüşmeleri yapacağımız bugünlerde önemli bir rakam bu. Ekonomi nerede, dolar
nerede, bakıyor musunuz arkadaşlar? 1 Kasımdan sonra tek başına Hükûmetsiniz,
koalisyon yok değerli arkadaşlarım, on beş seneden beri yok ama 1 Kasımdan
sonra önemli bir şey daha yaşandı ve siz Türkiye’de olağanüstü hâl ilan
ettiniz. 15 Temmuzda demokrasimize kastedildi değerli arkadaşlar, hep beraber
karşı çıktık. Ondan sonra olağanüstü hâli çıkardınız. Şu anda Türkiye’yi
olağanüstü hâlle yönetiyorsunuz, tek başınıza yönetiyorsunuz, koalisyonsuz ve
olağanüstü hâlle yönetiyorsunuz. Ondan sonra olanlar da ortada değerli
arkadaşlarım. Olağanüstü hâlle yönetiyorsunuz derken Anayasa’ya uyarak
yönetmiyorsunuz. Anayasa, olağanüstü hâlle ilgili çıkacak kanun hükmündeki
kararnameleri olağanüstü hâlin nedeniyle sınırlar ama siz, rektör
atamalarından, trafik tescillerinin noter tarafından yapılmasından Millî
Piyangonun, at yarışlarının Varlık Fonu’na bağlanmasına kadar, Türkiye Büyük
Millet Meclisinin yapması gerekli her şeyi kanun hükmündeki kararnamelerle yapıyorsunuz.
Yani tek başınıza yönetiyorsunuz, koalisyonsuz ve tek adam yönetiyor değerli
arkadaşlarım. Hükûmetin, bakanlıkların ve Meclisin durumunun ne olduğunu hep
beraber burada görüyoruz.
Şimdi,
böylesine bir ortamda “Biz yeni bir anayasayla bu OHAL ve tek adam yönetimini
kalıcılaştıracağız, fiilî olan bu durumu resmîleştireceğiz.” diyorsunuz değerli
arkadaşlarım, dediğiniz şey budur. Peki, niçin? Size soruyoruz: Bu ülkede on
beş seneden beri neyi yapmaya çalıştınız? Hadi ilk dönemde vesayet kurumları
şunlar bunlar vardı, bu kurumların tamamını ele geçirdiniz. Sizin aslında
vesayet kurumlarıyla ilgili hiçbir dönem, hiçbir probleminiz olmadı. Esastan,
kategorik olarak onlardan şikâyetçi olmadınız; o kurumların içindekilerden
şikâyetçi oldunuz. Siz ele geçirdiniz bu vesayet kurumlarını ve tepe tepe
kullanmaya başladınız. 
Değerli
arkadaşlarım, 12 Eylül darbe anayasasında Cumhurbaşkanlığı da bir vesayet
kurumu olarak kurgulanmıştı, Evren’e göre. Siz o Cumhurbaşkanlığını aldınız,
OHAL yetkilerini verdiniz, şimdi bu tek adam yönetimini, fiilî yönetimi,
maalesef, kalıcı olarak resmîleştirmeye çalışıyorsunuz. 
Bakın,
ekonomi yanıyor, dolar fırladı; 3,70’i filan geçti. Burada ekonomideki yangını
bir miktar azaltmak için sırayla çıkardığınız torba yasalardan bir tanesini
görüşüyorduk, görüşecektik ama maalesef, çoğunluğu sağlayamadınız, sahte oy
kullandınız ve şu anda o yasayı görüşemiyoruz. Niye dolar yükseliyor,
bilemiyorum çünkü bakanlar ve Sayın Başbakan bu paketi çok önemli olarak
görüyordu.
Değerli
arkadaşlarım, yapılmaya çalışılan: Gerçekten, mevcut fiilî durum, OHAL’le
yönetilen Türkiye; bu fiilî durumu resmîleştiriyorsunuz. 
Sayın
arkadaşlarım, bir şey daha söyleyeceğim: Müthiş bir mağduriyet edebiyatı
yapıyorsunuz, Sayın Cumhurbaşkanı da yapıyor. Gerçekten mağdur oldunuz, Sayın
Cumhurbaşkanının mağdur edildiğinin şahidiyim ben, “Muhtar bile olamaz.” diye
manşetler atılmıştı. Sayın Cumhurbaşkanı her şey oldu değerli arkadaşlarım, bu
millet yaptı; Sayın Cumhurbaşkanı milletvekili oldu, Başbakan oldu, Cumhurbaşkanı
oldu, her şey oldu. Şimdi soruyorum: Bu Sayın Cumhurbaşkanı bu milletten ne
istiyor değerli arkadaşlarım? 
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ediyorum Sayın Bekaroğlu.
Halkların
Demokratik Partisi Grubu önerisi aleyhinde ikinci ve son konuşmacı İstanbul
Milletvekili Tülay Kaynarca.
Buyurun
Sayın Kaynarca. (AK PARTİ sıralarından alkışlar) 
TÜLAY
KAYNARCA (İstanbul) – Sayın Başkanım, değerli milletvekilleri; HDP grup önerisi
aleyhine söz aldım. Genel Kurulu saygıyla selamlıyorum.
Öncelikle,
bu Fransa olayları yine bu Mecliste, bu kürsüde gündeme taşındı ve bu konuda
birçok açıklama yapıldı, gerekli açıklamalar da yapıldı. Yeniden, tekrara girip
aynı gündemi getirmektense Anayasa gibi milletimizin beklediği, millî iradenin
beklediği konularla ilgili gündeme geçmenin çok daha sağlıklı bir başlık
olduğunu düşünüyorum.
Anayasa’yla
ilgili genel değişikliğimizle ilgili, Komisyonda tüm siyasi partilerin çok
değerli milletvekilleri önemli katkılar sundular; öncelikle bunun altını
dikkatle çizmek istiyorum. 21 maddeyle yola çıkılan bu çalışmada, Anayasa
değişiklik teklifinde 18 maddeyle Genel Kurula gelindi. Ortak akılla, ortak
çalışmayla, ana muhalefetinden muhalefet partilerine kadar, özellikle Adalet ve
Kalkınma Partisi ve Milliyetçi Hareket Partisinin ortak mutabakatla çıkardığı
bu çalışma Komisyondan Genel Kurulumuza geldi ve bugün itibarıyla, inşallah,
Meclisimizde ilk görüşmeler başlayacak. Bu ilk görüşmelerde, bütünü üzerinde
yapılacak çalışmalardan sonra, inşallah, oylamaya geçilecek ve asıl sahibine,
millî iradenin asıl sahibine, aziz milletimize sunulacak. Aslında, bizim
milletimiz, aziz milletimiz asil duruşunu her ortamda, her kritik, her
stratejik ortamda öylesine güzel gösteriyor ki, 15 Temmuz bunun en değerli
fotoğraflarından biri. Ben inanıyorum ki Anayasa değişiklik teklifinde de, yine
referandumla birlikte aziz milletimize sunulduğunda oradan da millî iradenin
tecellisi gerçekleşecek. 
Anayasa
çalışmalarıyla ilgili, değişiklik çalışmalarıyla ilgili, tarihî bir sürece imza
atıyoruz. Yani, burada, 550 milletvekilinin, tüm siyasi partilerden çok değerli
milletvekillerimizin katkılarıyla tarihe imza atacak bir çalışma olacak diye
düşünüyorum çünkü cumhurbaşkanlığı sistemiyle birlikte önümüzdeki dönemde… 
HAYDAR
AKAR (Kocaeli) – Dolar düşecek, terör bitecek, işsizlik bitecek, atanamayan
öğretmenler atanacak, elektrik kesilmeyecek, çocuklar PISA sınavlarında yüzde
100 başarı yakalayacak(!)
TÜLAY
KAYNARCA (Devamla) – …iki başlıkla ifade etmek gerekirse millî iradeyle
birlikte Türkiye Cumhuriyeti’nin hem istikrarı hem de istikbali için çok
değerli bir süreç diye nitelendirebilirim. 
O
yüzden, bugün itibarıyla başlayacak ve 24 Ocağa kadar sürecek olan
çalışmalarda, bugünden, katkı sunacak tüm değerli milletvekillerimize şimdiden
teşekkür ediyorum ve bundan sonraki süreçte de inşallah, millî iradenin
tecellisinden sonra, gereğini, en iyi şekilde, en güzel cevabı da aziz
milletimizin vereceği inancıyla HDP grup önerisi aleyhine görüş belirttiğimi
ifade ediyor, Genel Kurulu saygıyla selamlıyorum. (AK PARTİ sıralarından
alkışlar) 
BAŞKAN
– Teşekkür ediyorum. 
III.- YOKLAMA
(HDP
sıralarından bir grup milletvekili ayağa kalktı)
AHMET
YILDIRIM (Muş) – Yoklama talep ediyoruz.
BAŞKAN
– Halkların Demokratik Partisi grup önerisini oylarınıza sunmadan önce bir
yoklama talebi vardır. Bu talebi karşılayacağım ve 20 sayın milletvekilinin
buradan tespitini yapıyoruz. 
Sayın
Yıldırım, Sayın Kerestecioğlu, Sayın Önder, Sayın Buldan, Sayın Taşdemir, Sayın
Adıyaman, Sayın Kaya, Sayın Irgat, Sayın Danış Beştaş, Sayın Toğrul, Sayın
İrmez, Sayın Önlü, Sayın Dora, Sayın Doğan, Sayın Gaydalı, Sayın Özgökçe Ertan,
Sayın Erdoğmuş, Sayın Müslüm Doğan, Sayın Baydemir, Sayın Ayhan.
Evet,
yoklama için üç dakika süre veriyorum ve yoklama işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır.
IX.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, 9 Ocak 2013’te Fransa’nın başkenti Paris’te
katledilen Sakine Cansız, Fidan Doğan ve Leyla Şaylemez’le ilgili soruşturmayı
yavaşlatan güçlerin ve ilişkilerin araştırılması amacıyla verilmiş olan
(10/249) esas numaralı Meclis Araştırması Önergesi’nin görüşmelerinin, Genel
Kurulun 9 Ocak 2017 Pazartesi günkü birleşimde yapılmasına ilişkin önerisi
(Devam)
BAŞKAN
– Halkların Demokratik Partisi grup önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir.
Şimdi,
Cumhuriyet Halk Partisi Grubunun, İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım.
Öneriyi
okutuyorum:
2.- CHP Grubunun, 20/12/2016 tarihinde Grup
Başkan Vekilleri Ankara Milletvekili Levent Gök, İstanbul Milletvekili Engin
Altay ve Manisa Milletvekili Özgür Özel tarafından, siyasi iktidarın izlediği
ve Türkiye’yi savaşın cephesi ve bekası tartışılan bir ülke konumuna taşıyan
yanlış dış politika uygulamalarının belirlenmesi, tırmanan terör olaylarının
önlenememesinin nedenlerinin araştırılması amacıyla verilmiş olan (8/11) esas
numaralı Genel Görüşme Önergesi’nin Genel Kurulun bilgisine sunulmak üzere
bekleyen diğer önergelerin önüne alınarak, Genel Kurulun 9 Ocak 2017 Pazartesi
günkü birleşiminde sunuşlarda okunmasına ön görüşmelerinin aynı tarihli
birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 09/01/2017 Pazartesi günü (bugün) toplanamadığından, grubumuzun
aşağıdaki önerisinin İç Tüzük’ün 19’uncu maddesi gereğince Genel Kurulun
onayına sunulmasını saygılarımla arz ederim.
 Engin
Altay
 İstanbul
 Grup
Başkan Vekili
Öneri:
Grup
Başkan Vekilleri Ankara Milletvekili Levent Gök, İstanbul Milletvekili Engin
Altay ve Manisa Milletvekili Özgür Özel tarafından “Siyasi iktidarın izlediği
ve Türkiye’yi savaşın cephesi ve bekası tartışılan bir ülke konumuna taşıyan
yanlış dış politika uygulamalarının belirlenmesi, tırmanan terör olaylarının
önlenememesinin nedenlerinin araştırılması” amacıyla 20/12/2016 tarihinde
Türkiye Büyük Millet Meclisi Başkanlığına verilmiş olan genel görüşme
önergesinin (11 sıra no.lu) Genel Kurulun bilgisine sunulmak üzere bekleyen
diğer önergelerin önüne alınarak 09/01/2017 Pazartesi günlü birleşimde
sunuşlarda okunması ve görüşmelerinin aynı tarihli birleşiminde yapılması
önerilmiştir.
BAŞKAN
- Cumhuriyet Halk Partisi Grubu önerisi lehinde ilk söz Aydın Milletvekili
Bülent Tezcan’a aittir.
Buyurun
Sayın Tezcan. (CHP sıralarından alkışlar)
Sayın
Tezcan, bir kez daha geçmiş olsun diyoruz, iyi gördük sizi.
BÜLENT
TEZCAN (Aydın) – Teşekkür ederim Sayın Başkan.
Bu
arada, saldırıdan sonra Türkiye Büyük Millet Meclisinde Genel Kurula ilk
katılışım ve Genel Kurula ilk hitap edişim. Bu vesileyle bütün milletvekili
arkadaşlarıma, arayan, ulaşan, ulaşamayan -ama herkesin aradığını biliyorum-
geçmiş olsun dileklerini ileten bütün milletvekili arkadaşlarıma teşekkür
ediyorum.
Değerli
arkadaşlar, Türkiye son dönemde ciddi bir terör problemiyle karşı karşıya. Hain
terör saldırıları artık kentlerimizi yaşanmaz hâle getirme konusunda, toplumu
tedirgin etme noktasında bir kararlılık içerisinde. Buna karşı, Parlamento
başta olmak üzere, millet olarak terörün bu hedefe ulaşmasının önüne geçecek ne
varsa birlikte yapmak zorundayız. Türkiye’nin terörle ilgili geleceğini
planlamaya çalışan ve kaynakları birçok alandan beslenen bir hain tertiple
karşı karşıyayız. Dolayısıyla, bütün kamuoyu yoklamalarında, millete
sorulduğunda, “Birinci sorununuz nedir?” diye sorduklarında “Ülkenin birinci
sorunu terör sorunudur.” diye cevap veriyorlar. Yine, millete sorduklarında,
“Sizin şahsınızla ilgili, kendi özel yaşamınızla ilgili birinci sorununuz
nedir?” diye sorduklarında bütün kamuoyu yoklamaları işsizlik ve geçim
sıkıntısı diyor. Yani iki temel problem, birisi ülkeyle ilgili, birisi de
vatandaşın kendi kişisel yaşamıyla ilgili iki temel problem vatandaşı meşgul
etmiş ve Türkiye’nin ittifakla çözmek üzere çaba harcaması gereken temel
problemler. 
Bakın,
11 Şubat 2013 tarihinden bu yana, Cilvegözü terör saldırısıyla başlayan
süreçten bugüne kadar terör şehitlerimizin, teröre verdiğimiz kurbanların
sayısı 489. Olağanüstü hâl ilan edildi 20 Temmuzda, olağanüstü hâlin her
uzatılma gerekçesinde terörle mücadele gerekçe gösteriliyor, son uzatılma
gerekçesinde de bu gösterildi. 20 Temmuz olağanüstü hâl ilanından sonra teröre
kurban verdiğimiz terör şehidi sayımız 171. 
Değerli
arkadaşlar, Türkiye böyle bir problemle karşı karşıya ve üstüne üstlük bugün,
Anayasa değişikliğiyle ilgili konunun, Türkiye Büyük Millet Meclisinin
gündemine alınacağı haberi düştüğü andan itibaren, doların ateşi de aynı
şekilde yükselmiş, dolar 3,72’ye çıkmış durumda şu anda. Yani öyle bir Türkiye
tablosu var ki, vatandaşın kendi günlük yaşamında temel problemi yoksulluk,
işsizlik, geçim sıkıntısı, ülkenin temel problemi terör. Dolar almış başını
gidiyor; 3,72 olmuş. Yüzlerce vatandaşımızı toplu saldırılarla, terör
saldırılarıyla kaybettiğimiz bir süreçte, Türkiye Büyük Millet Meclisi, tarihî
uzlaşmayı yakalayıp o büyük uzlaşmayla teröre karşı mücadele etmek ve bu ciddi
ekonomik tansiyonu düşürmek için çaba harcaması gerekirken tek bir şeye
takılmış: Türkiye’de devlet yetkilerini bir kişinin elinde nasıl toplayacağız
ya da toplamayacağız problemi.
Değerli
arkadaşlar, sevgili milletvekilleri; bugün Türkiye Büyük Millet Meclisinde
görüşeceğimiz Anayasa değişiklik teklifi Türkiye’nin terör problemini çözecek
bir teklif midir, Türkiye’nin ekonomik krizle ilgili uçurumun eşiğine geldiği
bu noktada bu problemi çözecek bir teklif midir ben merak ediyorum. 
Teklifi
veren Adalet ve Kalkınma Partili 316 milletvekili arkadaşımıza soruyorum ve
merak ediyorum, diyorum ki: On beş yıldan bu yana AKP tek başına iktidar ve bu
millet, bundan önceki birçok partiye nasip etmediği şekilde, Adalet ve Kalkınma
Partisine, tek başına neredeyse Anayasa’yı değiştirecek çoğunluğa yakın bir
Parlamento çoğunluğu verdi. Ne istediyseniz yaptınız, ne istediyseniz bu
Parlamentodan geçirebilecek sayısal çoğunluğunuz var. Şimdi, bu değişiklik
Türkiye’nin hangi acil problemini çözecek? Hangi çözemediğiniz sorunu bu
değişiklikle çözeceksiniz? Reina saldırısının önüne mi geçilecek, Kayseri
saldırısının önüne mi geçilecek? Her gün kaldırmak zorunda kaldığımız,
yüreklerimiz yanarak kaldırmak zorunda kaldığımız şehitleri kaldırmaktan vaz mı
geçeceğiz? Bu Parlamentoyu günlerden bu yana bununla meşgul etmenin mantığı
nedir? Birisi çıksın, samimiyetle millete bunu anlatsın.
Değerli
arkadaşlar, bakın, bugün Türkiye’nin içinde bulunduğu sorunların hiçbirisi, ne
terör ne kriz hiçbirisi devlet güç ve yetkisinin parçalanmış olmasından
kaynaklanmıyor. “Yetkinin yarısı Mecliste, yarısı Hükûmette, yarısı başka bir
organda; bu yüzden Türkiye bu problemleri yaşıyor.” diyemezsiniz çünkü Türkiye
on beş yıldan bu yana bir fiilî durum içerisindedir. Anayasa’ya aykırı olarak
bir fiilî durum yaratılmıştır, bu fiilî durumun adı tek adam yönetimidir.
Parlamento işlevsiz bırakılmış; Türkiye’de dış politikayla ilgili bir şey
söylenecek -bir kişi çıkıyor- Sayın Cumhurbaşkanı konuşuyor; terörle ilgili bir
şey söylenecek, İçişleri Bakanından önce Sayın Cumhurbaşkanı çıkıyor konuşuyor;
faizler konusunda bir şey söylenecek, Ekonomi Bakanından önce Sayın
Cumhurbaşkanı çıkıyor konuşuyor. Bütün devlet yetkileri, Anayasa’da tarif
edilmediği hâlde tek bir kişinin eline verilmiş durumda. Bugün Türkiye’nin
temel problemi, bu terör ve diğer temel problemleri çözemememizin arkasında
yatan temel sorun tek kişi iktidarıdır, tek kişi iktidarı. Bütün güçleri bir
kişinin elinde toplayıp ortak aklı devre dışı bırakan, meşvereti, danışmayı,
konuşmayı, ortak akılla çözüm üretmeyi devre dışı bırakan bir yönetim
anlayışıdır, bugün devlette tekelleşme anlayışıdır. 
Bu
Anayasa değişiklik teklifi, ne yazık ki değerli milletvekili arkadaşlarım, bu
kötü düzeni anayasal zemine oturtma çabasıdır. Yani, bugün Türkiye’nin terörle
ilgili, ekonomik sıkıntılarla ilgili hangi sorunu varsa, bunun sebebi olan tek
adam rejimini Anayasa’ya yazıp tarif etmeye çalışıyorsunuz. Böyle olduğu
sürece, Türkiye siyasi krizlerden çıkamaz, Türkiye yeni ve ciddi ekonomik
krizlerin içerisine girer, Türkiye güvenlik krizini aşamaz. 
Değerli
arkadaşlar, biz biliyoruz ki her darbe kendi hukukunu yaratır. Bugün 12 Eylül
darbe hukukunun etkilerini hâlâ temizleyebilmiş değiliz. 1982 Anayasası’nın yan
mevzuatıyla beraber getirilen, sadece Anayasa’yla değil ama… Ne yazık ki henüz
daha bunu temizleyememişken bir yeni darbe hukukuyla karşı karşıyayız. 15
Temmuz darbesine karşı bu Gazi Meclis burada, Türkiye’de tarihe bir başka
direniş örneğini yazdı. Ulusal Kurtuluş Savaşı’nı veren bu Meclis bir kere daha
Gazi Meclis olduğunu 15 Temmuzda gösterdi ama 15 Temmuzdan sonraki ilk
fırsatta, 20 Temmuz OHAL darbesiyle Türkiye Büyük Millet Meclisi devre dışı
bırakıldı. 20 Temmuz yeni bir sivil darbenin ne yazık ki işaretidir ve bu hukuk,
bu Anayasa değişiklik teklifi, 20 Temmuz darbecilerinin kendi hukukunu yaratma
girişimidir. Bugün karşı karşıya olduğumuz şey budur. 
Değerli
milletvekili arkadaşlarım, Gazi Meclis demek kolay, Gazi Meclis diyoruz.
Gerçekten de Türkiye’de, Millî Kurtuluş Mücadelesi’nin başında Büyük Önder Gazi
Mustafa Kemal Atatürk’ün karşısında bile bu Gazi Meclis milletten aldığı
yetkiyi korumuştur. 1924 Anayasası yapılırken Meclisi fesih yetkisini Mustafa
Kemal Atatürk’e bile, dönemin Cumhurbaşkanına bile vermemiştir. Şimdi bu
teklifle Gazi Meclisin Gazi Mustafa Kemal Atatürk’e vermediği bir yetkiyi
Türkiye’yi bugün bu noktaya getiren bir anlayışa teslim etme çabası
içerisindesiniz. Bunun kabul edilebilir ve tamir edilebilir bir yanı
olmayacaktır. 
Değerli
milletvekilleri, son olarak şunu söylüyorum: Bu teklif, Gazi Meclisin bağrına
canlı bomba koyma teklifidir. Bu teklif, Türkiye Büyük Millet Meclisini tasfiye
etme teklifidir. Bu teklif, milletin gerçek temsilcilerinin ağzına bant
bağlayıp ellerini, kollarını bağlama teklifidir. Onun için bu teklife karşı
direnmek Gazi Meclisin namus borcudur. 
Hepinize
saygılar sunuyorum. Sağ olun, var olun. (CHP sıralarından alkışlar)
BAŞKAN
– Teşekkür ediyorum Sayın Tezcan. 
Bir
kez daha geçmiş olsun dileklerimizi iletiyoruz. 
Cumhuriyet
Halk Partisi Grubu önerisi aleyhinde ilk söz Samsun Milletvekili Hasan Basri
Kurt’a aittir. 
Buyurun
Sayın Kurt. (AK PARTİ sıralarından alkışlar)
HASAN
BASRİ KURT (Samsun) – Sayın Başkan, muhterem milletvekilleri; Cumhuriyet Halk
Partisi Grubu önerisi aleyhinde söz almış bulunuyorum. Hepinizi saygıyla
selamlıyorum. 
Bugün
hepimizin hem Genel Kurul olarak hem de bütün milletçe beklediğimiz, Anayasa
değişikliğinin Genel Kurul gündemine gelmesi. Şu anda yapmış olduğumuz işlemse
bunu biraz daha geciktirmeye dönük, bunu biraz daha geriye atmaya dönük bir
işlem. Biz parti grubu olarak -burada bir an önce Anayasa değişikliği ve
Cumhurbaşkanlığı sistemini getirecek bu Anayasa değişikliğiyle- hem daha güçlü
bir Türkiye hem daha güçlü bir siyaset, vesayetten kurtulmuş, sivil iradenin,
siyasetin çok daha ileri adımlar atabileceği bir Türkiye için bir an önce
Anayasa değişikliğine geçmek istiyoruz. Bu yüzden, Cumhuriyet Halk Partisi
Grubunun önerisi aleyhinde oy kullanacağımızı ifade etmek istiyorum. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ediyorum Sayın Kurt.
Önerinin
lehinde ikinci söz Ankara Milletvekili Sırrı Süreyya Önder’e aittir.
Buyurun
Sayın Önder. (HDP sıralarından alkışlar)
SIRRI
SÜREYYA ÖNDER (Ankara) – Sayın Başkan, değerli arkadaşlar; hepinizi saygıyla
selamlıyorum.
Anayasa’nın
85’inci maddesini sizlere okumak istiyorum, hepinizin malumudur ama bir daha
hatırlamakta fayda var: “Yasama dokunulmazlığının kaldırılmasına veya
milletvekilliğinin düşmesine 84 üncü maddenin birinci, üçüncü veya dördüncü
fıkralarına göre karar verilmiş olması hallerinde, Meclis Genel Kurulu
kararının alındığı tarihten başlayarak yedi gün içerisinde ilgili milletvekili
veya bir diğer milletvekili, kararın, Anayasaya, kanuna veya İçtüzüğe aykırılığı
iddiasıyla iptali için Anayasa Mahkemesine başvurabilir. Anayasa Mahkemesi,
-burası önemli- iptal istemini onbeş gün içerisinde kesin karara bağlar.” Bu
Anayasa hükmünde hiçbir istifham, belirsizlik, elastikiyet var mı? Yok. “On beş
gün içinde karara bağlar.” diyor. 
Arkadaşlar,
dokunulmazlığın kaldırılmasını takip eden yedi gün içerisinde dokunulmazlığı
kaldırılan bütün vekiller olarak Anayasa Mahkemesine müracaat ettik, üstünden
kaç ay geçtiğini sizin matematik bilginize bırakıyorum. 
AHMET
YILDIRIM (Muş) – Sekiz ay.
SIRRI
SÜREYYA ÖNDER (Devamla) – Yaklaşık yedi aydan fazla. Peki, bu memlekette darbe
yoksa, demokrasi yoksa isminde “Anayasa” geçen bir kurum, Anayasa’yla on beş
gün içerisinde karara bağlanacağı öngörülen bir mesele için yedi ay niye bekler
sizce?
Şimdi,
milletvekillerimizin ve eş genel başkanlarımızın tutuklanması bir ceza kanunu
uygulaması. Burada da Anayasa var ve milletvekilinin yasama faaliyetinin
engellenemeyeceğine dair onlarca hükümle dolu. Biz Meclisin Başkanlık Divanında
görev alan HDP’li üyeler olarak, ben ve Sayın Pervin Buldan, Başkanlık Divanını
acil gündemle toplantıya çağırıyoruz. Böyle hayati bir oylamada, bir ülkenin
tarihinde öyle her gün önüne gelmeyecek bir tercihte Başkan, Başkanlık Divanı
bütün üyelerinin yasama faaliyetine katılmasını temin etmekle mükelleftir.
Anayasa, yasalardan üstündür. Onun için bu Anayasa görüşmelerine
geçilemeyeceğini, başlanamayacağını ve öncelikle bu sorunun çözümlenmesi
gerektiğini düşünüyoruz ama şimdi kalkıp deseler ki: “Ya, sen ne diyorsun
kardeşim -Başkanlık Divanının bir üyesiyim- ‘On beş gün içinde Anayasa
Mahkemesi karara bağlar.’ Diyor.” Sekiz ay geçmiş üstünden, duvardan ses var,
Anayasa Mahkemesinden ses yok. Üstelik eşitsiz koşullarda, her gün tutuklanan
vekillerimiz hakkında ortaya somut, bu tezviratı yapılan konularda sübuta
ermiş, incir çekirdeğinde bir miktar yer işgal eder bir tane delil, bir tane
olgu gösterilemezken tezviratın, iftiranın, hakaretin bini bir para. Şimdi,
söyler misiniz bize sayın üyeler, biz bu memlekette neye güveneceğiz? Anayasa
Mahkemesi -böyle zamanlar için ihdas edilmiş, bir de bireysel başvuru gibi bir
yükü üstlenmiş bir kurum- eğer bu on beş gün mecburiyetine uymamak için bir
havuz oluşturur, önce oralarda bekletir, demlendirir, sonra filtre eder, sonra
bilmem ne ederse, bunun adı yasaya hülle olur ve akla hukuku değil, demokrasiyi
değil, sadece, halkın arasında çok yaygın kullanılan ama burada telaffuz
etmeyeceğim imam-cemaat ilişkisini getirir mi, getirmez mi? Hukuka saygısı
olan, bizatihi hukukun güvencesi olarak kendini tarif eden bir kurum, şu zamana
kadar bu konuda bir inisiyatif almalı mıydı, almamalı mıydı? 
Öte
yandan, siyaset tutarlı olmalıdır. Bizim, burada, geçen dönem de tutuklu
vekillerimiz vardı, Milliyetçi Hareket Partisinden ve Cumhuriyet Halk
Partisinden de tutuklu vekiller vardı. Biz bütün konuşmalarımıza bilaistisna bu
vekilleri, öyle bir partiye mensup falan diye değil, öyle bir üçüncü tekil
şahıs nitelemeleriyle değil, hak ettikleri saygınlıkla isimlerini, soy
isimlerini söyleyerek, burada, gelip yasama faaliyetlerini yerine getirmeleri
haklarının savunucusu olduk, son güne kadar. Şimdi, o zaman düzenlenen içtihat
bugün yok sayılıyor. Her Meclis üyesi, bunun teessürünü, üzüntüsünü içinde
hissetmezse, buraya çıkıp birlik, beraberlik falan söylemlerinin hiçbir manası
olmaz, karşıda bir yaprak bile kımıldatmaz. Niye? Çifte standart olduğu için.
Bu konuda Başkanlık Divanının acilen toplanması ve geçen dönem olduğu gibi,
Mecliste grubu bulunan bütün siyasal partilerin esasında Meclise karşı,
Meclisin irade yetkisinin gasbedilmesi sayılacak bu uygulamaya karşı meseleyi
bir partinin vekilleri olarak değil bir demokrasi sorunu olarak görüp dile
getirmeleri lazım. 
Dış
politika hakkında bir CHP önergesi var. Gönül isterdi ki bir yerinden tutalım,
bu dış politika hakkında da bir şeyler söyleyelim fakat son on-on iki yıllık
serencamına baktığınızda aklıma yalnızca şu geliyor: AK PARTİ hükûmetlerinin
dış politikadaki manevralarını tarif etmek için şundan daha etkili bir
tanımlama bulamadım: Eğer bu politikaları yılan takip etmeye kalkışsaydı
belkemiği kırılırdı; o kadar zigzaglarla, o kadar birbirini tekzip eden, dün
“ak” dediğine bugün “kara” bile değil “mor”, öbür gün “kara” diyen skalada renk
bırakmayacak şekilde birbirini tekzip eden işlerle dolu. 
Keşke
CHP şunu hatırlasaydı: Daha önce de bir önceki Başbakandan -ki, o zaman
Dışişleri Bakanıydı- bu dış politika hakkında Meclisi bilgilendirmesi, bir
genel görüşme açılması talebi gelmişti, kapalı oturum yapıldı. Kapalı oturumda
konuşulanlar sanırım açıklanmıyor ama mealen şöyle şeyler oldu: Daha sonra
Başbakan olacak zat, burada, hatırlayın, Suriye’ye müdahale etme biçimini “Bin
atlı akınlarda çocuklar gibi şendik.” havasıyla, neredeyse bıraksan, buradan
Şam’a kadar uçacaktı. Çıkıp, o zaman demiştim ki: “Bunlar ergen imam-hatipli
refleksleri.” Ergen ama ha, normal, bihakkın imam-hatipli de böyle düşünmez,
ergen, daha yeni girmiş, hamasetle dolmuş. Bugün gelinen noktada, bir muhalefet
vekili olarak ben ne söyleyebilirim? Hükûmetin Başbakan Yardımcısı ve önemli
bir şahsiyeti çıktı, dedi ki: “Baştan sona yanlıştı.” Şimdi, burası sözün
bittiği yer. Yüz yılın icadı, “Ne icap ediyorsa biz yaparız.” diyorlar ama
dediğim gibi, dün Barzani eşkıyaydı, bugün ondan medet ummaya başladınız ve
bütün işlerinizi onun inayetiyle sürdürmeye çalışıyorsunuz. Dün, Başika için
size çıkışanlara “Siz benim klasmanımda değilsiniz.” diyordunuz, hele Hükûmetin
bir bakanı öyle laflar etti ki yenilir yutulur cinsten değil. Bugün
gidiyorsunuz, sizi de, kendi tenezzül etmiyor, su bakanına karşılatıyor. Böyle
bir uygulamanın nesini eleştireceksin?
(Mikrofon
otomatik cihaz tarafından kapatıldı)
SIRRI
SÜREYYA ÖNDER (Devamla) - Dünyada saygınlığı, dünyada ciddiye alınırlığı yok.
Ama ülkemize doğurduğu maliyet neredeyse on yıllarca devam edecek vahimlikte.
Hepinizi
saygıyla selamlıyorum. (HDP sıralarından alkışlar)
BAŞKAN
- Teşekkür ediyoruz.
Önerinin
aleyhinde ikinci ve son söz Antalya Milletvekili Mehmet Günal’a aittir.
Buyurun
Sayın Günal. (MHP sıralarından alkışlar)
SIRRI
SÜREYYA ÖNDER (Ankara) – Sayın Başkan, özür dilerim hatipten. 
Bir
şeyi belirtmeme izin verir misiniz?
BAŞKAN
– Ben izin veririm de kürsüye davet ettim, isterseniz sonra söz vereyim. 
SIRRI
SÜREYYA ÖNDER (Ankara) – Çok kısa…
BAŞKAN
- Buyurun.
SIRRI
SÜREYYA ÖNDER (Ankara) – Bir şey dikkatimi çekti -sayın hatipten özür
diliyorum- burada en küçük bir sataşmada en az 100 tane insan kalkardı, bu
Sayın Davutoğlu ne biçare bir adammış, kimse sataşma için hiç söz almadı.
Kayıtlara geçsin.
Teşekkürler.
BÜLENT
TURAN (Çanakkale) – Biz oyuna gelmeyiz Sayın Başkanım, ne yaptığımızı
biliyoruz.
OSMAN
AŞKIN BAK (Rize) – Biz ne yapacağımızı biliyoruz, merak etme.
BAŞKAN
- Sayın Günal, buyurun, süreniz on dakikadır.
MEHMET
GÜNAL (Antalya) – Teşekkür ederim.
Sayın
Başkan, değerli milletvekilleri; sizleri ve yüce Türk milletini saygıyla
selamlıyorum. Cumhuriyet Halk Partisinin artan terör olayları ve dış politika
hakkında vermiş olduğu araştırma önergesi üzerine söz aldım. 
Tabii,
söz sırası, gereği, aleyhte olarak söz aldım ama içinde söylenenlerin lehte
olunan kısım da var, aleyhte olunan kısım da var, ben bu vesileyle Milliyetçi
Hareket Partisi olarak hem son dönemde artan terör olaylarına bakışımız ve dış
politikadaki gelişmelerle ilgili bazı görüşlerimizi sizlerle paylaşmak
istiyorum.
Değerli
arkadaşlarım, Türk milleti üst üste felaketler yaşıyor. Her yönden korkunç ve
dış destekli bir terör kuşatmasıyla karşı karşıyayız. Sayın Genel Başkanımızın
da tabiriyle, artık bıçak kemiğe dayanmıştan ileri aşamaya geçti ve kemiği
delmiş durumda, artık sabır taşımız da çatlamış bulunmaktadır. Önce İstanbul Beşiktaş’taki,
sonra Kayseri’deki hain saldırıların ardından ülkemize sınır dışından gelen
terör tehditlerini bertaraf etmek üzere Fırat Kalkanı Harekâtı’nda görev yapan
askerlerimiz de şehit olmuştur; daha sonra İzmir’de yaşanan ancak kahraman
polisimiz Fethi Sekin’in sayesinde amaçlanan hedefe ulaşmadan durdurulan bu
teşebbüste de bir polisimiz ve bir adliye görevlimiz hayatını kaybetmiştir. Tüm
şehitlerimizin ruhları şad olsun, Türk milletinin başı sağ olsun diyorum.
Bunların
yanı sıra, yine, Rus Büyükelçisine suikast yapılmış ve İstanbul’da bir gece
kulübüne yapılan saldırı sonrası 39 kişi hayatını kaybetmiş bulunmaktadır.
Kısacası, sistematik cinayetler ve infial dalgasına yol açacak terör eylemleriyle
ülkemiz köşeye sıkıştırılmaya, bölgesel ve küresel planda eli zayıflatılmaya
çalışılmaktadır. Bölgesel ve küresel plandaki bu gelişmelere rağmen Türkiye bu
zor günleri aşacak, saldırıları göğüsleyip püskürtebilecek güçtedir. Bu
komplolar, tuzaklar, menfur terör saldırıları Türkiye Cumhuriyeti’ni yolundan
döndüremeyecek, terör örgütleri ve arkalarındaki çevreler de amaçlarına
ulaşamayacaklardır. 
Terörü,
insanımızın can ve mal güvenliğini, millî birliğimizi, demokrasimizi ve
ekonomik gelişmemizi tehdit eden en büyük tehlike olarak kabul eden partimiz
terörle mücadeleyi hiçbir şartta ihmal edilmemesi gereken millî bir politika
olarak görmektedir. Bu kapsamda, terör belasından ülkemizi kurtarmak için
etkili, sonuç alıcı ve çok boyutlu politikalar uygulanması gerektiğini
defalarca belirttik. Günlük siyasi kaygılardan arındırılmış, uzun vadeli ve
istikrarlı, millî ve etkin bir terörle mücadele politikası geliştirilmesi ve
uygulanması gerektiğini Sayın Genel Başkanımız defalarca burada da ve
yetkililere belirtmiş, bizler de komisyon görüşmelerinde ve Genel Kurulda
değişik vesilelerle sizlere iletmiştik. Bu kapsamda, teröristi merkeze alan
mücadele anlayışı yerine, terörle mücadele, topyekûn bir mücadele şeklinde ele
alınmalıdır. Terörle ve teröristlerle etkin bir şekilde mücadele edilirken
vatandaşların can ve mal güvenliği öncelikle temin edilmeli ve zarar
görmelerine de fırsat verilmemelidir. Terörle mücadele sırasında haksız ile
haklı, suçsuz ile suçlu ayırt edilmeli ve mücadele, hukuk devletinin yöntemleriyle
kararlı bir şekilde yürütülmelidir. 
Güvenlik
birimlerinin yürüttüğü mücadelenin yanı sıra, istismar edilen ve bu nedenle
terörü besleyen unsurların ortadan kaldırılmasına dönük olarak ekonomik,
sosyal, psikolojik, idari, demografik ve kültürel etkenlerin ortadan
kaldırılması temelinde de köklü bir mücadele yürütülmelidir. Bu amaçla geniş
kapsamlı bir ekonomik ve sosyal kalkınma programı, gerekli mali destek ve
kaynaklarıyla uygulanmalıdır. 
Yine,
hatırlayacağınız gibi, bu kapsamda Hükûmetin açıklamış olduğu Cazibe Merkezleri
Destekleme Programı’nın hemen ertesinde Milliyetçi Hareket Partisi olarak Doğu
ve Güneydoğu Anadolu Bölgesi Kalkındırma Programı’nı Genel Başkanımız Sayın
Bahçeli eylül ayı sonunda kamuoyuyla ve sizlerle paylaşmıştı. Bu programın
temel amacı, Doğu ve Güneydoğu Anadolu Bölgelerimizdeki yirmi üç ilde ekonomik
büyümeyi, sosyal gelişme ve toplumsal uzlaşmayı artırarak millî birlik ve
bütünleşmeyi sağlamaktır. 
Terörle
ilgili bu değerlendirmelerin ardından Suriye ve Irak’ta yaşanan gelişmeler de
ülkemizin gündemini meşgul etmektedir. Özellikle şu anda Halep’te ve çevresinde
yaşanan dram hepimizin şahit olduğu gelişmelerdir. Bugün geldiğimiz noktada,
tabii ki, Milliyetçi Hareket Partisi olarak, uygulanan yanlış politikaların
sonuçlarını hep birlikte görüyoruz ama her zaman söylediğimiz gibi, MHP olarak
bizim amacımız üzüm yemektir, bağcıyı dövmek değildir. İktidar partisi zaten
kendi içerisinde değerlendirmelerini yapmaktadır. Sayın Kurtulmuş daha önceki
gün, yine, bugün yaşadığımız sorunların buradaki hatalardan kaynaklandığını
belirtmiştir. Onun için, biz, şu anda daha çok çözüm üzerine odaklanmak ve
Türkiye’nin çıkarlarını savunmak, yapılması gerekenleri önermek ve doğru
yapıldığı zaman da buna destek olmak gibi bir yaklaşım içerisindeyiz. Onun
için, MHP’nin, bölgesinde yaşanan gelişmelere bakış açısının temelinde
öncelikli olarak Türkiye’nin güvenliğini tehdit eden unsurların ortadan
kaldırılması ve millî çıkarlarının korunması ve gerçekleştirilmesi yatmaktadır.

İkinci
bir husus ise bölgede yaşanan kargaşa, kaos ve çatışmaların sona
erdirilmesidir. Sorunların çözümü için de bölgemizdeki ülkelerle ve
uluslararası toplumla birlikte hareket edilmelidir. Ülkemizin sınırlarının
ötesinde süren bu iç kaos ve çatışmanın önemli nedenleri 2 tane terör örgütü.
Biliyorsunuz, PKK -bir taraftan PYD’yle birlikte- ve IŞİD şu anda mücadele
ettiğimiz önemli terör örgütleri. Aslında biz bunu -daha önce de defalarca
söyledik- 6 Ağustos 2012 tarihinde Sayın Bahçeli’nin açıklamasıyla sizlere
iletmiştik. Sadece Fırat’ın doğusu, batısı değil, Kandil’den Afrin’e kadar bir
terör koridorunu temizleyecek güvenli bölge oluşturulması gerektiğini
belirtmiştik. Bu kapsamda, tekraren, bu konunun hassasiyetini gündeminize
getirmek istiyorum. Kısacası, bugün bu söylediğimiz uyarının ne kadar haklı
olduğu tekrar ortaya çıkmış bulunmaktadır.
Burada,
öbür taraftan, dikkat etmemiz gereken bir başka husus da müttefiklerimiz,
Suriye’de yaşanan bu iç savaşın içerisinde bir başka savaşı sürdürmekteler. Her
gün gazetelerde onlara yapılan destekleri, mühimmat, lojistik desteklerini,
bazı silah desteklerini hep birlikte okuyoruz. Maalesef, burada, saldırılarla
Türkiye’yi Irak ve Suriye’ye çevirmeye çalışan birtakım güçlerin hep birlikte
hareket ettiğini de sizlerle birlikte izliyoruz. Aslında Orta Doğu’daki bu
haritaların değişeceğini söyleyenlerin hedefinin de nihai olarak Türkiye’yi
bölmek olduğunu biliyoruz. Bu kapsamda yapılan Fırat Kalkanı Operasyonu’yla
IŞİD’le mücadele edilmesi doğrudur ancak bu işlerin boşa çıkarılması için yeterli
değildir.
Değerli
arkadaşlar, bu kapsamda, Fırat’ın doğusu, batısı gibi bir ayrıma gitmeden ve
bütün unsurlarıyla buradan terörü kazımak üzere köklü mücadelenin devam etmesi
gerekmektedir. Türkiye’nin yapması gereken, bu mücadeleyi samimi bir şekilde sürdürmek
ve uluslararası arenada da haklılığını anlatmaktır.
Öte
yandan, şu hususa da değinmeden geçemeyeceğim: Şu anda Kıbrıs’la ilgili
müzakereler başlamıştır. Bu hafta itibarıyla da görüşmeler yapılarak garantör
devletlerin de katılımıyla beşli görüşmelerin yapılacağı duyurulmuştur. Biz MHP
olarak gerçekçi ve uygulanabilir ve devam edilebilecek bir çözümün iki bölgeli,
iki milletli ve iki devletli bir ortaklık yapılanması olması gerektiğine
inanıyoruz. Böylesi bir çözüm için tek taraflı iyi niyetin bizim tarafımızdan
gösterilmesinin yeterli olmadığını da belirttik. Hem Rum Yönetiminin hem de AB’nin
bu konuya artık iyi niyetli bir yaklaşım göstermesi gerekmektedir. Türkiye’nin
kırmızı çizgilerini ortadan kaldıracak, Kıbrıs Türklüğünü azınlık statüsüne
indirerek adadaki varlığını tehlikeye atacak iki kesimlilik ve siyasi eşitlik
anlayışını zayıflatacak bir düzende sürdürülmesini asla kabul edilir
bulmamaktayız. Kıbrıs’ta Kıbrıs Türkü’nü 1974 öncesi şartlara zorlayacak hiçbir
oldubitti kabul edilmemelidir. Türkiye’nin garanti ve ittifak anlaşmalarından
kaynaklanan haklarından da asla vazgeçilmemelidir. Eğer anlaşma sağlanırsa
yapılacak düzenlemelerin Avrupa mahkemelerinde bozulmaması için de bu
düzenlemelere AB birincil hukuk statüsü kazandırılmalıdır. Tüm bunları
yapabilmek için, değerli arkadaşlarım, bir birlik ve beraberlik içerisinde
hareket etmemiz gerekmektedir. İktidarıyla, muhalefetiyle, sivil toplum
kuruluşlarıyla, medyasıyla hep birlikte el ele verirsek Türkiye’yi 2023’te
lider ülke, 2053’te süper güç yapma hedefine ulaşabiliriz diyoruz.
Bir
olalım, iri olalım, diri olalım diyor, sizleri ve yüce Türk milletini saygıyla
selamlıyorum. (MHP sıralarından alkışlar) 
BAŞKAN
– Teşekkür ediyorum. 
Şimdi
Cumhuriyet Halk Partisi grup önerisini oylarınıza sunuyorum: Kabul edenler…
Kabul etmeyenler… Öneri kabul edilmemiştir. 
Böylece,
alınan karar gereğince “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz. 
1’inci
sırada yer alan, Türkiye Cumhuriyeti Emekli Sandığı Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
Plan ve Bütçe Komisyonu Raporu’nun görüşmelerine kaldığımız yerden devam
edeceğiz. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Emekli Sandığı
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/796) ile Plan ve Bütçe Komisyonu Raporu (S. Sayısı: 446)
BAŞKAN
– Komisyon? Yok. 
Ertelenmiştir.

2’nci
sırada yer alan, Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri
Milletvekili Mustafa Elitaş, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve İstanbul
Milletvekili Mehmet Muş ile 310 Milletvekilinin Türkiye Cumhuriyeti
Anayasasında Değişiklik Yapılmasına Dair Kanun Teklifi ve Anayasa Komisyonu
Raporu’nun birinci görüşmelerine başlıyoruz.
2.- Adalet ve Kalkınma Partisi Genel Başkanı
İzmir Milletvekili Binali Yıldırım ve Grup Başkanvekilleri Kayseri Milletvekili
Mustafa Elitaş, Amasya Milletvekili Mehmet Naci Bostancı, Aksaray Milletvekili
İlknur İnceöz, Çanakkale Milletvekili Bülent Turan ve İstanbul Milletvekili
Mehmet Muş ile 310 Milletvekilinin Türkiye Cumhuriyeti Anayasasında Değişiklik
Yapılmasına Dair Kanun Teklifi (2/1504) ve Anayasa Komisyonu Raporu (S. Sayısı:
447) (x)
BAŞKAN
– Komisyon? Yerinde.
Hükûmet?
Yerinde.
Komisyon
raporu 447 sıra sayısıyla bastırılıp dağıtılmıştır.
Şimdi
teklifin tümü üzerinde…
Sayın
Altay, sisteme girmişsiniz.
İki
dakika, buyurun. 
VI.- AÇIKLAMALAR (Devam)
24.- İstanbul Milletvekili Engin Altay’ın,
447 sıra sayılı Anayasa Değişiklik Teklifi’nin Genel Kurulda görüşülmesinin
Anayasa’ya aykırı olduğuna ve bu teklifin iade edilmesini talep ettiğine
ilişkin açıklaması
ENGİN
ALTAY (Sinop) – Teşekkür ederim.
Sayın
Başkan, sayın milletvekilleri; 447 sıra sayılı Anayasa Değişiklik Teklifi’nin Türkiye
Büyük Millet Meclisi Genel Kurulunda görüşülmesi Türkiye Cumhuriyeti Anayasası’na
aykırıdır. Aynı iddiayı biz teklifin komisyonlardaki görüşmeleri esnasında da
ısrarla… Komisyon Başkanına ve Komisyon üyelerine Komisyon üyelerimiz
tarafından aynı iddiayla başvuruda bulunulmasına rağmen, Komisyon, İç Tüzük’te
yazdığı şekliyle öncelikle Anayasa’ya aykırılık bakımından bir değerlendirme
yapmadan, kısmi bir tartışmayla, bununla yetinmiştir. 
Şimdi,
Sayın Başkan, beğensek de beğenmesek de yapacağımız her şeyi orta yerdeki
Anayasa’ya göre, Anayasa’nın bize çizdiği çerçeveye göre yapmak zorundayız. Türkiye
Büyük Millet Meclisi kanun koyan yerdir. Kanun koyulan yerde Anayasa’nın ihlal
edilmesi değil kabul, tasavvur bile edilemez. Bu anayasayla Anayasa’nın 2’nci
maddesi ve 4’üncü maddesi açıkça ihlal edilmektedir. Kaldı ki bizim Anayasa’mızın
4’üncü maddesi ilk 3 maddeyi ve özellikle 2’nci maddede atıf yapılan başlangıç
hükümlerini değiştirmeyi teklif dahi edilemez hükümler arasına almıştır. Bu
teklifle, Anayasa’nın başlangıcında ifade edilen millet iradesinin mutlak
üstünlüğü, egemenliğin kayıtsız şartsız Türk milletine ait olduğu ve bunu
millet adına kullanmaya yetkili kılınan -burasının altını çiziyorum- hiçbir
kişi ve kuruluşun bu Anayasa’da gösterilen hürriyetçi, demokrasi ve bunun
icaplarıyla belirlenmiş hukuk düzeni dışına çıkamayacağını hüküm altına
almıştır. 
Aynı
bölümde kuvvetler ayrımının devlet organları arasında üstünlük sıralaması
anlamına gelmeyip belli bir devlet yetki ve görevinin kullanılmasından ibaret
ve bununla sınırlı medeni bir iş bölümü ve iş birliği olduğu ve üstünlüğün
ancak ve ancak kanunlarda ve Anayasa’da bulunduğu belirtilmektedir. Oysa bu
teklifle, Türkiye Cumhuriyeti Anayasası’nın değiştirilmesi teklif dahi
edilemeyecek hükümlerinde belirtilen “Türkiye Cumhuriyeti, toplumun huzuru,
millî dayanışma ve adalet anlayışı içinde, insan haklarına saygılı…
(Mikrofon
otomatik cihaz tarafından kapatıldı) 
ENGİN
ALTAY (İstanbul) - …Atatürk milliyetçiliğine bağlı, başlangıçta belirtilen
temel ilkelere dayanan, demokratik, laik ve sosyal bir hukuk Devletidir.”
ilkesini yerle yeksan eden bir teklifle karşı karşıyayız. Dolayısıyla, Türkiye
Büyük Millet Meclisi Başkanlık Divanı olarak bu teklifi iade etmenizi talep
etmekteyim. Neye göre talep etmekteyim? Türkiye Cumhuriyeti Anayasası’na ve
Türk milletinin bize verdiği yetkiye dayanarak talep etmekteyim. 
Efendim,
aksi bir durum söz konusu ise bu konuda her zaman olduğu gibi Türkiye Büyük
Millet Meclisi İçtüzüğü’ne ve onun ilgili hükümlerine başvurmaktan başka da bir
şansımız ve çaremiz yoktur. Talebimle ilgili alacağınız karara göre yeni bir
taleple karşınıza geleceğim.
BAŞKAN
– Teşekkür ediyorum Sayın Altay.
Sayın
Altay, şu anda Meclis Başkanlık Divanı olarak görüşmeye başlamak üzere
olduğumuz bu teklifle ilgili bizim “Görüşemeyiz.” ya da iade edebilecek gibi ne
İç Tüzük’ün ne Anayasa’nın verdiği bir yetki yok. Bu teklif bastırılmış,
Komisyonda görüşülmüş, bastırılmış, rapora bağlanmış, dağıtılmış ve bugün
önümüze gelmiş. Dolayısıyla, ilgili maddeler geldiğinde her madde üzerinde
tabii ki sizin Anayasa’ya aykırılık önergeleri verme yetkiniz var. Bunu kabul
edip etmemek de Genel Kurulun uhdesinde olan bir konu. Dolayısıyla, biz bu
teklifi görüşmek durumundayız. Eğer ısrarınız devam ediyorsa usul tartışmasını
açıyorum. 
BÜLENT
TURAN (Çanakkale) - Lehte…
RAMAZAN
CAN (Kırıkkale) - Lehte…
MEHMET
DOĞAN KUBAT (İstanbul) - Lehte…
ENGİN
ALTAY (İstanbul) – Aleyhte…
AHMET
YILDIRIM (Muş) – Aleyhte…
ÖZGÜR
ÖZEL (Manisa) – Lehte…
ERKAN
AKÇAY (Manisa) – Lehte…
BAŞKAN
- Usul tartışması üzerinde söz alan lehte Sayın Mehmet Doğan Kubat, aleyhte ilk
söz Sayın Engin Altay.
ENGİN
ALTAY (İstanbul) – Bülent Tezcan’a devrediyorum uygun görürseniz.
BAŞKAN
– Sayın Bülent Tezcan’a devrediyormuş.
Lehte
ikinci söz Sayın Erkan Akçay, aleyhte ikinci söz Sayın Ahmet Yıldırım.
ENGİN
ALTAY (İstanbul) – Sayın Başkanım…
BAŞKAN
– Buyurun efendim.
ENGİN
ALTAY (İstanbul) – Takdiri size ait olmak üzere konunun önemine binaen geçmiş
birleşimlerdeki uygulamalarımızda da var olan bir tasarrufu sizden de talep
etmekteyiz. Konu hassastır, önemlidir, İç Tüzük’ün öngördüğü maksimum on
dakikalık sürenin bu usul tartışmasında kullanılmasında büyük yarar vardır
efendim.
BAŞKAN
– Sayın Altay, onunla ilgili usul tartışmasının usulü belli, oluşmuş bir teamül
var. Zaten onu geçtikten sonra eğer reddedilirse Genel Kurul tarafından ya da
tutumumda bir değişiklik olursa problem yok. Ama, tutumumda değişiklik olmazsa
zaten gruplar ve şahıslar bu konu üzerinde konuşmaya başlayacaktır, meramımız
da bir an önce bu konuşmalara başlansın.
ENGİN
ALTAY (İstanbul) – Sayın Başkanım, ben takdiri ve tasarrufu size ait dedim.
BAŞKAN
– Çok sağ olun.
ENGİN
ALTAY (İstanbul) – Lakin, Türkiye Büyük Millet Meclisinde Anayasa değişikliği
gibi çok temel ve önemli bir konuyu, konunun usulünü görüşmek… Ki hukukçular
şöyle der: “Usul esasın kapısıdır.” Dolayısıyla, burada yani üç dakikalık
süreyi bir parça artırmanın bu Meclise ve bu ülkeye hayrı vardır, takdir sizin
efendim.
BAŞKAN
– Teşekkür ediyorum Sayın Altay.
Evet,
sayın milletvekilleri, usul tartışmasını açıyorum.
Usul
tartışması lehinde olmak üzere ilk söz Çanakkale Milletvekili Sayın Bülent
Turan’a aittir.
Buyurun
Sayın Turan. (AK PARTİ sıralarından alkışlar) 
Süreniz
üç dakikadır.
IV.- USUL HAKKINDA GÖRÜŞMELER (Devam)
2.- 447 sıra sayılı Anayasa Değişiklik
Teklifi’nin görüşmelerinin yapılmasının Anayasa’ya aykırı olup olmadığı
hakkında
BÜLENT
TURAN (Çanakkale) – Sayın Başkan, değerli milletvekilleri; Gazi Meclisimizi
tekrar saygıyla selamlıyorum.
Bugün
Türkiye Cumhuriyeti tarihinde önemli bir süreci hep beraber ikame ediyoruz,
yaşıyoruz. Az önce CHP Grup Başkan Vekili Sayın Altay’ın ifade ettiği gibi,
“Söz konusu Anayasa değişikliği teklifi Anayasa’ya aykırıdır görüşülemez.”
iddiasıyla usul tartışması açılmasından dolayı söz aldım. Öncelikle, bu
yaklaşımın Gazi Meclise bir haksızlık olduğu kanaatindeyim çünkü Türkiye Büyük
Millet Meclisi, tali kurucu iktidar görevini şu an görüyor. Dolayısıyla işin
tabiatı gereği zaten yapılan değişiklik mevcut düzenlemelerin değişmesini
öngören bir teklif. O yüzden, bu tarz bir yaklaşımın, “Asla Anayasa’ya dokunulamaz,
Anayasa ellenemez.” yaklaşımının doğru bir demokratik kültür olmadığı
kanaatindeyim. Anayasa’yı bu Meclis isterse değiştirir, bunun usulü İç Tüzük’te
her türlü ayrıntısıyla beraber yazılmış, teamüller de hayata geçmiş, şimdiye
kadar da çok sayıda değişiklik yapılmış zaten. 
OKAN
GAYTANCIOĞLU (Edirne) – Teklif dahi edilemez. 
BÜLENT
TURAN (Devamla) – Değerli arkadaşlar, milletten korkan bir anlayış, Meclisten
korkan bir anlayış ne size fayda sağlar ne bu ülkeye fayda sağlar. Bu ülkede
Anayasa değişikliği teklifinin nasıl olacağı hepimizin malumu. Bakınız, 18
maddelik teklif, hepinizin bildiği gibi, Komisyonda görüşüldü. 
BAŞKAN
– Sayın Turan, özür diliyorum. 
Şimdi
grupların da genel mutabakatını arayarak süreyi beş dakikaya çıkartıyoruz, ona
göre konuşmanızı ayarlarsanız...
BÜLENT
TURAN (Devamla) – Sorun yok Sayın Başkan, teşekkür ediyorum. 
Değerli
arkadaşlar, hepinizin malumu, Anayasa Komisyonunda 600’den fazla söz alan
milletvekili doksan dokuz saat elli dakika kadar uzun konuşmayı yaptılar, biz
de dinledik. Anayasa’ya uygunluğuyla ilgili teklifler, eleştiriler, önergeler
Komisyonda verildi. Bunlar Komisyon Başkanının ekibiyle beraber değerlendirmesi
sonucunda karara bağlandı. Ardından tüm partilerin bu konuyla ilgili raporları
kaleme alındı. Bu raporlar Meclis Başkanlığına geldi, değişiklikler oldu,
itirazlar oldu ve bu raporlar da zabıt altına alınarak Meclis Başkanlığı
tarafından bastırıldı. Dolayısıyla, Komisyonun işlemini tamamlayıp, raporun
hazırlanıp, Meclis Başkanının baskıya göndermesinden yani bir anlamda, Meclisin
gündemine almasından sonra, burada Anayasa değişikliği yaklaşımı geneli
üzerinde asla mümkün değil. Varsa itiraz, maddelerinde konuşuruz. Varsa itiraz,
yazılı önerge olması kaydıyla -sözlü değil- anayasal itirazınızı maddelerde yaparsınız.
Meclis de bunları değerlendirir, hak verir veya vermez. Sırf Komisyondaki
raporlar, gündemler Genel Kurulda görüşülmesin diye, burada Anayasa’ya
aykırılık itirazında bulunmak ancak size on dakika, yirmi dakika zaman
kazandırır. Bunlar doğru muhalefet tarzı değil. Gelin, bu metni, bu teklifi
makul değerlendirelim. Soğukkanlılıkla, sağduyulu, beraberce değerlendirelim.
Yanlışımız varsa bunu revize ederiz, eksiğimiz varsa bunu düzeltebiliriz. 
İBRAHİM
ÖZDİŞ (Adana) – Tamamı yanlış, tamamı. 
BÜLENT
TURAN (Devamla) – Derdimiz üzüm yemek, derdiğimiz bağcıyı dövmek değil. 
Kaldı
ki Anayasa Komisyonunda çok sayıda önergeyle beraber, kaldırılan metinler oldu,
maddeler oldu, değişiklikler oldu yani biz, iletişime açığız, tespite,
eleştiriye açığız. Bunları da hayata geçirmek istiyoruz. Ama, sırf İç Tüzük’e
aykırı olduğu hâlde, teamüllere aykırı olduğu hâlde “Bunu görüşmeyiz.” demek
-kusura bakmayın- ne bu Meclisin usulünde var ne İç Tüzük’te var. Anayasa
değişiklik teklifinizi, itirazınız varsa Anayasa’ya aykırı olduğundan dolayı,
ancak maddeler üzerinde yazılı önergelerle beraber verirsiniz, Meclis takdir
eder. O yüzden bu metnin asla Anayasa’ya aykırılığı şu an gündeme gelecek bir
husus değildir. Diğer maddelerde diğer önergelerle beraber değerlendirilebilir.

Kaldı
ki bir daha söylüyorum değerli arkadaşlar: Bu metne lütfen ön yargısız
yaklaşın. Biz, AK PARTİ için değil, bu ülkenin geleceği için bunu istiyoruz.
Biz bu işi Cumhurbaşkanımız için değil, bu ülkenin ileriki yıllarda muhtemel
riskleri yok olsun diye istiyoruz. Zaten, bizim, Cumhurbaşkanımızla beraber…
İBRAHİM
ÖZDİŞ (Adana) – Sokağa çıkamayacaksınız. Çocuklarınızın yüzüne
bakamayacaksınız. 
BÜLENT
TURAN (Devamla) – On gün Komisyonda bağırdınız. Önerge olmadan bağırarak bu
işler olmaz. Siz hayır dediğiniz bir şey yanlış diye düşünebilirsiniz, biz öyle
düşünmüyoruz. Biz gururla, onurla bu ülkenin geleceği adına bu işi yapmak için
316 vekil imza attık, 2 parti arkasındayız, bu işi millete götürmekte
kararlıyız. 
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Turan.
ENGİN
ALTAY (İstanbul) – Sayın Başkan…
BAŞKAN
– Sayın Altay…
ENGİN
ALTAY (İstanbul) – Sayın Başkan, usul tartışmasının arasına girmeyi istemezdim
lakin, sayın hatip biraz önce yaptığı konuşmada bizim -Cumhuriyet Halk
Partisinin- Meclisten ve milletten korkan bir anlayış içinde olduğumuzu itham
etmek suretiyle aleni bir sataşmada bulundu efendim.
BAŞKAN
– İki dakika süreyle sataşmadan söz veriyorum. 
Lütfen,
yeni bir sataşmaya meydan vermeyelim. 
Buyurun
Sayın Altay. (CHP sıralarından alkışlar)
V.- SATAŞMALARA İLİŞKİN KONUŞMALAR (Devam)
8.- İstanbul Milletvekili Engin Altay’ın,
Çanakkale Milletvekili Bülent Turan’ın usul görüşmesi nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
ENGİN
ALTAY (İstanbul) – Milletten kimin korktuğu belli, o kadar ki elli avukat
sokağa çıktı, bu Anayasa değişikliğine hayır diyor diye onlara sıkmadığınız
gaz, püskürtmediğiniz su kalmadı. Bu Hükûmete yazıklar olsun! Milletten korkan
burada, sizi kastetmiyorum.
ORHAN
DELİGÖZ (Erzurum) – Sana yazıklar olsun!
ENGİN
ALTAY (Devamla) – Sizi kastetmiyorum; bak, orada Hükûmet var, ağzı var, burnu
var, cevap verir; sana ne battı, konuşma oradan! (AK PARTİ sıralarından
gürültüler)
BAŞKAN
– Sayın milletvekilleri, müdahale etmeyelim lütfen.
ENGİN
ALTAY (Devamla) – Şimdi, milletten korkan bir anlayış olmasanız siz şu
görüşmeleri Meclis TV’yi açarak adam gibi yaparsınız. Nerede Meclis TV? (CHP
sıralarından alkışlar)
UĞUR
AYDEMİR (Manisa) – Açık, açık şu anda. 
ENGİN
ALTAY (Devamla) – Eğer Sayın Başbakan konuşurken bu Meclis TV açılırsa ve o
Başbakan burada konuşursa Sayın Başbakana da teessüf ediyorum, yazıklar olsun!
Konuşmayacağını umuyorum. Böyle bir bilgiye sahibim, Sayın Başbakan konuşurken,
sadece Sayın Başbakan konuşurken Meclis TV’nin açılacağına dair bir bilgiye
sahibim. Ayıp, çok ayıp!
İki:
Biz milletten korkmuyoruz ama, biz milletten korkmayız ama onun kararının
başımızın üstünde yeri var.
BÜLENT
TURAN (Çanakkale) – Bravo!
ENGİN
ALTAY (Devamla) – Onun için, bu hükûmetlere bile tahammül ediyoruz, milletin
kararı diye. (CHP sıralarından alkışlar) Ama siz yargılanmaktan korktuğunuz
için… Sizin değil, birilerinin yargılanmaktan korktuğu için bu değişiklik
teklifini getirdiğini biliyoruz. Sizin ileride, Meclis değiştiği zaman Yüce
Divana gönderilmekten korktuğunuz için -burayı kastediyorum- bu teklifi
getirdiğinizi biliyoruz. Sizin, 17-25 Aralığı temelli örtmek için, temelli
kapatmak için bu teklifi getirdiğinizi biliyoruz ama hep söylüyorum, Kâbe’den
örtü getirseniz elinizin kirini silemez, saklayamazsınız.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ediyorum.
BÜLENT
TURAN (Çanakkale) – Sayın Başkan…
BAŞKAN
– Sayın Turan…
BÜLENT
TURAN (Çanakkale) – Sayın Başkan, kayıtlara geçsin diye söylüyorum.
Türkiye
Büyük Millet Meclisinin televizyonla ilgili kararı idari bir karardır, o bizim
işimiz değil ancak şunu söyleyebiliriz: Buradaki her türlü yayın eşit şekilde
yapılır. “Sayın Başbakana canlı yayın var, Sayın Altay’a yok.” tarzı bir
yaklaşım iftiradır ve doğru değildir.
ENGİN
ALTAY (İstanbul) – İnşallah olmaz.
BAŞKAN
– Teşekkür ediyorum.
ENGİN
ALTAY (İstanbul) – Sayın Başkan, ben de kayıtlar geçsin diye söylüyorum. 
Bu
görüşmelerin Meclis televizyonundan yayınlanmasıyla ilgili Grup Başkan
Vekilimiz Levent Gök iktidar partisi grup başkan vekilleriyle on gündür
görüşüyor, hiç “hayır” denmedi, “evet” de denmedi. Niye o zaman demediniz
“Gidin, Başkanlık Divanıyla görüşün” diye.
BÜLENT
TURAN (Çanakkale) – Meclisin işi bu ya.
ENGİN
ALTAY (İstanbul) – “Bu bizim meselemiz değil.” niye demediniz?
BÜLENT
TURAN (Çanakkale) – Protokol var Sayın Başkan.
ENGİN
ALTAY (İstanbul) – Ne ayıp şey! Çok ayıp!
BÜLENT
TURAN (Çanakkale) – Germe ortamı Sayın Altay.
ENGİN
ALTAY (İstanbul) – Sayın Başkan, bu Meclis TV yayınlarının kararlarının
olağanın dışında hangi irade tarafından verildiğini biliyoruz.
Bu
millet de aptal değil Sayın Bülent Turan, millet her şeyin farkında.
BÜLENT
TURAN (Çanakkale) – Bu nasıl bir yaklaşım!
ENGİN
ALTAY (İstanbul) – Hâlâ teklifimiz geçerli.
YUSUF
BAŞER (Yozgat) – Bağırma o zaman.
ENGİN
ALTAY (İstanbul) – Meclis TV bütün görüşmeleri yayınlasın, bakın her şey daha
güzel olacak.
Kayıtlara
geçsin diye söyledim. (CHP sıralarından alkışlar)
BÜLENT
TURAN (Çanakkale) – Her şey açık Sayın Başkan, aleni.
BAŞKAN
– Teşekkür ediyorum Sayın Altay.
IV.- USUL HAKKINDA GÖRÜŞMELER (Devam)
2.- 447 sıra sayılı Anayasa Değişiklik
Teklifi’nin görüşmelerinin yapılmasının Anayasa’ya aykırı olup olmadığı
hakkında (Devam)
BAŞKAN
– Şimdi tutumum aleyhinde ilk söz Sayın Bülent Tezcan’a aittir.
Buyurun
Sayın Tezcan. 
Sizin
de süreniz beş dakikadır. (CHP sıralarından alkışlar)
BÜLENT
TEZCAN (Aydın) – Teşekkür ederim Sayın Başkan.
Değerli
milletvekilleri, bugün görüşülecek olan 18 maddelik Anayasa değişikliği teklifi
başından bu yana, komisyon aşamasından bu yana ısrarla söylediğimiz üzere
Anayasa’ya aykırıdır, Anayasa’nın herhangi bir maddesine değil, Anayasa’nın
ruhunu oluşturan, kurucu iradeyi temsil eden ilk 4 maddesine aykırıdır. Anayasa’nın
4’üncü maddesi gereği bu değişiklik görüşülemez, teklif dahi edilemez. Ne diyor
Anayasa’nın ilk 4 maddesi? Çok açık, “Türkiye Devleti bir Cumhuriyettir.”
diyor, devlet şeklinin cumhuriyet olduğunu tarif etmiş 1’inci maddesi. İkinci
maddesi…
ALİ
ÖZKAYA (Afyonkarahisar) – Aynen devam ediyor.
BÜLENT
TEZCAN (Devamla) – Öyle laf olsun diye cumhuriyet deyince cumhuriyet olmaz diye
bilmeyenlerin kafasına sokarcasına diyor ki: Bu cumhuriyet başlangıçta tarif
edilen ilkelere uygun olacak. Nedir o? Egemenliğin kayıtsız şartsız millete ait
olduğu ve kuvvetler ayrılığı prensibine uygun olacak. Başka ne diyor? Diyor ki:
“Demokratik, laik ve sosyal bir hukuk devletidir.” Yani bu cumhuriyet,
demokratik cumhuriyet olacak, hukuk devleti olacak. Başından beri diyoruz ki cumhuriyet
bir egemenlik problemidir ve başta Büyük Önder Mustafa Kemal Atatürk olmak
üzere Kuvayımilliye ruhuyla işgale karşı bu memlekette onurlarıyla direnen o
büyük kurucu önderlerimiz cumhuriyeti kurarken egemenliği saraydan alıp millete
verdiler. Bu cumhuriyet millet egemenliğini tarif eden bir cumhuriyet. (CHP
sıralarından alkışlar)
Şimdi,
egemenliğin millete ait olmasının iki koşulu vardır. Bunlardan birincisi seçim.
Evet, seçim var, seçimlerle millet temsilcilerini seçecek ama ikinci önemli
koşul, egemenliğin millette kalmasını sağlayacak anayasal kurumların var olması
gerekir. Yani egemenliği bir kere millete seçimle verdikten sonra,
yöneticilerini millet seçtikten sonra, o gücün kuvvetlerin bir elde
toplanmasını önleyecek anayasal kurumlara ihtiyaç var. Eğer bunu yapmazsanız,
millet adına egemenliği kullanıyorum diyen birileri yasama yetkisini, yürütme
yetkisini, yargı yetkisini tek elde toplar ve milletin adına millete zulmetmeye
başlar. 20’nci yüzyılı geride bıraktık, 20’nci yüzyıl tarihi seçimle gelen ve
seçimle geldikten sonra milletin egemenliğini gasbeden diktatörlerle doludur.
21’inci yüzyılın Türkiyesi’nde milletimizi diktatörlere mahkûm etmeyelim, onun
için millet egemenliğini kıskançlıkla savunalım diyoruz. Evet, biz de bu
meseleyi bir kişi meselesi diye görmüyoruz, başından beri de bunu söyledik.
Cumhurbaşkanlığı makamında kimin olduğunun bizim için hiç önemi yok; bugün
Sayın Erdoğan olur, yarın bir başkası olur. Biz diyoruz ki bu teklif geçer ise
ben de Cumhurbaşkanı olsam beni de diktatör yapar. Biraz aklımızı başımıza
alalım. Kim olursa olsun bir diktatör yaratır, mesele budur. Anlatmaya
çalıştığımız şey sarayda kimin oturduğu değildir, saraya ne tür yetkilerin
verildiğidir. Yüz yıl önce saraydan alınıp millete verilen egemenliğin bugün bu
teklifle milletten alınıp tekrar saraya verilmesinin planlandığını görüyoruz.
İşte bunun için yasama yetkisini, yargı yetkisini, yürütme yetkisini bir elde
toplayan bu teklif bir rejim değişikliği teklifidir, basit bir hükûmet sistemi
değişikliği teklifi değildir. Onun için bu teklif Türkiye’de bir seçilmiş kral
yaratma teklifidir, buna karşı çıkıyoruz. O yüzden biraz önce de söyledim, Gazi
Meclisi tasfiye etme teklifidir. Bir kişiyi hem hükûmet, hem Meclis, kanun
yapıcı hem de hâkim yapma teklifidir. Mahkemeyi, Meclisi, hükûmeti bir kişiye
teslim etme teklifidir yani Gazi Meclisin bağrına canlı bomba koyma teklifidir,
Gazi Meclisi tahrip etme teklifidir. Onun için, Anayasa’nın 4’üncü maddesi
gereği değiştirilmesi teklif dahi edilemez ve görüşülemez. 
Teşekkür
ediyorum, sağ olun. (CHP sıralarından alkışlar) 
BAŞKAN
– Teşekkür ediyorum Sayın Tezcan.
Tutumum
lehinde ikinci söz Sayın Erkan Akçay’a aittir.
Buyurun
Sayın Akçay. (MHP sıralarından alkışlar) 
ERKAN
AKÇAY (Manisa) – Sayın Başkan, değerli milletvekilleri; muhterem heyetinizi
saygıyla selamlıyorum.
Öncelikle,
Milliyetçi Hareket Partisi olarak, Türkiye Büyük Millet Meclisi Genel Kuruluna
gelen bu Anayasa değişikliği teklifinin Anayasa’ya, Anayasa’nın temel
niteliklerine, başlangıç hükümlerine, ilk 4 maddesine kesinlikle aykırı
olmadığı görüşünü taşıyoruz. Anayasa değişikliklerine ilişkin süreç Anayasa’nın
175’inci maddesinde ayrıntılarıyla düzenlenmiştir. Bu hükümlere baktığımızda,
Anayasa değişiklik teklifleriyle birlikte herhangi bir doğrudan veya dolaylı
bir ihlal, bir değişiklik söz konusu değildir. 
Değerli
arkadaşlar, kavramları yerli yerinde kullanmakta tabii, elbette hepimizin bir
sıkıntısı var. “Sürekli rejim değişikliğidir.” derken lügate baktığımızda,
lügat karşılığı rejim, yönetim sistemi, yönetim yöntemine ilişkin düzenlemeler
anlamında alınıyorsa anlaşırız. Ama, devletin temel niteliklerine, Türkiye
Cumhuriyeti’nin temel niteliklerine ilişkin bir değişiklik var derse buna
katılmak mümkün değil. Bu da ilk 4 maddede ve başlangıç hükümlerinde görüşülmüştür.
Kaldı ki bu ilk 4 madde tartışma konusu ve öneri konusu da olmamıştır. Bunu bu
şekilde ele almak ve meselenin özünün bir Hükûmet sistemi değişikliğiyle veya
Hükûmet rejimi diyelim hiç fark etmez, kaim olduğunu değerlendirmemizde fayda
vardır diye düşünüyorum.
Şimdi,
değerli arkadaşlar, tabii, ben sabahki konuşmamda da ifade ettim, biliyorsunuz
24’üncü Dönemde ve 26’ncı Dönemde de Anayasa Uzlaşma komisyonları kurulmuştu
bütün partilerin katılımıyla. Ondan sonra, en son Uzlaşma Komisyonu da -Allah
selamet versin, kendisine de acil sağlık ve şifa diliyorum- Sayın Meclis
Başkanının başlattığı bir tartışma ve Cumhuriyet Halk Partisinin itirazları
üzerine ve uzlaşma masasını terk etmesi nedeniyle 3’üncü toplantıdan sonra
hitama erdi. Ve geçtiğimiz ağustos ayında da Adalet ve Kalkınma Partisi,
Cumhuriyet Halk Partisi ve Milliyetçi Hareket Partisinin üyelerinin temsil
ettiği bir komisyon marifetiyle de 7 maddelik bir anayasa uzlaşma paketi
hazırlandı. Demek ki partiler, gruplar bir araya gelerek mümkün olduğunca
görüşlerini bir şekilde uzlaştırarak bir neticeye kavuşturabiliyor. Milliyetçi
Hareket Partisi olarak bu Anayasa değişikliğine ilişkin düşüncelerimizi ifade
ederken, Adalet ve Kalkınma Partisi de kendi görüşleri doğrultusunda bu teklifi
hazırladı. Milliyetçi Hareket Partisiyle görüşmelerde de Milliyetçi Hareket
Partisi çok önemli ve ciddi katkılarda bulundu fakat Cumhuriyet Halk Partisi bu
çağrılara olumlu cevap vermedi, bu tür görüşmelerde yer almayacağını ifade
etti. 
Sayın
Genel Başkanımız -kısaca özetliyorum- 15 Kasım 2016 tarihinde “Bu süreçte
Cumhuriyet Halk Partisi geri durmamalıdır, Başbakana kapıları açıksa -ki öyle
söylüyorlar- teklifi bir de biz görelim diyorlarsa buyursunlar, kafa kafaya
verelim, el ele, omuz omuza, gönül gönüle milletimizin sorunlarına beraberce
eğilelim, gelin Türkiye’yi kamburlarından birlikte kurtaralım.” şeklinde ifade
etti. 
Yine,
Sayın Başbakan da 18 Ekimde “Gelin siz de bu kervana katılın, bu şeref
hepimizin olsun.” minvalinde Cumhuriyet Halk Partisine çağrıda bulundu ve 22
Ekimde de bu çağrı yinelendi. Ancak Cumhuriyet Halk Partisi -kendi takdiridir
tabii- bu çağrıya cevap vermedi. 
Şimdi,
Anayasa’nın temel niteliklerine aykırı olduğu, Anayasa’ya aykırı olduğu
iddiasını öne sürüyor ki buna katılmak mümkün değil. Ayrıca, Sayın Kılıçdaroğlu’nun
da bir televizyona verdiği mülakatta ve Cumhuriyet Halk Partisi üyelerinin 24’üncü
Dönem Uzlaşma Komisyonundaki çalışmaları sırasında 2’nci ve 3’üncü maddelerin
değiştirilebileceğine… Ve buna ilişkin önerilerinin de olduğunu biliyoruz. 
Lütfen,
hadiseyi bu çerçevede ele almakta fayda var. Bu Anayasa teklifi Anayasa’ya
aykırı değildir. 
Saygılar
sunarım. (MHP ve AK PARTİ sıralarından alkışlar) 
BAŞKAN
– Teşekkür ediyorum.
ENGİN
ALTAY (İstanbul) – Sayın Başkan…
BAŞKAN
– Sayın Altay…
ENGİN
ALTAY (İstanbul) – Sayın Başkan, siyaset uzlaşma kültürüdür. Dolayısıyla Sayın
Grup Başkan Vekilinin “Cumhuriyet Halk Partisi uzlaşma masasını terk etti.”
ifadesi bizim kamuoyunda yanlış algılanmamıza neden olacak bir ifadedir. Bu
bakımdan, uygun görürseniz, bu sataşmaya cevap vermek istiyoruz efendim. 
BAŞKAN
– Buyurun Sayın Altay. 
ENGİN
ALTAY (İstanbul) – Sayın Bülent Tezcan cevap verecek. 
BAŞKAN
– İki dakika lütfen Sayın Tezcan… 
Buyurun.

V.- SATAŞMALARA İLİŞKİN KONUŞMALAR (Devam)
9.- Aydın Milletvekili Bülent Tezcan’ın,
Manisa Milletvekili Erkan Akçay’ın usul görüşmesi nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
BÜLENT
TEZCAN (Aydın) – Teşekkür ederim Sayın Başkan. 
Değerli
arkadaşlar, sayın grup başkan vekili ya bir bilgi eksikliği içerisinde ya da
böyle söylemek uygun düşüyor şu andaki konjonktüre, bilmiyorum ama bildiğim bir
şey var, sözünü ettiği Uzlaşma Komisyonunda Cumhuriyet Halk Partisini temsil
eden bendim. İlk 26’ncı Dönemin başında oluşan Uzlaşma Komisyonunda 4 parti
adına bir araya gelen, Sayın İsmail Kahraman’ın… Bu arada, geçmiş olsun
dileklerimi de iletiyorum kendisine, hastanede. Orada bulunan bendim ve biz
hiçbir masayı terk etmedik; önce bu bilinsin. Biz, darbe hukukundan arınmayı
içine alan ve ilk 4 maddeyi tartışmayacak, parlamenter sistemi esas alan bir
anlaşma üzerinde yürümek gerektiğini daha konuyu belirlerken ilk maddede
tartıştık. Burada uzlaşma sağlanamayınca Sayın Meclis Başkanı “Bu çalışma
bitmiştir.” dedi ve toplantıyı dağıttı. O tutanakların hepsi yayınlandı. Önce
onları bir doğru bilgilenmek lazım, bir. 
24’üncü
Dönemde kurulan Uzlaşma Komisyonunu çalışmaz hâle getirip terk eden de Adalet
ve Kalkınma Partisi Grubudur; bir başka bilgi de bu. 
Gelelim
7 madde… Son darbe girişiminden sonraki uzlaşma ortamında bizim yargıya ilişkin
mini anayasa paketi diye 3 siyasi parti AKP, MHP ve CHP adına yapılan
toplantıda da ben temsilciydim. Orada da “O 7 maddedeki konular buralarda var.”
diyorlar, o 7 maddenin içerisiyle bu teklifin hiçbir ilgisi yoktur. 
Bir
başka şey daha var: Milliyetçi Hareket Partisinden arkadaşımız o zaman o
çalışmalarda da vardı, burada da var. O Komisyonda itiraz ettiğimiz ne varsa
onların hepsini buraya koymuşlar. Biz itiraz ederken milletvekili arkadaşımız
Sayın Mehmet Parsak da itiraz ediyordu, onun da itiraz ettiği ne varsa buraya
koymuşlar. Hangi katkıyı yaptılar, merak ediyorum. 
Teşekkür
ederim. (CHP sıralarından alkışlar) 
BAŞKAN
– Teşekkür ediyorum Sayın Tezcan.
ERKAN
AKÇAY (Manisa) – Sayın Başkan… 
Sayın
Akçay…
ERKAN
AKÇAY (Manisa) – Sataşmadan söz istiyorum. Bilgi noksanlığı ya da farklı
görüşler atfetmek suretiyle…
BAŞKAN
– Buyurun size de sataşmadan dolayı iki dakika süre vereyim. Lütfen, yeni
sataşmalara meydan vermeyelim. Sayın milletvekilleri, tabii ki her grup diğer
grubun sözcüsünün söylediğini onaylamak zorunda değil ve bu bir sataşma nedeni
olmamalı. Lütfen…
Buyurun.
10.- Manisa Milletvekili Erkan Akçay’ın,
Aydın Milletvekili Bülent Tezcan’ın sataşma nedeniyle yaptığı konuşması
sırasında şahsına sataşması nedeniyle konuşması
ERKAN
AKÇAY (Manisa) – Şimdi, en son Uzlaşma Komisyonunun terkiyle ilgili zaten
Meclis Başkanının başlattığı tartışma nedeniyle sona ermeye başladığını ifade
ettim ve ayrıca Cumhuriyet Halk Partisinin de üçüncü toplantıdan sonra bu
masadan ayrıldığını ifade ettim. Sayın Tezcan ayrılmadıklarını ifade ediyor.
Ancak tabii burada saatlerce tartışacak, tezekkür edecek durumumuz da söz
konusu değil. Önemli olan Adalet ve Kalkınma Partisi ve Cumhuriyet Halk
Partisinin tartışma ve münakaşaları nedeniyle bu Komisyon hitama ermiştir. 24’üncü
Dönemdeki Uzlaşma Komisyonu için söylediğiniz doğru, Adalet ve Kalkınma Partisi
masayı terk etmiştir. 
Onun
dışında 7 maddelik Uzlaşma Komisyonu aynı mahiyette demedim zaten. Ama farklı
da olsa bu Anayasa teklifinde de Cumhuriyet Halk Partisi kendi görüşleri
doğrultusunda, elbette bir konsensüs içerisinde kendi görüşlerini de bu teklife
mutlaka ki yansıtabilirdi. Ayrıca “Hangi görüşleri Milliyetçi Hareket Partisi
yansıtmıştır merak ediyorum.” deyince, bu Anayasa Komisyon görüşmeleri
safahatında Sayın Parsak bunları mümkün mertebe izah etti ama inşallah bundan
sonraki konuşmacılarımız da bu konudaki görüş, düşünce ve katkılarını da
sunacaklardır.
Hepinizi
saygıyla selamlıyorum. (MHP sıralarından alkışlar)
ENGİN
ALTAY (İstanbul) – Sayın Başkan…
BAŞKAN
– Sayın Altay, buyurun.
VI.- AÇIKLAMALAR (Devam)
25.- İstanbul Milletvekili Engin Altay’ın,
Manisa Milletvekili Erkan Akçay’ın usul görüşmesi nedeniyle yaptığı
konuşmasındaki bazı ifadelerine ilişkin açıklaması
ENGİN
ALTAY (İstanbul) – Sayın Başkan, çok teşekkür ederim. 
Sayın Grup Başkan Vekilinin biraz önce kürsüde
söylediği “Sayın Kılıçdaroğlu da Anayasa’nın ilk 3 maddesinin değişmesi
noktasında, evet, değişebilir.” dediği ifadesini reddediyoruz. Ben de
biliyorum, dünya âlem de biliyor ki Sayın Genel Başkanımız bu Anayasa’yı eline
alıp ilk 4 maddeyi okuyup bunun asla ve asla değiştirilemeyeceğini ve bunun
teklif dahi edilemeyeceğini en az elli yerde söyledi ama hafızalarda kalsın,
yani hafıza tazelemesi olsun diye bir tanesini söyleyeyim: Türkiye Odalar ve
Borsalar Birliği Kongresi’nde Sayın Genel Başkanımız çıktı, 4 maddeyi okudu ve
“Bu değiştirilemez.” dedi. 
Arz ederim efendim. 
BAŞKAN – Teşekkür ediyoruz. 
ERKAN AKÇAY (Manisa) – Sayın Başkan, bu bahsettiğim…
BAŞKAN - Mikrofonu açıyorum. 
Yalnız, bunu uzatmayalım Sayın Akçay, istirham
ediyorum. 
Buyurun. 
26.- Manisa Milletvekili Erkan Akçay’ın,
İstanbul Milletvekili Engin Altay’ın yaptığı açıklamasındaki bazı ifadelerine
ilişkin açıklaması
ERKAN
AKÇAY (Manisa) – Sayın Başkan, bu tartışmaları uzatmak niyetinde değiliz.
Olabilir o da, artık en söylediği neyse onu dikkate almak lazım. Benim ifade
ettiğim, Sayın Kılıçdaroğlu’nun geçtiğimiz aylarda kapatılan imc televizyonunda
verdiği bir mülakat nedeniyleydi, bir. 
İkincisi:
24’üncü Dönem Anayasa Uzlaşma Komisyonunda -Cumhuriyet Halk Partisi Grubu adına
Sayın Atilla Kart, Süheyl Batum ve Rıza Türmen’in üyesi olduğu Anayasa Uzlaşma
Komisyonunda- Cumhuriyet Halk Partisinin temsilcileri, Anayasa’nın 2’nci ve 3’üncü
maddelerine ilişkin öneri ve önerge getirmişlerdir, bu 24’üncü Dönem Anayasa
Uzlaşma Komisyonunda. Şimdi, 4’üncü maddede teklif dahi edilemeyecek bir
görüşte neler ifade etmişler? Örneğin, 2’nci maddede “insan haklarına saygılı”
yerine “insan haklarına dayalı” denilmiş. “Bunda ne var?” denebilir, bilmeyiz
ne olduğunu. 3’üncü maddede “Dili Türkçedir.” İbaresinin “Resmî dili
Türkçedir.” şeklinde değiştirilmesini öngörüyor. Şimdi, Anayasa’nın 4’üncü
maddesini dikkate alsaydı, bu önerilerin getirilmemesi gerekirdi. Dolayısıyla,
bu hususları hatırlatmak istedim. 
BAŞKAN
– Teşekkür ediyorum Sayın Akçay. 
ENGİN
ALTAY (İstanbul) – Sayın Başkan…
BAŞKAN
– Sayın Altay, uzatmayalım diyoruz ama uzatıyoruz. 
Buyurun,
bağlayın siz de lütfen.
27.- İstanbul Milletvekili Engin Altay’ın,
Manisa Milletvekili Erkan Akçay’ın yaptığı açıklamasındaki bazı ifadelerine
ilişkin açıklaması
ENGİN
ALTAY (İstanbul) – Sayın Başkan, Türkiye Büyük Millet Meclisi burada, belgeler
arşivde ve internet sitesinde. 
BAŞKAN
– Takdir de kamuoyunun. 
ENGİN
ALTAY (İstanbul) – 24’üncü Dönem kurulan Uzlaşma Komisyonunda Cumhuriyet Halk
Partili üyelerin Anayasa’nın ilk 3 maddesiyle ilgili bir değişiklik teklifleri
varsa, buyursunlar getirsinler; böyle bir şey yok. 
YILMAZ
TUNÇ (Bartın) – Var, var.
ENGİN
ALTAY (İstanbul) – Böyle bir şey yok. Buyursunlar getirsinler; böyle bir
teklifimiz yok. 
BAŞKAN
– Teşekkür ediyorum Sayın Altay.
ENGİN
ALTAY (İstanbul) – Bu televizyon meselesi de, yani izleyenler çok kolay
anlayacak… Demokratikleşme konusunda yapıcı tutum soruları peş peşe geliyor;
“YÖK kalksın mı?” “Tabii.”, “Anayasa değişikliği kalksın mı?” “Tabii.” Böyle
ardışık bir süreç içindeki bir tane “tabii”yi ilk 3 maddeye yorumlamak da bence
kabul edilebilir değil.
Tartışmayı
uzatmıyorum, teşekkür ediyorum. 
BAŞKAN
– Teşekkür ediyorum.
IV.- USUL HAKKINDA GÖRÜŞMELER (Devam)
2.- 447 sıra sayılı Anayasa Değişiklik
Teklifi’nin görüşmelerinin yapılmasının Anayasa’ya aykırı olup olmadığı
hakkında (Devam)
BAŞKAN
- Usul tartışması üzerinde aleyhte olmak üzere ikinci ve son söz Sayın Ahmet
Yıldırım’a aittir.
Buyurun
Sayın Yıldırım. (HDP sıralarından alkışlar)
AHMET
YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; usul tartışması üzerine iktidar adına söz
alan, iktidar partisi adına söz alan hatip, birçok şeyin burada milletin
iradesinin belirlediği biçimde ve mecrada ilerlediğini ifade etti. Komisyonda
bir tek kendisi bulunmadı, farklı partilerden çok farklı yasama organı üyeleri
bulundu ve hiçbir şekilde iktidar partisinin hatibinin söylediği gibi de
cereyan etmedi. 
Şuradan
hareketle, birçok usul hatası yapılarak ve yerleşik ilkeler, İç Tüzük
çiğnenerek Komisyon görüşmeleri yapılarak bugüne gelinmiştir. Düşünün, günde
kesintisiz on beş-on altı saat çalışma koşullarında yangından mal kaçırılır
gibi bir Komisyon süreci işletilmiştir. İktidar partisinin önergeleri Komisyon
üyelerine dağıtılmadan, iktidar partisinin sunmuş olduğu önergelerin içeriği
bilinmeden oylamalar yapıldı mı yapılmadı mı? Bunlar Komisyonda yaşandı mı
yaşanmadı mı? 
Yine,
Anayasa’nın 10’uncu maddesi dördüncü fıkrada “Hiçbir kişiye, aileye, zümreye
veya sınıfa imtiyaz tanınamaz.” deniliyor. Şimdi, hazırlanan 18 maddelik metin
bir kişiye ve zümreye imtiyaz tanıyor mu tanımıyor mu? 
Bir
diğer husus, efendim, her şey milletin gözünün önünde cereyan ediyormuş. Her
şey milletin gözünün önünden kaçırılarak işletilmeye ve yangından mal
kaçırılmaya çalışılarak yürütülüyor. Öyleyse, Komisyonun bir dakikası bile
televizyonlarda yayınlandı mı? Veya Genel Kurulda tartışmaya başlanacağı
bugünden itibaren, ısrarla muhalefet partilerinin, televizyonlarda yayınlanması
hususundaki önerileri neden iktidar tarafından kabul edilmiyor? 
Bir
diğer husus, şunu söyleyelim: Bakın, burada öyle millet iradesi istikametinde
falan ilerleyen bir süreç yok. İktidar partisi kuru bir çoğunlukçuluk yaparak
bu süreci yürütmeye çalışıyor. 
Yine,
eğer TV yayınları için söyleniyorsa, merkezî yönetim bütçeleri sadece bu
toplumun bir yıllık bütçe hakkıyla alakalı olduğu için televizyonda canlı
yayınlanır, kesintisiz. Peki, onlarca yıl bu ülkeyi geriye götürecek, onlarca
yıl bu ülkenin kaderini etkileyebilecek bu görüşmeler neden milletin gözünden
kaçırılıyor ve kesintisiz canlı yayın talepleri cevapsız bırakılıyor? 
Bir
diğeri: Bakın, bu 18 maddelik teklif öyle bir facia içeriğe sahiptir ki şimdi
Komisyon Başkanımız Mustafa Hoca’ya ve Sayın Bakanımıza soruyorum: Şimdi, şu
metinde, yeni Cumhurbaşkanı nasıl bir yemin edecek Sayın Hocam? Şimdi,
Cumhurbaşkanının yemin metni değişiyor mu? Değişmiyor. Peki, Anayasa’nın 103’üncü
maddesindeki Cumhurbaşkanı yemin metni ne diyor? Son bölümünü okuyorum:
“Türkiye Cumhuriyetinin şan ve şerefini korumak, yüceltmek ve üzerime aldığım
görevi tarafsızlıkla yerine getirmek…” Partili oluyor, neyin tarafsızlığı?
Şimdi, bu metin değişmeden şu 18 maddelik metin geçerse biri biriyle
çelişiktir, açık. Şimdi, düşünün, bir rejim değişiyor, Cumhurbaşkanının statüsü
değişiyor, Cumhurbaşkanı partili oluyor ama metin hâlâ partisiz Cumhurbaşkanı
yemin metni üzerinden işleyecek. Buyurun Sayın Hocam, neden bu düşünülmedi?
Düşünün, partili Cumhurbaşkanı partisiz Cumhurbaşkanın yeminini etmeye devam
edecek. 
Bu
arada, yine rahmetle analım: Bugün Cemal Süreya’nın 27’nci ölüm yıl dönümü.
Cemal Süreya “Kısa Türkiye Tarihi” şiirinde söylüyor, diyor ki: 
“Üç
anayasa
ortasında
büyüdün:
Biri
akasya
Biri
gül
Biri
zakkum.”
Herhâlde
Sevgili Cemal Süreya bugün yaşasaydı ona bir dördüncü mısrayı eklerdi ve
dünyanın en zehirli üç bitkisini eklerdi. Bir de derdi ki: Biri de tatula,
kurtboğan ve manşinel olurdu herhâlde diye söylüyorum.
Bütün
Genel Kurulu saygıyla selamlıyorum. (HDP sıralarından alkışlar)
BAŞKAN
– Teşekkür ediyorum.
Sayın
milletvekilleri, Türkiye Cumhuriyeti Anayasasında Değişiklik Yapılmasına Dair
Kanun Teklifi ile 1982 Anayasası’nın ilk 4 maddesinde değişiklik yapılması söz
konusu değildir. Devletin şeklinin cumhuriyet olduğu hakkındaki hüküm ile
cumhuriyetin nitelikleri ve devletin bütünlüğü, resmî dili, bayrağı, millî
marşı ve başkentine dair hükümlerde herhangi bir değişiklik yapılmamaktadır.
Dolayısıyla, Anayasa değişiklik teklifi ile 1982 Anayasası’nın
değiştirilemeyecek hükümlerinde bir değişiklik yapılmadığından Türkiye
Cumhuriyeti Anayasasında Değişiklik Yapılmasına Dair Kanun Teklifi Anayasa’nın
4’üncü maddesinde ifade edilen teklif yasağı kapsamında değildir ve teklifin
görüşülmesinde Anayasa’ya aykırılık söz konusu değildir.
Yine,
gündemimizde olan iş, bir Anayasa değişikliği olup Türkiye Büyük Millet Meclisi
tali kurucu iktidar olarak görev yapmaktadır. Yapılan işlemin tabiatı gereği
teklif edilen düzenlemenin yeni bir anayasal statü oluşturması, mevcut anayasal
hükümleri değiştirmesi, kaldırması mümkündür. (2/1504) esas no.lu ve 447 sıra
sayılı Türkiye Cumhuriyeti Anayasasında Değişiklik Yapılmasına Dair Kanun
Teklifi’nin Başkanlıkça esas olarak havale edildiği Anayasa Komisyonunda
görüşülmüş, rapora bağlanmış ve rapor Başkanlığa sunulmuştur. Türkiye Büyük
Millet Meclisi Başkanlığınca Komisyon raporu bastırılarak dağıtılmış ve Genel
Kurulun gündemine girmiştir. Başkanlığımızın da gündeme girmiş bir tasarı ve
teklifi işleme almama, gündemden çıkarma ve Komisyona iade etme yetkisi
bulunmamaktadır. Genel Kurulda teklifin tümü üzerindeki görüşmeler sırasında
diğer hususlarla birlikte Anayasa’ya aykırılık iddialarının da dile getirilmesi
mümkün olup Genel Kurulun teklifin tümü üzerindeki görüşmelerinden sonra
teklifin maddelerine geçilmesini reddetme yetkisi de bulunmaktadır. 
Yine,
İç Tüzük’ün 84’üncü maddesine göre, tasarı veya teklifin belli bir maddesinin
Genel Kurulda görüşülmesi sırasında Anayasa’ya aykırılık teşkil ettiği
gerekçesiyle reddini isteyen önergeler diğer önergelerden önce oylanır. Yine,
İç Tüzük’ün 87’nci maddesine göre, teklifin bir maddesinin değiştirilmesi ve
reddi de istenebilir. Görüldüğü gibi, bir tasarı veya teklifin Genel Kurulda
değiştirilmesine ve reddedilmesine olanak tanıyan çok sayıda kural
bulunmaktadır. Bu nedenle teklifin görüşmelerinin başında Anayasa’ya aykırılık
iddialarına ve teklifin görüşülmeyeceğine ilişkin başvurunuzun ve buradaki usul
tartışması gereği işleme alınmasının İç Tüzük’e uygun olmadığını düşünmekteyim.
Tutumumda bu bağlamda bir değişiklik olmadığını ifade ediyorum.
Yine,
sayın milletvekilleri, benzer bir gerekçeyle Başkanlık Divanına bir öneri
gelmiştir. Teklifin tümünün görüşmelerine başlamadan önce Türkiye Cumhuriyeti
Anayasasında Değişiklik Yapılmasına Dair Kanun Teklifi’nin Anayasa’ya aykırı
olduğu belirtilerek maddelerine geçilmeden reddine ilişkin, Anayasa’ya aykırı
olduğu gerekçesiyle esasa geçilmeden İç Tüzük’ün 87’nci maddesine göre geri
çekilmesini isteyen Muş Milletvekili Ahmet Yıldırım ve arkadaşları tarafından
verilmiş bir önerge Başkanlığımıza intikal etmiştir. 
Saygıdeğer
milletvekilleri, Başkanlığımızın bu konudaki görüşünü de kısaca açıklamak
istiyorum. İç Tüzük’ün söz konusu 84’üncü maddesi, bir kanun teklifinin Genel
Kuruldaki görüşmesi sırasında belli bir maddesinin Anayasa’ya aykırı olduğu
gerekçesiyle verilecek önergeleri düzenlemektedir. Yine İç Tüzük’ün 87’nci
maddesinde, kanunlarda veya İç Tüzük’te aksine bir hüküm yoksa, kanun tasarısı
veya teklifinde bir maddenin reddi, tümünün veya bir maddenin komisyona iadesi,
bir maddenin değiştirilmesi, metne ek veya geçici madde eklenmesi hakkında,
milletvekilleri, esas komisyon veya Hükûmetin değişiklik önergeleri verebileceği
belirtilmiştir. Henüz teklifin maddelerine geçilmesine karar verilmemiştir.
Teklifin Anayasa’ya aykırılığı nedeniyle geri çekilmesine dair bir önergenin
işleme alınması da bu bağlamda mümkün bulunmamaktadır. Ancak teklifin maddeleri
görüşülürken her madde üzerinde Anayasa’ya aykırılık önergesi verilmesi mümkün
olacaktır. Dolayısıyla, bu önergeyi de işleme alamıyoruz. 
Sayın
milletvekilleri…
AHMET
YILDIRIM (Muş) – Sayın Başkanım…
BAŞKAN
– Buyurun.
AHMET
YILDIRIM (Muş) – Sayın Başkan, tabii, siz önergeyi işleme almama gerekçenizi
kendinize göre yorumladınız ve bu bize göre subjektiftir.
BAŞKAN
– Anayasa ve İç Tüzük’e göre yorumladım, kendime göre değil.
AHMET
YILDIRIM (Muş) – Hayır, siz içeriğini ve gerekçe bölümünü dikkate almaksızın…
Bakın,
bugün eş genel başkanımızın Meclis Başkanlığına sunduğu dilekçesi var. Düşünün,
şu Parlamentonun üçüncü büyük grubunun, grup başkanının dilekçesi sizde duruyor
ve bunu değerlendirmekle mükellefsiniz. Sizinle, benimle ve buradaki 550
milletvekilliyle hâlâ aynı haklara sahiptir. Bütün tartışmalara katılma,
düşüncelerini ifade etme, gizli oy kullanma hakkı var mıdır, yok mudur? Biz
bunu talep ediyoruz ve gerekçe bölümünde buraya çok açık dercetmiş durumdayız.
O arkadaşlarımızın… 
BAŞKAN
– Efendim, bu önergeyi işleme alma durumunda değiliz, onu söylemeye
çalışıyorum, gerekçesine girmeden önce usulen.
AHMET
YILDIRIM (Muş) – Bir tamamlayayım Sayın Başkan. 
Sayın
Başkan, şimdi, orayı yönetme hakkına ne kadar sahipseniz, ben burada önerge
üzerinde ne kadar söz alma hakkına sahipsem…
BAŞKAN
– Süresi belli canım.
AHMET
YILDIRIM (Muş) – …Sayın Altay az önce nasıl ki bir usul tartışması açma hakkına
sahipse 11 tutuklu arkadaşımız da aynı haklara sahiptir. Burada olmak ve burada
düşüncelerini ifade etmek, geçilmesi durumunda gerek tümü gerekse maddeler
üzerine oy kullanma hakları bakidir. Buradan hareketle onları buraya getirme ve
bu haklarının gasbedilmemesini sağlama sizin görevinizdir. Ya değilse bunun
için, şimdiye kadar açılmış usul tartışmalarından çok daha önemli bir anayasal
eksikliğe tekabül ettiği için, usul tartışması açacağız diyorum.
BAŞKAN
– Sayın Yıldırım, siz bizden yargıya müdahale etmemizi mi düşünüyorsunuz,
bekliyorsunuz?
AHMET
YILDIRIM (Muş) – Sayın Başkan, yargı size darbe yapmış! 
İLKNUR
İNCEÖZ (Aksaray) – Ne bağırıyorsun! (AK PARTİ sıralarından gürültüler)
BAŞKAN
– Ne yapabiliriz?
AHMET
YILDIRIM (Muş) – Yargı Meclise darbe yapmış darbe. 
BAŞKAN
– Yani biz burada ne yapabiliriz?
AHMET
YILDIRIM (Muş) – Yargıyı siz kendi üzerinize koymuş durumdasınız.
BAŞKAN
- Biz yapmadık. Bu Parlamento dokunulmazlıkları 376 oyla kaldırdı.
MERAL
DANIŞ BEŞTAŞ (Adana) – Siz yargıya zaten talimat verdiniz.
BAŞKAN
– Bundan sonraki iş yargının işi, Parlamentonun yapabileceği ne olabilir? Ben
onu soruyorum size. (AK PARTİ sıralarından alkışlar) 
AHMET
YILDIRIM (Muş) – Eğer müsaadeniz varsa cevap vereyim size Sayın Başkan. 
Şimdi,
yargı, Anayasa 83’ün bütün milletvekillerine vermiş olduğu yasama ve denetim
yetkisi hakkını gasbedebilir mi? Bunu soruyorum size. Yargı, 20 Mayıs günü
burada bir darbeyle arkadaşlarımızın dokunulmazlıklarının kaldırılmasının,
sadece yargılanmasının önünü açtı.
UĞUR
AYDEMİR (Manisa) – Darbeyle değil.
ZEHRA
TAŞKESENLİOĞLU (Erzurum)- Ne darbesi seçimle oldu ya. Demokrasiyle oldu yani.
AHMET
YILDIRIM (Muş) – Yasama faaliyetlerinden alıkonulması hakkını kimse yargıya
vermedi. Yargının böyle bir hakkı yok. Yargı, Anayasa 83’ün üzerinde de
değildir. Eğer kararınızı değiştirmezseniz…
BAŞKAN
– Sayın Yıldırım, tutumumda bir değişiklik yoktur. Bizim yapabileceğimiz bir
şey yoktur.
AHMET
YILDIRIM (Muş) – Hayır, biz o zaman tutumunuz hakkında usul tartışması açıyoruz
Sayın Başkan, şimdiye kadar eften püften sebeplerle açtığınız usul
tartışmasını.
BAŞKAN
– Sayın Yıldırım, bakın, bahsettiğiniz konuların pek çoğu bugün birkaç defa
konuşuldu, burada gündeme geldi.
AHMET
YILDIRIM (Muş) – Biz hâlâ bununla ilgili bir usul tartışması açmak istiyoruz.
BAŞKAN
– Bu noktada açılan usul tartışmaları var, benzer usul tartışmaları var. Ben
gene size de veririm, usul tartışmasını açarım ama bakın, burada birbirimizi
karşılıklı anlayışla…
Şimdi,
burada Parlamentonun aldığı bir kararı “darbe” olarak nitelemenizin, bir defa,
Parlamento hukukuna uygun düşmediğini ifade ediyorum, millî iradeye uygun
düşmediğini ifade ediyorum aynı şekilde.
AHMET
YILDIRIM (Muş) – Anayasa’ya aykırı bir biçimde işletildi burada Sayın Başkan. 
Bakın,
bu 18 maddelik Anayasa metni gibi…
BAŞKAN
– Peki, tutumumda bir değişiklik yoktur ve tümü üzerindeki görüşmelere
başlayacağım.
Siz
bu noktada usul tartışmasında ısrarlıysanız…
AHMET
YILDIRIM (Muş) – Evet, açmak istiyoruz Sayın Başkan.
BAŞKAN
– …usul tartışmasını açıyorum.
MUSTAFA
ELİTAŞ (Kayseri) – Lehte…
MEHMET
DOĞAN KUBAT (İstanbul) – Lehte…
LEVENT
GÖK (Ankara) – Aleyhte…
AHMET
YILDIRIM (Muş) – Aleyhte…
MUSTAFA
ELİTAŞ (Kayseri) – Sayın Başkan, usul tartışması, bakın, 63’üncü maddeye göre…
BAŞKAN
– Açtım usul tartışmasını Sayın Elitaş.
Lehte
Sayın Elitaş, Sayın Kubat; aleyhte Sayın Yıldırım ve Sayın Levent Gök.
Tutumum
lehinde ilk söz Sayın Mustafa Elitaş’a aittir.
Üç
dakika süreyle buyurun. (AK PARTİ sıralarından alkışlar)
3.- Oturum Başkanı TBMM Başkan Vekili Ahmet
Aydın’ın, Muş Milletvekili Ahmet Yıldırım ve arkadaşları tarafından verilen 447
sıra sayılı Anayasa Değişiklik Teklifi’nin Anayasa’ya aykırı olduğu
gerekçesiyle geri çekilmesini isteyen önergelerini işleme almamasının İç Tüzük
hükümlerine uygun olup olmadığı hakkında
MUSTAFA
ELİTAŞ (Kayseri) – Sayın Başkan, değerli milletvekilleri; Sayın Başkan aslında
bu konuda 63’üncü maddeye uygun olmayan bir şey yaptı, müsamaha gösterdi; o da
kendi takdirleridir.
Bakın,
usul tartışması açabilmenin yolu, Türkiye Büyük Millet Meclisi İçtüzüğü’nün 63’üncü
maddesinde açık ve net bir şekilde düzenlenmiş. “Görüşmeye yer olup olmaması,
Başkanı gündeme veya Türkiye Büyük Millet Meclisinin çalışma usullerine uymaya
davet, bir konuyu öne alma veya geriye bırakma gibi usule ait konular, diğer
işlerden önce konuşulur.” Bu yolda bir istemde bulunulursa, 4 milletvekiline
onar dakikayı geçmemek üzere 2 lehte, 2 aleyhte söz talebi imkânı mevcut.
Şimdi,
biraz önce HDP grup başkan vekili arkadaşımızın istediği konu, hiç alakası
olmayan, şu anda burada bulunmayan, bulunma imkânı olmayan bir milletvekilinin
oylama yapabilmesiyle ilgili bir durumun istemiyle alakalı bir durum. Bu, ne
Anayasa’mızda düzenlenmiş ne de İç Tüzük’ümüzde düzenlenmiş. O açıdan, böyle
bir istemin Türkiye Büyük Millet Meclisinin çalışma usul ve esaslarıyla
doğrudan doğruya bağlantılı bir iş olmadığı herkes tarafından malum. 
Bildiğiniz
gibi, mayıs ayında veya daha önceki süreçte Türkiye Büyük Millet Meclisi
Anayasa’ya geçici bir madde ilave ederek bütün milletvekillerinin o ana kadar
ki dokunulmazlıklarının kaldırılmasıyla ilgili büyük bir çoğunlukla “evet” oyu
vermişlerdir. O çerçevede yapılan bu oylama sonucunda dokunulmazlıkları kaldırılan
milletvekilleriyle ilgili yargının önündeki engel kaldırılmış, herkesin bir
manada yargılanma hakkı kendilerine verilmiştir. Bu süreçte yapılan işleri
“Türkiye Büyük Millet Meclisi darbesi” veya “cumhuriyet Hükûmeti darbesi” diye
ifade etmek tamamen Türkiye Cumhuriyeti’ne yapılan yanlış ifade tarzından başka
bir şey değildir. Siz burada Türkiye Büyük Millet Meclisine ve bu İç Tüzük’e,
bu Anayasa’ya göre seçilmiş milletvekili olarak görevinizi icra edeceksiniz,
yerine getireceksiniz, parlamenter sistemin bir unsuru olduğunu ifade
edeceksiniz, Parlamentonun bir üyesi olduğunu söyleyeceksiniz, arkasından
“Parlamento darbe yapmıştır.” diye bir ifade kullanacaksınız.
Bakın,
demokrasilerde her söz parlamentolarda söylenmelidir. Parlamento darbe yapma
yeri değil, Parlamento darbecileri engelleme yeridir, bunu çok iyi bilmemiz
gerekir. (AK PARTİ sıralarından alkışlar) Bu Türkiye Büyük Millet Meclisinde
yapılan, kürsüde yapılan bütün sözler Türkiye Cumhuriyeti Anayasası ve İç Tüzük
çerçevesinde koruma altına alınmıştır. O anlamda, burada Parlamentoyu “darbeci”
şeklinde ifade etmek, tamamen büyük bir yanlıştır.
Yapılan
usul tartışmasının yersiz ve gereksiz olduğunu, Sayın Başkanın tutumu lehinde
bulunduğumu ifade ediyor, yüce Meclisi saygıyla selamlıyorum. (AK PARTİ
sıralarından alkışlar) 
BAŞKAN
– Teşekkür ediyorum. 
Tutumum
aleyhinde ilk söz, Sayın Filiz Kerestecioğlu. 
Buyurun.
(HDP sıralarından alkışlar) 
FİLİZ
KERESTECİOĞLU DEMİR (İstanbul) – Sayın Başkan, değerli milletvekilleri;
“Yargıya müdahale mi edeceğiz?” diyor bazı arkadaşlar. Yargı, bu ülkede hiçbir
zaman bağımsız olmadı; darbe dönemlerinde özellikle ve arkasından özel yetkili
mahkemeler, devlet güvenlik mahkemeleri, vesaire bütün dönemlerde aslında yargı
bağımsız olmadı, hep siyaset yönetti yargıyı ve hep muhalif olan insanlar da
aslında yargının bağımsız olması için ve “Bir gün mutlaka sizlere de lazım
olur.” diyerek yargı bağımsızlığını savundular. Şimdi, bize kimse “yargı
bağımsız” falan demesin, yargı bağımsız değil, yargıya gerçekten müdahale ediliyor,
bunu defalarca söyledik. 5 savcı aynı anda düğmeye basarak
milletvekillerimizin, eş başkanlarımızın tutuklanmasına neden olmuştur, bunun
kararını o mahkemelerin vermesini sağlamıştır. Ortada bağımsız bir yargı falan
yoktur. Ayrıca, biz burada adli bir karar beklemiyoruz. Burada sağlanması
gereken idari bir karardır yani milletvekillerinin buraya gelip görüşmelere
katılıp -çünkü yargılanmayan yok aramızda, hepimiz yargılanıyoruz- aynı zamanda
oy kullanmalarının sağlanması gerekiyor. Bunun sağlanması da mümkündür, bu
istenirse yapılabilir. Bu, ayrıca, sadece Halkların Demokratik Partisini
ilgilendiren bir durum değildir. Zaten dokunulmazlıkların kaldırılması bu
Parlamentonun bir ayıbıdır, bunu çok net ve açık bir şekilde söylüyoruz. Bizim
milletvekillerimizin, bütün il, ilçe yöneticilerimizin şu anda tutuklu,
gözaltında veya rehin tutulmasının tek nedeni de aslında şimdi getirilmek
istenen o tekçi, tek kişiye bütün yetkileri vermek isteyen ve Anayasa’nın
aslında kendi özüne aykırı olan şu andaki Anayasa teklifine karşı muhalefetin
engellenmesidir; bizim sözümüzün, sokaklarda olmamızın ya da Mecliste daha
güçlü olarak sözümüzü söylememizin engellenmesidir ve bu bütün burada
dokunulmazlığın kaldırılmasına “evet” diyen herkesin ayıbıdır aslında, bunu
tekrar etmek isteriz, sadece Halkların Demokratik Partisinin değildir. Evet, 11
milletvekilimizin burada olması gerekir. Bu, “bağımsız” dediğiniz yargıya
müdahale falan değildir, yargı da bağımsız değildir. Halkın iradesinin aslında,
hani, “Anayasa halk için.” falan diyorsunuz ya, Meclisten izletmiyorsunuz ya
canlı yayınla… Aslında, halktan kaçırılan bir Anayasa asla halkın Anayasası
olmadığı gibi, halkın vekillerinin burada olmadığı, görüşmelere katılmadığı ve
oy kullanmadığı bir Anayasa teklifi de halkın falan değildir.
Saygılar
sunarım. (HDP sıralarından alkışlar) 
BAŞKAN
– Teşekkür ediyorum.
Lehte
ikinci söz Sayın Doğan Kubat’a aittir.
Buyurun
Sayın Kubat. (AK PARTİ sıralarından alkışlar) 
MEHMET
DOĞAN KUBAT (İstanbul) – Sayın Başkanım, çok değerli milletvekili arkadaşlarım;
açılan usul görüşmesinde Başkanlığın tutumu lehinde görüşlerimi ifade etmek
üzere söz almış bulunuyorum. Bu vesileyle yüce heyetinizi saygılarımla
selamlarım.
Değerli
arkadaşlar, Anayasa değişikliği konusundaki yetki, Anayasa’nın 175’inci maddesinde
düzenlenmiş; bunun sınırları da ilk 3 maddesi ve değiştirilemezlik ilkesini
içeren 4’üncü maddesinde düzenlenmiştir. 
Şimdi,
316 milletvekilinin imzasıyla Türkiye Büyük Millet Meclisi Başkanlığına bir
teklif verilmiş. Meclis Başkanlığı kendisine gelen teklifleri Anayasa’ya
uygunluk yönünden de inceleyip gerekli işlemleri yapma yetkisine sahip bir
makam, daha önce uygulamaları oldu. Meclis Başkanlığı incelemesini yaptıktan
sonra, Tüzük’e göre esas komisyon olan Anayasa Komisyonuna bu teklifi havale etmek
suretiyle görevini yapmış, bu incelemeyi yapmış. Anayasa Komisyonumuz, esas
komisyon sıfatıyla İç Tüzük’ün 38’inci maddesinde belirtilen uygunluk
denetimini de yapmak suretiyle… Ki, orada komisyonların kendilerine havale
edilen tasarı veya tekliflerin ilk önce Anayasa’nın metin ve ruhuna örtülü veya
açık biçimde aykırı olup olmadığı yönlerinden bir denetime tabi tutacağını
-öncelikli iş bu gelen teklifle ilgili- ve eğer bir aykırılık görürse bunun
görüşmelerine başlamadan reddedeceğini İç Tüzük 38’in ikinci fıkrası
düzenlemiş. Anayasa Komisyonumuz teklifin görüşmeleri sırasında elbette ki
muhalefetin dile getirdiği bu Anayasa’ya aykırılık iddialarını da etraflıca
değerlendirdikten sonra kararını vermiş, raporunu bağlamış ve Genel Kurulda şu
anda kırmızı gündemde bu teklif görüşme sırasını almıştır. 
Şimdi,
yetki Genel Kuruldadır değerli arkadaşlar. Bir Anayasa teklifinin Anayasa’ya
aykırılığı iddiasıyla Komisyona iadesi veya görüşmelerinin burada
yapılamayacağına ilişkin iddialar bundan önce 2010’da 497, 2008’de 101 sıra
sayılı ve diğer bazı değişikliklerle ilgili de gündeme getirildi ve orada
başkanlık şu tutumu belirledi: Bu konudaki itirazlar nasıl yapılacak, yine bunu
da İç Tüzük düzenlemiş. 87’nci maddenin birinci fırkasında, milletvekillerinin
Anayasa’ya aykırılık önergeleri de verebileceğini belirtmiş ve bunların yine 84’üncü
maddeye göre öncelikle görüşüleceği belirtilmiş ve bu tümünün oylaması
sırasında burada Anayasa’ya aykırılık görüşlerinin ifade edildikten sonra zaten
Genel Kurulun Anayasa’ya aykırılık konusunda bir kanaati olursa bunu
reddedecektir diye, bu konudaki yolların açık olduğunu ifade etmek suretiyle bu
tür önergelerin işleme alınamayacağına dair yerleşik bir tutum belirlemiştir.
Bu tutum şu anda da usulüne, İç Tüzük’e ve Anayasa’ya uygun biçimde
sürdürülmektedir. Dolayısıyla, Başkanımızın bu konuda görüşmelerin devamına
yönelik tutumunun hukuka uygun olduğunu düşünüyor, yüce heyetinizi saygılarımla
selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Kubat.
Aleyhte,
ikinci ve son söz Sayın Levent Gök’e aittir.
Buyurun
Sayın Gök. (CHP sıralarından alkışlar) 
LEVENT
GÖK (Ankara) – Sayın Başkan, değerli milletvekilleri; az önce Sayın Elitaş’ın
burada kullandığı bir cümleye biz de Cumhuriyet Halk Partisi Grubu olarak
altına imzamızı atıyoruz. “Parlamentoyu darbecilere karşı korumak Parlamentonun
görevidir." dedi. Biz de Cumhuriyet Halk Partisi olarak bunu benimsiyoruz,
yapıyoruz ve koruyoruz, sizin görüşünüze aynen katılıyoruz ama Parlamentoyu
darbecilere karşı koruyacağız elbette ki suç işleyen herkes hesabını versin ama
o suç Meclisin çatısı altında işlenirse, sahtecilik yapılırsa onları kim
koruyacak Sayın Elitaş? (CHP sıralarından alkışlar) Sorun burada sorun burada.
Yani Sayın Elitaş işine geldiği zaman Parlamento, hukuk… E, peki, burada hukuk
ayaklar altına alınmış cuma günü, burada olmayan 6 milletvekili adına oy
pusulası kullanılmış, sahtecilik yapılmış, o kişilerin burada olduğunu Sayın
Elitaş itiraf etmiş, basının karşısına geçmiş, o kişiler de Sayın Elitaş’ı
anında yalanlamışlar; “Hayır, biz, bırakın Meclis içerisinde, bırakın Ankara
içerisinde, kendi memleketimizdeyiz.” deyip “tweet”ler atmışlar, Facebook’larına
koymuşlar. Sayın Elitaş böyle konuşuyor ama milletvekilleri anında sizi
yalanlandılar. Sayın Elitaş, bu sahtecilik işlemine karşı ne yapacaksınız, onu
söyleyin bir önce. Başkasının başına suç gelince hemen yakasına yapışın ama AKP’li
birisi işleyince yok. Bu görmezden gelinemez değildir, herkes dokunulmaz
değildir, herkese dokunulur, AKP’lilere de dokunulur. 
Sayın
Başkan, cuma günü bu Mecliste yaşanan utanç tablosu demokrasimiz adına bir kara
lekedir. Daha bunun hesabını verememiş bir AKP Grubunun, Türkiye’ye hukuk dersi
vermeye hakkı yoktur, haddi de yoktur. (CHP sıralarından alkışlar) Nerede bu
arkadaşlarınız? Ben o arkadaşlarınızın isimlerini buradan tek tek okumaya
imtina ediyorum. Gelsin burada herkes özür dilesin, kim yapmışsa bu sahteciliği
özür dilesin. Sayın Elitaş, size yakışan, az önce de söyledim, çıkıp, kim bunu
yaptıysa hesabını sormaktır. 
UĞUR
AYDEMİR (Manisa) – Usule gel, usule. 
LEVENT
GÖK (Devamla) – Bakın, Cumhuriyet Halk Partisi Grubu burada; bütün Cumhuriyet
Halk Partisi milletvekillerine sesleniyorum: Kim bu Meclis çatısı altında ya da
dışında bir sahtecilik işine kalkarsa Cumhuriyet Halk Partisinden atmak
boynumuzun borcudur. (CHP sıralarından alkışlar) Haydi buyurun bakalım, buyurun
bu tavrı gösterin. Bu milletvekillerinin, 6 sahte oy pusulası gönderen
milletvekillerinin milletvekilliği tartışmalıdır çünkü Anayasa’mızın 76’ncı
maddesine göre, sahtecilik fiilini yapanlar milletvekili seçilemezler,
seçilirse milletvekilliği düşer. 
Sayın
Başkan, o nedenle o önerimiz bizim çok gündemdedir. Bu milletvekillerinin
durumunun tespit edilmesi, oylamalarda oy kullanıp kullanamayacağının dahi
belirlenmesi gerekir, şaibe karışmaması gerekir. AKP Grubunun, Türkiye’yi bu
Anayasa oylamalarında, bir şaibeden çıkartmasını bekliyorum. Bir soğukkanlı,
bir kararlı ses bekliyorum, onu da göremiyorum. Elitaş oturmuş karşımızda,
evet, Parlamentoyu darbeden koruyalım ama “Sahtecilik yapanlardan kim
koruyacak?” sorusuna cevap veremiyor. Sizi bu konuda tekrar, gelip burada özür
dilemeye davet ediyorum Sayın Elitaş.
Saygılarımla.
(CHP sıralarından alkışlar) 
AHMET
YILDIRIM (Muş) – Sayın Başkan…
BAŞKAN
- Sayın Yıldırım…
AHMET
YILDIRIM (Muş) – Sayın Levent Gök konuşmasında elini de grubumuza uzatarak
“Başkasının başına suç gelince…” Hiçbir vekilimiz bir suç işlememiştir.
Parlamentonun 3 grubu dokunulmazlığın kaldırılması yönünde oy kullandı diye
Parlamentonun 3 grubu, eş başkanlarımız, grup başkan vekillerimiz,
milletvekillerimizin tutuklanmasına sebep oldu diye onlar otomatik olarak suç
işlemiş olmazlar. Kayıtlara geçsin diye söylüyorum.
Teşekkür
ederim. 
BAŞKAN
– Teşekkür ediyorum.
LEVENT
GÖK (Ankara) – Sayın Elitaş’a sabahtan beri sataştık, cevap vermiyor.
BAŞKAN
- Sayın milletvekilleri, bu teklifin görüşmelerinin başındaki Anayasa’ya
aykırılık iddialarına ve teklifin baştan itibaren görüşülemeyeceğine ilişkin bu
tür usul itirazlarını karşılamış bulunuyoruz.
ÖZGÜR
ÖZEL (Manisa) – Sayın Başkan… Sayın Başkan…
MUSTAFA
ELİTAŞ (Kayseri) – Sayın Başkan, nöbete geçti grup başkan vekilleri. 
Başkan
sözünü bir bitirsin…
BAŞKAN
– Bir saniye… İşlemi bitireyim isterseniz…
Bu
nedenle, teklifin görüşmelerinin başında Anayasa’ya aykırılık iddialarına ve
teklifin görüşülemeyeceğine ilişkin tüm başvuruların işleme alınmayacağı
hususundaki sürdürmüş olduğum, değiştirmediğim tutumumu Genel Kurulun onayına
sunmak istiyorum.
Kabul
edenler… Kabul etmeyenler… Kabul edilmiştir.
Sayın
milletvekilleri, böylece, tümü üzerindeki görüşmelere geçmeden önce…
ÖZGÜR
ÖZEL (Manisa) – Sayın Başkan… Sayın Başkan…
BAŞKAN
- Buyurun.
VI.- AÇIKLAMALAR (Devam)
28.- Manisa Milletvekili Özgür Özel’in, 447
sıra sayılı Anayasa Değişiklik Teklifi’nin komisyonlara havale ve görüşülme
sürecinde yaşanan eksiklikler nedeniyle usule aykırı getirilmiş olduğuna ve
Komisyona iade edilmesi gerektiğine ilişkin açıklaması
ÖZGÜR
ÖZEL (Manisa) – Sayın Başkan, birazdan geneli üzerinde görüşmelere geçeceğinizi
ifade ettiğiniz, açıkça Anayasa’ya aykırı olduğunu iddia ettiğimiz, üzerinde
açılan usul tartışmalarına rağmen tutumunuzun değişmediğini ifade ettiğiniz,
316 sayın milletvekillinin imzasıyla teklif edilmiş olan bu kanun ve Anayasa
değişikliğinde Cumhuriyet Halk Partisi olarak usule aykırı bir işlemin daha
olduğunu ifade etmek ve bu konunun düzeltilmesi için Başkanlık Divanının tutum
içinde olması, tutum takınmasını talep etmek üzere söz almış bulunuyorum.
İç
Tüzük’ümüzün 23’üncü maddesi tasarı, teklif veya kanun hükmünde kararnamelerin
hangi komisyonlarda görüşüleceği, esas ve tali komisyonların hangisi olacağı,
işin komisyonlara havalesi sırasında Başkanlık tarafından tespit edileceğini
hükme bağlamıştır. Söz konusu teklif Başkanlık tarafından sadece Anayasa Komisyonuna
yollanmıştır. Anayasa Komisyonu dışında tali komisyon olarak görüş istenmesi
gereken en az 4 komisyon mevcutken bu yola başvurulmamıştır. Adalet Komisyonu,
Millî Savunma Komisyonu, İçişleri Komisyonu ve Plan ve Bütçe Komisyonu… Bu
teklifte bu komisyonların görev ve sorumluluk alanlarına giren, ihtisas
alanlarına giren ve bu komisyonlara verilmiş anayasal görevleri doğrudan
etkileyecek değişikliklere sahipken, bu değişikliklerin ilgili komisyonlara
görüş alınmak üzere sevk edilmemiş olması asli bir kusurdur. Cumhuriyet Halk
Partisi olarak, ilgili komisyonun, Anayasa Komisyonunun Başkanlığına görüşmeler
başladıktan sonra, Anayasa’ya aykırılık önergesinden hemen sonra bu konuda bir
başvurumuz ve yazılı olarak müracaatımız varken, Komisyonda geneli üzerinde görüşmeler
sürerken Sayın Komisyon Başkanı tarafından, Adalet ve Kalkınma Partili 3 sayın
milletvekilinin vermiş olduğu kifayetimüzakere önergesi işleme alınmış, yaşanan
yoğun tartışmalara rağmen Başkanlık makamı tutumunu değiştirmemiş ve Komisyonda
geneli üzerinde görüşmeleri bitirip maddelere geçilmesi oylara sunulmuştur.
Tutanaklardan da anlaşılacağı gibi gürültü ve tartışmalar sırasında maddelere
geçilmiş ve bu konudaki itirazımız bir karara bağlanmamış, Komisyonun görüşü
alınmamış, üzerinde müzakere açılmamış, sadece yapmış olduğumuz itiraz
yapıldığıyla kalmıştır. 
Komisyonun
burada takındığı tutum, Meclis Başkanlığının yapmış olduğu bir usuli eksikliği
giderme konusunda, ana komisyona verilen yetki ve tali komisyonları göreve
çağırma konusundaki anılan maddenin üçüncü, dördüncü, beşinci fıkralarındaki
yükümlülüklerine tamamen aykırıdır. Oysa Komisyon Başkanı başvurumuzu
değerlendirip -her ne kadar Meclis Başkanlığı tarafından sevk edilmemiş olsa
da- bu 4 veya kendi de takdir edeceği farklı komisyonların görüşlerinin
alınmasının bir Anayasa değişikliği için olmazsa olmaz olduğunu düşünüp o
komisyonlara yazı yazabilir, o komisyonlara çağrı yapabilir ve teklif üzerinde
görüşlerini alabilirdi. Bu talebimizin yerine getirilmemesi, Meclis
Başkanlığının yerine getirmediği ama bu durumda gerek basılı bütün kayda girmiş
evraklardan haberdar olma yükümlülüğüne sahip ilgili komisyonlar ve komisyon
başkanları hem de ana komisyonun bu konuda üzerine düşen sorumluluğu yaparak bu
usuli eksikliği telafi etmesi imkânını ortadan kaldırmıştır. 
Tüm
bu sebeplerden sonra Başkanlığınızdan, yapılan bu eksiklikten dolayı teklifin
görüşmelerine başlanmaksızın ilgili teklifi Komisyona iade etmek ve Komisyonda
yapılmamış bu işlem ve diğer ilgili komisyonlardan alınmamış görüşlerden dolayı,
kaliteli yasama yapmakla görevli olan bu yüce Meclisi Anayasa değişikliği gibi,
her ne kadar Anayasa’ya tamamen aykırı, değiştirilemezlik ilkesine aykırı bir
metin de olsa bu eksikliğinin giderilmesi için Başkanlığınız tarafından işlem
yapılmasını arz ve talep ediyoruz.
BAŞKAN
– Teşekkür ediyorum Sayın Özel.
MUSTAFA
ELİTAŞ (Kayseri) – Sayın Başkan…
BAŞKAN
– Sayın Elitaş…
29.- Kayseri Milletvekili Mustafa Elitaş’ın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
MUSTAFA
ELİTAŞ (Kayseri) – Sayın Başkan, Sayın Özel İç Tüzük’e uygun bir görüşme
yaptığını söyledi ama yani İç Tüzük’te böyle ayağa kalkan milletvekilinin, grup
başkan vekilinin dakikalarca konuşması uygun değil. İzin verirseniz, kürsüden
iki dakika bu konuya açıklık getirecek bir…
ÖZGÜR
ÖZEL (Manisa) – Hayır, itirazı varsa usul tartışması açsın efendim.
LEVENT
GÖK (Ankara) – Böyle bir usul yok Sayın Başkan.
MUSTAFA
ELİTAŞ (Kayseri) – Sayın Başkan, Sayın Özel’in kullandığı haktan faydalanarak
şunu ifade etmek istiyorum: Türkiye Büyük Millet Meclisinin… Hangi komisyona
havale edileceği konusunda yetki sahibi Türkiye Büyük Millet Meclisidir.
Türkiye Büyük Millet Meclisi İçtüzüğü’nün toplantı ve karar yeter sayısıyla
ilgili 27’nci maddesi var. Aynı şekilde Türkiye Büyük Millet Meclisi İçtüzüğü’nün
34’üncü maddesi var. Bu konuyu milletvekili arkadaşlarımız komisyonda
değerlendirebilirdi. Nitekim, Komisyon üyesi Cumhuriyet Halk Partili
milletvekilleri, bu konuyla ilgili, İç Tüzük’ün 34’üncü maddesine göre bir
görüş beyan etmişler ve Komisyon da bu görüşü, kendi üyeleri tarafından
görüşerek reddetmiş. 
Başka
bir komisyonun, Adalet Komisyonunun veya başka bir komisyonun, örnek, Plan
Bütçe Komisyonunun bu konuyla ilgili talebi olabilirdi ama bu konuyla ilgili
talebi, İç Tüzük’ün 27’nci maddesine göre toplantıya çağırma isteklerini yerine
getirip Plan Bütçe Komisyonunu toplantıya çağırabilir, Adalet Komisyonunu
toplantıya çağırabilirlerdi. 
İç
Tüzük’le ilgili hiçbir uygulamayı yapmıyorlar. Burada, Meclis Başkanlığının bu
şekildeki bir istemini kendiliğinden yapması, hatta Başkanlık Divanının İç
Tüzük’ü de ihlal ederek böyle bir şekilde Komisyona havale etmesi talepleri
vardır. Hiç olmayan bir şeyi gündeme getirmektedir. 
Saygılar
sunuyorum.
BAŞKAN
– Teşekkür ediyorum Sayın Elitaş. 
Şimdi,
Sayın Özel, az önce siz de ifade ettiniz, İç Tüzük’ün 23’üncü maddesi çok açık
ve net bu yetkiyi Meclis Başkanlığına veriyor, doğru mu?
LEVENT
GÖK (Ankara) – Evet. 
BAŞKAN
– Doğru mu, soruyorum. 
ÖZGÜR
ÖZEL (Manisa) – Doğrudur. 
BAŞKAN
– Bu yetkiyi Meclis Başkanlığına veriyor, yani “Başkanlık tarafından, hangi
komisyona havale edileceği tespit edilir.” 
ÖZGÜR
ÖZEL (Manisa) – Ama 34’te…
BAŞKAN
– Bir dakika… 34’e de geleceğim. 
23
Başkanlığa veriyor bu yetkiyi. 34 de bu yetkiyi esas komisyona veriyor. Esas
komisyonun yetkisinde. “Esas komisyon, kendisine havale edilen tasarı veya
teklif yahut herhangi bir mesele için bir başka komisyonun düşüncesini
öğrenmeyi gerekli görürse, tasarı veya teklifin o komisyonda görüşüldükten
sonra iadesini isteyebilir.” 
Şimdi,
bir: 23 Başkana bu yetkiyi veriyor. Başkan bu yetkiyi kullanmadı ya da
kullandı, Başkanın takdirinde. Kullanmadı diyelim. İki: Esas komisyonda böyle
bir yetki var, esas komisyon gerek görmesi hâlinde bunu kullanabilir.
Dolayısıyla bu yetki Başkanın ve esas komisyonun; bu bir. Tamamen usulüne uygun
bir işlem yani aykırı bir şey yok. 
İkincisi,
bugüne kadarki anayasa değişikliklerini açın, bakın, hep esas komisyonda, ana
komisyonda görüşmeler yapılmış, tali komisyonlarda görüşmeler yapılmamış. 
Bir
üçüncüsü de, İç Tüzük’ün 73’üncü maddesinde de bir hüküm var. Havaleye itirazla
ilgili bir probleminiz varsa ki bunu kanun teklifinde yapamıyorsunuz, tasarıda
ancak eğer havaleye itirazla ilgili bir itirazınız varsa… 
Dolayısıyla,
bugüne kadar, şu ana kadarki, az önceki açıklamalarınızın hiçbiri yerinde
açıklamalar değil. Tamamen usule uygun bir işlem tesis edilmiş ve usule uygun
olan bu işlemlere göre de biz şu anda görüşmelere başlamış durumdayız. Sizin bu
müracaatlarınızı kabul etmek mümkün değildir diye ben kanaatimi ifade ediyorum
Sayın Özel.
ÖZGÜR
ÖZEL (Manisa) – Sayın Başkanım, aynı sizin yaptığınız yöntemle… Ben sizin
yönteminize uyum gösterdim ve “Doğru mu?” dediniz, “Doğru.” dedim. 
BAŞKAN
– Doğruysa problem yok. 
ÖZGÜR
ÖZEL (Manisa) – Şimdi de ben size…
BAŞKAN
– Ama o doğru olduktan sonra gerisi hikâye zaten.
ÖZGÜR
ÖZEL (Manisa) – Hayır, hayır, Sayın Başkan, öyle…
BAŞKAN
– Doğruysa, yetki Başkanlıktaysa gerisini ne diye burada eleştireceğiz.
LEVENT
GÖK (Ankara) – O kısmı doğru, diğeri yanlış.
ÖZGÜR
ÖZEL (Manisa) – Sayın Başkan, şahsınıza saygım sonsuz.
BAŞKAN
– Teşekkür ediyorum, aynen.
ÖZGÜR
ÖZEL (Manisa) – Sizin de benzer bir şeyi benim için hissettiğinizi düşünüyorum.
O yüzden “hikâye, gerisi boş” gibi incitici laflardan karşılıklı uzak duralım. 
Ama
şunu söyleyeyim: 23 Başkanlığa veriyor, doğru; 34 ana Komisyona yetki veriyor,
doğru. Siz diyorsunuz ki: “Ana Komisyon bu yönde hakkını kullanmış.” İtirazım,
“Ana Komisyon neden yollamadı?” değil. Eğer ana Komisyon bizim başvurumuz
üzerine bizim başvurumuzu gündemine alıp, önerimizi görüşüp, gönderip
göndermemeyi Komisyonun çoğunluk kararıyla oya sunsaydı o zaman siz haklı
olurdunuz. Ama benim itirazım… Komisyona vakti, zamanı içinde sıra sayısını da
alarak başvurusunu yaptığımız bu dilekçeyi, usulüne uygun olarak ve resmen
yaptığımız bu başvuruyu Komisyon, geneli üzerindeki görüşmeler için
kifayetimüzakere önergesiyle görüşmeleri kesip oya sunmadığından, karara
bağlamadığından ve Komisyon Başkanının bu usulü tamamlamadan bir usuli eksiklik
yaptığından bahisle zaten karşınızda bulunuyorum. 
Eğer
sizin 23 ve 34’teki, benim de “Doğrudur.” dediğim tespitleriniz gibi, benim bu
yaptığım tespitin de doğru olduğunu düşünüyorsanız o zaman almanız gereken
karar teklifin doğrudan bu usuli eksiklik giderilmek üzere Komisyona iadesi
yönünde olmalıdır.
Teşekkür
ediyorum.
BAŞKAN
– Teşekkür ediyorum.
MUSTAFA
ŞENTOP (İstanbul) – Sayın Başkan, bir söz alabilir miyim?
BAŞKAN
– Sayın Komisyonun bir söz talebi var bu konuda; onu da dinleyelim, ona göre
kararımızı verelim.
Buyurun
Sayın Komisyon.
30.- Anayasa Komisyonu Başkanı Mustafa
Şentop’un, komisyonlara havale işleminin Başkanlığın yetkisinde olduğuna ve 447
sıra sayılı Anayasa Değişiklik Teklifi’nin tali komisyonlara havale edilmemiş
olmasının Meclis teamüllerine uygun olduğuna ilişkin açıklaması
MUSTAFA
ŞENTOP (İstanbul) – Değerli Başkanım, değerli arkadaşlar; bu konu bizim sıra
sayısı 447 olan raporumuzda da tartışılmıştır. Aslında Başkanımızın ortaya
koyduğu çerçeve burada da ifade ediliyor. Öncelikle, komisyona havale -esas
veya tali komisyon olarak- Başkanlığın yetkisindedir. Tabii, Başkanlık da bunu
metnin içeriğine bakarak değil sadece, aynı zamanda Meclisteki teamüllere
bakarak yapıyor. Bugüne kadar 18 kez Anayasa değişikliği yapılmış, bu
değişikliklerin hepsinde münhasıran Anayasa Komisyonuna esas Komisyon olarak
havale edilmiştir, tali komisyon havalesi söz konusu değildir. Buna dair
itirazlar da havaleden sonra dikkate alınması gerekir diye bunu ifade ettik.
Daha sonra, Komisyon aşamasında bu dile getirildiğinde 34’e göre, o zaman da
şunu dedik: 4 farklı komisyona havale talep ediliyor. Tabii ki bu teklifin
bütünüyle ilgili olan husus Meclis Başkanının havalesinden sonra tüketilmiştir.
Burada bütünüyle ilgili değil ama maddelerle ilgili olarak özel bir talep söz
konusuysa maddelerde bu dile getirilsin demiştik. Dolayısıyla, bütünüyle ilgili
ayrıca Plan Bütçede görüşülmesinin, Adalet Komisyonunda görüşülmesinin, Millî
Savunma Komisyonunda görüşülmesinin, ayrı bir bütünün görüşülmesinin talep
edilmesinin doğru olmayacağını ama ilgili maddelerde bu talep yapılırsa orada o
madde görüşülürken görüşüleceğini ifade ettik ama daha sonra ilgili maddede
böyle bir talep tekrar gündeme getirilmedi. Bu husus da bizim raporumuzun 23 ve
24’üncü sayfalarında uzunca izah ediliyor.
Teşekkür
ederim.
BAŞKAN
– Teşekkür ediyorum Sayın Şentop.
Sayın
Özel, benim tutumumda bir değişiklik olmadığını ben özellikle ifade ediyorum
çünkü…
ÖZGÜR
ÖZEL (Manisa) – O zaman usul tartışması talep ediyorum.
BAŞKAN
– Bakın, şunu söylüyorum: Şu anda hem Başkanlığın hem Komisyonun yetkisinde
olan bir konuyu konuşuyoruz, bir.
İkincisi:
Komisyona ilişkin her türlü iddiayı bizim şu anda karşılama durumumuz yok çünkü
bu görüşülmüş, rapora bağlanmış, bastırılmış, dağıtılmış ve Genel Kurulun
gündemine gelmiş. Bundan sonraki süreçte Başkanlık Divanının değil, Genel
Kurulun vereceği kararla, oylamalarla, Genel Kurulun katkısıyla, katılımıyla
farklı birtakım şeyler yapabiliriz. Onun dışında, bizim, Başkanlık Divanı olarak
-az önce de ifade ettim- önümüze gelen bu raporu görüşmeme, iade etme, başka
türlü bir işleme tabi tutmak gibi bir lüksümüz ya da bir şansımız dahi yok.
Biz, gündeme bağlılık ilkesi gereğince bunu görüşmek durumundayız. İstirham
ediyorum yani bu konuda bir katkı olacağını… Tartışmalar zenginleştirir,
eyvallah…
ÖZGÜR
ÖZEL (Manisa) – Sayın Başkanım, çok kısa ifade edeyim. 
Usul
tartışması tam da bunun için var. Eğer Başkan diyorsa ki: “Ben böyle
düşünüyorum, yapacak bir şeyim yok. Aksi düşünülüyorsa usul tartışması açılır,
ondan sonrası Parlamentonun…” Zaten usul tartışmasından sonra fikriniz
değişmedi, biz ısrar ettik, siz oya başvurabilirsiniz. Partiniz, çoğunluk bir
karar verdi, ona karşı biraz önceki usul tartışmasında da ne oldu sonuç? Aynen
dediğiniz gibi oldu. Ama esas olan şu Sayın Başkanım: Usul tartışması bir hak
ve tam da bu aşamada devreye girer. Siz bir şey yapıyorsunuz…
MUSTAFA
ELİTAŞ (Kayseri) – Bu konuda bir kere usul tartışması açıldı. 
ÖZGÜR
ÖZEL (Manisa) – Bu konu ilk kez yapılıyor.
Hatta
biraz önce Elitaş “Böyle bir konu ilk kez gündeme geliyor.” dedi. O yüzden
Anayasa’ya aykırılık yönünden yeni bir usul tartışması açıyor değilim. Yapılan
işlemin -sizin tarafınızdan- bu eksikliğinin giderilmek üzere sizin komisyona
geri yollama hakkınız ve yetkiniz olduğunu düşünüyorum. Aksini düşünürseniz
konu hakkında usul tartışması istiyorum. Sonuçta elbette Genel Kurulun olacak
karar.
BAŞKAN
– Şimdi, Sayın Özel, usul tartışması açmanın tahdidî hâlleri var; takdir
edersiniz ki çok net, açıktır. Şimdi, benim yaptığım işlem –az önce birlikte
doğruladık- İç Tüzük’e uygun bir işlemse ve yine az önce ifade ettim, bugüne
kadarki teamüller de bu yöndeyse, usulde herhangi bir problem yoksa, usul
tartışmasını bana izah edebilir misiniz? Gerçekten…
ÖZGÜR
ÖZEL (Manisa) – Onun için söz istiyorum efendim, onun için. 
BAŞKAN
– Sayın Özel, yani ben hani görüşmelerin suhuletle yürütülebilmesi adına size
usul tartışmasında söz vereceğim ama yani bunun çok zorlama bir konu olduğunu
özellikle de ifade etmek istiyorum.
ÖZGÜR
ÖZEL (Manisa) – Teşekkür ediyorum.
BAŞKAN
- Her şeye rağmen, ben yine usul tartışmasını açıyorum.
LEVENT
GÖK (Ankara) – Aleyhte, aleyhte…
BAŞKAN
- Lehte?
ÖZGÜR
ÖZEL (Manisa) – Aleyhte.
MUSTAFA
ELİTAŞ (Kayseri) – Lehte Sayın Başkan.
MEHMET
DOĞAN KUBAT (İstanbul) – Lehte.
OSMAN
AŞKIN BAK (Rize) – Lehte. 
BAŞKAN
- Evet, lehte Sayın Elitaş.
FİLİZ
KERESTECİOĞLU DEMİR (İstanbul) – Aleyhte.
ENGİN
ALTAY (İstanbul) – Aleyhte.
BAŞKAN
- Aleyhte Sayın Özel.
Lehte
mi Sayın Kerestecioğlu? Öyle ümit ediyorum.
FİLİZ
KERESTECİOĞLU DEMİR (İstanbul) – Aleyhte, aleyhte.
BAŞKAN
- “Lehte” dediniz ama, aleyhte Sayın Kerestecioğlu diyelim. 
Lehte
Sayın Doğan Kubat.
ENGİN
ALTAY (İstanbul) – Ben istedim ondan önce, tutanakları isterim. Hayır,
tutanaklara bakın ben Doğan Kubat’tan önce istedim. 
OSMAN
AŞKIN BAK (Rize) – Ben istedim, bak tutanaklara, ben istedim.
MEHMET
DOĞAN KUBAT (İstanbul) – Ben istedim.
MUSTAFA
ELİTAŞ (Kayseri) – Lehte mi konuşacaksın, Özgür Özel’in aleyhinde?
ENGİN
ALTAY (İstanbul) – Evet.
ÖZGÜR
ÖZEL (Manisa) – Sosyal demokrasi böyle bir şey.
OSMAN
AŞKIN BAK (Rize) – Ben istedim önce aleyhte.
ENGİN
ALTAY (İstanbul) – Hayır, tutanaklara bakın.
MUSTAFA
ELİTAŞ (Kayseri) – O zaman, Sayın Başkan, bundan sonra ilk istemleri lütfen
tutanaklara bakarak belirleyin.
ENGİN
ALTAY (İstanbul) – Gruplar alsın birer tane, gruplar alsın.
BAŞKAN
– Evet, o zaman, bakın, Sayın Altay, bundan sonraki süreçte de öyle yaparsak...

ENGİN
ALTAY (İstanbul) – Hayır ama gruplara veriyoruz.
BAŞKAN
– Bakın, usulümüz nedir? Her gruptan talep olduğu zaman karşılamaya
çalışıyoruz.
ENGİN
ALTAY (İstanbul) – Başkanım, gruplara veriyoruz.
BAŞKAN
– Yani, bundan sonra da eğer o işlemi yaparsak grupların bazıları sıkıntıya
düşer. Aynı gruptan hepsi ayağa kalkarsa ne yapacağız?
ENGİN
ALTAY (İstanbul) – Her gruba verin o zaman. MHP’nin talebi yok.
BAŞKAN
– Çok teşekkür ediyorum.
Evet,
lehte ilk söz Sayın Elitaş’a ait.
Buyurun
Sayın Elitaş. (AK PARTİ sıralarından alkışlar)
IV.- USUL HAKKINDA GÖRÜŞMELER (Devam)
4.- 447 sıra sayılı Anayasa Değişiklik
Teklifi’nin Genel Kurula getirilme sürecinin İç Tüzük hükümlerine uygun olup
olmadığı hakkında
MUSTAFA
ELİTAŞ (Kayseri) – Sayın Başkan, biraz önce de söylediğim gibi -teşekkür
ediyorum, tebrik ediyorum- Türkiye Büyük Millet Meclisi görüşmelerinin, bu
Anayasa değişikliği görüşmelerinin, bütün engellemelere rağmen, bütün
tahriklere rağmen suhuletle geçmesi için gayret gösteriyorsunuz. Aslında, şu
yapılan tartışmanın, bu usul tartışmasının hiç yeri, mesnedi olmadığını, ifade
eden arkadaşımız da herhâlde biliyordur diye tahmin ediyorum. 
Az
önce yaptığımız usul tartışmasında -bildiğiniz gibi Anayasa’ya aykırılık
konusunda bir usul tartışması yapıldı ve- onu da çok güzel bir şekilde izah
ettiniz; Anayasa’ya aykırılıkla ilgili, tümü konusunda hem Meclis Başkanlığının
hem de Komisyon Başkanlığının bu konudaki inceleme yetkisi var. Orada, Meclis
Başkanlığı, 10 Ekim tarihinde verdiğimiz Anayasa değişiklik teklifini tahmin
ediyorum pazartesi veya salı günü Komisyona gönderdiler. O süreç içerisinde
muhtemelen Anayasa’ya aykırılık konusunda bir inceleme yapmışlardır. Aynı
şekilde, Komisyonda hemen hemen dört gün süreyle, kırk dokuz saati aşkın bir
şekilde, Anayasa’ya aykırılık konusunda milletvekili arkadaşlarımızın uzun
uzadıya ifadeleri oldu. Kimi iki saat konuştu, kimi iki saat elli dakika
konuştu yani Anayasa’ya aykırılık mı veya maddenin tamamıyla, kanun teklifinin
tamamıyla ilgili mi olduğu konusu belli değil ama bir usul tartışması Anayasa’ya
aykırılık şeklinde devam etti ve yine Genel Kurulda, şurada gördük ki ilk
işlerden birisi Anayasa’ya aykırılık önergeleriyle ilgiliydi. Sonra değişti,
başka konulara girdi. En son, Sayın Özel’in söylediği konu öyle bir noktaya
geldi ki, tamam, Anayasa’ya aykırılık önergesini geçtik, “Şimdi, İç Tüzük’ün 23’ün
maddesine göre ve ona bağlantılı olarak 34’üncü maddesine göre usulüne aykırı
bir konu yok.” dedi. Benim buradan anladığım nokta şu ki, Sayın Özgür Özel
diyor ki: “Bizim ilk Anayasa teklifiyle, Anayasa’ya aykırılık önergesiyle
verdiğimiz kısmı siz Başkanlık Divanı olarak anladınız, ‘Tamam.’ dediniz, usul
tartışması açtınız, Anayasa’ya aykırı olmadığı konusunda karar verdiniz, kanaat
getirdiniz; benim de Anayasa’ya aykırı olmadığı konusunda kanaatim oluştu.
Ondan dolayı, İç Tüzük’ün 23’üncü maddesi ve İç Tüzük’ün 34’üncü maddesine göre
siz komisyonlara tekrar havale edin, bu kanunlar diğer komisyonlarda da…”
Örnek: “Anayasa’nın 161’inci maddesine göre bütçelerin nasıl verileceği
konusunda Plan Bütçe Komisyonuna gönderin, başka konularla ilgili Adalet
Komisyonuna gönderin.” diye farklı bir şekilde yöntem ortaya koydu. Benim
şuradan, Sayın Özgür Özel’in ifadesinden anladığım net olay şu ki: “Bizim ilk
andaki yaptığımız Anayasa’ya aykırılık yönündeki usul tartışması yersiz, bu
kanun teklifinin, Anayasa değişiklik teklifinin Anayasa’ya uygunluğunu kabul
ediyoruz ama İç Tüzük’te, 23’üncü madde gereğince başka komisyonlara havale
edilmesi gereken konu havale edilmediğinden dolayı bir eksiği tamamlar
mısınız.” diye ifade ediyor ama bu eksiği tamamlama yetkisi Sayın Başkanın
yetkisinde değildir, Türkiye Büyük Millet Meclisi Genel Kurulunun yetkisindedir
ve Genel Kurul da bunu, ilk usul tartışması konusunda kararını net bir şekilde
beyan etmiştir. 
Sayın
Başkanın tutumu lehinde olduğumu ifade ediyor, yüce heyetinizi saygıyla
selamlıyorum. (AK PARTİ sıralarından alkışlar) 
BAŞKAN
– Teşekkür ediyorum. 
Tutumum
aleyhinde ilk söz Sayın Özgür Özel’e aittir. 
Buyurun
Sayın Özel. (CHP sıralarından alkışlar) 
ÖZGÜR
ÖZEL (Manisa) – Sayın Başkan, çok teşekkür ederim. 
Öncelikle,
Sayın Elitaş, Cumhuriyet Halk Partisinin kendisine tanımış olduğu bu kürsü
imkânını istismar edip Cumhuriyet Halk Partisinin komisyonda…
MUSTAFA
ELİTAŞ (Kayseri) – İstismar etmiyorum. 
ÖZGÜR
ÖZEL (Devamla) – …komisyondan sonra bugün burada, kamuoyu önünde açıkça ifade
ettiği Anayasa’ya aykırılıklardan vazgeçtiği gibi bir çıkarımda bulunuyor.
Değil Sayın Elitaş kalkıp da burada bunu söyleyince, onun söylemesiyle benim
Anayasa aykırılık iddiamdan vazgeçmem, mezardan dedem kalkıp söylese bu,
Anayasa’ya aykırıdır; bu, Anayasa’ya aykırıdır; bu, Anayasa’ya aykırıdır. (CHP
sıralarından alkışlar) 
MUSTAFA
ELİTAŞ (Kayseri) – Anayasa Anayasa’ya nasıl aykırı oluyor?
ÖZGÜR
ÖZEL (Devamla) – Sayın Başkanım, İç Tüzük’ün 23’üncü maddesinin gereğini Meclis
Başkanı yapmadı. 4 komisyonu ilgilendiren bir mesele var. O komisyonun sayın
milletvekillerinin uzmanlık alanlarını, ihtisaslarını, fikirlerini hiçe saydı,
“Siz bilmezsiniz.” dedi, “Biz bu işi kaptıkaçtı misali Anayasa Komisyonu ile
Adalet Bakanı ve 2 bürokratıyla halledeceğiz.” 
Bununla
kalmadı yaptığı eksiklikler. Biz dedik ki: Bunu düzeltmelisiniz. Komisyona
dilekçe verdik. İç Tüzük 34’e göre Komisyon Başkanı demeli ki: “Şu 4
komisyondan görüş alınmasını istiyor Cumhuriyet Halk Partisi. Ne dersiniz?” 
MUSTAFA
ELİTAŞ (Kayseri) – Dedi. 
ÖZGÜR
ÖZEL (Devamla) – O konuda da Meclis Başkanı iradeyi tek başına kullandı,
Anayasa Komisyonunun 4 partiden oluşan sayın üyelerine, en çok da çoğunluk
kendilerinde olduğu, sonucu bildiği hâlde, Adalet ve Kalkınma Partili üyelerine
“Bunu sana sormama gerek yok, resen kararı ben veriyorum.” dedi. Böyle bir
özensizlik, böyle bir, alınan parça işi zamana karşı hızla bitirme ve bu
kaptıkaçtı anayasasını paketleyip Komisyon aşamasını halletmeyle ilgili bir
irade vardı. 
Çok
net bir şey daha söyleyelim: Başvurularımız sadece bununla sınırlı değildi.
Anayasalar aşkın zamanlı metinlerdir. Anayasalar en geniş toplumsal mutabakatla
yapılır. Daha önceki dönemde yapılan Anayasa çalışmasına 1.600 kurumdan görüş
istendiğini, 180 kurumun dinlendiğini, 30 bin sayfa tutanakları söylüyor ama kendisi
ifade ediyor Komisyon Başkanı “Bu bizim önceki dönemki teklifimizin yüzde 95
aynısıdır.” diyor. 
Biz
dedik ki: Barolar nerede? Biz dedik ki: Sivil toplum nerede? Biz dedik:
Üniversiteler nerede? Biz dedik: Bu anayasadan etkilenen sivil toplumun ve toplumun
tüm kesimlerinin temsilcilerini dinlemeden bu Anayasa’yı nasıl değiştirirsiniz?
Bu tekliflerimizin tamamı Komisyon Başkanı tarafından oya dahi sunulmadan… 
Ve
herkes şunu bilsin: Bu Anayasa değişikliği için ne bir akademisyen ne bir
üniversite ne bir baro, barolar birliği ne savunma mesleğinin temsilcileri ne
de resmî kurumların birinden görüş alınmasına gerek duyulmadı. 
(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) – Bir kişinin üzerine göre hazırlanmış ve…
MUSTAFA
ELİTAŞ (Kayseri) – Milletten görüş alacağız, milletten. 
ÖZGÜR
ÖZEL (Devamla) – …bir taşerona verilmiş, o taşeron tarafından, aşkın zamanlı
bir metin yapıp yüz altmış yıl sonra da övünülecek anayasayı yapmak yerine…
BAŞKAN
– Teşekkür ediyorum Sayın Özel. 
ÖZGÜR
ÖZEL (Devamla) - …on altı günde paçavraya dönmüş, imza atanların imzasından
döndüğü…
YILMAZ
TUNÇ (Bartın) – Nasıl “paçavra” diyebilirsin ya? Ayıp!
ÖZGÜR
ÖZEL (Devamla) -…destek verenlerin, “Noktasına bile dokunulmayacak.” diyenlerin
bu paçavraya dönmüş metin karşısında teslim oldukları...
YILMAZ
TUNÇ (Bartın) – Ne demek paçavra!
ÖZGÜR
ÖZEL (Devamla) - … bir süreci hep beraber izledik.
Saygılar
sunuyorum. (CHP sıralarından alkışlar)
İLKNUR
İNCEÖZ (Aksaray) – Yazık! Yani “paçavra” demen var ya, çok yazık! 
MUSTAFA
ELİTAŞ (Kayseri) – Milletten yetki alacağız, milletten! Bu ülkenin asıl
sahiplerine götürüyoruz bunu! Onlar karar verecek buna, bu ülkenin asıl
sahipleri karar verecek!
OSMAN
AŞKIN BAK (Rize) – Milletten yetki alacağız, milletten! Yetkiyi milletten alacağız,
sıkıntı yok!
BAŞKAN
– Lehte ikinci söz Sayın Mehmet Doğan Kubat’a aittir.
Buyurun
Sayın Kubat. (AK PARTİ sıralarından alkışlar)
MEHMET
DOĞAN KUBAT (İstanbul) – Sayın Başkanım, açılan usul görüşmesinde bu Anayasa
teklifinin Komisyona iadesi noktasında, Başkanlık makamının bu konuda bir
yetkisi olmadığına dair tutumunuzun ve görüşmelerin devamına yönelik
tutumunuzun lehinde görüşlerimi ifade etmek üzere söz almış bulunuyorum. Bu
vesileyle yüce heyetinizi saygılarımla selamlarım.
Şimdi,
Sayın Özgür Özel 34’üncü madde uyarınca, Anayasa Komisyonunun görüş alma
noktasında bir eksikliğe düştüğünü ifade ederek bunun Başkanlık makamınca
Komisyona iadesini istemiştir. 
Değerli
arkadaşlar, 34’üncü madde, bir komisyona, kendini yetkili görüp başka bir
komisyondaki işi isteme yetkisi veriyor, başka komisyonlardan elindeki işle
ilgili görüş alma yetkisini veriyor veya kendisini yetkisiz görüp başka bir
komisyona elindeki işi gönderme yetkisini veriyor. Dolayısıyla, Anayasa
Komisyonu bu görüşmeleri yaparken bir başka komisyon da “Ben yetkiliyim, bana
da bunun sevkini sağlayın.” diye bir başvuru da yapmamış, neticede rapor buraya
gelmiş. Şimdi, Genel Kurul aşamasında bir teklifin komisyona nasıl iade
edileceği şu İç Tüzük’te yazıyor aslında. Burada İç Tüzük’ün 87’nci maddesinin
birinci fıkrasına göre, bir kanun teklifinin komisyona iadesi istenebilir. Evet
ama başında diyor ki: “…İçtüzükte aksine bir hüküm yoksa...” 88’inci maddeye
baktığımız zaman, bir kanun teklifinin komisyona iadesini istemeye yetkili
mercilerin neler olduğu yazılmış; “Hükûmet veya esas komisyon, tasarı veya
teklifin tümünün, belli bir veya birkaç maddesinin komisyona verilmesini bir
defaya mahsus isteyebilir.” diyor. Şimdi, böyle bir yetki kullanımı söz konusu
değil. Yine, İç Tüzük’ün 75’inci maddesine göre, teklifte imzası bulunan
milletvekili arkadaşlarımızın 75’inci madde hükmü çerçevesinde üçüncü fıkraya
göre bu geri alma noktasında bir yetkileri var, bunu kullanabilirler. Bu konuda
da Genel Kurulun karar vereceğini gene İç Tüzük belirtiyor. 
Yine,
Özgür Bey’in bahsettiği, bunun havalesine, Anayasa Komisyonuna havalesine biz
itiraz ediyoruz. Değerli arkadaşlar, İç Tüzük’ün 73’üncü maddesinde, sadece
tasarının havalesine itiraz edilebileceğine dair bir hüküm vardır ve 73’üncü
maddenin son fıkrasına göre de bu, oturumun başında yapılabilir. Kanun
teklifleriyle ilgili havaleye itiraz hukuken mümkün değildir. Bunun geçmişte de
onlarca defa uygulamasını yaptık. Dolayısıyla, bunun Başkanlık makamınca
Komisyona iadesi söz konusu hukuken mümkün olmadığından dolayı, şu anda
görüşmelerin bir an önce başlayıp Genel Kurulun bu konudaki kararını
beklemekten başka da yapacağımız başka bir iş olmadığına göre, Başkanlığımızın
tutumu lehinde olduğumu belirtir, yüce heyetinizi saygılarımla selamlarım. (AK
PARTİ sıralarından alkışlar)
BAŞKAN
– Teşekkür ediyorum. 
Tutumum
aleyhinde ikinci ve son söz Sayın Baydemir’e ait.
Buyurun
Sayın Baydemir. 
OSMAN
BAYDEMİR (Şanlıurfa) – Teşekkür ediyorum Sayın Başkan. 
Saygıdeğer
milletvekilleri, Genel Kurulun açılış dakikasından bugüne değin, şu saate kadar
yürütmüş olduğumuz bütün tartışmalarda, hemfikir olduğumuz yek bir konu var, o
da bu gemi içerisinde 79 milyon insanın tümünün bulunduğu ve bu geminin kaptan
kamarasının kimler tarafından ve nasıl yönetileceğinin, dümenin nereye doğru
çevrilmesinin bütün, 79 milyon insanı ilgilendirdiği hususundaki
hemfikirliğimizdir. Bize göre, adına “Cumhurbaşkanlığı sistemi” denilen bu
sistemle 79 milyon insan büyük bir girdaba, büyük bir çıkmaza doğru hızla
sürükleniyor. Bugün HDP Grubu olarak bizim karşı çıkışımızın temel noktası:
“Gelin, bu ülkeyi birlikte büyük bir felakete doğru hızla kayışının önünde bir
engel oluşturalım. Gelin, gerçekten de milletin hür iradesinin ortak paydalarda
buluşuşunun zemini olan Parlamento zeminini bir kez daha özgür kılalım.” Her
şeyden önce birinci darbe, eş başkanlarımızın cezaevine konulmasıyla
gerçekleşti ve o darbenin şu anda zemininde bir anayasa çalışması yürütülüyor.
Bakınız, Anayasa’nın 83’üncü maddesindeki “Türkiye Büyük Millet Meclisi üyesi
hakkında, seçiminden önce veya sonra verilmiş bir ceza hükmünün yerine
getirilmesi, üyelik sıfatının sona ermesine bırakılır; üyelik süresince
zamanaşımı işlemez.” ilkesi dahi şu anda burada yerle yeksan edilmiş durumda.
Ben, müsaadenizle, bütün siyasi partilerin liderlerinin vicdanına hitap
ediyorum: Her birinizin meşruiyeti neyse eş genel başkanlarımızın da meşruiyeti
odur. Bugün Parlamentonun yasama faaliyetini bu minvalde sürdürmesi siyasi etik
açısından bir butlan, hukuki etik açısından bir butlandır, vicdan açısından bir
butlandır ve mutlak suretle bu yasanın geri çekilmesi, bu yasanın çalışmasının
durdurulması ve milletvekillerimizin akıbetinin Anayasa Mahkemesinin daha önce
vermiş olduğu kararlar doğrultusunda bir nihayete kavuşturulması ile tekrar
gündemine alması gerekiyor.
İkinci
husus da, bu olmasa bile, Parlamento kendisi, Başkanlık Divanı, üniversite
öğrencilerine tanınan hakkın parlamenterlere de tanınması ve en azından yasama
faaliyeti içerisinde bu oylamalar yapıldığında burada bulunması gerekiyor.
Değerli
kardeşlerim, AKP Hükûmeti, şu anda bu gemiyle…
(Mikrofon
otomatik cihaz tarafından kapatıldı) 
OSMAN
BAYDEMİR (Devamla) - …âdeta topluma da gazoz vererek aynalı sazan avlamaya
gittiğine inanıyor ama emin olun ki bu gemiyi köpek balıklarına yem etmekle
karşı karşıya ve o gemide hepimizin bulunduğunu lütfen ama lütfen unutmayalım. 
Derin
saygılar sunuyorum. (HDP sıralarından alkışlar) 
BAŞKAN
– Teşekkür ediyorum.
Sayın
milletvekilleri, İç Tüzük’ün 23, 34 ve 73’üncü maddeleri gereği tutumumda bir
değişiklik yoktur. Zira, söz konusu kanun teklifi Başkanlıkça Anayasa
Komisyonuna havale edilmiş, bu komisyonda görüşülüp rapora bağlanmış, söz
konusu rapor Meclis Başkanınca bastırılıp dağıtılmış ve Genel Kurul gündemine
girmiştir. Söz konusu teklife ve rapora ilişkin komisyon görüşmelerindeki usule
dair bir aykırılık iddiasını ya da Anayasa’ya aykırılık iddialarını
değerlendirme görev ve yetkisini haiz makam, Genel Kurulun bizatihi kendisidir.
Başkanlığımızın resen böyle bir değerlendirme yetkisi veya işleme almama
yetkisi bulunmamaktadır. 
Yine,
bir başka husus, özellikle hatırlatmak istiyorum, 7 Nisan 2016 tarihli Türkiye
Büyük Millet Meclisi Başkan vekillerinin ve Başkanın imzaladığı mutabakat
metninde, İç Tüzük’te açıkça düzenlenmiş veya teamülü yerleşmiş hususlar ile
gündem dışına çıkılmasını konu edinen veya Başkanın tutumuna ilişkin olmayan
usul tartışmaları taleplerinin Başkanlıkça karşılanmayacağı dikkate alınmış ve
belirtilmiştir. Zira, teamül gereği de, hem iç Tüzük hem de Meclis teamüllerine
baktığımızda da bütün anayasa değişiklik teklifleri esas komisyonlarda sadece
görüşülmüş. Tali komisyonlar isterlerse görüş bildirebilir ya da esas komisyon
isterse tali komisyona gönderebilir. Bu bağlamda tutumumda bir değişiklik
yoktur diyorum ve böylece bütün bu tartışmalar nihayetinde geneli üzerinde…
ÖZGÜR
ÖZEL (Manisa) – Sayın Başkan, Genel Kurulun oyunu almanızı talep ediyoruz bu
konuda, görüşünü almanızı. 
BAŞKAN
– Yok, o benim takdirimde efendim.
Tutumumda
bir değişiklik yoktur. 
ÖZGÜR
ÖZEL (Manisa) – Sayın Başkan, hayır, bundan önceki her şeyde alıyorsunuz da
şimdi niye almıyorsunuz? 
BAŞKAN
– İç Tüzük o takdiri bana veriyor Sayın Özel, size vermiyor.
ÖZGÜR
ÖZEL (Manisa) – Hayır, niye şu anda? Şimdi, şöyle bir bakınca bizi tarafsız
yönettiğinize nasıl inanacağız? 
BAŞKAN
– Sayın milletvekilleri, böylece tartışmaları nihayetlendiriyoruz. 
ÖZGÜR
ÖZEL (Manisa) – AKP Grubu zayıf olunca oya sunmuyorsunuz. Böyle şey olur mu?
Bak, bak, hadi oya sunun, hadi, hadi! Hadi oya sunun! 
X.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri
Milletvekili Mustafa Elitaş, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve İstanbul
Milletvekili Mehmet Muş ile 310 Milletvekilinin Türkiye Cumhuriyeti
Anayasasında Değişiklik Yapılmasına Dair Kanun Teklifi (2/1504) ve Anayasa
Komisyonu Raporu (S. Sayısı: 447) (Devam)
BAŞKAN
– Tümü üzerindeki görüşmelere geçiyoruz. 
Tümü
üzerindeki söz taleplerini ben Genel Kurulun bilgisine sunuyorum. 
Cumhuriyet
Halk Partisi Grubu adına Antalya Milletvekili Sayın Deniz Baykal, Hükûmet adına
Adalet Bakanı Sayın Bekir Bozdağ, Halkların Demokratik Partisi Grubu adına
Şanlıurfa Milletvekili Osman Baydemir, Milliyetçi Hareket Partisi Grubu adına
Afyonkarahisar Milletvekili Sayın Mehmet Parsak, esas komisyon adına Anayasa
Komisyonu Başkanı İstanbul Milletvekili Sayın Mustafa Şentop, Adalet ve
Kalkınma Partisi Grubu adına Adalet ve Kalkınma Partisi Genel Başkanı ve
Başbakan İzmir Milletvekili Sayın Binali Yıldırım söz talebinde bulunmuşlardır.
Şimdi
birleşime on dakika ara veriyorum. 
Kapanma Saati: 18.37
ÜÇÜNCÜ OTURUM
Açılma Saati: 18.53
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Özcan PURÇU (İzmir)
-----0-----
BAŞKAN
– Sayın milletvekilleri, Türkiye Büyük Millet Meclisinin 53’üncü Birleşiminin
Üçüncü Oturumunu açıyorum.
447
sıra sayılı Kanun Teklifi ile Anayasa Komisyonu Raporu’nun görüşmelerine devam
ediyoruz.
Komisyon
ve Hükûmet yerinde.
Şimdi,
gruplar adına söz taleplerine gelinmişti. 
Gruplar
adına ilk söz, Cumhuriyet Halk Partisi Grubu adına Antalya Milletvekili Sayın
Deniz Baykal’a aittir. (CHP sıralarından alkışlar)
Sayın
Baykal, sizin, aynı zamanda şahıslar adına da söz talebiniz var. Yalnız,
şahıslar ile grupları birleştirme, en son gruplar adına konuşan şahsa ait iken
grupların da mutabakatını da alarak, emsal teşkil etmemek kaydıyla şahıslar
adına olan söz talebinizle de birleştiriyorum. Dolayısıyla, süreniz, yirmi
dakika artı on dakika, otuz dakika. Bir de gruplar adına her konuşmacıya,
Hükûmet ve Komisyon da dâhil, beşer dakika da ilave vereceğiz.
Toplam
otuz beş dakikada bitirmek kaydıyla sizi kürsüye davet ediyorum.
Buyurun
efendim. (CHP sıralarından alkışlar)
CHP
GRUBU ADINA DENİZ BAYKAL (Antalya) – Sayın Başkan, sayın milletvekilleri;
tarihî bir toplantı yapıyoruz, bir Anayasa değişikliği taslağını konuşacağız.
Buraya kimseyi suçlamak ya da karalamak için gelmedim. Günlük siyaset yapmak
için burada değilim. Türkiye’ye sahip çıkmak için geldim. “Buna ihtiyaç mı
var?” derseniz, evet, buna ihtiyaç var. “Bu sana mı düşer?” derseniz, hepimize
düşer, evet, bana da düşer. Buraya seçilerek gelmiş siz milletvekilleri gibi
ben de bütün siyasi ömrümü bu kutsal çatı altında geçirmiş bir kişi olarak
milletime karşı bu noktada konuşmak zorunda olduğumu düşünüyorum. Ayrıca,
Türkiye Büyük Millet Meclisinin İstiklal Madalyası’yla onurlandırılmış bir
istiklal gazisinin oğlu olarak, babamın helalliğini kazanabilmek için burada
konuşmak zorunda olduğumu düşünüyorum. Belki bir daha böyle bir şans hiçbirimiz
için olmayacaktır. Türkiye’mizin tarihle ve gelecekle hesaplaşmasında oyumuzla,
duruşumuzla bir rol oynayacağımız bir görev anının, bir sorumluluk ortamının
içindeyiz. Ne yazık ki böyle bir tarihî karar anına bizi taşıyan, müellifi
bilinmeyen ama daha içeriği belli değilken boş kâğıt imzalatılarak önümüze
getirilen bir projedir. Bu projenin müellifi belli değildir ama arkasındaki
siyasi irade bellidir. Bu proje, alelacele, telaşla hazırlanmış, hukuki ve
siyasal olgunlaşmaktan uzak bir sipariş projedir. Milletin egemenliği ve
Meclisin üstünlüğü anlayışını temel alan bir asırlık siyasi geleneğimizi tahrip
edecek, millî siyasi kültürümüzü çökertecek, millet egemenliğinin yerine şahıs
hegemonyasını ikame edecek bu tasarı bugün önümüzde duruyor. 
Değerli
arkadaşlarım, bu tasarıyı ele almadan önce dikkatinizi çekmek istediğim 3 nokta
var. Birisi, bu tasarıdan Türk halkının haberi yok. Anayasa’mızın, devletimizin
en temel dayanaklarıyla oynayan böyle bir tasarıdan milletin haberi olmadan,
alelacele komisyonlarda, Genel Kurulda bu tasarıyı görüşme durumunda kalıyoruz.

Değerli
arkadaşlarım, 80 milyonun kaderiyle ilgili bu vahim tasarı hakkında
-araştırmalar da gösteriyor ki- halkımız hemen hemen hiç bilgilendirilmemiştir.
Konunun toplumun hiçbir kesimiyle müzakere edilmediği ortadadır.
Üniversitelerin haberi yoktur, hukuk fakültelerinin haberi yoktur, baroların
haberi yoktur, sendikaların haberi yoktur, esnaf kuruluşlarımızın haberi
yoktur; milletin haberi yoktur. Sanki milleti haberdar etmeden, milleti
uyarmadan işi olup bittiye getirme çabası vardır. 
Hatırlarsanız,
daha önce iktidar “çözüm süreci” diye PKK’yla anlaşmanın halka izah edilip
kabul ettirilebilmesi için çırpınıyordu. Akil adamlar icat edip, onları bütün
Türkiye’de seferber etmişti, aylarca çabalamıştı. Söyler misiniz şimdi, Anayasa
değişikliğini millete anlatmak için en küçük bir çaba, gayret sergiliyor musunuz?
(CHP sıralarından alkışlar) Bizim anlatmamıza niçin izin vermiyorsunuz? Meclis
TV kapatılmış, Allah aşkına bunun bir izahı var mı? Böylesine önemli bir konuyu
konuşurken Meclis TV’nin kapatılması milletin haber alma hakkına müdahale
anlamına gelmez mi? Kendisine güvenen, projesine güvenen insanlar milletin gözü
önünde bu tartışmayı yapmaktan niye kaçınır? Kısıtlı süreler içinde, yirmi
dakika içinde konuşup, projenin iç yüzü daha anlaşılmadan işi olupbittiye
getirme çabası var; çok açık söylemek zorundayım. Bunu söylememek iyi niyet
değil değerli arkadaşlar. Bu, doğru değildir. Bu, sizin, teklifinize
güvenemediğinizi gösterir. Karda kışta, zemheride bu telaş niye, bu acele niye?
Bırakın millet gerçekleri öğrensin. Acele etmeyin, acele işe şeytan karışır. 
Milletvekillerine
boş kağıdı imzalattırıp, milletin anlayıp öğrenmesine fırsat vermeden Anayasa’yı
değiştiremezsiniz, cumhuriyeti tahrip edemezsiniz. Bu işler böyle olmaz. Eğer
oldurmaya çalışıyorsanız bu işin içinde bir çapanoğlu var demektir, olmaması
gerektiğini siz de bilirsiniz çünkü. Öyle yapmak zorunda kalmışsanız eğer bu
işin içinde bir çapanoğlu var, bir sıkıntı var. (CHP sıralarından alkışlar)
Gümrükten mal mı kaçırıyorsunuz? Eğer size birileri “Uzatmayın, bir an önce
bitirin bu işi.” dedi diye yapıyorsanız, ona söylemeniz gereken şey şuydu:
“Size saygı duyarız ama millete ve Meclise daha çok saygı duyarız; onun için
önce millete bu işi anlatmanız lazım.” (CHP sıralarından alkışlar) Bunu
söylemenizi beklerdik. Milletin arkasından talimatla oyun çevirmek kimseye
yakışmaz. 
Değerli
arkadaşlarım, kimsenin haberi yok, bu tasarıyı olağanüstü hâlde konuşuyoruz, bu
anayasa paketini bir olağanüstü hâl rejimi altında konuşuyoruz. OHAL’i üçüncü
kez bütün Türkiye’de daha yeni uzattık. Olağanüstü hâl Anayasa’ya aykırı bir
biçimde, OHAL gerekçelerinin kapsamı dışında uygulamalarla sürdürülüyor.
Kararnamelerle yargı yetkileri kullanılıyor. İdari kararların ne zaman ve nasıl
yargı denetimi altına alınacağı hâlâ belirsiz. 163 general tutuklu, 150 yüksek
yargıç -Yargıtay, Danıştay, Anayasa Mahkemesi ve HSYK üyesi- tutuklu, 2.194
hâkim ve savcı tutuklu, 6.269 subay tutuklu, 80 bin kamu personeli ihraç
edildi, 50 bin kamu personeli soruşturuluyor, 230 şirkete kayyum atandı, hâlâ
her yeni kararnameyle yüzlerce kişinin işine son veriliyor. OHAL kararları
yargı süzgecinden geçirilebilmiş, yargı denetimi altına alınabilmiş değil.
Cumhuriyet tarihinin en kanlı terör saldırılarını yaşıyoruz. Bir buçuk yılda 38
terör saldırısında 516 kişi hayatını kaybetti. Sadece şu son altı ayda, OHAL
döneminde 17 saldırıda 214 kişi hayatını kaybetti. Suriye’de 47 askerimiz şehit
düştü. Ekonomi alarm veriyor. Suikast timleri onlara kol kanat geren mülteci
hemşehri kolonileriyle birlikte kentlerimizde yuvalanmış. Güvenlik krizi sizi
muhalefet liderlerine zırhlı araba teklif etme noktasına kadar getirmiş. 
Bütün
bunları “Türkiye’yi on beş yılda ne hâle getirdiniz?” diye şikâyet etmek için
söylemiyorum. “Allah aşkına, bu ortamda, OHAL rejimi altında bu Anayasa
değişikliğini, referandum yapma düşüncesini nasıl oluyor da aklınızdan
geçirebiliyorsunuz?” diye sormak için söylüyorum. Millet can derdinde, birileri
et derdinde. 
Değerli
arkadaşlarım, OHAL’in altıncı ayındayız. Her gün yeni gözaltılar, tutuklamalar,
birbiri ardına terör saldırıları, bombalamalar, şehit haberleri. Millet ülkenin
her yerinde acı ve matem içinde. Yasını tutmaya çalışan, matemini yaşayan
insanlara “Hadi koş, bana oy ver.” diyeceksiniz. Bu bana bir kargaşa ortamında
ayıplı malını pazarlamaya çalışan kurnaz bir tüccarı hatırlatıyor. 
OHAL
rejimi içinde yapılacak bir Anayasa değişikliği hukuk vicdanıyla, demokrasi
ahlakıyla bağdaştırılamaz. Başta Fransa olmak üzere birçok demokratik ülkede
olağanüstü hâlde anayasa değiştirmek mümkün değildir. Sayın Başbakanın da bir
süre önce OHAL altında referandum yapmanın doğru olmadığını söylediğini
hatırlıyorum. OHAL altında Anayasa’yı görüşmeye başladık bile. Böyle olması hem
Başbakanın saygınlığına ağır bir darbe vurmuş hem de tasarının demokratik
meşruiyetini ve hukuki saygınlığını daha işin başında şimdiden tahrip etmiştir.
Hükûmetin de ötesinden kaynaklanan bu acelecilik ve dayatmanın, “Olağanüstü hâl
falan dinlemem.” diyen o anlayışın altında yatan, halkın bilgilenmesinden,
teklifin iç yüzünün ortaya çıkmasından duyulan telaş ve korkudur. Basın baskı
altında, 147 gazeteci tutuklu, düzinelerle gazeteci siyasi baskılarla işinden
atılmış, televizyonlar sindirilmiş, dışarıda OHAL, Mecliste sıkıyönetim. Meclis
televizyonunu kapatıp yirmişer dakika grupları konuşturarak yapacağınız işten
hayırlı bir sonuç çıkmaz. Söz konusu olan, dünyanın en şerefli millî kurtuluş
mücadelesiyle kurulmuş, Meclis üstünlüğüne dayalı bir cumhuriyet rejiminin
kaderidir. Milletin haberi yok, olağanüstü hâl altında anayasa değiştiriyoruz
ve ilk kez Türkiye’de 12 Eylülden bu yana uzlaşma olmadan bir anayasa
değişikliği hayata geçirilmek isteniyor. 18’inci anayasa değişikliği paketini
görüşüyoruz; 17’si de uzlaşmayla geçmiştir, 17’si de mutabakatla geçmiştir ama
şimdi, ilk kez milleti ikiye bölecek bir temelli anayasa zorlamasına iktidar
davetiye çıkarmaktadır hâlbuki bugün her zamankinden çok daha fazla uzlaşmaya
ve millî dayanışmaya ihtiyacımız var. 
Bir
yanda, Türkiye’nin bir millî devlet olarak varlığına yönelik dış kaynaklı
komplolar, tuzaklar, öte yanda, uzun süredir iktidarın izlediği yanlış,
tutarsız iç ve dış politikaların oluşturduğu bir tehdit ortamı; her ikisiyle
aynı zamanda karşı karşıyayız. Böyle bir tehdit ortamında yeni bir rejim
gerilimini tahrik etmeyi, Türkiye’yi kutuplaştıracak, daha da kutuplaştıracak,
daha da kamplaştıracak böyle bir girişimi akılla, sağduyuyla izah etmek mümkün
olabilir mi? Eğer rejimin temeli konusunda uzlaşamazsanız egemenliği
çatlatırsınız. 
Değerli
arkadaşlarım, bu getirilen anayasa değişikliği, sıradan, alışılmış, bundan
önceki 17 paket gibi bir değişiklik değil, bu, Anayasa’nın temellerini,
egemenlik anlayışını, ana kurumların konumunu ve birbirleriyle ilişkisini
dünyanın hiçbir demokratik ülkesinde olmadığı kadar allak bullak edecek bir
proje. 
Değerli
arkadaşlarım, Türkiye’de Anayasa’nın temelinde millî egemenlik anlayışı ve
Meclisin üstünlüğü var. Bu teklif millî egemenlik anlayışını tahrip edecektir;
milletin üstünlüğünü, Meclisin üstünlüğünü ortadan kaldıracaktır. Meclis üstün
olmaktan çıkacaktır, eşit bile olamayacaktır. Millî egemenlik ortadan
kaldırılacaktır. 
Değerli
arkadaşlarım, bakın, burada Meclis olarak çalışıyoruz. Bu Meclisin arkasında
millet var, millî irade var. Tümüyle Türkiye milleti Türkiye Büyük Millet
Meclisinin arkasında, yüzde 100’üyle. Her siyasi görüşten parti varız, her
kimlikten, her etnisiteden, her inançtan, her mezhepten insanlarız çünkü
Türkiye böyle, o Türkiye de buraya yansıyor. Onun için burası egemen, onun için
bütün organların üzerinde olmak durumunda. Ama şimdi ilk kez bir seçim
yapacağız; yüzde 51’le bir Cumhurbaşkanı seçeceğiz; seçeceğimiz Cumhurbaşkanı
bu milletin yüzde 100’ünü temsil eden organın temel yetkilerini alacak
-yasamanın bir kısmı dâhil- denetlemeyi tümüyle ortadan kaldıracak, yargıyı
alacak ve yeni bir anlayışla bir devlet mekanizması ortaya çıkacak. Herhangi
bir demokratik ülkede bunun bir benzeri var mı Allah aşkına? 
Değerli
arkadaşlarım, böyle bir ortamda bu kadar köklü bir Anayasa değişikliğini
zorlayarak geçirmeye çalışmak yapılabilecek en büyük yanlıştır, en büyük
hatadır. Bu kadar yanlış, bu kadar hata niye yapılıyor, niye yapılıyor? Bir
telaş var, bir acele var, bir işi bağlama gayreti var, “Bir fırsat çıktı, aman
bu fırsatı kaçırmadan derhâl bunu bitirelim.” anlayışı var; bu, bütün o
hatalara yol açıyor. 
Değerli
arkadaşlarım, getirilen Cumhurbaşkanı sadece bildiğimiz Cumhurbaşkanı
olmayacak; dünyanın hiçbir demokratik ülkesinde görülmeyen bir şekilde iktidar
partisinin de genel başkanı olacak. Herkes bu Anayasa’ya baktığı zaman,
Cumhurbaşkanının yetkilerine, Meclisin yetkilerinin azalmasına ve yargıyı
Cumhurbaşkanının belirlemesine tepki gösteriyor, “Bu yanlıştır.” diyor. Elbette
onlar yanlış da herkesin pek üzerinde durmadığı belki en temel yanlış,
Cumhurbaşkanının Meclisteki iktidar partisinin aynı zamanda genel başkanı da
olabilmesidir. Bundan daha büyük bir hata tasavvur edilemez. Bu, yasama ile
yürütmeyi iç içe geçirmek demektir. Cumhurbaşkanı yani tüm Türkiye’nin
temsilcisi olması gereken kişi bir siyasi partinin genel başkanı, grup
toplantısına katılacak, MYK toplantısına katılacak, o partinin yararlarını,
çıkarlarını savunacak, takip edecek. Cumhurbaşkanı AKP Genel Başkanı olacak,
AKP Genel Başkanı da yargıyı belirleyecek, Anayasa Mahkemesini belirleyecek,
HSYK’yı belirleyecek. Değerli arkadaşlarım, sağduyumuzu mu kaybettik Allah
aşkına? Bir siyasi parti genel başkanına Anayasa Mahkemesinin üyelerini
belirleme hakkı verilebilir mi? Cumhurbaşkanına parti genel başkanı olma
yetkisini, imkânını tanıdığınız anda işte siz bunu yapmış oluyorsunuz ve bu,
hiçbir şekilde kabul edilebilir, sürdürebilir bir olay değildir. 
Tarafsızlık
yemini edecek Cumhurbaşkanı, “Ben tarafsızım.” diyecek. Ya, kimi aldatıyoruz?
Ne bu samimiyetsizlik? Anayasa’ya yansımış bir samimiyetsizlik. Parti genel
başkanı tarafsız olarak yemin edecek! Yani aynı kişi Cumhurbaşkanı Köşkü’nde
tarafsız olacak, parti genel merkezinde AKP’li olacak, Başbakanlıkta
Başbakanlık yapacak. 
Değerli
arkadaşlarım, bunlar yanlış. Bakın, bu, parti devletini oluşturmak demek,
siyaseti devletin temeline sokmak demek. Türkiye’de valilerin il başkanı olduğu
bir dönemden başladı 1930’larda, bugün geldiğimiz noktaya geldi bir büyük
süreçle. Bu sürecin en kritik aşamasında 1947’de 12 Temmuz Bildirisi vardır.
İsmet İnönü, hukuken partili Cumhurbaşkanı konumundayken bundan rahatsız olarak
partilerüstü bir Cumhurbaşkanı olmaya gayret göstermiştir, kucaklamaya
çalışmıştır muhalefeti, adil davranmaya çalışmıştır ve daha sonra bu hukuki
durum değişmiş, önce fiilî olarak İnönü’nün çabasıyla, daha sonra da hukuki
olarak değişmiş, bugünlere gelmişiz. Şimdi, biz “tarafsız” diye Anayasa’da
tarif edilen Cumhurbaşkanını parti genel başkanı yapmaya çalışıyoruz. Nereye
gidiyorsunuz arkadaşlar? (CHP sıralarından alkışlar)
Değerli
arkadaşlarım, Cumhurbaşkanı, Meclisi tek başına gerekçesiz fesih yetkisine
sahiptir. Esad sahip değildir, Esad, Meclisi gerekçesiz feshedemez; gerekçe
gösterecek, üstelik gösterdiği gerekçeyi de bir başka defa kullanamayacak. Biz
hiç gerekçe bile göstermeden feshedeceğiz. Kim kimi feshediyor? Yüzde 50 yüzde
100’ü feshediyor arkadaşlar. Yüzde 51’le seçiliyorsun, yüzde 100’ü
feshediyorsun. Türkiye Büyük Millet Meclisi kendini normal bir siyasi irade
sergileyerek feshetmek durumunda değil, illa 360’ı alacak. 
Cumhurbaşkanı,
Anayasa Mahkemesinin 15 üyesinin 12’sini Cumhurbaşkanı şapkasıyla atayacak, 3’ünü
de iktidar partisinin genel başkanı sıfatıyla buradaki oylamalarla
belirleyecek. Sonra da o mahkemede Cumhurbaşkanı bir ihtiyaç ortaya çıkarsa
yargılanacak. Değerli arkadaşlarım, ol mahkemenin hükmüne derler mi adalet?
Anayasa Mahkemesini ne hâle getiriyoruz? 
HSYK’yı
gene aynı şekilde Adalet Bakanı ve müsteşarıyla doğrudan atıyor. Ondan sonra 5
üyeyi gene kendisi atıyor. Geriye kalan azınlığı da Meclis seçiyor. Nasıl
seçiyor? Gene iktidar partisinin yani parti genel başkanı konumuna gelmiş
Cumhurbaşkanının talimatlarıyla seçiyor.
Değerli
arkadaşlarım, yardımcıların milletvekili olması şart değil ama o yardımcılardan
birisi belki Cumhurbaşkanının yerine gelebilir. Anayasa’da bir maddeyle bu
halledilebilirdi, söylenebilirdi. 
Güvenoyu
yok. Cumhurbaşkanı hiç kimseden güvenoyu almadan kabine kuracak. Kabine yüzde
50’yle oluşan bir Cumhurbaşkanının iradesiyle oluşacak ve yüzde 50’yle oluşan
bir irade yüzde 100’le oluşan bir Meclisi feshedebilecek. Meclisin kendisini
feshedebilmesi ancak 360 oyu bulabilmesine bağlı. 
Olağanüstü
hâl kararnamesi çıkarma hakkına sahip başkan. Olağanüstü hâl ilan etme hakkına
sahip. “Olağanüstü hâl var” diye kararname çıkarmaya yetkili. Çıkaracağı
kararnameyle Anayasa’yı değiştirme imkânı var. Değerli arkadaşlarım, Anayasa’yı
değiştirme yetkisini veriyoruz, farkında mısınız Allah aşkına?
YILMAZ
TUNÇ (Bartın) – Nereden çıkartıyorsun ya, nerede yazıyor bu?
DENİZ
BAYKAL (Devamla) – Çok açık, en küçük bir tereddüdünüz olmasın. Anayasa
Mahkemesinin kararı var; daha yeni aldığı karar, bu son olağanüstü hâl
çerçevesinde aldığı karar. Anayasa Mahkemesi diyor ki: “Olağanüstü hâl
kararnamesiyle ilgili Anayasa’ya aykırılık iddialarını ben dinlemem.”
BAŞBAKAN
YARDIMCISI VEYSİ KAYNAK (Kahramanmaraş) – Anayasa’da öyle yazıyor.
DENİZ
BAYKAL (Devamla) – Anayasa Mahkemesinin olağanüstü hâli anayasal denetime tabi
tutmayacağını açıklaması karşısında, olağanüstü hâli kimseye bilgi vermeden,
istişare etmeden, yetki almadan…
BAŞBAKAN
YARDIMCISI VEYSİ KAYNAK (Kahramanmaraş) – Anayasa’nın 148’inci maddesi öyle
yazıyor.
DENİZ
BAYKAL (Devamla) – …tek başına ilan eden kişi olağanüstü hâl için de o
kararnameyi yürürlüğe koyar, onun Anayasa’ya aykırı olması hâlinde de onu
denetleyecek bir merci yoktur.
Değerli
arkadaşlarım, kamu yönetimini kararnameleriyle şekillendirir yani “Yürütmeyi o
işletir.” değil, yürütmeyi tanzim eder yani yürütme yetkilerini de o kullanır;
kapatacağı bakanlıkları kapatır, istediği yeni bakanlıkları kurar, kamu tüzel
kişiliklerini ihdas eder, devleti tepeden tırnağa tek başına götürür. Peki, bu
kadar büyük yetkiler kullanan birisi denetlenebilir mi? Hayır, denetlenemez.
Gensoru yok, güvenoyu yok, Meclis araştırması ve Meclis soruşturması yok… (AK
PARTİ sıralarından “Var, var” sesleri)
SAĞLIK
BAKANI RECEP AKDAĞ (Erzurum) – Siz okumamışsınız.
DENİZ
BAYKAL (Devamla) – Meclis soruşturması… Bunu bir inceleyin. Meclis araştırması
ile Meclis soruşturmasını karıştırmayın değerli arkadaşlar. 
OSMAN
AŞKIN BAK (Rize) – Var efendim.
MUSTAFA
ELİTAŞ (Kayseri) – Sayın Genel Başkanım, Meclis soruşturması var efendim.
LEVENT
GÖK (Ankara) – Olmayacak şekilde var. 
DENİZ
BAYKAL (Devamla) – Evet, 360 üyeyle, 400 üyeyle… Şimdi ona geleceğim.
Şimdi,
bakın, buradaki olay şu değerli arkadaşlarım: Denetleme mantığı, Cumhurbaşkanı
dâhil, bakanlar dâhil, Cumhurbaşkanı yardımcıları dâhil icraya yönelik
denetleme anlayışı “Ortada bir suç varsa verirsiniz mahkemeye.” anlayışıdır.
Bakın, o var sadece, onu söylüyorum, Meclis soruşturması ve denetleme daha
geniş bir olay, illa bir cezai suç gerektiren bir ihlalin olması şart değil.
Bir denetleme imkânı yok. “Suç varsa ver mahkemeye." diyor. Nasıl
vereceğiz? Suçun olduğunu iddia edenlerin yapması gereken şey önce 300 üyeyi
bulup teklif etmek, daha sonra 360 üyeyi bulup Komisyona sevk kararı çıkarmak,
ondan sonra da 400 oyu bulup Yüce Divana sevk etmek. Ya, bu suç teşkil eden bir
olayın dışında bir yanlış yok mu? Bu yanlışı Meclisin söyleme hakkı yok mu? Bir
denetleme imkânı getirmenin ülke için bir yararı yok mu? Böyle bir mekanizma
var mı? Bunların hiçbirisi yok. 
Değerli
arkadaşlarım, bir suç varsa bulursun 400 milletvekilini, mahkemeye verirsin
mantığı. Peki, mahkemeye veririz, bizi kim yargılar? Benim tayin ettiğim
Anayasa Mahkemesi üyeleri; 12’sini doğrudan, 3’ünü de dolaylı oraya
getireceğim. Şimdi, ayrıntılara girmek istemiyorum, bunları hep biliyoruz.
Şimdi,
değerli arkadaşlarım, bakın, bütün bunlar bu düzenlemenin hangi anlayışla
yapıldığını bize gösteriyor. Sayın Başbakan bu konularda gerekçelerini ifade
ediyor zaman zaman, diyor ki: “Biz bunu istikrarı sağlamak için yapıyoruz.”
Allah aşkına, Türkiye’de istikrar sağlamaya ihtiyaç mı var? On dört yıldır, on
beş yıldır iş başındasınız, tek başınıza hükûmetsiniz, istediğinizi
yapıyorsunuz. Yani, “İstikrar ihtiyacı nereden geliyor?” denildiği zaman diyorlar
ki ya da Sayın Başbakan düşünüyor ki: “Efendim, bugün değil, gelecekte
istikrarsızlık ihtimali var. Biz bir süre sonra istikrarsızlık olabilir diye
bugünden telaşla, alelacele, milleti bilgilendirmeden, olağanüstü hâl altında,
Meclisin etrafını polislerle kuşatarak; gazlar, coplar kullanarak bir an önce
bunu geçirmeye çalışıyoruz.” Niye? Gelecekteki bir tehdidi, tehlikeyi bertaraf
etmek için. Değerli arkadaşlarım, bu düzenleme hiçbir şekilde gelecekteki bir
tehdidi bertaraf etmeye yönelik bir düzenleme değildir. İstikrar diye bir
problem var da istikrar nereden kaynaklanıyor? Ortalık çok karışık, Türkiye
böyle bir dönemi hiç yaşamadı, kan gövdeyi götürüyor. “Ne var bunun altında? Ne
var bunun altında? Niye böyle bir manzarayla karşı karşıyayız?” diye düşündüğümüz
zaman gördüğümüz şudur: Bunun altında bir anayasal kriz yok değerli arkadaşlar,
bir anayasal yetersizlikten dolayı…
(Mikrofon otomatik cihaz tarafından kapatıldı) 
BAŞKAN
– Sayın Baykal, süreniz doldu, lakin bir üç dakika daha süre uzatımı yapacağım.
(CHP sıralarından “Beş dakika… Beş dakika…” sesleri) Yetmediği zaman iki dakika
daha vereceğim toparlayasınız diye. 
DENİZ
BAYKAL (Devamla) – Kaç dakika oldu? Yirmi mi? 
BAŞKAN
– Otuz dakika doldu, şimdi ilave süreyi veriyorum size, lütfen tamamlayın. 
Buyurun.

MUHARREM
İNCE (Yalova) – Niye taksitle veriyorsun? Beş dakika versene.
DENİZ
BAYKAL (Devamla) – Yani, istikrar gerekçe olarak söyleniyor, bunun hiçbir
inandırıcı tarafı yoktur. Türkiye’nin şu andaki problemi bambaşkadır ve bu,
Anayasa’dan kaynaklanmamıştır, bu, doğrudan iktidarın uzun süredir
uygulamalarından kaynaklanmıştır. İktidar geride bıraktığımız on beş yıl içinde
giderek ülkeyi daha da karmaşık, daha da yüksek krizler ortamına doğru
sürükledi. Bunun altında yatan hiçbir şekilde anayasal bir gerekçe yoktur, bu,
sadece iktidarın yanlış politikalarındandır. Yanlış bir Suriye politikası
izlediniz, onun sonuçlarıyla bugün Türkiye hesaplaşıyor; yanlış bir terör
politikası izlediniz, izlediğiniz terör politikasıyla Türkiye hesaplaşıyor;
FETÖ konusunda tamamen yanlış, siyaseten yanlış, hukuken yanlış, büyük hatalar
yaptınız, şimdi o hataların sonucunda Türkiye allak bullak; yolsuzluklarla
mücadeleyi bir kenara bıraktınız, görmezlikten geldiniz, onun sorunları Türkiye’yi
sarsmaya devam ediyor. 
Değerli
arkadaşlarım, Türkiye’nin sorunu Anayasa sorunu değil. Ülkeyi yönetenlerin hata
yapmasına imkân vermeyecek bir anayasa düzenleme yetkisi hiçbir anayasada
bulunamamıştır, hiçbir anayasada siyasetçi hatasını bertaraf edecek önlem
yoktur. Olay, sorumlu insan olma, iyi siyasetçi olma, devlet adamı olma, bugünü
değil yarını düşünme, günlük çıkar için, siyasi çıkar için ülkeyi sıkıntıya
sokmama olayıdır. (CHP sıralarından alkışlar) 
Değerli
arkadaşlarım, bu teklif önümüzde. Ben inanıyorum ki eğer bu teklif geçerse
Türkiye çok büyük sıkıntılarla karşı karşıya kalacak. Yani, biz Büyük Millet
Meclisinin özünü, temelini -Büyük Millet Meclisinin değil sadece- onun
arkasındaki milletin haklarını maalesef bir tek kişiye emanet etme
konumundayız. Böyle bir tablo içinde bizim dikkat etmemiz gereken konu,
sorumluluğumuzun ne kadar yüksek olduğudur. Ben inanıyorum ki bu büyük yanlışı
önleyebilecek organ Türkiye Büyük Millet Meclisidir. Şimdi hepimiz büyük bir
sorumlulukla karşı karşıyayız. Türkiye Büyük Millet Meclisi, tarihine, Anayasa’daki
konumuna ve sorumluluk duygusuna yakışan bir şekilde bu proje karşısında “Bu
yanlıştır.” diyebilmelidir, buna ihtiyaç var. Bu söylenebilir, söylenmelidir.
Bunun söylenmesi Türkiye için de inanıyorum ki AKP için de herkes için de yararlıdır.
Bu proje muhalefete karşı değil, AKP iktidarına karşıdır. (CHP sıralarından
alkışlar) Bu proje Türkiye’de Başbakanlığı ortadan kaldırıyor. Ya, niye
kaldırıyorsunuz? “E, iktidar çatışması var.” Dünyanın hiçbir yerinde yok yani
burada mı var? Ne olacak iktidar çatışması olsa? “Ya, ben kimseyi ikna etme
mecburiyetinde kalmamalıyım, aklımdan geçen projeyi derhâl hayata
sokabilmeliyim. Benim elimi serbest bırakın.” E, peki, hadi Başbakanlığı
verdik, AKP genel başkanlığını niye alıyorsun? “AKP genel başkanlığını da bana
verin.” AKP genel başkanlığını vermiyoruz, sana yasamayı veriyoruz, yasamanın
yarısını emanet ediyoruz. Milletvekillerini sen yazacaksın, senin imzanla
milletvekili listesi Yüksek Seçim Kuruluna teslim edilecek ve sen o listeyle
çoğunluğu oluşan Türkiye Büyük Millet Meclisi karşısında dengeli bir yönetim
yapacaksın, olacak şey mi! Bu, milletin elindeki, o yüzde 100’ün elindeki
iktidarın bir kısmını Meclisin içinden ve bir kısmını da doğrudan anayasal
düzenlemelerle alıp götürmektir. Yanlıştır, buna izin vermeyelim, bunu
verirseniz ben inanıyorum ki Türkiye büyük sıkıntıların içine girer,
vermezseniz de Türkiye’nin önünde büyük bir ufuk açılır. Bu tasarı bu Mecliste
reddedilirse Türkiye’nin önünde büyük bir ufuk açılacağına ben içtenlikle inanıyorum.
(CHP sıralarından alkışlar) 
ABDULLAH
NEJAT KOÇER (Gaziantep) – Allah Allah!
DENİZ
BAYKAL (Devamla) – Evet, yani, Türkiye çok rahatlayacaktır, siz
rahatlayacaksınız, yani siz kimliğinizi kazanacaksınız.
(Mikrofon
otomatik cihaz tarafından kapatıldı) 
DENİZ
BAYKAL (Devamla) – Değerli arkadaşlarım, bütün yetkiler sarayda. Biz Dolmabahçe
Sarayı’ndan egemenliği Ankara’ya, Meclise getirdik, şimdi siz Ankara’da
Meclisteki egemenliği götürüp Beştepe’deki saraya emanet ediyorsunuz. (CHP
sıralarından alkışlar) 
BAŞKAN
– Teşekkür ediyorum Sayın Baykal, süreniz doldu. 
DENİZ
BAYKAL (Devamla) – O egemenliği siz saraya emanet edebilirsiniz ama şunu
herkesin bilmesini isterim ki biz kapı kulları değiliz, orada bir saray
olabilir ama bu Meclis kapı kullarının Meclisi olamaz, olmamalıdır.
(CHP
sıralarından “İki dakika daha süre verecektiniz.” sesleri, gürültüler) 
BAŞKAN
– Bir saniye arkadaşlar, farkında değilsiniz. İnsicamını bozmamak için, iki
dakikayı da verdim de farkında değilsiniz. 
Sayın
Baykal, tamamlayın lütfen.
İki
dakikanız daha da geçmişti, beş dakika ek süre verdim size. (CHP sıralarından
gürültüler) 
BAŞKAN
– Grup başkan vekilleriniz biliyor arkadaşlar, lütfen, bilmeden konuşmayın.
DENİZ
BAYKAL (Devamla) – Yani böyle önemli bir konu konuşulurken Sayın Başkanın ya da
yönetimin bu hassasiyeti beni çok duygulandırıyor. (CHP sıralarından alkışlar)
Yani, 1 Mart tezkeresini konuşurken, selam olsun, kulakları çınlasın, o zamanki
Meclis Başkanımız -gene yirmi dakikaydı, aynı İç Tüzük- dedi ki: “Bir yirmi
dakika daha.” Ben bitiremedim kırk dakikada. Dedi ki: “Türkiye’nin, devletin
çok temelli sorunlarını konuşuyoruz, bir yirmi dakika da ben size veriyorum,
bir yirmi dakika daha konuşun." dedi. (CHP sıralarından alkışlar) Ve Sayın
Bülent Arınç’ın katkısıyla, desteğiyle bir saat konuştuk. Şimdi Türkiye’de
devletin temellerini sarsacak olan, kişi hegemonyasını millet egemenliğinin
yerine geçirecek olan, Meclis üstünlüğünü milletvekillerinin eliyle bertaraf
edecek olan bir teklifi görüşüyoruz, büyük bir bonkörlükle Sayın Başkan bize
iki dakika daha verdiğini söylüyor. 
(Mikrofon
otomatik cihaz tarafından kapatıldı)
DENİZ
BAYKAL (Devamla) – Değerli arkadaşlarım, bu Meclisin çatısını bombalayan
generaller ve pilotlar akıllarını birisine emanet etmişlerdi, kiralık akıl sahibiydiler.
Siz aklınızı kimseye emanet etmeyin. (AK PARTİ sıralarından “Millete, millete.”
sesi) Siz aklınıza sahip çıkın. Siz aklınızı kimseye kiralamayın.
BAŞKAN
– Teşekkür ederiz Sayın Baykal.
DENİZ
BAYKAL (Devamla) – Değerli arkadaşlarım, alacağınız kararın milletimize hayırlı
olmasını diliyorum. Öyle anlaşılıyor ki bu konuyu her platformda konuşmak
durumunda kalacağız. Ben…
İMRAN
KILIÇ (Kahramanmaraş) – Milletin dediği olur. 
DENİZ
BAYKAL (Devamla) – Evet, milletin dediği olur. Bunu millete anlatmaya çalışacağız,
hep beraber anlatmaya çalışacağız. 
Kapatmayın,
televizyonu kapatmayın, süreleri kısıtlamayın, alelaceleye getirmeyin, TOMA’ları
oraya sürmeyin. Bırakın herkes konuşsun. Daha şimdiden anlayış belli oluyor. 
BAŞKAN
– Teşekkürler Sayın Baykal.
DENİZ
BAYKAL (Devamla) – Evet, çok teşekkür ederim Sayın Başkan. (CHP sıralarından
ayakta alkışlar) 
BAŞKAN
– Çok teşekkür ediyorum, çok sağ olun. 
Gruplar
adına ikinci söz Halkların Demokratik Partisi Grubu adına Adana Milletvekili
Meral Danış Beştaş’a aittir.
Buyurun
Sayın Danış Beştaş. (HDP sıralarından alkışlar) 
Sizin
de süreniz yirmi dakikadır. İlave beş dakikanızı vereceğim sonra. 
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri
ve değerli halkımız diyeceğim ama canlı yayın yapılmadığı için artık
periskoptan izleyebilenlere sesleniyorum, hepinizi saygıyla selamlıyorum. 
Doğrusu,
bu kadar önemli, bu kadar tarihî bir görüşme yapılırken Mecliste canlı yayın
olmaması bizim açımızdan da çok ciddi bir problemdir. Sadece bizim için değil,
bütün toplum için, 80 milyon yurttaştan kaçırılan, bugüne kadar hiçbir bilgi
sahibi olamayan, tartışamayan, müdahil olamayan ve kendi geleceğini tümüyle
altüst edecek, karanlığa doğru sürükleyecek bir değişiklik tartışması bilinçli
bir şekilde izletilmiyor.
AHMET
YILDIRIM (Muş) – Sayın Başkan, salondaki uğultuya bakın… 
MERAL
DANIŞ BEŞTAŞ (Devamla) - Sayın Başkan, gerçekten gürültü çok fazla…
BAŞKAN
– Evet, haklısınız Sayın Danış Beştaş.
Sayın
milletvekilleri, lütfen, sükûnete davet ediyorum.
Buyurun
Sayın Danış Beştaş.
MERAL
DANIŞ BEŞTAŞ (Devamla) – Evet, böyle bir ortamda Anayasa değişikliği
diyemeyeceğimiz bir teklif önümüzde.
Peki,
nasıl bir ortamda yapıyoruz bu Anayasa değişikliğini? Değerli arkadaşlar,
gerçekten bunu çok güçlü tartışmamız lazım. Biz Anayasa Komisyonundayken neler
oldu biliyor musunuz? Rus Büyükelçisi Andrey Karlov bir suikastla katledildi,
Beşiktaş saldırısı oldu, Kayseri saldırısı oldu, onlarca can toprağa düştü ama
Anayasa Komisyonu sabahlara kadar çalışmayı bırakmadı çünkü sanki birilerine
göre Türkiye’nin en önemli işi bu başkanlık sistemini, dikta rejimini
geçirmekti. Maalesef ara verilmedi. Sonra da o arada, daha cenazeler
defnedilmemişken, tüp geçit açılışları yapıldı. Gündem nasıl? Bir iktidarın ve
sarayın gündemi var, bir de halkın gündemi var. Ama Anayasa iktidarlar için
yapılmaz. Anayasalar dünyanın her tarafında toplum için, halk için, kamu için
yapılır. Çünkü adı üstünde Anayasa bir toplumsal sözleşmedir. Sözleşmenin
tarafları yoksa o sözleşme yapma özelliği baştan beri sakatlanmıştır. 
Peki,
nasıl bir ortam? Bunu anlatırsam değil yirmi beş dakika, saatler yetmeyecek ama
sadece birkaç rakam: OHAL’de sadece 177 medya kuruluşu kapatıldı, 10 bine yakın
gazeteci ve medya çalışanı işsiz kaldı, 144 gazeteci hâlâ cezaevinde. OHAL’de
164 kadın, erkekler tarafından katledildi. 23 Temmuzdan bu yana 13 tane kanun
hükmünde kararnameyle 95.744 kişi kamu görevinden ihraç edildi ve her gün bu
rakam artarak devam etmektedir. 76 belediye eş başkanı şu anda tutuklu değerli
milletvekilleri ve 33’ü kadın eş başkan bunların. 56 belediyeye kayyum atandı.
Şu anda bu 56 belediyede belediyecilik yapılmıyor, her biri bir karakola
dönüştürülmüş durumda. Lütfen, yolunuz düşerse gidin, o belediyelerin etrafının
nasıl kuşatıldığını bir görün, bir izleyin derim. 
İşkence,
günlük olağan hayatın rutinine dönüştü. Gazetecilere, milletvekillerine,
akademisyenlere, cezaevinde bulunan herkes işkence şikâyetiyle başvurularda
bulunmakta fakat sorduğumuz hiçbir soruya yanıt alamıyoruz. Ve bunun dahası da
var tabii ki, sadece 12 Aralıktan bu yana, partimizin 1.086 üye, yönetici ve eş
başkanları gözaltına alındı ve çoğunun gözaltı otuz güne tamamlattırılarak bu,
bir işkenceye dönüştürülüyor. 
Yine,
22 Temmuz 2015’ten bu yana sadece partimize mensup üye yöneticilere dair 8.841
kişi gözaltına alındı, 2.793 kişi tutuklandı. Bu rakamlar eminim dudak
uçuklatacak şekilde ama herkes çok olağanmış gibi izliyor. Bir OHAL sisteminde
ama kesinlikle OHAL olmayan bir darbe pratiğiyle bu ülke yönetilmeye devam
ediyor. Peki, biz ne yapıyoruz? Burada, birilerinin dayattığı gizli anlaşmayla,
baştan beri söylediğimiz gizli anlaşmayla oluşturdukları ittifak sonucunda
önümüze bir Anayasa değişiklik teklifi getirdiler. Bu gizli anlaşmanın
taraflarından biri, sonradan o da çıktı… Meclisin 2 büyük partisinin olmadığı
bir hazırlık süreci yaşandı ve bugüne kadar da o gizli anlaşmada ne alındı, ne
verildi, neler vadedildi hiç kimse bilmiyor. “Kim Cumhurbaşkanı yardımcısı
olacak, kim bakan olacak?”, “Partiler fesih mi edilecek?” bunların yanıtı yok
ama gizli anlaşma daha komisyon aşamasında önergelerle hallaç pamuğuna döndü
çünkü orada yazılanlardan ne milletvekillerinin ne Başbakanın ne bakanların
bilgisi yoktu. Teklif Meclise sunulunca Başbakan Anayasa taslağından,
teklifinden bihaber açıklamalar yapıyordu, onu burada da açıkladık ve maalesef
öyle.
Sayın
Bahçeli daha haziranda, 8 Haziran 2016’da başkanlık sistemine ilişkin öyle
konuşmalar yaptı ki -sadece bir cümle- “Mesele Erdoğan’ın kişisel gayesinin
tatmin olmasıdır. Erdoğan Başbakanken de, Cumhurbaşkanıyken de çift başlılıktan
şikâyetçidir.” dedi. “Bu milletin yegâne derdi koltuk imal etmek midir?” dedi.
“Peki, Erdoğan başkan olduktan sonra krallık ilan etmeyeceğini kim garanti
edebilir?” dedi. “Oğlunu 2’nci Erdoğan olarak tahta geçirmeyeceğine kim garanti
verecektir?” dedi. 
Yine,
bu gizli anlaşmanın en önemli taraflarından biri Milliyetçi Hareket Partisinin
temsilcisi Sayın Mehmet Parsak çok sayıda açıklamada bulundu ve bir tanesi şu
-örnek olarak söylüyorum- diyor ki: “Sistemin adı seçilmiş krallıktır.” Bunu
daha önce de söylemişti ve özellikle “O gün Komisyonda sundukları fikirleri
sonradan yapılan seçimlerde ağızlarına bile alamadılar. Bu ihanet dolu
teklifleri o gün nasıl bertaraf ettiysek bugün de aynı şekilde bertaraf
edeceğiz.” dedi. Peki, bu ihanet teklifinde ne değişti? Hiçbir şey. Peki, bu
ihanete ortaklık yapmanın gerekçeleri nedir? Bunu bütün Türkiye yurttaşları
adına Meclisten soruyoruz, böyle bir borcunuz var, bunu halka açıklayın, bu
ittifakın arka planında ne var?
Değerli
milletvekilleri, 82 Anayasası’nın değiştirilmesi gerektiği konusunda gerçekten
güçlü bir konsensüs vardı 2011’de ve çok önemli bir deneyim yaşadık ama
maalesef iktidar partisi bunu elinin tersiyle itti o zaman ve Komisyon
çalışmalarına katılmayarak onun da devam etmesine engel oldu. Belki cumhuriyet
tarihinin en önemli deneyimlerinden bir tanesiydi ama maalesef o da geçti. 
O
dönemde Sayın Meclis Başkanı Cemil Çiçek’in bu konuda gerçekten çok büyük
çabaları olmuştu ve kendisi “Yeni bir Anayasa yapmadığımız takdirde sorumluluk
tümüyle siyasete, 4 partiye ve Meclis olarak bize aittir.” diyordu ve her gün
yeni bir anayasal sorunla karşı karşıya olduğumuzu da ısrarla her seferinde
ifade ediyordu. 
O
dönem, Sayın Bekir Bozdağ’ın bir konuşmasını buldum, Başbakan Yardımcısı olarak
şöyle söylemişti: “Yepyeni bir anayasa yapılmasını istiyoruz. Demokrasimiz tam
bir demokrasi değil. Yeni anayasa tam demokrasiyi temin eder. Mevcut Anayasa’mız
önce hakları veriyor, sonra nasıl alınacağını yazıyor. Hepimiz hukukun üstünlüğünü
istiyor muyuz? O zaman hukukun üstünlüğünün güçlendirilmesi lazım. Herkes
darbeden ve darbe ruhundan şikâyetçi. Anayasa değişikliğiyle 82 Anayasası’nı
bir kenara atacağız. Biz yepyeni bir anayasa istiyoruz.” Ama o günden bugüne
görüyoruz ki bu düşüncelerden esame kalmamış.
Yine,
şu anki Cumhurbaşkanı aynen şunu söylüyordu 2011 yılında, 15 Haziranda: “Bize
oy verenlerin de vermeyenlerin de yaşam tarzları ve inançları onurumuz,
namusumuz ve şerefimizdir. Bundan hiç kimsenin kuşkusu, şüphesi, tereddüdü olmasın,
özgürlükler çok daha genişleyecek, herkes fikrini çok daha rahat ifade
edecektir. Bölgesel ve küresel meselelerde çok daha açık olacağız. Bölgemizde ‘hak,
hukuk, barış, adalet, özgürlük ve demokrasi’ diyeceğiz.” 
Evet,
o dönem bunlar söyleniyordu, bugün tek adam kültüne doğru hızlı adımlarla bir
ilerleme var. Tabii, bu konuşmalar olsaydı Türkiye’nin önü şu anda çoktan
açılmış olacaktı fakat bir karanlığa doğru hep birlikte, maalesef, özellikle
sürükleniyoruz, sürüklenmek isteniyoruz. 
Bir
toplumsal mutabakat metni olan Anayasa’yı, gerçekten, bizim gibi, hele hele
yarılmanın, bölünmenin, keskin ayrışmanın, kutuplaşmanın merkezinde olan bir
ülkede yapmanın çok meşakkatli olduğu kesindir. Ama OHAL dönemlerinde, darbe
dönemlerinde hele, ki şu anda 15 Temmuz darbe girişiminden sonra darbecilerin
kimliği değişmiştir, sadece direksiyona iktidar partisi geçmiştir. Şu anda
zaten bir darbe yaşıyoruz. Demin verdiğim rakamlar binde biri değildir. Darbe
olsaydı yine bunlar olacaktı ve daha da bu darbe devam ettirilmektedir. Şimdi
Meclise darbe yapılıyor. Peki, gerçekten bu, şu anda zaten güçlü bir şekilde
zedelenmiş olan toplumsal barış utkusunu kökten dinamitlemek olmayacak mı? 
Anayasalar
yapıldıkları dönemin koşullarını olduğu gibi yansıtır, bu sadece Türkiye’ye
özgü bir durum değildir. Nitelik bakımından, çoğunluğun azınlığa tahakkümünü
artıracak yöntem ve içerikte hazırlanacak metinler toplumsal bağları koparma
noktasına getirmek gibi çok önemli bir riski de beraberinde getirmektedir. Oysa
demokratik bir ülkede, demokratik bir toplumda ve düzende temel hak ve
özgürlükler anayasa yapım dönemlerinde en geniş kullanım alanına sahip
olmalıdır çünkü daha fazla güvence altına alınmalıdır. O durumda ancak
demokratik bir anayasa yapıldığından, özgür bir tartışma ortamının yapılmasının
paralelliğiyle ölçülebilir. Peki, bugün ne yapılıyor? Tam tersi. 
Değerli
milletvekilleri, değerli halkımız; hatırlarsınız, 2011’de demokrasi güçleri,
demokratik kamuoyu ve hepimiz diyorduk ki: “Yol temizliği yapılması lazım.”
Evet, anayasa yaparken yollara çıkan engelleri kaldıralım ki güçlü bir anayasa
tartışması yapalım. Bu toplumsal sözleşmeye herkes katılabilsin, görüşünü
söyleyebilsin. Şimdi ne oluyor? Tek adam rejimine doğru giderken, doğru, bir
yol temizleniyor. Ama nasıl bir yol? Tersten, iktidar partisi farklı bir yol
temizliyor, bütün yasaklamaları getirerek o yürüyüşü kendisi için açıyor,
tartışmayı engellemek için yol temizliği yapıyor aslında, tam tersten bir
uygulama yapıyor. 
AKP’li
olmayan ve anayasa değişikliğini desteklemeyenlere hiçbir özgürlük alanı
bırakılmamıştır. KHK ve OHAL rejimiyle, darbe pratiğiyle yol temizliğini büyük
bir keyfiyetle ve büyük bir hukuksuzlukla yapmaktadır. Basın-yayın özgürlüğü
yok; akademik özgürlük yok; düşünce, ifade özgürlüğü yok; demokratik siyaset
yapma özgürlüğü yok; toplantı ve gösteri yapma hakkı sadece iktidar partisini
desteklemek için var. AKP’li olmayan herkes bir gün sabah kalktığında terörist
olabiliyor çünkü ona biat etmeyen herkes terörist oluyor. Yakında referandumda,
eğer geçerse -ki temennim ve umudum geçmeyeceği yönündedir- “Anayasa
değişikliğini konuşmak yasaktır.” diye bir kanun hükmünde kararname çıksa
herhâlde kimse şaşırmayacak, o kadar çok keyfî uygulamalar var ki. 
Şimdi,
peki, biz ne yapacağız? Tek adam kültüne dayalı birtakım ilkelerin kendi
varlığımızı hiçe saymak pahasına vücut bulmasına imkân verecek olan bu
düzenlemeye bir Anayasa, bir toplum sözleşmesi diyebilir miyiz? Bu metinde halk
yok; bu metinde 80 milyon yurttaş yok; bu metinde toplumun yarısı kadınlar yok;
bu metinde çocuklar yok; gençler yok; Kürt halkı yok; Ermeniler yok; Çerkezler
yok; Süryaniler yok; Aleviler yok; farklı inançlar, diller, kimlikler,
eğilimler yok; bu metinde farklılıklar yok; bu toplumu ilmek ilmek örenler bu
metinde asla yerini bulamamış. Anayasa, mevcut 82 Anayasası tarif edilirken
şunu çok duymuşsunuzdur: “Erkek, Türk, Sünni bir Anayasa.” Evet, bu
değişiklikle bu daha da pekiştiriliyor; erkek, Türk, Sünni Anayasa’nın üstüne
bir de erkek bir sultan ekleniyor. Yine kadın yok, yine farklı diller yok, yine
farklı kimlikler yok, yine farklı inançlar yok, bu toplumu kucaklamayan bir
yöne doğru hızla yuvarlanıyor. 
Peki,
burada özellikle “Bu bir Türk Anayasası’dır.” diyenlere karşı ben iktidar
partisi içine ve halkımıza seslenerek söylüyorum: Gerçekten bu ülkede siyaset
yapan iktidar partisi milletvekilleri kendi dillerini, kimliklerini,
inançlarını, kültürlerini reddeden böyle bir değişikliğe “Evet.” diyebilirler
mi? Hiç sanmıyorum. Kendi varlığımızı reddeden bir metne imza atmamız insanın
doğasına aykırıdır. 
Bu
metinde sadece halklar değil, hükûmet de yok. Başbakan yok, bir tek kimse yok
hükûmetten. Bakanlar yok, milletvekilleri olarak bizler de yokuz çünkü işleyen
bir Parlamento öngörülmemiş bu metinde. Başbakan ve bakanların tüm yetkileri
bir kişiye devrediliyor, Parlamentonun norm koyma ve denetim görevi elinden
alınıyor. Yüzyıllardır inşa edilmeye çalışılan anayasal zemin tümüyle yok
ediliyor bu teklifle ve adına “Anayasa değişikliği” dedikleri bir emirname, bir
ferman onaylatılmaya çalışılıyor. 
Peki,
değerli milletvekilleri, mevcut cunta anayasasını bile askıya alan, bizatihi,
anayasa denilen ortak yaşam hukukunu ortadan kaldıran, hukuku, bir kişinin
keyfî tahayyüllerinin insafına teslim eden bu değişikliği en güzel -bunu bulduk
arkadaşlarla birlikte- anlatacak ifadelerden biri şu olsa gerek: Varlığım
Cumhurbaşkanına armağan olsun anayasası. Peki, nasıl olacak? O öngörülen
değişikliklerle, aynı zamanda partinin genel başkanı olabilecek bir
Cumhurbaşkanı bütün milletvekillerini belirleyebilecek. 
Üç
önemli kuvvetten biri olan yasama kuvveti, bu durumda üyelerinin çoğunluğu
-genel başkanları da aynı zamanda aynı kişi olacak- şunu mu diyecekler:
Varlığımız Cumhurbaşkanına armağan olsun. Yasamanın varlığı yani,
Cumhurbaşkanının varlığına armağan olsun.
Yargının
önemli bir bölümünü tayin eden… Yargı da herhâlde şey diyecek: Yargının varlığı
da Cumhurbaşkanının varlığına armağan olsun. 
Yürütmenin
varlığı, zaten daha doğmadan, doğuştan Cumhurbaşkanına armağan ediliyor. Çünkü
yürütme yok bunun içinde, her şey Cumhurbaşkanına armağan ediliyor. 
Peki,
bizler, burada bulunan milletvekilleri, 26’ncı Dönem milletvekillerinin, yani
bu dönem yasama organını oluşturan değerli üyelerin kaçı “Varlığımız
Cumhurbaşkanının varlığına armağan olsun.” diyebilecek? Veya kaçımız,
halkımızın seçtiği yasama üyeleri olarak bu irademizi kimseye teslim etmemek
noktasında ilkeli bir rol oynayacak? Evet, konunun kilitlendiği nokta
burasıdır, halkın bize teslim ettiği yasama iradesini kendi ellerimizle
Cumhurbaşkanına emanet edecek miyiz, teslim edecek miyiz? Bizler Halkların
Demokratik Partisi üyeleri olarak varlığımızı sadece halklarımızın özgürlüğüne
ve çocuklarımızın özgür geleceğine armağan edeceğiz; demokrasinin güçlenmesine
ve hukukun üstünlüğünün yaşanılabilir kılınmasına ancak armağan edebiliriz.
Değerli
milletvekilleri, bu darbe ve OHAL koşullarını anlattım. Çok genişletmeden şunu
da söylemek isterim: Gerçekten, bu metni tartıştığımız günlerde, 21’inci
yüzyılda, yerinden yönetimlerin esas alındığı, çoğulcu ve özerk yapıların,
yönetimlerin inşa edildiği siyasal gelişmeler çağında Türkiye’yi gelişmiş
dünyadan uzaklaştırmayı hedefleyen ve yüzyıllar öncesinin rejimleri olan
diktatörlükler çağına sürükleme hevesinin bir metnidir aynı zamanda. Bu metin,
padişahın tebaası olmaktan kurtularak özgür iradeli yurttaşlar olmak yönünde
ilerleyen bir toplumu bu sefer saray’ın tebaası olmak yönünde geriletme
metnidir. Bu nedenle, biz, tabii ki “Hayır.” diyeceğiz.
Diğer
bir mesele, bu Türk tipi başkanlık meselesi olarak sunulmaktadır. Kısaca şöyle
açıklamak isterim: Türk kavramı -Türk halkına söylüyorum bunu- gerçekten
dayatılan bir dikta rejiminin adı olabilir mi? Türk tipi başkanlık sistemi. Bu
çok büyük bir haksızlık bizce. Bütün halklara -hangi halk denilirse denilsin-
Türkiye halkına da Türk halkına da büyük bir haksızlıktır. Bununla şu denmek
isteniyor: “Türk halkı diktatör sevicidir, Türk halkı demokrasiyi bilmez ve
demokrasiyi hak etmez; Türk halkı, demokrasinin tarihsel gelişiminde çöpe
atılan bu tek adam rejimine layıktır; Türk halkı aslında özgür yurttaş olmaya
değil, biat eden bir tebaa olmaya layıktır.” İşte bu nedenle, sizler, gerçekten
Türk tipi olarak nitelendirilmesine katılıyor musunuz?
Değerli
arkadaşlar, bunun bir padişahlık rejimi olduğunu...
(Mikrofon
otomatik cihaz tarafından kapatıldı) 
BAŞKAN
– Ek sürenizi veriyorum. Lütfen tamamlayın.
MERAL
DANIŞ BEŞTAŞ (Devamla) – Değerli milletvekilleri, her şeyin yasak olduğunu
söyledik. Peki, AKP’li olmayanlar için neler serbest? Hiçbir şey.
Arkadaşlarımız söyledi, bu Parlamento, şu anda, dünya tarihine geçecek bir
görüşme yapıyor; kendi üyelerini cezaevinde tutan, kelepçeleten, onların bu
görüşmelere katılmasını önleyen ve talepleri görmezden gelen bir yöntemle bu
görüşmeleri yapmaya zorluyor. Şurada resimlerini gördüğünüz, Leyla Birlik
hariç, eş genel başkanlarımız iktidar partisinin aynı zamanda siyasi
rakipleridir bizler gibi. Siyasi rakiplerini, hani kavgada derler ya, kendi
gücüyle cezaevine kapatıp sonra değişiklik yapmak -bir erkek dili olmasına
rağmen söyleyeyim- hiç mertçe değil, hiç etik değil, bu tümüyle arkadan
vurmaktır. Gelin, meydanlarda her şeyi açın, biz de tartışalım, siz de
tartışın, bakalım halk ne diyecek. Eğer gerçekten demokrasiye inanıyorsanız, bu
korkunuzla başa çıkmanız lazım, korkunun ecele faydası yoktur.
Milletvekillerini tutuklayarak Anayasa değiştirmek sadece ve sadece büyük bir
kaygının, korkunun ve esaretin ifadesi olabilir. 
Gerçekten,
bu anlamda, cumhuriyet tarihi boyunca varlıkları yadsınan ve dışlanan başta
Kürtler ve Aleviler olmak üzere, eşit ve özgür yurttaşlık en temel problem
alanlarımızdan biridir. Biz bu sorunu çözmek zorundayız. Gelinen aşamada, 28
Şubat 2015 tarihinde Dolmabahçe’de Türkiye ve dünya kamuoyuyla paylaşılan
mutabakat metninde de belirtilen demokratik siyaset tanımı ve içeriği;
demokratik çözümün ulusal ve yerel boyutlarının tanımlanması; özgür
vatandaşlığın yasal ve demokratik güvenceleri; demokratik siyasetin devlet ve
toplumla ilişkisi ve bunun kurumsallaşması; kadın, kültür ve ekolojik
sorunların yasal çözümleri -bu liste oldukça çok- bu hamle ve dönüşümleri
içselleştirmek sadece yeni bir anayasayla mümkündür. 
Bu
metin, Türkiye’deki farklı dilleri, kimlikleri, inançları, kadınları,
emekçileri görmüyor. Bu metin, Kürt halkı için ölüm demektir. Bu metin,
Aleviler için ölüm fermanıdır. Bu metin, işkencedir, işkencenin devamı
demektir. Bu metin, farklı inanç gruplarına yönelik ölüm anlamına gelmektedir.
Bu metin, gazetecilerin cezaevinde kalması ve yenilerinin eklenmesidir. Bu
metin, akademik özgürlüğün tümüyle kaldırılması anlamına geliyor. Bu metin, AKP’nin
şu anda, hâlihazırda yürüttüğü, içeride de dışarıda da Kürt düşmanlığını
derinleştirmesi demektir. Bizim, Orta Doğu’da saplandığı bataklığın daha da
derinleşmesi, içeride de var olan kaosun, toplumsal gerilimin…
(Mikrofon
otomatik cihaz tarafından kapatıldı) 
BAŞKAN
– Lütfen son iki dakikada toparlayın. 
MERAL
DANIŞ BEŞTAŞ (Devamla) – Son iki dakika olur mu Sayın Başkan? Daha var, biraz
daha. 
BAŞKAN
– Yok, yok…
MERAL
DANIŞ BEŞTAŞ (Devamla) – Tek kadın olarak konuşuyorum, bari bir pozitif
ayrımcılık yapın yani. 
BAŞKAN
– Üç artı iki, bu son ikiyi veriyorum. 
Buyurun
lütfen. 
MERAL
DANIŞ BEŞTAŞ (Devamla) – Son iki değil, iki verdiniz. 
AHMET
YILDIRIM (Muş) – Yok, yok. 
BAŞKAN
– Arkadaşlarınız biliyor, sorarsanız.
Buyurun.

MERAL
DANIŞ BEŞTAŞ (Devamla) – Kadınlara yönelik ayrımcılık Mecliste de devam ediyor
diyeceğim, sizi de böylece şikâyet etmiş olacağım. 
Evet,
değerli arkadaşlar, Kürt düşmanlığı üzerine kurulu ne dış politika ne iç
politika Türkiye’ye bir fayda getirmemiştir, getirmeyecektir. “Kürt, anasını
görmesin.” siyaseti bugüne kadar hep acılara, ölümlere sebep oldu. Bizim
taleplerimiz bütün Türkiye halkları içindir ama aynı zamanda asla Kürtleri
dışlamayan bir muhtevaya sahiptir. Herkesin de bu konuyu en önemli problem olarak
düşünmesi, kafasını önüne eğmesi gerekiyor. 
Evet,
biz gerçekten Halkların Demokratik Partisi olarak Cizre bodrumlarında “Su (…)(x) su” diye bağıran Mehmet
Yavuzel’i unutmadık, bunun için tabii ki “hayır” diyeceğiz. (HDP sıralarından
alkışlar) Biz birkaç aylık Miray bebeği keskin nişancılar tarafından vuranları
koruyanlara “evet” demeyiz, tabii ki “hayır” diyeceğiz. Taybet ananın bir hafta
sokakta cenazesini bekleten, bütün şehirleri yakıp yıkan, bodrumlarda insanları
diri diri yakan zihniyete “evet” denilemez. Bu konuda “hayır” kampanyamızın
temel mottolarından biri de bu olacaktır. 
Biz
bunları unutmadık, unutturmayacağız. Bunların insanlığa karşı suçlar olduğunu
her fırsatta ifade edeceğiz. Ve daha onurlu bir yaşam için, toplumsal barış
için, kadın özgürlüğü için, daha fazla canımızı toprağa düşürmemek için, Kürt
meselesinde demokratik çözüm için Halkların Demokratik Partisi olarak “hayır”
diyoruz. 
Teşekkür
ediyorum. (HDP sıralarından alkışlar)
BAŞKAN
– Teşekkür ediyorum Sayın Danış Beştaş. 
Birleşime
kırk beş dakika ara veriyorum. 
Kapanma Saati: 19.59
DÖRDÜNCÜ OTURUM
Açılma Saati: 20.55
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Özcan PURÇU (İzmir)
-----0-----
BAŞKAN
– Sayın milletvekilleri, Türkiye Büyük Millet Meclisinin 53’üncü Birleşiminin
Dördüncü Oturumunu açıyorum.
447
sıra sayılı Kanun Teklifi ile Anayasa Komisyonu Raporu’nun görüşmelerine
kaldığımız devam ediyoruz.
Komisyon
ve Hükûmet yerinde.
Şimdi
söz sırası Hükûmete gelmiştir.
Hükûmet
adına Adalet Bakanı Sayın Bekir Bozdağ konuşacaktır.
Buyurun
Sayın Bozdağ. (AK PARTİ sıralarından alkışlar)
Sayın
Bozdağ, sizin de süreniz yirmi dakika, ilave beş dakikanızı daha sonra
vereceğim.
ADALET
BAKANI BEKİR BOZDAĞ (Yozgat) – Sayın Başkan, değerli milletvekilleri; 1982 Anayasası’nda
köklü değişiklikler içeren Anayasa teklifinin görüşmeleri vesilesiyle hepinizi
saygıyla selamlıyorum.
Bugün
Türkiye Büyük Millet Meclisi Genel Kurulunda Cumhuriyet Dönemi’mizin en önemli
ve en esaslı Anayasa değişikliklerinin görüşmelerine başlıyoruz. Görüşmelerin
olgunluk içinde, verimli ve başarılı geçmesini temenni ediyorum. Bugün
başladığımız görüşmelerle milletimizin ve ülkemizin istiklali, istikbali ve
istikrarı için son derece önemli maddeleri görüşmeye başlıyoruz. Bu Anayasa
değişikliğiyle siyasi istikrar, güçlü iktidar, güçlü yasama, etkin denetim,
hızlı karar alma ve uygulamanın hasılı ülkemizin ve milletimizin güçlü
geleceğinin temelleri atılmaktadır. Cumhurbaşkanlığı sistemi, milletimizin ve
ülkemizin doğrudan bekasıyla da ilgilidir. Güçlü millet ve güçlü devlet ancak
güçlü yasama, güçlü yürütme ve bağımsız ve tarafsız yargıyla kurulabilir,
oluşturulabilir. 
Sayın
Başkan, değerli milletvekilleri; görüşmeler milletin gözü önünde yapılmaktadır.
Hem teklifin verilmesi, Anayasa Komisyonu sürecinde yapılan müzakereler, Genel
Kurul görüşmeleri ve referandum sürecinde milletimize yapılacak takdimler,
bütün bunların tamamı milletin gözü önünde gerçekleşecektir. Milletten
kaçırılan, milletten saklanan herhangi bir şey yoktur. Bizim dediğimiz şey, bu
Anayasa değişikliklerini milletten kaçırmak değil, milletin önüne götürmektir,
milletin hakemliğine götürmektir. Millet kararını versin ve onun kararına hep
birlikte saygı duyalım. Kaldı ki Cumhurbaşkanlığı sistemi, diğer bir ifadeyle
tek başlı yürütme, tek yasama ve güçlü Türkiye’yi bugün değil, on yıllardır
konuşan liderler olmuştur. Geçmişte merhum Necmettin Erbakan, merhum Alparslan
Türkeş siyasi hayatına başladıkları dönemlerde, bu konuda, tek başlı yürütmeyi
ülke için hayırlı ve yararlı gördüklerini ifade ettikleri gibi, merhum Turgut
Özal ve Süleyman Demirel de Türkiye için tek başlı yürütmenin ne kadar önemli
ve gerekli olduğunu ülke yönetme tecrübelerinin sonunda ifade etmişlerdir.
Bütün bu tartışmalar uzun yıllar sürdü ve bugün bu tartışmaları somuta
dönüştürmek ve bu tartışmalara noktayı koymak Parlamentomuzun elindedir. Bu
tartışmalara noktayı koyacak şey, bunu Türkiye’nin ve Türk halkının gündemine
taşıyıp onların hakemliğine müracaat etmektir. 
Bu
Anayasa değişiklik teklifi bir şahıs meselesi değildir, bir şahsın Türkiye’de
yürütmenin başına gelmesi hiç değildir; bu, esasında bir memleket meselesidir,
bir Türkiye meselesidir, aziz milletimizin geleceğiyle, devletimizin
geleceğiyle yakından alakalıdır. 
“OHAL
döneminde Anayasa değişikliği görüşülemez, Anayasa değişiklikleri üzerinde
müzakere yapılamaz.” Bu, doğru bir yaklaşım değildir, mantığını da kabul etmek
mümkün değildir çünkü bu Gazi Meclis Kurtuluş Savaşı’nın devam ettiği yıllarda 1921
Anayasası’nı yapmış ve yürürlüğe koymuştur. Bu Gazi Meclis Kurtuluş Savaşı’nın
bittiği, cumhuriyetin ilan edildiği yıllarda, savaşın arkasından pek çok
olumsuzlukların olduğu bir dönemde 1924 Anayasası’nı yapmış ve yürürlüğe
koymuştur. O gün hiç kimse çıkıp da “Kurtuluş Savaşı var, şimdi anayasa yapma
vakti değildir; anayasayı hele bir kenara koyalım, önce şu savaşı halledelim,
sonra ona bakarız.” dememiştir. Türkiye’de bugün de devletin terörle mücadelesi
ve başka sorunlarımızı çözme konusunda yürüteceği çalışmaları yapacak ayrı
birimleri vardır ve bunlar bunu başarıyla yerine getirmektedir. Eğer biz
meseleleri çözmeyi sıraya koyarsak, “Birini çözmeden öbürüne geçemeyiz.”
Dersek, o zaman devleti işletemeyiz. Eğer biz bugün “Anayasa’yı burada
görüşemeyiz.” dersek Parlamentoda hiçbir şeyi görüşemeyiz çünkü “Ülkenin
gündemi bu kadar yoğunken Parlamentonun gündeminde olan konuların hiçbirisini
ele almayalım.” demek bu Parlamentoya yapılacak en büyük saygısızlıktır; kabul
edilebilir bir durum asla değildir zira Parlamento milletin bütün sorunlarının
müzakere edildiği ve çözüme kavuşturulduğu yerdir. Bu nedenle bu Parlamento
terör devam ederken, olağanüstü hâl olan dönemde de anayasa yapmaya, Anayasa’da
değişiklik yapmaya ve bütün yasal düzenlemeleri yapmaya etkilidir, yetkilidir
ve bu konuda ehliyeti tartışmasızdır. 
Ama
bir şey var: Bazıları Türkiye’de her büyük değişim olduğu zaman buna karşı
duran bir yaklaşım da ortaya koyuyor. İşte, Boğaz Köprüsü yapılıyor, “Hayır.”
“Satalım köprüyü.”, “Hayır.” 
İBRAHİM
ÖZDİŞ (Adana) – Ne alakası var? 
ADALET
BAKANI BEKİR BOZDAĞ (Devamla) – “Cumhurbaşkanını halk seçsin, halkın seçtiği
cumhurbaşkanı olsun.” “Hayır.” “Hükûmet sistemini değiştirelim.” “Hayır.” Büyük
değişimlere “hayır” diyerek bu değişimleri bugüne kadar önleme imkânımız oldu
mu? Olmadı. Bundan sonra da olmayacaktır. 
Bu
değişiklik bir rejim değişikliği olarak takdim edilemez çünkü yapılan şey, bir
hükûmet sistemi değişikliğidir, rejim değişikliği değildir.
İBRAHİM
ÖZDİŞ (Adana) – Rejim değişikliği, rejim.
ADALET
BAKANI BEKİR BOZDAĞ (Devamla) – Hükûmet sistemi, devletin yasama yürütme ve
yargı organlarının oluşumu, kullanımı ve birbirleriyle ilişkilerini ifade eden
teknik bir terimdir. Türkiye’de 1923’te cumhuriyet devlet şekli olarak kabul ve
ilan edilmiştir ve bugüne kadar da cumhuriyetin devlet şekli olarak üzerinde
herhangi bir tartışma yoktur ve cumhuriyetimiz demokratik, laik ve sosyal bir
hukuk devleti olarak da nitelendirilmiştir. Eğer bir rejim değişikliğinden söz
edecek olursak o zaman cumhuriyetin bu niteliklerini değiştiren bir
düzenlemenin burada olması lazım. Bunun içerisinde böyle bir düzenleme
kesinlikle söz konusu değildir. Bu bir rejim değişikliği değil, hükûmet sistemi
değişikliğidir. Bunu açıkça ifade etmekte fayda görüyorum. Anayasa’nın ilk 4
maddesinde bu teklifin içerisinde ima yollu dahi olsa bir değişiklik var mı?
Yok. Doğrudan bir değişiklik var mı? Yok. Dolaylı bir değişiklik var mı? Yok. O
zaman bunu “rejim değişikliği” olarak nitelendiremezsiniz. Bu, farklı bir
takdim olur. Kavramların bir de evrensel, bilimsel anlamları var. Eğer bu anlamları
uluslararası ve bilimsel literatüre uygun olarak kullanmazsak o zaman da ayrı
bir hatayı yapmış oluruz.
Bu
değişiklik teklifi ne yapıyor? Bir: Cumhuriyetin nitelikleri olan demokratik
devlet niteliğini, hukuk devleti niteliğini çok net bir biçimde güçlendirmektedir.
Hukuk devleti niteliğini güçlendirmektedir. Nasıl güçlendiriyor, bakalım.
Mahkemelerin bağımsızlığı esastır, Anayasa’mızın temel kuralı. Neyi getiriyor?
Tarafsızlığını da bir anayasal güvenceye, dayanağa kavuşturuyor. Hukuk
devletinde yargının tarafsız olduğunu ifade etmek ve bunu anayasal bir müessese
hâline getirmek, hukuk devleti niteliğini zayıflatır mı, ortadan mı kaldırır,
güçlendirir mi? 
Yine,
Cumhurbaşkanının bugün tek başına yaptığı işlemlerin tamamı yargı denetimine
kapalıdır. Şu anda, Cumhurbaşkanının tek başına yaptığı işlemlere yargı yolu
açılıyor. Bu, hukuk devletini güçlendirir mi, yoksa zayıflatır mı?
MUHARREM
ERKEK (Çanakkale) – Yürütmenin başı oluyor Sayın Bakan, bu teklifle. 
NURHAYAT
ALTACA KAYIŞOĞLU (Bursa) – Cumhurbaşkanının yetkileri aynı kalacaksa tamam.
ADALET
BAKANI BEKİR BOZDAĞ (Yozgat) – Cumhurbaşkanının resen imzaladığı emirler ve
kararlar aleyhine yargı yoluna gidilememektedir. Bunların tamamına yargı yolu
açılmaktadır. Bu, hukuk devletini güçlendirir mi, zayıflatır mı?
Cumhurbaşkanının
bugün siyasi sorumluluğu yoktur, sadece vatana ihanetten dolayı, belli
çoğunlukla suçlandırılabilme imkânı vardır. Sorumsuz bir Cumhurbaşkanlığı
makamı söz konusudur bizim Anayasa’mıza göre. Ne getiriliyor? Cumhurbaşkanına
siyasi sorumluluk getiriliyor. Siyasi sorumluluk getirmek, hukuk devletini
güçlendirir mi, zayıflatır mı? Cezai sorumluluğu ne yapılıyor? Vatana ihanet
dışında bir sorumluluğu yok ama bu düzenlemeyle, işlediği iddia edilen bütün
suçlarla ilgili Cumhurbaşkanının cezai sorumluluğu getiriliyor. Bu, hukuk
devletini güçlendirir, zayıflatmaz. Cumhurbaşkanının bütün eylem ve işlemlerine
karşı da yargı denetimi açılmaktadır. Bu da yine hukuk devletini güçlendiren
önemli bir değişikliktir.
Yine,
Cumhurbaşkanlığı kararnameleriyle ilgili çok önemli bir değişiklik içeriyor
burada. Bugün de var, Cumhurbaşkanlığı Genel Sekreterliği, Cumhurbaşkanlığı
kararnamesiyle düzenleniyor. Şimdi, yeni düzenlemede de Anayasa’da kararnamenin
belli şartlar altında çıkarılacağı ifade ediliyor ama çok önemli bir şey de
getiriliyor, Meclisin denetimi zorunlu kılınıyor. Belli bir süre içerisinde
Mecliste görüşülmeyen Cumhurbaşkanlığı kararnamesi OHAL dönemi için ne
yapılıyor? Kendiliğinden yürürlükten kalkıyor. Bu, hukuk devletini
güçlendirdiği gibi Meclisi de güçlendiren bir düzenlemedir.
Yargıda
çift başlılık var bugün Türkiye’de. Bir yandan sivillerin yargılandığı
mahkemeler var, öte yandan askerlerin yargılandığı mahkemeler var. Siviller
için ayrı usul, ayrı mahkemeler, ayrı kanunlar; askerler için ayrı usul, ayrı
mahkemeler, ayrı kanunlar var. Yargı birliğini biz tesis ediyoruz bu teklifle,
hukuk devletinin gereğini yapıyoruz. Bu, hukuk devletini güçlendirir mi,
zayıflatır mı? Hukuk devletini güçlendirmektedir. 
Öte
yandan, yine çok önemli, bugün Yargıtay Cumhuriyet Başsavcısı ve Başsavcı
Vekilini Cumhurbaşkanı seçiyor belli şartlar altında, bunda bir değişiklik
yapıyor mu bu teklif? Yapmıyor ve mevcut Anayasa’ya göre bu, hukuk devletine
aykırı olmuyor, zayıflatmıyor da yeni dönemde muhafazası mı zayıflatıyor? (AK
PARTİ sıralarından alkışlar) Cumhurbaşkanı, Danıştay üyelerinin dörtte 1’ini
seçer, kim diyor? Anayasa diyor. 
MURAT
EMİR (Ankara) – Parti genel başkanı ama Cumhurbaşkanı.
ADALET
BAKANI BEKİR BOZDAĞ (Devamla) – Şu anda uygulama bu. Bunda bir değişiklik
yapılıyor mu? Yapılmıyor. 
MUHARREM
ERKEK (Çanakkale) – Sayın Bakan, sistem değiştiriyorsunuz.
ADALET
BAKANI BEKİR BOZDAĞ (Devamla) – Cumhurbaşkanlığı sisteminde olursa hukuk
devletine aykırı olur, parlamenter sistemde olursa uygun olur deme mantıksızlığı
olabilir mi, kabul edilebilir mi? Asla kabul edilemez. 
Bugün
Anayasa Mahkemesi üyelerinin seçimi belli şartlar altında yapılıyor. Bu
teklifte Anayasa Mahkemesi üyelerinin seçimine dair yeni bir düzenleme
getiriliyor mu, Cumhurbaşkanına artı bir yetki veriliyor mu? E verilmiyor. 
MURAT
EMİR (Ankara) – Ama Cumhurbaşkanı parti genel başkanı artık bundan sonra.
ADALET
BAKANI BEKİR BOZDAĞ (Devamla) – Mevcut durum neyse o muhafaza ediliyor ve hatta
Askerî Yargıtay ve Yüksek İdare Mahkemesi kaldırıldığı için de orada bir azalma
söz konusu. Bu da hukuk devletini, efendim, parlamenter sistemde olursa
uygundur, onu güçlendirir ama Cumhurbaşkanlığı sistemi söz konusu olursa aykırı
olur demek de yanlış.
Hâkimler
ve Savcılar Kurulu yeni adıyla, Cumhurbaşkanı eski Kurula 4 üye seçiyordu,
şimdi yeni düzenlemede de 4 üye seçiyor. Yeni bir şey geliyor mu? Gelmiyor.
Burada yeni olan şey Parlamentonun seçmesidir. Parlamentonun Hâkimler ve
Savcılar Yüksek Kuruluna üye seçmesi hukuk devletine niye aykırı olsun? Hukuk
devletini niye zedelesin? (AK PARTİ sıralarından alkışlar) Parlamento buna ehil
değil mi? Başkaları, bürokratlar seçerse ehil; Parlamento seçerse ehil değil. 
KEMAL
ZEYBEK (Samsun) - Hangi Parlamento?
ADALET
BAKANI BEKİR BOZDAĞ (Devamla) - Bürokratlar seçerse hukuk devletine uygun,
Parlamento seçerse hukuk devletine uygun değil; bunu kabul etmemiz mümkün
değildir. 
AKIN
ÜSTÜNDAĞ (Muğla) – Ben birazdan anlatırım. 
ADALET
BAKANI BEKİR BOZDAĞ (Devamla) – Bu, hukuk devletini hem doğrudan güçlendiren
bir tekliftir. Doğrudan veya dolaylı zayıflatması kesinlikle söz konusu
değildir. 
Baktığınız
zaman, sanki yasama yokmuş gibi bir ifade kullanılıyor. 
NURHAYAT
ALTACA KAYIŞOĞLU (Bursa) – Yok gibi. 
ADALET
BAKANI BEKİR BOZDAĞ (Devamla) - Meclis kapanıyor sanki, öyle bir hava
veriliyor. Esas, yasama yeni sistemde bugünküne göre daha da
güçlendirilmektedir. “Millî irade yok edilmekte, Parlamento kaldırılmakta.”
Ben, şimdi soruyorum, bu teklifte Parlamento kaldırılıyor mu? Kaldırılmıyor. 
İBRAHİM
ÖZDİŞ (Adana) – Kaldırılıyor, kaldırılıyor…
ADALET
BAKANI BEKİR BOZDAĞ (Devamla) - 550 olan vekil sayısı 600’e çıkarılıyor. (AK
PARTİ sıralarından alkışlar) 
ÜNAL
DEMİRTAŞ (Zonguldak) – İçini boşaltıyorsunuz Parlamentonun. 
ADALET
BAKANI BEKİR BOZDAĞ (Devamla) - Gruplar ortadan kalkıyor mu? Kalkmıyor.
Bağımsız milletvekilleri var mı? Var. Gruba bağlı vekiller var mı? Var. Seçim
usulü değişiyor mu? Değişmiyor. Parlamento bugün yüzde 100’ü nasıl temsil
ediyorsa yeni sistemde de aynı temsil edecek, daha güçlü olacak. 
ÜNAL
DEMİRTAŞ (Zonguldak) – İçini boşaltıyorsunuz. Meclis tabelaya dönüyor,
tabelaya.
ADALET
BAKANI BEKİR BOZDAĞ (Devamla) - Bugün Mecliste yasalaşan kanunların neredeyse
tamamı kanun tasarısıdır, yüzde 1’i kanun teklifidir; o teklifler de Hükûmetin
onay verdiği tekliflerdir. Hükûmete rağmen bugün Mecliste bir kanunun
görüşülmesi, değiştirilmesi, yasalaşması mümkün mü? Değil. Ama, yeni sistemde
Hükûmetin kanun tasarısı verme yetkisi kaldırılmaktadır. Kanun teklifi verme
yetkisi tamamen yasamaya ve yasama üyelerine verilmekte ve yasama
güçlendirilmektedir. 
MUHARREM
ERKEK (Çanakkale) – Kararnamelerle her şey hallolacak. 
ADALET
BAKANI BEKİR BOZDAĞ (Devamla) - Şimdi, bir şey söyleniyor: “Efendim, Meclisi
feshedecek Cumhurbaşkanı.” Cumhurbaşkanının bugünkü Anayasa’mızın ilgili
maddesine göre Meclisi belli şartlar oluştuğunda fesih yetkisi var mı? Var.
Nitekim, 7 Haziran seçimlerinden sonra Meclis seçimlerinin yenilenmesine karar
verdi mi? Verdi.
MUHARREM
ERKEK (Çanakkale) – Parlamenter sistemde olur, Başkanlık sisteminde fesih olur
mu?
ADALET
BAKANI BEKİR BOZDAĞ (Devamla) – Peki soruyorum, Parlamentonun Cumhurbaşkanını
seçime götürme yetkisi var mı? Yok. 
Şimdi
ne getiriyor bu teklif? Parlamentoya da belli şartlar altında seçimi yenileme
ve Cumhurbaşkanını seçime götürme yetkisi getiriyor. Esasında, Cumhurbaşkanına
karşı korunaksız olan Parlamentoyu daha korunaklı hâle getiren bir düzenleme
söz konusudur; bu da, son derece önemli bir başka adımdır.
Cumhurbaşkanlığı
kararnameleri… Doğru, mevcut teklifte var ama kararnamenin çıkarılma şartlarını
hepimizin iyi görmesi lazım. Ne diyor burada? Temel haklar konusunda kararname
çıkarılamaz. 
NURHAYAT
ALTACA KAYIŞOĞLU (Bursa) – Kim denetleyecek kim? Kim denetleyecek?
ADALET
BAKANI BEKİR BOZDAĞ (Devamla) – Siyasi haklar ve ödevler konusunda kararname
çıkarılamaz. 
MUHARREM
ERKEK (Çanakkale) – Ya, bunlara aykırı yasa da çıkarılamaz zaten.
ADALET
BAKANI BEKİR BOZDAĞ (Devamla) – Peki, Anayasa’da münhasıran kanunla
düzenleneceği ifade edilen konularda kararname çıkarılamaz. Tam seksen iki maddede
“…kanunla düzenlenir.” ifadesi var. 
İBRAHİM
ÖZDİŞ (Adana) – Millî Piyangoyla ilgili çıkardınız, Millî Piyango.
ADALET
BAKANI BEKİR BOZDAĞ (Devamla) – Ve şu anda kanunla düzenlenmiş konularda da
kararname çıkarılamaz diyor. Geriye ne kalıyor? Bakanlıkların kuruluşu,
işleyişi ve teşkilatlanmasıyla ilgili düzenlemeler kalıyor. Kaldı ki bu
kararnamelerin tamamı Anayasa Mahkemesinin denetimine açık. Kaldı ki bu
kararnameler, yine çok net bir şekilde Türkiye Büyük Millet Meclisinin de
denetimine açık. Meclis kanun çıkarmak suretiyle bu kararnameyi de ortadan
kaldırabilir. Onun için “Kararnameyle yasama yetkisi tamamen Meclisten alınıp
öbür tarafa veriliyor.” diye bir algıyı oluşturmak gerçekten çok büyük bir
abartı. 
MUHARREM
ERKEK (Çanakkale) – Sayın Bakan, 2010 referandumunu da böyle savunuyordunuz.
ADALET
BAKANI BEKİR BOZDAĞ (Devamla) – Yargıyla ilgili düzenleme, insan haklarıyla
ilgili düzenleme, siyasi haklarla ilgili düzenleme ve kanunla düzenleneceği
ifade edilen konularda bir düzenleme bugün yapılamaz. 
MUHARREM
ERKEK (Çanakkale) – Felakete sürüklüyorsunuz Türkiye’yi.
ADALET
BAKANI BEKİR BOZDAĞ (Devamla) – Bir şey daha ifade etmek istiyorum:
Parlamentonun yasama denetimini bugün etkin bir şekilde yaptığını söyleyebilir
miyiz? Söyleyemeyiz. Neden? Anayasa, İç Tüzük çok açık, burada bir Meclis
araştırması, genel görüşme veya diğer denetim yollarının işletilmesi için
çoğunluğun kararı lazım, Komisyon raporu ona göre şekilleniyor, Genel Kurulun
kararı ona göre şekilleniyor. Burada çok net ifade ediyorum: Peki, bu
Parlamentonun içerisinde o zaman çoğunluğun kararına göre olursa yürütmeye
rağmen bugün bir denetim mekanizmasını harekete geçirme, netice alma imkânı var
mı? 
ENGİN
ÖZKOÇ (Sakarya) - Var! 
ADALET
BAKANI BEKİR BOZDAĞ (Devamla) - “Var.” diyen… 
ENGİN
ÖZKOÇ (Sakarya) – Var, var! 
ADALET
BAKANI BEKİR BOZDAĞ (Devamla) - …gerçeği çarpıtıyor demektir. 
ENGİN
ÖZKOÇ (Sakarya) – “Var.” diyorum. Biz aptal mıyız?
ADALET
BAKANI BEKİR BOZDAĞ (Devamla) – Bakın, 1961 Anayasası yürürlüğe girdiği günden
bu yana 261 gensoru verilmiş ve bunlara baktığınızda 2 tanesi kabul edilmiş.
Hükûmetin izin verdiği kadar bir yasama denetimine bugünkü sistem izin veriyor
ama şimdi yasama ve yürütme birbirinden çok net bir şekilde ayrıldığı için
yasama denetimi daha etkin ve daha güçlü bir şekilde yapılabilecektir yani
Parlamento, millî egemenliği kullanan milletvekillerimizin bulunduğu Parlamento
hem yasama faaliyetleri bakımından hem de denetim faaliyetleri bakımından
bugünkü sisteme göre daha güçlendirilmektedir, millî egemenlik daha da tahkim
edilmektedir. Cumhurbaşkanının halk tarafından seçilmesi millî egemenliği
tahkim etmek değil midir? 
İBRAHİM
ÖZDİŞ (Adana) – Milleti kandırıyorsunuz! 
ADALET
BAKANI BEKİR BOZDAĞ (Devamla) – Şimdi, Parlamentoyu halk seçecek, millî
egemenlik yok edilmiş olsa seçebilir mi? Seçemez. Egemenliği vatandaş
kullanacak, seçecek. Peki, yürütmeyi kim seçecek? Yürütmeyi de gene vatandaş
seçecek. Doğrudan halkın kendisini yönetenleri seçmesinin, halka doğrudan
kendini yönetecek, yürütmeyi yerine getirecek olanı seç demenin millî
egemenliğe zararı nerededir, millî egemenliği tahribatı bunun nerededir? 
(Mikrofon
otomatik cihaz tarafından kapatıldı) 
BAŞKAN
– Sayın Bakan, sizin de süreniz doldu. 
Üç
dakika süre vereceğim, yetmediği takdirde iki dakika ek süre daha vereceğim;
toplam beş dakika. 
ADALET
BAKANI BEKİR BOZDAĞ (Devamla) – Aslında bu tahrip etmiyor, esasında millî
egemenliği tahkim ediyor, güçlendiriyor. 
Partili
Cumhurbaşkanı olur mu? Partili Cumhurbaşkanı olması Türkiye’nin yeni tanıştığı
bir şey mi? Yeni tanıştığı bir şey değil. 
BÜLENT
TEZCAN (Aydın) – Tek parti dönemine döneceksek tamam, yönümüzü oraya
çevirdiysek. 
ADALET
BAKANI BEKİR BOZDAĞ (Devamla) - Bakıyoruz, cumhuriyetin kurucusu Gazi Mustafa
Kemal Atatürk partili mi? Partili. Milletvekili mi? Milletvekili. Genel Başkan
mı? Genel Başkan.
ÜNAL
DEMİRTAŞ (Zonguldak) - Atatürk’ün Başbakanı var. 
ADALET
BAKANI BEKİR BOZDAĞ (Devamla) - Cumhurbaşkanı mı? Cumhurbaşkanı. İsmet İnönü
partili mi? Partili. Milletvekili mi? Milletvekili. Genel Başkan mı? Genel
Başkan. Cumhurbaşkanı mı? Cumhurbaşkanı. Ne oldu, tarafsızlığına halel mi
geldi? Milletvekilleri partili, milletin tamamını temsil ediyor mu? Ediyor. (AK
PARTİ sıralarından alkışlar, CHP sıralarından gürültüler) Bakanlar partili,
milletin tamamının bakanı mı? Bakanı. Başbakan partili, genel başkan
milletvekili, milletin tamamının başbakanı olarak bugün çalışabiliyor mu?
Çalışabiliyor. Meclis Başkanı da partili, çalışabiliyor mu? Çalışabiliyor.
Belediye meclisi, il genel meclisi üyeleri, başkanlar, belediye başkanları
partili, herkesin başkanı, herkesin meclis üyesi olarak çalışabilecek ama
Türkiye’nin Cumhurbaşkanı partili olursa kıyamet kopacak. Böyle bir çelişki
olabilir mi? (AK PARTİ sıralarından alkışlar, CHP sıralarından gürültüler)
Belediye meclisi üyesine, il genel meclisi üyesine, belediye başkanına,
milletvekiline, bakana, başbakana, Meclis Başkanına hak gördüğümüzü
Cumhurbaşkanına hak görmemek çifte bir standarttır. Bunun ana nedeni nedir
biliyor musunuz? 1961 Anayasası’nda bu girdi. Neden? Milletin iradesiyle
iktidara gelemeyeceğini, her geçen gün iktidar ümidinin azaldığını görenler
Cumhurbaşkanının partiyle ilişiğini keserek Cumhurbaşkanlığı yoluyla milletin
iradesini kontrol etmek için bunu getirdiler. 
BÜLENT
TEZCAN (Aydın) – İlk Celal Bayar itiraz ediyordu. 
ADALET
BAKANI BEKİR BOZDAĞ (Devamla) - Şimdi bizim yaptığımız Atatürk anayasalarına
dönmektir, 1921, 1924 Anayasa’larına, partili cumhurbaşkanına dönmektir. (AK
PARTİ sıralarından alkışlar, CHP sıralarından “Yuh” sesleri, sıra kapaklarına
vurmalar) Siz Atatürk’ün Anayasasına karşı çıkıyorsunuz. Aynı şeyi yapıyoruz,
aynı şeyi yapıyoruz, çok net. (AK PARTİ sıralarından alkışlar, CHP sıralarından
gürültüler) Peki, burada konuşuldu. Yeni sistem geliyor, burada güven oyu yok
deniyor. (CHP sıralarından gürültüler)
BAŞKAN
– Sayın milletvekilleri, istirham ediyorum, lütfen… Tahammül edin, lütfen.
ADALET BAKANI BEKİR BOZDAĞ (Devamla) – İşte, Meclis
soruşturması yok, Meclis araştırması yok… Belli ki teklif iyi okunmamış, iyi
analiz edilmemiş. Sistemin doğası gereği güven oyu yok çünkü bu sistemde güven
oyunu sandıkta halk veriyor, halk. (AK PARTİ sıralarından alkışlar)
Parlamentonun içinden hükûmet çıkmıyor ki, sandıktan Hükûmet çıkıyor. Eğer
Parlamentonun içinden Hükûmet çıksaydı göreve başlarken, göreve devamı
sırasında güvenoyu verebilirdi. Milletvekillerinin…
(Mikrofon
otomatik cihaz tarafından kapatıldı)
BAŞKAN
– Tamamlayınız Sayın Bozdağ. 
CEYHUN
İRGİL (Bursa) – Başkan yardımcılarının seçimi yok ki…
ADALET
BAKANI BEKİR BOZDAĞ (Devamla) – Parlamentonun içinden bakan da yok; dolayısıyla
güvenoyunu sandıkta halk verecek ve sandıkta halk alacaktır seçim vakti geldiği
zaman da.
CEYHUN
İRGİL (Bursa) – Seçimle gelmiyor ki!
ADALET
BAKANI BEKİR BOZDAĞ (Devamla) – Sistemin doğası gereği güvenoyu yok, sistemin
doğası gereği gensoru yok ama diğer denetim yollarına gelince tamamı var.
Meclis araştırması var, genel görüşme var, Meclis soruşturması var, soru var;
yazılı soru yok çünkü bakanlar buraya gelemediği için yok. Dolayısıyla, denetim
yolları çok net bir şekilde ortadadır. 
Cumhurbaşkanıyla
ilgili kısma geldiğimizde; Cumhurbaşkanının bugün siyasi bir sorumluluğu var
mı? Yok. Cumhurbaşkanının tek başına imzaladığı işlemlerden dolayı Başbakan ve
ilgili bakan sorumlu, siyasi sorumluluğu yok. Şimdi, ne yapıyoruz?
Cumhurbaşkanına siyasi sorumluluk getiriyoruz; yanlış mı yaptık? (AK PARTİ
sıralarından alkışlar) 
BÜLENT
TEZCAN (Aydın) – Onun için “Partili olmaz.” diyoruz. 
ADALET
BAKANI BEKİR BOZDAĞ (Devamla) – Sorumsuzluktan çıkardık sorumlu hâle getirdik.
Cezai sorumluluğu sadece vatana ihanet hâlinde belli nisapla ancak
istenebiliyor, diğer konularda cezai sorumluluğu da istenemiyor. (CHP
sıralarından gürültüler)
Şimdi,
cumhurbaşkanının işlediği bütün suçlardan dolayı cezai sorumluluk getirdik. 
MURAT
EMİR (Ankara) – Cezai sorumluluktur o, siyasi sorumluluk değil o! 
ADALET
BAKANI BEKİR BOZDAĞ (Devamla) – Cumhurbaşkanının Yüce Divana sevkinin her isnat
edilen suçla ilgili yolunu açtık; kötü mü yaptık? İyi yaptık. Şimdi, Yüce
Divana gitti, ceza aldı ne olacak belli değil ama yeni düzenlemede ceza aldığı
zaman cumhurbaşkanının cumhurbaşkanlığı görevi de sona erecek, cumhurbaşkanlığı
düşecek. Böyle de bir yol açtık, bir denetim getirdik. 
Cumhurbaşkanıyla
ilgili diğer konularda demin ifade ettim, tek başına yaptığı işlemlere yargı
yolu kapalı; açtık. Resen imzaladığı emir ve kararlara karşı yargı yolu kapalı;
bu teklif açıyor. Yasama denetimi var, yargı denetimi var, bir de halk denetimi
var. (AK PARTİ sıralarından alkışlar)
(Mikrofon
otomatik cihaz tarafından kapatıldı)
ADALET
BAKANI BEKİR BOZDAĞ (Devamla) – Bütün bunların karşısında Cumhurbaşkanı
görevini yürütecek, hem yasama bugüne göre daha güçlü hem de yürütme daha güçlü
olacaktır. Siyasi istikrar, güçlü iktidar, hızlı karar alma ve uygulama…
BAŞKAN
- Teşekkür ediyorum Sayın Bozdağ.
ADALET
BAKANI BEKİR BOZDAĞ (Devamla) - …kuvvetlerin tam ayrılığı ve bağımsızlığı için…
İBRAHİM
ÖZDİŞ (Adana) - Millete yalan söylüyorsun, yalan!
ADALET
BAKANI BEKİR BOZDAĞ (Devamla) - …ben bu teklifin ülkemiz ve milletimiz için
hayırlı olduğuna inanıyor…
İBRAHİM
ÖZDİŞ (Adana) - Millete yalan söylüyorsunuz!
ADALET
BAKANI BEKİR BOZDAĞ (Devamla) - …hayırlı olmasını temenni ediyorum. (AK PARTİ
sıralarından “Bravo!” sesleri, alkışlar)
BAŞKAN
- Teşekkürler Sayın Bozdağ.
LEVENT
GÖK (Ankara) - Sayın Başkan…
BAŞKAN
- Buyurun Sayın Gök.
LEVENT
GÖK (Ankara) - Efendim, Sayın Bozdağ konuşmasında partimiz grubuna dönerek
“İktidar alternatifi olmayı düşünmeyen bir grup” ifadesi kullanmak suretiyle…
BAŞKAN
- Bir saniye, pardon, duyamadım da…
LEVENT
GÖK (Ankara) - Daha yaklaşayım o zaman.
“Kendisinde
iktidar seçeneği göremeyen bir parti” ifadesi kullanmak suretiyle sataşmada
bulunmuştur. Söz istiyoruz efendim.
BAŞKAN
- Buyurun, sataşmadan iki dakika süre veriyorum. (CHP sıralarından alkışlar)
Lütfen
yeni bir sataşmaya meydan vermeyelim. 
V.- SATAŞMALARA İLİŞKİN KONUŞMALAR (Devam)
11.- Ankara Milletvekili Levent Gök’ün,
Adalet Bakanı Bekir Bozdağ’ın 447 sıra sayılı Anayasa Değişiklik Teklifi’nin
tümü üzerinde Hükûmet adına yaptığı konuşması sırasında Cumhuriyet Halk
Partisine sataşması nedeniyle konuşması
LEVENT
GÖK (Ankara) - Sayın Başkan, değerli milletvekilleri; Sayın Bekir Bozdağ’ın
çeşitli şapkaları var. Bir gün bir başka şapkayı giyiyor, bir başka gün başka
şapkayı giyiyor. 2010 yılındaki Anayasa değişikliğini savunurken çok hararetli
savunmalar yapıyor, o Anayasa değişikliği üzerine kurulan HSYK ve Anayasa
Mahkemesi üyelerinden sonra burada Fetullah Gülen’e saldırıyor.
MİLLÎ
EĞİTİM BAKANI İSMET YILMAZ (Sivas) - Ne alakası var burada? 
LEVENT
GÖK (Devamla) - Ama aynı Bekir Bozdağ bu kürsüde biz “Fetullah Gülen terör
örgütü” dediğimiz zaman… 
MEHMET
METİNER (İstanbul) - Söylediğine cevap ver, söylediğine! 
LEVENT
GÖK (Devamla) - …Fetullah Hoca’ya sahip çıkan bir Bekir Bozdağ. (CHP
sıralarından “Bravo!” sesleri, alkışlar)
Olağanüstü
hâl ilan ediliyor -Sayın Başbakanım, siz de dinleyin lütfen- olağanüstü hâl
ilan edilirken Sayın Bekir Bozdağ yine bu kürsüde diyor ki: “Sayın
milletvekilleri, biz bu olağanüstü hâli üç aydan fazla taşırmayacağız.” O
konuşmayı yapıyor ama Sayın Bozdağ geçen hafta kalkıyor, neden olağanüstü hâlin
daha fazla uzaması gerektiği konusunda demeçler veriyor ve aynı konuşmaları
burada da yapıyor. 
MEHMET
METİNER (İstanbul) - Söylediğine cevap ver, söylediğine!
LEVENT
GÖK (Devamla) - O Bekir Bozdağ farklı, bu Bekir Bozdağ farklı. 
Şimdi,
Sayın Bekir Bozdağ, siz…
BAŞKAN
- Şahsiyatla uğraşmayalım Sayın Gök, lütfen…
MUHARREM
ERKEK (Çanakkale) - Siyasi eleştiri bu. 
LEVENT
GÖK (Devamla) - Siz İsmet Paşa’yı tanımamışsınız. İsmet Paşa tam yetmiş yıl
önce demokrasi dersi verdi, dedi ki: “Ben Cumhurbaşkanı olursam partimle bağımı
kesiyorum.” diye Cumhuriyet Halk Partisi Tüzüğü’nün 73’üncü maddesini
değiştirdi. Etrafını sardılar, “Paşam, partiyi de bırakma, Cumhurbaşkanlığını
da bırakma.” dediler. İsmet Paşa onlara aynen tarihî şu cevabı verdi:
“Arkadaşlar, Cumhurbaşkanı olduğum müddetçe parti başkanlığı taşımam mümkün
değildir, kendinize yeni bir başkan bulun.” Yetmiş yıl önce söyledi bunu,
yetmiş yıl önce. (CHP sıralarından alkışlar) Yetmiş yıl önceki İsmet Paşa’ya
bak; yetmiş yıl sonraki Bekir Bozdağ’a, AKP Grubuna ve Cumhurbaşkanına bak! 
MEHMET
METİNER (İstanbul) – AK PARTİ kongresinde tekrar başkan seçiliyor,
Cumhurbaşkanı seçiliyor, genel başkan seçiliyor.
LEVENT
GÖK (Devamla) – Sizler demokrasiyle Türkiye’yi tanıştıran partili
liderlerimizin yaptıklarına bakın, onlardan ders alın. Sayın Bekir Bozdağ, siz
hangi Bekir Bozdağ’sınız Fetullah Gülen’i savunan mı, onu eleştiren mi? (CHP
sıralarından alkışlar) 
MUSTAFA
ELİTAŞ (Kayseri) – Sayın Başkan, sataşmadan söz almak istemiyorum ama bir
konuya açıklık getirmek istiyorum. 
MEHMET
METİNER (İstanbul) – Değmez, cevaba değmez.
MUSTAFA
ELİTAŞ (Kayseri) – Sayın Gök…
ENGİN
ALTAY (İstanbul) – Hani ayakta konuşulmuyordu? Hani ayakta burada fetva
verilmiyordu? Ne oldu?
BAŞKAN
– Bir saniye…
MUSTAFA
ELİTAŞ (Kayseri) – Sayın Altay, ısrar ediyor kürsüye gelmem için.
ENGİN
ALTAY (İstanbul) – Neye göre gideceksin kürsüye? Hayır, neye göre gideceksin
kürsüye?
BAŞKAN
– Yok, hayır, siz neye göre söz istiyorsunuz?
Buyurun.
MUSTAFA
ELİTAŞ (Kayseri) – Başkan izin vermiyor.
Sayın
Gök dedi ki: “Sayın Bozdağ siz iktidar olmayacaksınız. Ona sataşmadan cevap
vereceğim.” ama Sayın Gök “İktidar olacağız.” diye hiçbir ifade kullanmadı.
Demek ki akıllarının ucundan geçmiyor iktidar olmak. Ben bunun altını çizmek
istiyorum. (AK PARTİ sıralarından alkışlar)
LEVENT
GÖK (Ankara) – Sayın Başkan…
BAŞKAN
– Buyurun Sayın Gök.
LEVENT
GÖK (Ankara) – Sayın Başkan, ben de kayıtlara geçsin diye söylüyorum.
Cumhuriyet Halk Partisi İsmet Paşa’nın şu şiarını benimsemiştir: Bir ülkede
namuslular en az namussuzlardan daha cesaretli olacaktır. (CHP sıralarından
alkışlar) 
MEHMET
METİNER (İstanbul) – Aynen. Biz sizlerden daha cesuruz.
LEVENT
GÖK (Ankara) – Biz bu şiarı benimsedik. O yüzden namusumuzla siyaset yapıyoruz.

ENGİN
ALTAY (İstanbul) – Ya 2 Nisanda iktidar olacağız, söyle ya, korkma ya.
LEVENT
GÖK (Ankara) – Milletin verdiği yetkiyle iktidar olabiliriz, muhalefet
olabiliriz ama her şey alnımızın akıyla olacak. Ben bugün beklerdim ki Sayın
Elitaş’tan ve özellikle Adalet Bakanından cuma günü burada kullanılan sahte
pusulayla ilgili bir şeyler söylesinler, sahtecilerin arkasına sığınmadan
siyaset yapsınlar. 
BAŞKAN
– Sayın Gök, teşekkür ediyoruz.
LEVENT
GÖK (Ankara) – Sayın Başkan, bizim alnımız ak, yüzümüz de ak. Millet ne yetkiyi
veriyorsa onu namusumuzla yapmaya çalışıyoruz. (CHP sıralarından alkışlar)
BAŞKAN
– Eyvallah. Söz de karar da millettedir. Millet ne derse o.
Sayın
Bozdağ, yerinizden söz istediniz.
Buyurun.
ÖZGÜR
ÖZEL (Manisa) – Kamer Genç’ten özür dileyecek tarih önünde. Kamer Genç’ten özür
dileyecek tarih önünde. Sayın Bozdağ tarih önünde rahmetli Kamer Genç’ten özür
dileyecek. 
VI.- AÇIKLAMALAR (Devam)
31.- Adalet Bakanı Bekir Bozdağ’ın, Ankara
Milletvekili Levent Gök’ün sataşma nedeniyle yaptığı konuşmasındaki bazı
ifadelerine ilişkin açıklaması
ADALET BAKANI BEKİR BOZDAĞ (Yozgat) – Sayın Başkanım,
değerli arkadaşlar; bizim tabii çok güzel deyimlerimiz var. Bazen hani derler
ya -ben tam belki ifade edemeyebilirim ya- yani ne kel alaka diye bir laf var.
Bazen de şöyle derler: Yani sıkıştığı zaman bir müflis tüccar eski defterleri
karıştırırmış. (AK PARTİ sıralarından alkışlar) 
LEVENT
GÖK (Ankara) – Hepsi yeni, hepsi yeni, hepsi yeni.
ADALET BAKANI BEKİR BOZDAĞ (Yozgat) – Belli ki çok sıkışıldı,
eski defterleri karıştırıp oradan imdat arıyorsunuz ama o eski defterler sizin
imdadınıza yetişemez. 
Teşekkür
ediyorum. 
BAŞKAN
– Teşekkür ediyorum Sayın Bozdağ. 
BÜLENT
TEZCAN (Aydın) – Sayın Başkan, tek parti dönemine gittiniz eski... 
MUHARREM
ERKEK (Çanakkale) – FETÖ’nün defteri açık Sayın Bakan, kapanmadı daha.
LEVENT
GÖK (Ankara) – Bu Fetullah Gülen’i savunmadın mı burada Sayın Bakan? Onu
anlatıyoruz. Niye rahatsızlık duyuyorsunuz? 
ADALET
BAKANI BEKİR BOZDAĞ (Yozgat) – İlk defa cevap verdim.
BAŞKAN
– Sayın Altay, bir dakika süreyle size de söz veriyorum. 
Buyurun.

32.- İstanbul Milletvekili Engin Altay’ın,
Adalet Bakanı Bekir Bozdağ’ın yaptığı açıklamasındaki bazı ifadelerine ilişkin
açıklaması
ENGİN
ALTAY (İstanbul) – Doğrudur, müflis tüccar eski defterleri karıştırır iflas
edince. Bunun en güzel örneğini biraz önce Sayın Bakan verdi, bu ayrı da… Ben
bir şeyi hakikaten anlamadım. Hukuk fakültesini bitirmiş -eski hukukumuz da
var- memlekete Adalet Bakanı olmuş. Biz 1923 ile 1950 arasındaki dönem için bu
ülkede demokrasi vardı dedik mi? O dönemdeki Osmanlı İmparatorluğu’ndan sonra
kurulmuş genç bir cumhuriyeti demokrasiyle taçlandırmak için yirmi yedi yıl
uğraştık. O dönem Cumhuriyet Halk Partisi, doğrudur, bir parti devletidir;
Bekir Bozdağ’ın dedesi de o partinin içindeydi, Tayyip Erdoğan’ın dedesi de o
partinin içindeydi. 
OKTAY
ÇANAK (Ordu) – Ne alakası var be? 
ENGİN
ALTAY (İstanbul) – Ama sonra 1950’de bu cumhuriyeti demokrasiyle taçlandırdık,
hep birlikte taçlandırdık, 1950’den 2016’ya kadar bir yol aldık. 6 defa
müdahaleye uğrayan demokrasimiz her şeye rağmen bir yol aldı. En son 15
Temmuzda müdahaleye uğradığında da hep birlikte direndik. Ama siz şimdi -o
dönem, parti devleti diye eleştirdiğiniz dönem ayrı da- devlet partisi inşa ediyorsunuz.
Bir ülkede devlet partisi inşa edilirse, burada söylüyorum, üzülerek
söylüyorum, o ülkede önce kaos çıkar, sonra iç savaş çıkar. 
(AK
PARTİ sıralarından “Yuh!” sesleri, gürültüler)
ENGİN
ALTAY (İstanbul) – Evet. Yuh, muh yok, öyle, öyle. 
METİN
KÜLÜNK (İstanbul) – Yuh! Yuh! 
SAĞLIK
BAKANI RECEP AKDAĞ (Erzurum) – Yuh! Yuh!
BAŞKAN
– Sayın milletvekilleri…
ENGİN
ALTAY (İstanbul) – Yuh size! Yuh size! Yazıklar olsun size! Allah Allah!
BAŞKAN
- Sayın milletvekilleri, lütfen.
ENGİN
ALTAY (İstanbul) – Allah Allah “İç savaş çıkar”, çıktı zaten her gün bomba
patlatıyorsun, her gün bomba patlatıyorsun.
METİN
KÜLÜNK (İstanbul) – Yazıklar olsun!
BAŞKAN
– Sayın Altay, sayın milletvekilleri; bu Parlamento kaosu da, iç savaşı da,
bütün darbeleri de bertaraf edebilecek güçte ve yetenektedir evvelallah. (AK
PARTİ sıralarından “Bravo” sesleri, alkışlar)
ENGİN
ALTAY (İstanbul) – Önce biz ederiz, önce biz ederiz. 
MUHARREM
ERKEK (Çanakkale) – Sayın Başkan, insanlar ölüyor; insanlar ölüyor, insanlar!
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri
Milletvekili Mustafa Elitaş, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve İstanbul
Milletvekili Mehmet Muş ile 310 Milletvekilinin Türkiye Cumhuriyeti
Anayasasında Değişiklik Yapılmasına Dair Kanun Teklifi (2/1504) ve Anayasa
Komisyonu Raporu (S. Sayısı: 447) (Devam)
BAŞKAN - Şimdi, söz sırası esas komisyon olan Anayasa
Komisyonu adına Komisyon Başkanı Mustafa Şentop’a aittir, İstanbul
Milletvekilimiz. (AK PARTİ sıralarından alkışlar) 
Buyurunuz Sayın Şentop.
ENGİN ALTAY (İstanbul) – Sayın Başkan, çok kısa…
Özür dilerim Sayın Başkanım.
Komisyonun söz hakkı olduğunu biliyoruz, hiçbir
itirazımız yok.
BAŞKAN – Başkanım, bir saniye, kürsüde bekletmeyelim
sizi.
Sayın Altay’ı da bekletmeyeyim.
ENGİN ALTAY (İstanbul) – Belki çok yüksek hassasiyetli
bir konu müzakere ediyoruz. 
BAŞKAN – Evet.
ENGİN ALTAY (İstanbul) – Takdir ederseniz Komisyon
Başkanından sonra hiç değilse -mümkünse diğer partilerin üyeleri için de talep
etmekteyiz ama- ana muhalefet partisinin Komisyon grup başkanının da Komisyon
Başkanının kullandığı sürenin en azından yarısı kadar söz verilmesini talep
ediyoruz.
BAŞKAN – Teşekkür ediyorum Sayın Altay.
Sayın Şentop, bir dakika.
ENGİN ALTAY (İstanbul) – Talebimizi değerlendirmenizi
bekliyoruz.
BAŞKAN - Sayın milletvekilleri, söz sırası ve söz
sırasını değiştirme başlıklı 61’inci maddenin üçüncü fıkrasına göre…
ENGİN ALTAY (İstanbul) – Başkan, biz onu biliyoruz, onu
okumana gerek yok. 
BAŞKAN – Ben İç Tüzük’ü uyguluyorum.
ENGİN ALTAY (İstanbul) – Bir talepte bulunduk, verirsin
vermezsin.
BAŞKAN – Teşekkür ediyorum.
ENGİN ALTAY (İstanbul) – Verirsin vermezsin.
BAŞKAN - Ben İç Tüzük’e bağlı hareket etmek
durumundayım.
ENGİN ALTAY (İstanbul) – Yetkiniz var efendim. 
BAŞKAN - Dolayısıyla, diğer talepleri karşılamam mümkün
değildir.
Teşekkür ediyorum.
Sayın Şentop, buyurun. (AK PARTİ sıralarından alkışlar)

Size yirmi dakika süreyle söz vereceğim. Bittiği
takdirde üç artı iki şeklinde yine beş dakika uzatacağım.
Buyurun.
MUSTAFA ŞENTOP (İstanbul) – Değerli Başkanım, değerli
milletvekili arkadaşlarım; hepinizi hürmetle selamlıyorum. 
Burada
bazı arkadaşlarımız ifade ettiler, çok önemli bir görüşme yapıyoruz, tarihî
mahiyette bir görüşme yapıyoruz, Komisyonda da bunu söylemiştim. Meclisimizin
bir kurucu iktidar yetkisi kullandığı bir çalışma, bir faaliyet içerisindeyiz.
Nedir kurucu iktidar yetkisi? Anayasa’da değişiklik yapma yetkisidir kurucu
iktidar yetkisi. İkiye ayrılıyor malumunuz: Asli kurucu iktidar yetkisi,
Anayasa’da belirtilen usullere tabi olmaksızın Anayasa’yı değiştirme iktidarıdır.
Tali kurucu iktidar yetkisi kullanımıysa, Anayasa’da belirtilen usullere,
esaslara uygun olarak Anayasa değişikliği yapma yetkisi, faaliyetidir. Biz
bugün burada Anayasa’nın 175’inci maddesinde gösterilen esas ve usullere göre
bir Anayasa değişikliği konuşuyoruz, tartışıyoruz. Dolayısıyla, Meclisimiz,
Genel Kurulumuz bir tali kurucu iktidar yetkisi kullanıyor. Böyle önemli bir
toplantıyı hep beraber gerçekleştiriyoruz. 
Tabii,
Komisyonumuzda yapılan çalışmaları Komisyon üyesi arkadaşlarımız biliyor. Aslında
farklı partilerden de birçok milletvekilimiz Komisyon çalışmalarına iştirak
ettiler, onlar da müşahede ettiler orada yapılan çalışmaları. O çalışmalarla
ilgili raporumuzda da etraflıca bilgiler var.
Ben
şunu ifade etmek isterim kısaca: Komisyon toplantısı -muhtemelen, tabii, çok
esaslı bir çalışmaya dayanarak söylemiyorum bunu- Meclisimizde yapılan komisyon
toplantıları içerisinde en uzun süreli, en çok milletvekilinin katılıp söz
aldığı, konuştuğu bir komisyon toplantısı olmuştur. Bunu da hak eden bir
çalışma olduğunu peşinen ifade edeyim. Üç dakika ve üzerinde söz alarak konuşan
270 milletvekilimiz var, beş dakika ve üzeri söz alıp konuşan 232
milletvekilimiz var. Malum, Komisyonumuzun üye sayısı 26. Yine, Komisyonda net
görüşme yani sadece konuşmaların toplamından oluşan süre doksan iki saat on
dakikadır. Tabii, daha fazla görüşülmek istenir ama komisyonların da
nihayetinde bir neticeye ulaşmak için bir çalışma yaptıklarını ifade etmek
lazım. Bu raporu hazırlamak ve bunu huzurunuza getirmek için bir çalışma
yapılıyor. Bir noktada da bunu bitirmek üzere, görüşlerin hepsi ifade
edildikten, serdedildikten sonra bitirmek gibi bir hedefi kendisine koymuştu
Komisyonumuz. Bu anlamda, raporumuzla Komisyon olarak huzurunuza geldik.
Değerli
arkadaşlar, şimdi, bu Anayasa değişikliği birdenbire Türkiye’nin gündemine
gelmiş bir değişiklik değil, bunun bir tarihî arka planı var ve aynı zamanda bu
Anayasa değişiklik teklifinin -bir daha tekrar ediyorum, tasarı değil- tarihî
bir arka planı var, aynı zamanda gerekçelerini de ortaya koyuyor bu tarihî arka
plan. Öncelikle -çok hızlı bir şekilde- bizim getirmiş olduğumuz bu teklif, bir
hükûmet değişikliği teklifidir.
Hükûmet
değişikliği meselesi Türkiye’de yeni konuşulan, tartışılan bir konu değil. Ben
çok hızlı bir kronoloji vermek istiyorum burada, kayıtlara geçmesi bakımından
önemli. Malumunuz, Türkiye’de 10 Ağustos 2014 tarihinde Cumhurbaşkanı ilk defa
halk tarafından seçildi. Bundan önce de Türkiye’de Cumhurbaşkanının halk
tarafından seçilmesi, farklı hükûmet sistemleri tartışması vardı. Ben yakın
zamandan, bugünden başlayarak hızlıca geriye doğru birkaç nirengi noktasını,
önemli tarihleri vermek istiyorum.
Sayın
Cumhurbaşkanımızın Hükûmet sistemiyle ilgili, özellikle yarı başkanlık,
parlamenter sistem, başkanlık tartışmaları bağlamında, Başbakan olduğu zaman,
ilk defa konuyu gündeme getirdiği tarih 20 Nisan 2003 tarihidir. 21 Nisan 2003’ün
-bugün gazete arşivlerine dijital ortamda da ulaşılabiliyor- gazetelerine
buyurun bakın, orada hepsinin manşetindedir çünkü Başbakan Hükûmet sistemiyle
ilgili bir görüş açıklamış, 20 Nisan 2003 tarihinde bir televizyon programında
bunu söylüyor. Tabii, o tarihi hatırlayalım: 3 Kasım 2002’de seçilememiş,
Yüksek Seçim Kurulunun tavrı sebebiyle adaylığı engellenmiş, sonra 8 Mart 2003’te
Siirt’te seçilmiş, arkasından 14 Mart 2003’te Başbakan olarak göreve başlamış.
Yani yaklaşık bir otuz beş gün kadar sonra, ilk defa, bunu bir televizyon
programında dile getiriyor: “Türkiye için parlamenter sistemle yola devam etmek
doğru değildir, yarı başkanlık veya başkanlık sistemi konuşulmalıdır.” “Sizce
hangisi daha doğrudur?” “İdeal olan başkanlık sistemidir.” demiş, 20 Nisan
2003. O tarihte, malumunuz, daha henüz beş aylık bir AK PARTİ Hükûmeti var,
önceki dönemde bir erken seçim yapılmış, Parlamentonun ne kadar göreve devam
edeceği henüz tam belli değil, Türkiye şartlarında 1990’lı yıllara bakarsanız
ve yine Cumhurbaşkanı henüz Parlamento tarafından seçiliyor, halk tarafından
seçim de söz konusu değil. Bu tarihlerde ilk defa dile getiriyor, 20 Nisan 2003.
Daha
geride, arkadaşlarımız, Sayın Bakanımız ifade etti, hem Başbakanlık hem
Cumhurbaşkanlığı yapmış rahmetli Demirel ve rahmetli Özal bunu -1998’de birisi,
diğeri 1988 yılında- dile getiriyor bu Hükûmet sistemi tartışmalarını.
Daha
sonra, 1982 Anayasası hazırlanırken yoğun bir hükûmet sistemi tartışması var.
1978-1979 yıllarında, özellikle 1970’li yıllar -hatırlayanlar vardır- bir yarı
başkanlık sistemi modasının yaygın olduğu yıllar Türkiye’de çünkü Fransa’daki
sistem yeni yeni anlaşılmaya ve uygulanmaya başlanmış, Türkiye’ye intikal
etmiş. 1973 seçim beyannamesinde, Millî Selamet Partisinin, başkanlık sistemi
önerisi var, “Getireceğiz.” diye, 1969’da Millî Nizam Partisinin parti
programında var, Necip Fazıl’ın yazdığı birçok eserde -ki Millî Nizamın parti
programını kaleme aldığı söylenir, orada Fransızcasından da konuşturur, bir
parantez içerisinde ifade eder- var, yine 1965’e kadar bunu götürme, yine o
yıllarda rahmetli Türkeş’in böyle bir beyanı var. 
Şunu
söylemek istiyorum: Bu sistem tartışması Türkiye’de elli yıllık bir
tartışmadır, Türkiye elli yıldır hükûmet sistemini tartışıyor. Niçin
tartışıyor? Değerli arkadaşlar, 27 Mayıs 1960’ta Türkiye’de bir askerî darbe
oluyor. Bu darbeyle beraber, Türkiye’ye yeni bir hükûmet sistemi, yeni bir
devlet ideolojisi, paradigması getiriliyor. Bu hükûmet sisteminin -çok basit,
sürem kısıtlı- temel özelliği, millet tarafından oluşturulan, seçimle
oluşturulan bir iktidarın yanında seçime ihtiyacı olmayan, vesayetçi dediğimiz,
bürokratik oligarşik yapı dediğimiz bir iktidar alanı açmasıdır. Burada,
asker-sivil bürokrasisi, yüksek yargı bürokrasisi, milletin seçimle oluşturduğu
iktidarın kontrolü ve denetim alanı dışında bir alan açıyor Anayasa. Bu
tarihten itibaren, tabii bunu yaparken bir taraftan da milletin seçmiş olduğu
iktidarın alanını daraltıyor. Bu tarihten itibaren de milletin seçtiği iktidar
sürekli bir hükûmet sistemi tartışmasıyla gündeme geliyor ve onu gündeme
getiriyor, bu tartışmalar. 
Tabii,
yüz kırk yıllık parlamenter sistemden bahsediliyor, parlamenter sistem
tarihinden. Gerçekte Parlamentonun açılma tarihi olarak yüz kırk yıl öncesine
gidebiliriz ama bu yüz kırk yıl içerisinde bir kırk yıl bile parlamenter
sistemin iyi uygulandığı demiyorum, iyi kötü uygulandığı bir dönemimiz yoktur.
İlk Parlamento açıldığında 1876’da, yaklaşık bir yıl kadar sonra bir otuz bir
buçuk yıllık tatili var Parlamentonun. 1909 yılında yeniden açıldığında kısa
bir süre sonra İttihat Terakki diktatoryasıyla gidiyor…
MURAT
EMİR (Ankara) – Fesih yetkisi verince öyle oluyor Sayın Başkan. 
MUSTAFA
ŞENTOP (Devamla) – Söz atarak konuşmayalım Murat Bey, böyle olmuyor
biliyorsunuz. 
ENGİN
ALTAY (İstanbul) – Laf atma bir ritüeldir Sayın Başkan. 
MUSTAFA
ŞENTOP (Devamla) - Bir tartışma olmuyor öyle, sadece bir ses çıkarma duyuyorum
ben.
ENGİN
ALTAY (İstanbul) – Komisyonda konuştursaydın bunlar olmazdı burada şimdi. 
ÖZGÜR
ÖZEL (Manisa) – Komisyonda konuşturmadın milleti. 
ENGİN
ALTAY (İstanbul) – Komisyonda konuşturmadın ki. 
ÖZGÜR
ÖZEL (Manisa) – Hadi, “kifayetimüzakere” diyorum, susturuyorum seni. Sen bize
öyle yaptın. Hadi bakalım, hadi. 
MUSTAFA
ŞENTOP (Devamla) – Arkadaşlar, daha sonra İttihat Terakkinin bir dönemi, daha
sonra 1924’ten 1950’ye kadar da yirmi altı yıllık bir tek parti dönemi -çok
güzel ifade ettiler- parlamenter sistem…
ENGİN
ALTAY (İstanbul) – Aslında seni burada hiç konuşturmamak lazım da. 
MUSTAFA
ŞENTOP (Devamla) – Ben sizi konuşturdum ya Engin Bey. 
ENGİN
ALTAY (İstanbul) – Sen nerede konuşturdun? 
MUSTAFA
ŞENTOP (Devamla) – Şimdi çıkartacağım kaç saat konuştuğunu.
Değerli
arkadaşlar, bu yüz kırk yılı fazla uzatmayacağım. Darbelerle, kesintilerle,
askerî vesayetle devam eden süreç, parlamenter sistemin uygulandığı dönem için
yüz kırk yıl içinde bir kırk yıl süre bulma imkânımız yok. Bu, sadece
parlamenter sistemin uygulanmasıyla ilgili mesele midir, yoksa bu tarih, yüz
kırk yıllık tarih Türkiye’de parlamenter sistemin esasen yerleşmediğini, bir
türlü oturmadığını, Türkiye’de yeni bir hükûmet sistemi arayışının zaruretini
gösteren bir tarih midir? Çok açık, yüz kırk yıllık tarih, Türkiye’de bir
hükûmet sistemi tartışmasının da çok temel bir sebebidir.
Pratik
bir zarureti de ifade edeyim: Malumunuz, 1961 Anayasası’nda Cumhurbaşkanıyla
ilgili ilk düzenleme yapıldığında Parlamentonun seçtiği sembolik yetkileri olan
bir Cumhurbaşkanı var. 1982 Anayasası Parlamentonun seçtiği Cumhurbaşkanına
parlamenter sistemin sınırlarını zorlayan -sonraki tartışmalar literatürde
böyledir- geniş yetkiler vermiştir. 21 Ekim 2007 referandumuyla beraber, bu
sefer, halk tarafından doğrudan seçilen bir Cumhurbaşkanı statüsü ortaya
çıkmıştır yani bu çizgiye bakarsak: Parlamentonun seçtiği sembolik yetkileri
olan Cumhurbaşkanı, Parlamentonun seçtiği geniş yetkileri olan Cumhurbaşkanı,
halk tarafından doğrudan seçilen geniş yetkileri olan Cumhurbaşkanı. Bu çizgi,
değerli arkadaşlar, anayasal düzenlemeler çizgisi, bizi zaten parlamenter
sistemin ötesine, yarı başkanlık veya başkanlık sistemine uzatan bir çizgidir.
Şunu da ifade edeyim: Zaten anayasa hukukuyla ilgili 2007’den önce yazılan
kitaplara bakarsanız “Cumhurbaşkanının halk tarafından doğrudan seçildiği
sistem, yarı başkanlık sistemidir.” diyor. Yetkilerine bakılmaksızın, atıf
yapacağınız bütün referans kitapların hepsi bunu söyler. 2007’den sonra Türkiye’deki
değişiklikle fikir değiştiren bazı anayasa hukukçuları olmuştur siyasi
gerekçelerle, sebeplerle ama Cumhurbaşkanı halk tarafından seçiliyorsa sistem
yarı başkanlıktır.
Şimdi, Türkiye 21 Ekim 2007’den itibaren aslında
parlamenter sistemden çıkmış, yarı başkanlık sistemine geçmiştir. Ancak, 1982’deki
ilk tasarım, Cumhurbaşkanıyla ilgili yetkiler bağlamındaki ilk tasarım
parlamenter sisteme göre olduğu için bir sistem karmaşası, hükûmet sistemi
karmaşası çıkmıştır ortaya. Dolayısıyla, bu pratik zarurette Türkiye’de hükûmet
sistemiyle ilgili acil bir düzenleme yapmayı önümüze, gündemimize getirmiştir.
Nitekim, Uzlaşma Komisyonuna atıflar yapıldı, Uzlaşma Komisyonunda istisnasız
dört parti de mevcut sistemin, hükûmet sisteminin değiştirilmesi gerektiği
hususunda mutabıktı ama bu değişikliğin nasıl yapılacağı, ne yöne doğru
yapılacağı konusunda ihtilaflar vardı. Ama mutlaka bu sistem karmaşasının
çözülmesi yönünde bir mutabakat söz konusuydu. 
Değerli
arkadaşlar, bu çalışma tabii, Genel Kurulumuzun huzuruna getirmiş olduğumuz
çalışma tabii öyle “kısa bir zaman içerisinde hazırlanmış, gizli kapılar
arkasında hazırlanmış, milletten kaçırılmış” falan gibi değerlendirmeleri hak
edecek bir çalışma değil, bunu söyleyenler de bunu biliyorlar. Değerli
arkadaşlar, malumunuz, Türkiye’de yeni anayasa tartışması da yeni bir tartışma
değil, bu konu 1990’lardan itibaren tartışılıyor ama AK PARTİ 22 Temmuz 2007
seçimlerinin akabinde Anayasa’yla ilgili bir çalışma, yeni anayasa çalışması
getirmişti gündeme. Onun akıbetini biliyoruz kapatma davası süreciyle beraber
fakat esas 24’üncü Dönemde Uzlaşma Komisyonu çalışmalarında bütün siyasi
partilerimiz birer metin sundular, birer anayasa teklifi bir bütün olarak
sundular. İşte bizim de AK PARTİ olarak sunmuş olduğumuz teklifin hükûmet
sistemiyle ilgili bölümleri, malum, bu metin içerisinde ağırlıklı olarak yer
alan hükümler. Demek ki beş yıldır aslında muhtelif zamanlarda, sadece o
dönemde değil, onun arkasından 1 Kasım seçimlerinden sonra yapılan bir çalışma
var, 15 Temmuzun akabinde üç parti olarak yapılan bir çalışma var, daha sonra,
yine iki parti olarak AK PARTİ, MHP’yle yapılan çalışmalar var. Bütün bu
çalışmalar bu temel çalışma hazırlık üzerinden geçilmek suretiyle yapılmış
çalışmalar. Yani bu çalışmalar gizli saklı çalışmalar değil, Meclisin web
sayfasına baktığınızda Cumhuriyet Halk Partisinin önerisi de orada var. Az önce
Sayın Akçay’ın açıklamalarıyla ilgili olarak birtakım itirazlarınız oldu ama
orada bu metin var, o metinde Cumhuriyet Halk Partisinin önerisi var ve 2’nci
maddede “insan haklarına saygılı” ifadesinin, “dayalı” olarak değiştirildiğine
dair teklif öneride var, arşivde de var, Meclisin arşiv hizmetlerinde de bu
metne ulaşma imkânımız var. Bunlar ulaşılabilir metinlerdir ve biz bütün, daha
sonraki seçim çalışmalarında da bu metinler üzerinden milletimize de bunları
anlattık; dolayısıyla gizli saklı bir çalışma, kaçırılan bir çalışma, gözardı
edilen bir çalışma yok. Acele, niye acele? Değerli arkadaşlar, acele görüşmeyle
ilgili: Burada acele değil, normal program dâhilinde bir iş yürütüyoruz. Eğer dikkat
ederseniz, yürürlükle ilgili hükümlere bakarsanız getirdiğimiz değişiklik
teklifinin hükümlerinin önemli bir kısmı hemen yürürlüğe girmiyor, 2019’da
yürürlüğe giriyor. 
ALİ
ŞEKER (İstanbul) – Bir kişiye yönelik olduğu oradan belli.
ANAYASA
KOMİSYONU BAŞKANI MUSTAFA ŞENTOP (Devamla) – Yani hükûmetle, hükûmet sistemiyle
ilgili değişiklikler aynen bugün olduğu gibi devam edecek. Kabine devam ediyor,
Başbakan ve bakanlıklar devam ediyor. Bugünkü sistem 2019’a kadar devam edecek
diyoruz. Eğer acelemiz olsa -alelacele buraya getirmiş, karda kışta, kıyamette
getirmişiz gibi bir ifade buyurdular Sayın Baykal- bunun için yapmış olsak bir
an önce yürürlüğe girmesini isteriz. Hayır, biz bu sistemle ilgili
tartışmaların hem olgunlaşacak bir düzeyde yapılmasını istiyoruz hem de daha
sonra getirilen değişiklikle ilgili başka düzenlemelerin de yapılmasını
öngördüğümüz için yürürlükle ilgili farklı bir tarih öngörüyoruz. Bunu da
metinde açıkça yazdık. 
Değerli
arkadaşlarım, Anayasa’ya uygunlukla ilgili olarak konu aslında burada
konuşuldu, tüketildi. Bir iki noktaya sadece temas etmek istiyorum. Birisi şu:
Biz bir Anayasa değişiklik teklifi yapıyoruz, görüşüyoruz, bir anayasa hükmü
öneriyoruz. Şimdi, Anayasa’ya uygunluk tartışması normlar hiyerarşisi
bağlamında, normlar arasında altlık-üstlük ilişkisi söz konusuysa gündeme
getirilebilir bir tartışmadır. 
BÜLENT
TEZCAN (Aydın) – Yani anayasa hukukçususun Sayın Şentop! 
ANAYASA
KOMİSYONU BAŞKANI MUSTAFA ŞENTOP (Devamla) – Yani bir kanunun Anayasa’ya
uygunluğu tartışılabilir çünkü Anayasa üst normdur. Ama bizim getirdiğimiz
öneri, bir anayasa önerisidir. 
BÜLENT
TEZCAN (Aydın) – Değiştirilemez hükümler ne olacak?
ANAYASA
KOMİSYONU BAŞKANI MUSTAFA ŞENTOP (Devamla) – Anayasa normları arasında zaten
bir eşitlik, bir eş değerlik söz konusudur.
MURAT
EMİR (Ankara) – İlk 3 madde de öyle mi?
ANAYASA
KOMİSYONU BAŞKANI MUSTAFA ŞENTOP (Devamla) – Anayasa hükümleri içerisinde
birbirinden daha farklı değerde olan hükümler yok. Anayasa’nın hangi hükmünü
hangi hükmüne göre kritize ederek, değerlendirerek aykırılıktan söz
edebileceksiniz? Anayasa’da sadece değiştirilemez hükümler vardır ama
değiştirilemezlik bir hiyerarşik, normlar hiyerarşinde bir üstlük anlamına
gelmiyor, sadece bir değiştirilme, değiştirme teklifi engeli olarak karşımıza çıkıyor.
Dolayısıyla, arkadaşlar, bir kere öncelikle Anayasa normları arasında bir eş
değerlik söz konusu olduğundan bir aykırılıktan bahsetmek mümkün değil. Anayasa
da buna imkân vermiyor. Anayasa, Anayasa değişikliklerinin -Anayasa Mahkemesi
bağlamında söylemiyorum ama Anayasa’nın yaklaşımını göstermesi açısından
söylüyorum- sadece şekil bakımından denetlenebileceğini… Şekil denetiminin ne
olduğunu da tarif etmiş, bunun bir mazisi var. Şekil denetiminin de sadece
teklif ve oylama çoğunluğu ile ivedilikle görüşme yasağına uyulup uyulmadığıyla
sınırlı olduğundan bahsediyor. Bu ne demektir? Anayasa, esasen Anayasa
değişiklikleri için bir esas denetimi öngörmüyor. 
MURAT
EMİR (Ankara) – 2008 kararını söyler misiniz?
ANAYASA
KOMİSYONU BAŞKANI MUSTAFA ŞENTOP (Devamla) – Sizin dediğiniz gibi Anayasa’ya
aykırılık çalışması, incelemesi yapabilmek için esasen bir esas denetimi
yapmanız lazım. Buna Anayasa müsaade etmiyor. 
Anayasa
Mahkemesinin yaklaşımında problemler var. Ama yasama organı anayasa yapma yani
kurucu iktidar yetkisine sahip çıkmak suretiyle zaman içerisinde hep Anayasa
Mahkemesini sınırlayan bir tavır, bir tutum geliştirmiştir. Daha önce Anayasa
değişiklikleriyle ilgili hiçbir denetleme hükmü olmazken 61 Anayasası’nda, ilk
defa 1970 yılında Anayasa Mahkemesi bir denetleme yapıyor. Bunun üzerine 71, 73
döneminde yapılan değişiklikte deniyor ki: “Anayasa Mahkemesi Anayasa
değişikliklerini sadece şekil bakımından denetler.” Fakat daha sonra Anayasa
Mahkemesi 73, 75’te verdiği kararlarla bu sefer diyor ki: “Şekil evet, ama
şeklin içeriğinin ne olduğunu ben belirlerim.” Gene kendisine çizilen sınırları
aşıyor. Bu sefer 1982’de sadece “şekil” demekle de iktifa etmiyor kurucu
iktidar, diyor ki: “Şekil şunlarla sınırlıdır: Teklif ve oylama çoğunluğu,
ivedilikle görüşme yasağı. Bununla sınırlıdır.” Yani hep yasama organı, kurucu
iktidar yetkisine sahip çıkmak suretiyle çizilen sınırlarını aşan Anayasa
Mahkemesinin sınırlarını yeniden çizmeye gayret etmiş. 
Anayasa
Mahkemesinin 82 Anayasası döneminde, değerli arkadaşlar, dört kararı var
esaslı. Bunların ikisinde Anayasa’da kendisine çizilen sınırlara riayet
edeceğini ifade etmiş, bununla bağlı olduğunu söylemiş; 1987 ve 2007. Ama 2008
başörtüsü serbestliğiyle ilgili karar ve Anayasa değişikliğiyle ilgili 12 Eylül
2010’da referanduma sunduğumuz kararda ise bu sefer “Ben teklif edilebilirlik
bakımından bu alanı açarım.” diye Anayasa Mahkemesinin bir kararı var.
Dolayısıyla iki kararda bu sınırlara uymuş -doğru olan da budur- iki kararda
ise…
MURAT
EMİR (Ankara) – 75 kararı da var Sayın Şentop, 75’te de var. 
ANAYASA
KOMİSYONU BAŞKANI MUSTAFA ŞENTOP (Devamla) – O ayrı, önceki Anayasa dönemi, 82’den
bahsediyorum ben, bunu da belirttim. 
Değerli
arkadaşlar, Anayasa Mahkemesinin bu tavrı sürekli eleştirilmiştir. Anayasa Mahkemesi,
“Kurucu iktidar yetkisi kullanan Meclisin çizmiş olduğu sınırların dışına kendi
yorumlarıyla çıkamaz.” diye eleştirilmiştir. 
Şimdi,
bizim teklifimizle ilgili de, vaktim azalmakla beraber, çok önemli sadece 4
perspektifin dikkate alınması gerektiğini, bu perspektifler dikkate alınmadan
bu değişiklik teklifinin değerlendirilmesinde hata yapılacağını ortaya koymak
istiyorum. Bunlardan birincisi, sözlerimde de ifade ettim, hükûmet sistemi
değişikliği var burada arkadaşlar. 
İBRAHİM
ÖZDİŞ (Adana) – Rejim değişikliği, rejim değişikliği. 
ANAYASA
KOMİSYONU BAŞKANI MUSTAFA ŞENTOP (Devamla) – Onun için, birisi çıkıp da “Burada
niye güvenoyu yok, niye gensoru yok?” diyorsa o arkadaşla bu konuyu tartışma
imkânımız yok. Niye? E, çünkü bu sistemde zaten hükûmet doğrudan halk
tarafından seçiliyor. Güvenoyu ve gensoru dediğiniz şey parlamenter sistemde,
Parlamentonun içinden çıkan bir hükûmet için söz konusudur. 
MUHARREM
ERKEK (Çanakkale) – Sayın Başkan, bu ne sistemi? 
ÖZKAN
YALIM (Uşak) – Parlamenter sistem değil yani. 
ANAYASA
KOMİSYONU BAŞKANI MUSTAFA ŞENTOP (Devamla) – Bu hükûmet sistemi değişikliğini
eğer fark etmemişseniz, bu gözle bakamıyorsanız, “Gensoru, güvenoyu neden yok?”
diye sorarsanız sizinle bu konuyu tartışmamız mümkün değil. 
MUHARREM
ERKEK (Çanakkale) – Sayın Başkan, bu sistemin adı ne? 
ANAYASA
KOMİSYONU BAŞKANI MUSTAFA ŞENTOP (Devamla) – Okumuyorsanız tartışmayalım, bu
metni bir baştan sona okumamız lazım. (AK PARTİ sıralarından alkışlar) 
İkinci
husus arkadaşlar, yine bu bağlamda söylüyorum, yetkilerle ilgili husus,
yetkilerin bir elde toplanması falan. Çok uzunca konuşulabilecek bir konu ama
burada sadece bir şeyden bahsedeceğim: Bakınız, buradan kastedilen şey, yasama
ve yürütmede yetkilerin tek elde, tek şahısta, tek partide toplanması; değil mi
bu kastediliyor? Peki, parlamenter sistemde durum nedir? 
BÜLENT
TEZCAN (Aydın) – Yargı da dâhil, yargıyı da topladınız yargıyı. 
ANAYASA
KOMİSYONU BAŞKANI MUSTAFA ŞENTOP (Devamla) – Parlamenter sistemde durum nedir
Sayın Tezcan? 
BÜLENT
TEZCAN (Aydın) – Yargıyı da topladınız Sayın Şentop. 
ANAYASA
KOMİSYONU BAŞKANI MUSTAFA ŞENTOP (Devamla) – Parlamenter sistemde, bir
hükûmetin olabilmesi için hükûmeti kuracak olan siyasi partilerimiz…
(Mikrofon
otomatik cihaz tarafından kapatıldı) 
MUHARREM
ERKEK (Çanakkale) – Parlamentonun denetimi var. 
BAŞKAN
– Sayın Şentop, size de üç artı iki şeklinde beş dakika süre veriyorum, lütfen
zamanında tamamlayın.
Buyurun.

ANAYASA
KOMİSYONU BAŞKANI MUSTAFA ŞENTOP (Devamla) – Teşekkür ederim Sayın Başkan. 
Bir
hükûmet çıkabilmesi için parlamenter sistemde, hükûmeti kuran parti veya
partilerin Parlamentoda da çoğunluğu elde bulundurması lazım, aksi hâlde
hükûmet olamaz. Yani parlamenter sistemde zaten yasama ile yürütmenin tek elde
toplanması zarureti vardır, bunun dışında bir ihtimal söz konusu değil, yoksa
hükûmet çıkmaz. 
MURAT
EMİR (Ankara) – Ama Başbakana yargıç atattırmıyoruz değil mi Anayasa
Mahkemesine? 
ANAYASA
KOMİSYONU BAŞKANI MUSTAFA ŞENTOP (Devamla) – Bir dakika Sayın Emir. 
Değerli
arkadaşlar, bizim önerdiğimiz modelde ise yasama ve yürütme organı ayrı ayrı
seçileceğinden, doğrudan halk tarafından seçileceğinden burada yasama ve
yürütmenin farklı siyasi partilerin çoğunluğunda elinde toplanabilme ihtimali
var, bir ihtimal olarak en azından parlamenter sisteme göre var. Parlamenter
sistemde bunun ihtimali bile yok, zaruri olarak tek elde toplanması gerekiyor
zaten. Değerli arkadaşlar, birincisi bu. Teklifin bir hükûmet sistemi
değişikliği içerdiğini, bunu esas aldığını eğer bilmiyorsak, bu gözle
bakmıyorsak, burada birçok hatalı, yanlış, tamamen bağlamından kopuk
değerlendirmeler yaparız; mahcup oluruz, ben de üzülürüm.
İkincisi
şu: Bir kere, bu konuyu, hükûmet sistemi konusunu uzayda, boşlukta bir nesne
gibi tartışmamalıyız. Biz burada bir anayasa hukuku dersi vermiyoruz; başkanlık
sisteminin avantajları, dezavantajları, bunu konuşmuyoruz. Türkiye’nin bir
sistemi var şu anda, hükûmet sistemi. Önerilen teklifteki sistem ile bugünkü
sistem arasında mukayeseler yapmak zorundayız; ileriye mi gidiyor, geriye mi
gidiyor sistem? Bir kere –çok detaya girmeyeceğim, sadece şundan söz edeceğim-
değerli arkadaşlar, bugünkü sistemde de bir yürütme var, bizim önerdiğimiz
modelde de bir yürütme var. Bugünkü sistemde yürütmeye ait olan yetkiler bizim
önerdiğimiz teklifte de yürütmeye aittir. Yasamaya ait olan yetkiler alınıp da
yürütmeye verilmiş değil, yargıya ait yetkiler alınmış da yürütmeye verilmiş
değil.
MURAT
EMİR (Ankara) – Cumhurbaşkanlığı kararnameleri ne?
ANAYASA
KOMİSYONU BAŞKANI MUSTAFA ŞENTOP (Devamla) – Söyleyeceğim…
ÜNAL
DEMİRTAŞ (Zonguldak) – Bütçe yetkisi ne, bütçe? Bütçeyi kime veriyorsunuz?
MUHARREM
ERKEK (Çanakkale) – Meclisin bütçesini kim yapacak?
ANAYASA
KOMİSYONU BAŞKANI MUSTAFA ŞENTOP (Devamla) – Yürütmenin yetkileri yürütmeye
verilmiş ama yürütmenin kendi iç dizaynı farklı. E sistem farkı var zaten.
Bugün yürütme Cumhurbaşkanı, Başbakan ve Bakanlar Kurulundan oluşurken
önerdiğimiz modelde Cumhurbaşkanından oluşuyor. Bu da sistemin tabiatı gereği.
Bunu biz icat etmedik, Mars’tan gelmedi, var, dünyada uygulanan bir sistem.
MUHARREM
ERKEK (Çanakkale) – Bu sistemin adı ne Sayın Başkan?
ANAYASA
KOMİSYONU BAŞKANI MUSTAFA ŞENTOP (Devamla) –Söyleyeceğim, bir dakika, sabırlı
olun.
Değerli
arkadaşlar, dolayısıyla bu tartışmayı yaparken bugün sanki hiçbir şey yokmuş,
hiçbir yetki yokmuş Cumhurbaşkanında, Hükûmette, Başbakanda, bunları biz icat
etmişiz gibi bakmamak lazım; yürütmedeki yetkiler yine yürütmeye verilmiş
yetkilerdir.
Üçüncü
husus değerli arkadaşlar, bu sistemlerin uygulandığı diğer ülkelerle mukayese
etmek lazım. Bakınız, size veto, kanunların vetosundan bahsediyoruz ya, size
vetoyla ilgili…
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Şentop, iki dakika veriyorum. 
ANAYASA
KOMİSYONU BAŞKANI MUSTAFA ŞENTOP (Devamla) – Toparlıyorum Sayın Başkanım. 
Amerika
Birleşik Devletleri’nde… 
MURAT
EMİR (Ankara) – Feshi de Amerika’ya göre anlatın da tam olsun, feshi de oraya
göre anlatın. 
ANAYASA
KOMİSYONU BAŞKANI MUSTAFA ŞENTOP (Devamla) – …Başkanın veto ettiği bir kanunun
geçmesi için üçte 2 oranında -her iki kamarasında da Meclisin- aranıyor. 1789’dan
1986’ya kadar yapılmış olan bir çalışma, toplam 2.838 kanun veto edilmiş.
Bunlardan sadece 99’u tekrar kabul edilmiş. Bu, yüzde 3’tür, yüzde 3’ü yeniden
kabul edilmiş vetodan sonra.
MUHARREM
ERKEK (Çanakkale) – O başkanlık sistemi. 
MURAT
EMİR (Ankara) – Fesih var mı fesih, orada fesih var mı?
ANAYASA
KOMİSYONU BAŞKANI MUSTAFA ŞENTOP (Devamla) – En önemlisi, Roosevelt döneminde
-on iki yıl başkanlık yapmıştır, 3 dönem- 631 vetodan 10’u sadece tekrar kabul
edilmiştir, bu da yüzde 1,6’ya tekabül ediyor. Hâlbuki bizim önerdiğimiz
modelde üçte 2 değil, Parlamentonun üye tam sayısının salt çoğunluğu aranıyor. 
Tabii,
şimdi…
MUHARREM
ERKEK (Çanakkale) – Sayın Başkan ama yapılan atamalar onaya tabi, onaya tabi,
burada onay yok. 
ANAYASA
KOMİSYONU BAŞKANI MUSTAFA ŞENTOP (Devamla) – Onu söyledik Komisyonda. En
azından sen söyleme Muharrem Bey, Komisyonda söyledim. 
MURAT
EMİR (Ankara) – Fesih var mı Sayın Başkan, Amerika’ya değinmişken onu da
söyleyin. 
ANAYASA
KOMİSYONU BAŞKANI MUSTAFA ŞENTOP (Devamla) – Bakınız, Kongrede biliyorsunuz iki
bölüm var: Temsilciler Meclisi, Senato. Nereye gidiyor bu? Senatoya, değil mi?
Niye? Çünkü federal yetkidir. Bunlar Amerika Birleşik Devletleri’nde
parlamentonun, Kongrenin yetkisi olarak düşünüldüğü için Anayasa’ya konulmuş
değil, federal yetki olarak görüldüğü için Senatonun uhdesine verilmiş
onaylardır. Onun için bunu birbiriyle karıştırmamak lazım. 
MURAT
EMİR (Ankara) – Sonuçta denetimli değil mi, denetimli değil mi, ona bakın. 
ANAYASA
KOMİSYONU BAŞKANI MUSTAFA ŞENTOP (Devamla) – Değerli arkadaşlar, bu Anayasa
değişikliğinin zamanı mıdır? Bize göre tam zamanıdır.
MURAT
EMİR (Ankara) – Fesih kaldı, feshi söylemediniz. 
ANAYASA
KOMİSYONU BAŞKANI MUSTAFA ŞENTOP (Devamla) –Bakın, bölgemiz yeniden inşa
ediliyor, dünya yeniden inşa ediliyor, Türkiye de yeniden inşa edilecek. Hacı
Bayram Veli’nin bir şiiri var, “Nâgihân bir şâra vardım / Anı yapılırken gördüm
/ Ben dahi bile yapıldım / Taş u toprak arasında” diyor. Bugün bölgemiz yeniden
inşa edilirken, dünya yeniden inşa edilirken, Avrupa yeniden inşa edilirken
Türkiye’nin bu inşa faaliyetine katılabilmesi için kendisini de yeniden inşa
etmesi gerekiyor. 
Heyetinizi
hürmetle selamlıyorum. 
Sağ
olun. (AK PARTİ sıralarından alkışlar) 
BAŞKAN
– Teşekkür ediyorum Sayın Şentop.
ENGİN
ALTAY (İstanbul) – Sayın Başkan…
BAŞKAN
– Sayın Altay…
ENGİN
ALTAY (İstanbul) – Sayın Başkanım, öncelikle, biraz önceki talebimizle ilgili
yanıtınızı bekliyorum. Bu sizin tasarrufunuzda bir iştir. Ancak bununla
beraber, Komisyon görüşmelerinde muhalefeti konuşturmamak için elinden gelen
her şeyi yapan Komisyon Başkanını her şeye rağmen sabırla dinledik. Bu noktada,
Komisyon Başkanının şöyle bir ithamına maruz kaldık: “Sizinle bunu
tartışamayız, okumuyorsunuz.” diye söyledi. Bizi kastetti.
BAŞKAN
– Sizi mi kastetti?
ENGİN
ALTAY (İstanbul) – Bizi kastetti.
BAŞKAN
– Sayın Şentop…
ENGİN
ALTAY (İstanbul) – Efendim, bize bakarak söyledi Başkanım.
BAŞKAN
– Genel Kurula hitap eder efendim kürsüdeki konuşmacı, Genel Kurulda herkese
bakarak hitap eder, gözünü kapatacak hâli yok ya.
ENGİN
ALTAY (İstanbul) – AKP Grubunu kastettiyse söz talebimi geri çekeceğim.
Söylesin, “AKP Grubunu kastettim.” desin.
MUSTAFA
ELİTAŞ (Kayseri) – Gensoru ve güven oylamasının eğer bu sistemde olduğunu
bilmiyorsanız…
BAŞKAN
– Sayın Şentop, kime söylediniz? (CHP sıralarından gürültüler)
Bir
saniye sayın milletvekilleri.
ANAYASA
KOMİSYONU BAŞKANI MUSTAFA ŞENTOP (İstanbul) – Ben birisini doğrudan kastedecek
olsam açıkça söylerim, cesaretim buna müsait. 
Bir
takım elbise diktim, size uyduysa bir şey diyemem Sayın Altay. (AK PARTİ
sıralarından alkışlar) 
BAŞKAN
– Teşekkür ediyoruz.
ENGİN
ALTAY (İstanbul) – Sayın Başkan, biraz cesur olsun, biraz samimi olsun, biraz
da dürüst olsun. AKP Grubunu kastettiyse mesele yok ama bizi kastetti, bu
açıktır.
Komisyon
grup başkanımızın cevap hakkını kullanmasını talep ediyorum.
BAŞKAN
– Yani o takım elbiseyi kendinize uyurduysanız buyurun.
İki
dakika süreyle sataşmadan söz vereyim.
ENGİN
ALTAY (İstanbul) – Sayın Başkan, yorumlara girmeyin. Ne demek! Ne demek! (CHP
sıralarından gürültüler) 
BAŞKAN
– Açık açık bunu söyledi Sayın Altay.
Buyurun
Sayın Tezcan, sataşmadan iki dakika süre veriyorum.
Lütfen
yeni bir sataşmaya meydan vermeyelim.
MUSTAFA
ELİTAŞ (Kayseri) – Aşırı alınganlık gösteriyorlar Sayın Başkan. Oyalama
yapıyorlarsa başka, ama aşırı alınganlık gösteriyorlar. Böyle şey olmaz.
V.- SATAŞMALARA İLİŞKİN KONUŞMALAR (Devam)
12.- Aydın Milletvekili Bülent Tezcan’ın,
Anayasa Komisyonu Başkanı Mustafa Şentop’un 447 sıra sayılı Anayasa Değişiklik
Teklifi’nin tümü üzerinde Komisyon adına yaptığı konuşması sırasında Cumhuriyet
Halk Partisine sataşması nedeniyle konuşması
BÜLENT
TEZCAN (Aydın) – Sayın Başkan, teşekkür ederim.
Önce
şunu söyleyeyim: Bizim başkasının diktiği takım elbiseyi giymeye ihtiyacımız
yok.
MUSTAFA
ELİTAŞ (Kayseri) – Ama şu anda ona göre konuşuyorsun.
BÜLENT
TEZCAN (Devamla) – Sayın Komisyon Başkanının ve beraber siyaset yaptığı
arkadaşların okyanus ötesinde dikilen elbiseleri giyerek bu memlekette nasıl
gezdiğini çok iyi biliyoruz. (CHP sıralarından alkışlar) Ha, bizim öyle bir
elbise merakımız yok.
Şimdi,
Sayın Şentop iyi ki milletvekili olmuş; dedi ya “Ders anlatacak durumda değiliz
burada.” diye, iyi ki milletvekili olmuş, hukuk fakültesindeki öğrenciler
kurtulmuş ileride böyle bir hukukçu olmaktan. (CHP sıralarından alkışlar) 
Bakın,
getirilen bu teklifin Anayasa’ya aykırılığını bir buçuk saat Komisyonda
anlattım, cümle âlem anladı, Sayın Şentop anlamadı. Ben bir şey soruyorum
sevgili milletvekili arkadaşlar, bir şey soruyorum: Hani o ilk 4 madde, teklif
edilemezlik maddeleri var ya, mesela Anayasa’nın Cumhurbaşkanlığı seçimini
düzenleyen -101’di sanıyorum- maddesine şöyle bir hüküm ekleseniz, 101’inci
maddeye, deseniz ki: “Cumhurbaşkanı bir sefer seçilir, ondan sonra ölünceye
kadar görevde kalır, ondan sonra da irsen ve teselsülen çocuklarına
Cumhurbaşkanlığı geçer.” 
MUSTAFA
ELİTAŞ (Kayseri) – 1950 öncesi öyleydi, sizin zamanınızda, 1950 öncesi öyleydi.
BÜLENT
TEZCAN (Devamla) - Yani bunu şimdi Anayasa’ya aykırı diye denetlemeyeceğiz mi?
Yani bunu şimdi 4 maddeye girmiyor, ilk 4’ün içinde değil diye denetlemeyeceğiz
mi? İşte, buyurun, anayasa hukuku tarihi anlatan anlayışın memleketin önüne
getirdiği teklif böyle bir teklif, başka ne söyleyelim. (CHP sıralarından
alkışlar) 
MUSTAFA
ELİTAŞ (Kayseri) – 1950 öncesi öyleydi.
BÜLENT
TEZCAN (Devamla) - Şimdi, çok zaman kalmadı. İnşadan bahsetti. Bir yapım
müteahhitleri vardır, bir yıkım müteahhitleri vardır; işte, bu Anayasa teklifi
yıkım müteahhitlerinin teklifidir, buna karşı direniyoruz. (CHP sıralarından
alkışlar)
BAŞKAN
– Teşekkür ediyorum. 
HİLMİ
BİLGİN (Sivas) – Vesayet rejimini yıkacağız.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri
Milletvekili Mustafa Elitaş, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve İstanbul
Milletvekili Mehmet Muş ile 310 Milletvekilinin Türkiye Cumhuriyeti
Anayasasında Değişiklik Yapılmasına Dair Kanun Teklifi (2/1504) ve Anayasa
Komisyonu Raporu (S. Sayısı: 447) (Devam)
BAŞKAN
- Şimdi, söz sırası Milliyetçi Hareket Partisi Grubu adına Afyonkarahisar
Milletvekili Mehmet Parsak’a aittir. 
Sayın
Parsak, buyurun. (MHP sıralarından alkışlar)
MUHARREM
İNCE (Yalova) - Başbakanlık kaldırıldı mı? Binali Yıldırım niye orada oturuyor?
Erken mi kaldırıldı Başbakanlık?
BAŞKAN
– Sabredin sayın milletvekilleri, günü geldiğinde o da olur. (CHP sıralarından
gürültüler)
BAŞKAN
– Buyurun Sayın Parsak.
MHP
GRUBU ADINA MEHMET PARSAK (Afyonkarahisar) – Aziz Türk milleti, saygıdeğer
milletvekilleri; Anayasa değişiklik teklifi üzerinde Milliyetçi Hareket Partisi
adına teklifin bütünü üzerinde söz almış bulunuyorum. Bu vesileyle Gazi Meclisi
ve siz saygıdeğer milletvekillerini saygılarımla selamlıyorum.
Sayın
milletvekilleri, 1982 Anayasası, yürürlüğe girdiği tarihten bu yana tam 18 kez,
100’ün üzerinde maddesinde değişiklik yapılmak suretiyle çeşitli değişikliklere
uğramıştır. Bu kapsamda, şu anda 19’uncu değişiklik teklifi çalışmaları
yürütülmektedir. 
1982
Anayasası’nın, özellikle hükûmet sistemi bakımından daha yürürlüğe girdiği
tarihten itibaren tartışmalı olduğu hepimizle malumdur. Bu kapsamda, 1982
Anayasası’nın temel siyasi sebebi durumunda olan 12 Eylül 1980 darbesini
gerçekleştiren Kenan Evren’in Cumhurbaşkanı olmayı tercih etmesinden dolayı,
1961 Anayasası’nda sadece bir paragrafta düzenlenen yetkiler, 1982 Anayasası’nda
yasama, yürütme ve yargıya ilişkin olmak üzere tam iki buçuk sayfa hâlinde, son
derece geniş, son derece fazla olarak tanımlanmıştır ve cumhurbaşkanının
yetkileri buna göre dizayn edilmiştir. Bunun karşısında, cumhurbaşkanı sadece
vatana ihanet suçu bakımından ve Türkiye Büyük Millet Meclisi üye tam sayısının
dörtte 3’ünün suçlandırmasıyla bir sorumluluğa tabi kılınmış, bunun dışında
Anayasa’nın hiçbir yerinde, hiçbir tür sorumluluk öngörülmemiştir. 
Şimdi,
bu sorumluluğu iki açıdan değerlendirmekte fayda var saygıdeğer
milletvekilleri: Birincisi, suç tipi; ikincisi, bu sorumluluğun
neticelenebilmesi için gerekli olan nisap. Suç tipi için bakıldığında, Vatana
İhanet Kanunu bakımından sadece bir sorumluluk söz konusudur. Ve o Hıyanet-i
Vataniye Kanunu 1991 yılında yürürlükten kaldırıldığı için denilebilir ki 1991
yılından itibaren hiçbir cumhurbaşkanının suç tipi bakımından sorumluluğu
yoktur. Bunu net olarak söyleyemiyoruz çünkü aynı maddede, cumhurbaşkanının
suçlandırılabilmesi bakımından dörtte 3 gibi çok yüksek bir nisap öngörüldüğü
için 1982 yılından bu yana bunun hiç uygulaması söz konusu olmamıştır, ondan
dolayı da bunun tartışılmasına yönelik herhangi bir içtihat mevcut değildir. Bu
kapsamda, yetki-sorumluluk dengesizliği çerçevesinde bakıldığında durum
böyleyken yürütme yapısı da kendi içinde iki başlılık arz etmektedir.
Gerçekten, bir tarafta hiçbir sorumluluğu bulunmayan -demin de anlattığım gibi-
bir cumhurbaşkanıyla, öbür tarafta halkın oylarıyla seçilmiş Türkiye Büyük
Millet Meclisinin içinden çıkan, başında bir başbakanın olduğu ve tüm
sorumluluğu da üzerinde taşıyan bir bakanlar kurulu yani iki başlı ve böylesi
dizayn edilmiş bir yürütme söz konusudur ve bu yapı 1982 yılından 2007 yılına
kadar özellikle yürütmenin iki başı arasında yani sorumsuz Cumhurbaşkanı ve
sorumlu Başbakan ve Bakanlar Kurulu arasında çok ciddi tartışmaları da
beraberinde getirmiştir. Süremizin kısıtlı olması itibarıyla bunları uzun uzun
anlatma imkânımız yok burada fakat 2007 yılına gelindiğinde sorun çok farklı
bir boyuta kavuşmuştur, o da şudur: Gerçekten, Cumhurbaşkanlığı seçim sürecinde
ortaya atılan bir 367 garabetinden dolayı, 367 krizinden dolayı, bu krizin
sonunda yapılmış olan Anayasa değişikliğiyle birlikte, Cumhurbaşkanının yani
yürütmenin sorumsuz kanadının doğrudan doğruya millet tarafından, doğrudan
doğruya halk tarafından seçilmesi benimsenmiştir. Öyle olunca, 2007 yılından
itibaren, ilk uygulamasının olduğu 2014 yılına kadar daha çok teorik düzeyde
ama 2014 yılından itibaren ise aynı zamanda da uygulamalar itibarıyla
yürütmenin iki kanadı arasında yani Cumhurbaşkanı ile Başbakan ve Bakanlar
Kurulu arasında tartışmalar çok farklı düzeyde seyretmiştir. Bu kapsamda
bakıldığında, 2007 yılında yapılmış olan Anayasa değişikliğiyle sadece
Cumhurbaşkanının seçim usulü değişmiştir yani Cumhurbaşkanının halk tarafından
seçilmesi benimsenmiş ve fakat Cumhurbaşkanının yetkileri, sorumlulukları,
Bakanlar Kuruluyla ilişkileri ve diğer tüm konularda herhangi bir değişiklik
söz konusu olmamıştır. Bu kapsamda, 2007 yılından itibaren olan bu gelişmeler
değerlendirildiğinde karşımıza tabii ki pek çok siyasi neticeler gelmekte ama
bazılarını bu kısıtlı zaman içerisinde değerlendirmekte de fayda bulunmaktadır.

Bu
kapsamda, 2014 yılında Cumhurbaşkanının doğrudan doğruya halk tarafından
seçilmesiyle birlikte pek çok Anayasa’ya aykırılık tartışmaları yaşanmıştır.
Bunların en önemlilerinden bir tanesi de Yüksek Seçim Kurulu kararlarına da
bağlandığı için, Cumhurbaşkanının tarafsız olduğu ve varsa partisiyle ilişkisi
kesileceği yönündeki 101’inci maddenin son fıkrasının uygulanması
çerçevesindedir. Gerçekten, 25’inci Dönem Türkiye Büyük Millet Meclisi
seçimlerinde, 7 Haziran seçim sürecinde Sayın Cumhurbaşkanı doğrudan doğruya
halk tarafından seçildiği iddiasıyla, gerekçesiyle o günün iktidar partisinin
Genel Başkanı olan, Başbakanı olan Sayın Davutoğlu’ndan daha fazla sayıda
miting yapmıştır ve bu mitingler başladığında, konu Cumhuriyet Halk Partisi ve
HDP tarafından Yüksek Seçim Kuruluna intikal ettirilmiştir. Yüksek Seçim
Kurulu, özetle “Evet, 101’inci maddenin son fıkrası çerçevesinde ‘Cumhurbaşkanı
tarafsızdır, varsa partisiyle ilişkisi kesilir.’ hükmü yer almaktadır fakat 105’inci
madde çerçevesinde sorumsuz olduğu açıkça düzenlenmektedir. Öbür taraftan, 101’inci
maddenin son fıkrasındaki partisiyle ilişkisini kesme meselesi siyasi partiler
kütüğü çerçevesinde üyelik kaydının silinmesi midir, yoksa başka davranışlar da
bunun için gerekli midir? Dolayısıyla, bu çerçevede bana Yüksek Seçim Kurulu
olarak tanınmış bir yetki yoktur yani 101’inci maddenin son fıkrasındaki
partisiyle ilişkisini kesmeme durumuna ilişkin Anayasa’da bir yaptırım yoktur.”
demek suretiyle söz konusu müracaatları oy çokluğuyla da olsa reddetmiştir;
böyle 4 tane müracaat söz konusudur. Yani, geldiğimiz noktada, cumhurbaşkanları
ile hükûmetler arasındaki yetki-sorumluluk ilişkileri çerçevesinde önemli
sorunlar, önemli sıkıntılar karşımızda durmaktadır. 
1982
Anayasası sadece Hükûmet sistemi bakımından değil, diğer pek çok yönü
itibarıyla da tartışılmıştır ve bunlardan en kayda değeri 24’üncü Dönemde
yapılmış olan Anayasa Uzlaşma Komisyonu çalışmaları esnasındaki tartışmalardır.
Ama, bu tartışmalar esnasında, bize göre hiç tartışılmaması gerektiği hâlde, ne
yazık ki Anayasa’nın Türk Anayasası olduğu, ilk 4 maddesi, ilk 4 maddeye hâkim
olan millî ve üniter devlet ilkeleri ve millî ve üniter devlet ilkelerinin
muhtelif maddelerdeki yansımaları da tartışılmıştır ve buna ilişkin, bugün
başladığımız bu oturumda, muhtelif milletvekilleri tarafından dile getirilen ve
tartışmalara yol açan konularla ilgili olarak her 4 siyasi partinin de hangi
konularda, nasıl değişiklik teklifleri verdiği bu Komisyon çalışmalarında
mevcuttur. O da Türkiye Büyük Millet Meclisinin web sitesinin en altında,
Anayasa çalışmaları kapsamında, partilerin müstakil önerileri, bu öneriler
çerçevesinde yürütülen müzakereler, müzakereler neticesinde ortaya çıkan tam
metin de olmak üzere tüm boyutlarıyla orada durmaktadır. İsteyen her
milletvekili hatta isteyen her vatandaş bunları buradan açıklıkla okuyup
inceleyebilme imkânına sahiptir. 
Şimdi,
burada, biraz önce de ifade ettiğim gibi, bugün, Hükûmet sistemi tartışmaları
çerçevesinde aslında en önemli tarih 2007 yılında yapılmış olan söz konusu
Anayasa değişikliğidir yani Cumhurbaşkanının halk tarafından seçilmesini
öngören Anayasa değişikliği. Gerçekten, o 367 krizi ortaya çıktıktan sonra,
Anayasa Mahkemesi bu yönde bir karar vermiştir. Bu karar verildiğinde
Milliyetçi Hareket Partisi tarihinin her döneminde olduğu gibi, o dönemde de,
Meclis dışında olmasına rağmen, Türk milletinin, Türk devletinin menfaatlerini
gözeterek inisiyatif almış ve milletimize bir çağrıda bulunmuştur. 
Bu
Meclisin bir Cumhurbaşkanı seçmesi hâlinde, o seçilecek Cumhurbaşkanının
meşruiyet tartışmalarının hiç bitmeyeceğini, bundan dolayı seçimlerin erkene
alınmasını ve millete “Ey millet! Seçeceğiniz bu Meclis, Anayasa çerçevesinde
Cumhurbaşkanını seçecektir. Reyinizi, oyunuzu, kararınızı ona göre tayin edin.”
teklifinde bulunmuştur. Milliyetçi Hareket Partisinin bu çağrısı kabul
görmüştür, kasım ayında yapılması gereken seçimler erkene alınmıştır,
Milliyetçi Hareket Partisi de yeniden 74 milletvekiliyle Türkiye Büyük Millet
Meclisindeki yerini almıştır ve o seçimler tamamlandıktan sonra, önce Adalet ve
Kalkınma Partisi ile Cumhuriyet Halk Partisi -bize göre olabileceği gibi yani
uzlaşma anlayışı çerçevesinde değerlendirildiğinde- Meclis Başkanının seçiminde
uzlaşmış, Sayın Köksal Toptan’ı Meclis Başkanı olarak seçmiş -450 oy alması ona
işaret etmektedir- ve arkasından da kaçınılmaz olarak Cumhurbaşkanını
seçecekken bu çerçevede Milliyetçi Hareket Partisine Meclise girmeme, Genel
Kurulda bulunmama, Cumhurbaşkanlığı seçimlerini kilitleme yönünde çağrılarda
bulunulmuştur. 
Sayın
milletvekilleri, Cumhurbaşkanının seçilememesi 12 Eylül 1980’de de olduğu gibi
darbeyi dahi sonuçlayan bir durumdur. Hatırlatma kabîlinden söylüyorum:
Gerçekten, 12 Eylül 1980 darbesi pek çok siyasi, sosyal hadisenin neticesinde
gerçekleşmiştir ama bardağı taşıran son darbe Cumhurbaşkanının seçimi hususunda
o gün Mecliste bulunan siyasi partilerin anlaşamamış olmasıdır. Yani Milliyetçi
Hareket Partisine böylesi bir çağrıda bulunulmuşken Milliyetçi Hareket Partisi,
altı ay öncesinde verdiği sözlerle paralel olarak, onlarla tutarlı olarak Mecliste
yerini almıştır, kendi adayını çıkarmıştır, tüm grup olarak kendi adayına oyunu
vermiştir ama en önemlisi, o tıkanıklığı çözmüş ve yeniden 12 Eylül 1980’de
olabilecek gibi bir krize meydan vermemiştir. 
Milliyetçi
Hareket Partisinin böylesi önemli tıkanıklıkları, böylesi önemli krizleri
çözmesi, kuruluşu olan 1969 yılından itibaren sıklıkla meydana gelen bir
durumdur. O anlamda, söz gelimi 1977 yılında Meclis 37 tur boyunca kendi
Başkanını seçemediğinde gene Milliyetçi Hareket Partisinin krizi çözen bir
yaklaşımıyla Cumhuriyet Halk Partisinin o dönemde adayı olan Sayın Cahit
Karakaş’ı desteklemesi neticesinde Meclis Başkanlığı seçimi krizi de
çözülmüştür. Yani Milliyetçi Hareket Partisinin, tarihinin her döneminde Türk
milletinin, devletimizin, memleketimizin ihtiyaçları doğrultusunda, krizleri,
sıkıntıları, tıkanıklıkları gideren, çözen bir tutumu vardır, bu yeni de
değildir.
Bu
çerçevede bakıldığında, 24’üncü Dönem Anayasa çalışmalarının neticesinden ne
yazık ki bir somut netice çıkmamıştır. 25’inci Dönemde seçimler gerçekleşmiş ve
fakat komisyonlar kurulamadığı için bir Anayasa uzlaşma komisyonu da
kurulamamıştır. 26’ncı döneme gelindiğinde, bu sefer adı “Anayasa Mutabakat
Komisyonu” olan bir komisyon kurulmuş, bu Komisyon da üç toplantı
gerçekleştirmiş ve fakat henüz komisyonun adında bile mutabakata varamadan
dağılmak durumunda kalmıştır. Sonrasında, 15 Temmuz 2016’da Türk milleti,
tarihinin en büyük ihanetlerinden biriyle karşılaşmıştır. Gerçekten, 15
Temmuzda bu Gazi Meclis bombalanmaya varıncaya kadar, ihanetin en büyükleri ne
yazık ki yaşanmıştır ve 15 Temmuzda meydana gelen bu gelişme çok önemli bir
paradigma değişikliğini de beraberinde getirmiştir. Şimdi, zaman zaman söz alan
ya da işte, sataşma niyetiyle hem Sayın Genel Başkanımızın hem benim önceki
birtakım beyanlarımızı da ifade etmek suretiyle “Ne değişti de bugün farklı
şeyler söyleniyor?” çerçevesinde birtakım ithamlarda bulunmaktadırlar. Tabii ki
sadece bu değil ama burada sırası geldiği için söylüyorum: Bunları ileri
sürenler 15 Temmuzda yaşananları ve 15 Temmuzdan sonra yaşanabilecek muhtemel
gelişmeleri anlamayan ya da anlamak istemeyenlerdir. Ben bu kadarını ifade
etmekle yetineceğim saygıdeğer milletvekilleri. 
Şimdi,
burada, süremin de azaldığını gözeterek, bu tarihsel süreç içeresinde
geldiğimiz noktada yani 15 Temmuzdan sonra Sayın Genel Başkanımızın 11 Ekimde
Türkiye Büyük Millet Meclisinde, grup toplantısında yapmış olduğu konuşmanın
ardından, hem Sayın Başbakanın hem de Sayın Genel Başkanımızın çağrılarına
rağmen, sadece Adalet ve Kalkınma Partisi ve Milliyetçi Hareket Partisi
grupları arasında yürütülen çalışmalarla bir Anayasa değişiklik teklifi daha
hazırlanmıştır. İşte bu, 19’uncu Anayasa değişiklik teklifi metnidir. Bu
kapsamda Anayasa’nın bütünü üzerinde bir değişiklik söz konusu değildir. Peki,
neler söz konusudur? Kalan sürem içerisinde de bazı önemli gördüğüm kısımlar
itibarıyla onlar hakkındaki düşüncelerimizi paylaşmak istiyorum. 
Saygıdeğer
milletvekilleri, her şeyden önce şunu söyleyeyim: Bu Anayasa değişikliği
teklifiyle bir rejim değişikliği değil, sadece ve sadece bir hükûmet sistemi
değişikliği, aslında daha da doğrusuyla bir hükûmet sistemi netleştirmesi söz
konusudur. Gerçekten, 1982’den 2016’ya gelinceye kadar, burada kısa sürede
anlatamadığı ama pek çok konuşmacının da şimdiye kadar defalarca ifade ettiği
gibi, hükûmet sistemimizin ne olduğu hususunda bilim dünyasında da çok ciddi
tartışmalar vardır. Bizim gerçekten şu anda hükûmet sistemimiz parlamenter
sistem midir, yarı başkanlık sistemi midir ya da nedir, bu konu gerçekten her
düzeyde tartışılmıştır. Dolayısıyla, burada hükûmet sistemi değişikliği değil,
belki bir hükûmet sistemi netleşmesi söz konusudur. 
İkinci
önemli bir tartışma alanı olarak burada denilmektedir ki: “Anayasa’nın ilk 4
maddesi değiştirilmektedir.” Sayın milletvekilleri, karıştırmamak lazım,
Anayasa’nın ilk 4 maddesi bu 18 maddelik teklifle değil, ne yazık ki, 2011 ile
2013 arasında faaliyet gösteren 24’üncü Dönem Anayasa Uzlaşma Komisyonunda
açıktan açığa teklif edilmiştir ve buna ilişkin kayıtlar Türkiye Büyük Millet
Meclisinde mevcuttur. Yeniden hangi parti neyi önerdi, neyi teklif etti burada
uzun uzun anlatacak değilim ama o noktada Anayasa’nın ilk 4 maddesine, tam
anlamıyla bir tuğlasına bile dokundurtmaksızın sahip çıkan bir tek Milliyetçi
Hareket Partisi olmuştur saygıdeğer milletvekilleri. Bugün yorum yoluyla “Şu
madde değiştiği için, bu maddede böyle bir hüküm getirildiği için Anayasa’nın
ilk 4 maddesi değişiyor.” demek gerçekten ciddiyetten ve gerçekten uzak bir
isnattır. Dolayısıyla, bu çerçevede Anayasa’nın ilk 4 maddesinde de herhangi
bir değişiklik söz konusu değildir. 
Sırasıyla
gidiyorum, Anayasa’mızın 98’inci maddesinde bugün Türkiye Büyük Millet
Meclisinin bilgi edinme ve denetim yolları düzenlenmektedir ve burada 5 başlık
söz konusudur. Bu 5 başlıktan 4’ü bu değişiklik teklifiyle muhafaza
edilmektedir. Çıkarılan bir denetim mekanizması vardır, o da gensoru, gensoru
da artık hükûmet sistemi değiştiği için sistemin yapısı gereği olamayacağı için
yoktur. Yoksa onun dışında geri kalan, Parlamento içi dört denetim aracının
tamamı mevcuttur. Hatta daha ötesini söyleyeyim: Muhalefet milletvekilleri
olarak Parlamento içi denetim çerçevesinde en sık müracaat ettiğimiz yazılı
soru önergesi çerçevesinde hiçbir yaptırım, hiçbir süre öngörülmezken mevcut
Anayasa’mızda, burada “on beş gün içerisinde cevaplandırılmak üzere” ibaresinin
eklenmesi suretiyle muhalefet milletvekilleri olarak bizlerin bu denetim
mekanizması çerçevesindeki hakkı ve imkânı da genişletilmektedir. Bunu burada
ifade etmek durumundayım.
Anayasal
çerçevedeki sırayla gidiyorum. 104’üncü maddede Cumhurbaşkanının görev ve
yetkileri düzenlenmektedir. Sözlerimin başında ifade ettim: İdeal bir
parlamenter sistemi çok aşan mahiyette, iki buçuk sayfa boyunca, çok geniş,
cumhurbaşkanının yetkileri var. Bunlarda çeşitli değişiklikler oldu ve bu
kapsamda, tabii ki bunların her biriyle ilgili sözler söylemek mümkün. İlgili
maddeye gelindiğinde konuşmacı arkadaşımız da partimizin görüşlerini mutlaka
ifade edecektir ama burada iki müesseseyi ben vurgulamak adına ifade etmek
istiyorum: Bunlardan bir tanesi Cumhurbaşkanlığı kararnamesi, diğeri de veto
yetkisidir. 
Şimdi,
“Cumhurbaşkanlığı kararnamesi çerçevesinde Meclis baypas edilmektedir, yasama
yetkisi yürütmeye devredilmektedir, Cumhurbaşkanı her türlü konuyu
Cumhurbaşkanlığı kararnamesi yoluyla düzenleyebilecektir.” mahiyetinde çeşitli
eleştiriler oldu. Özellikle Milliyetçi Hareket Partisinin de en önemli
katkılarından bir tanesi olarak ifade ediyorum, 104’üncü maddede çok uzun bir
paragraf olarak bu çerçevede bir düzenleme yapılmıştır. Bir: Cumhurbaşkanlığı
kararnamesi yürütme yetkisine ilişkin olarak söz konusudur. İki: Temel haklar,
kişi hakları, siyasi haklarla ilgili Cumhurbaşkanlığı kararnamesi düzenlenemez.

(Mikrofon
otomatik cihaz tarafından kapatıldı) 
BAŞKAN
– Sayın Parsak, sizin de ek sürenizi veriyorum, lütfen zamanında tamamlayın.
MEHMET
PARSAK (Devamla) – Üç: Anayasa’da münhasıran kanunla düzenlenmesi gereken
konulardaki seksen iki maddede bu çerçevede kısıt söz konusudur: “Cumhurbaşkanlığı
kararnamesi düzenlenemez.” Bu, Komisyon çalışmalarından itibaren hep
söylenildi. Bir çarpıcı örnek olması itibarıyla, bir örnekle ifade etmek
istiyorum. Bazı milletvekilleri dediler ki: “Cumhurbaşkanlığı kararnamesiyle
vergi düzenlenebilecek, vergi konulabilecek, kaldırılabilecek.” Sayın
milletvekilleri, Anayasa’mızın 73’üncü maddesinde vergi ödevi düzenlenmektedir
ve vergi ödevini düzenleyen bu maddede açıkça verginin konulmasının,
kaldırılmasının, düzenlenmesinin kanunla olabileceği yazılmaktadır.
Dolayısıyla, böyle bir konuda Cumhurbaşkanlığı kararnamesi çıkarabilmek mümkün
değildir.
Devam
ediyorum: Kanunda açıkça düzenlenen konularda Cumhurbaşkanlığı kararnamesi
çıkarılamayacaktır.
Devam
ediyorum: Kanunlar ile Cumhurbaşkanlığı kararnameleri arasında farklı hükümler
varsa kanunlar uygulanacaktır. Aynı konuda bütün bunlara rağmen bir kararname
çıkarılmışsa ve Türkiye Büyük Millet Meclisi sonradan aynı konuda bir
Cumhurbaşkanlığı kararnamesine karşılık kanun çıkarırsa söz konusu kararname kendiliğinden
yürürlükten kalkacaktır ve bütün bu kısıtlara rağmen bir hukuka aykırılık söz
konusu oldu, bu hukuka aykırılık da Anayasa Mahkemesi tarafından
giderilebilecektir yani yargısal denetim yetkisi de o çerçevede söz konusudur. 
İkinci
önemli yetki olarak veto yetkisi… Biraz önceki konuşmacılar da ifade ettiler:
Mevcut Anayasa’mızda herhangi bir oran belirtilmeksizin, kanun Cumhurbaşkanı
tarafından geri gönderildiğinde aynen kabulü hâlinde Türkiye Büyük Millet
Meclisi tarafından, Cumhurbaşkanı tarafından yayımlanması zorunluluğu söz
konusudur. Burada, evet, bir oran getirilmektedir yani salt çoğunluk. Ama, işin
pratiği itibarıyla bakıldığında, sizin eğer salt çoğunluğunuz varsa, öyle bir
hükûmetseniz daha az sayıyla kanun çıkarabilirsiniz ama salt çoğunluğunuz söz
konusu değilse zaten daha azıyla da bu Meclis size kanun çıkarttırmaz. Ondan
dolayı bu da esasen durumun netleştirilmesinden ibarettir. Örnek gösterilen,
mukayese edilen Amerika Birleşik Devletleri’nde gerçekten hem Temsilciler
Meclisi bakımından hem de Senato bakımından çok daha yüksek bir oran söz
konusudur. Dolayısıyla, bunların da en azından bu çerçevede bilinmesinde ve
değerlendirilmesinde fayda vardır. 
Cumhurbaşkanının
cezai sorumluluğu, önemli başlıklardan bir tanesidir. Sözlerimin başında
söyledim: Mevcut Anayasa’mızda sadece vatana ihanet bakımından ve dörtte 3
bakımından sorumluluk söz konusu. E şimdi suç tipi bakımından herhangi bir
sınırlama yok, her türlü suç bakımından Cumhurbaşkanı sorumludur ve dörtte 3
değil, üçte 2’yle suçlandırılabilecektir. Üçte 2 fazla mıdır? Fazla görülebilir
ama elbette ki üçte 2 dörtte 3 kadar fazla değildir. Daha az olması
tartışılabilir, bu yönde çalışma yapılabilir ama şunu söylemek yanlıştır... 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen iki dakikada.
MEHMET
PARSAK (Devamla) – Yani “Üçte 2’yle çok fazla sorumluluk öngörülmektedir.”
denildiğinde, mevcutta dörtte 3’ken ve suç tipi bakımından da belirsizlik hatta
imkânsızlık söz konusuyken, suç tipi bakımından sınırlamanın kaldırılıp oran
bakımından da dörtte 3’ün üçte 2’ye düşürülmüş olması kayda değer bir
değişiklik olarak değerlendirilmelidir. 
Anayasa’nın
116’ncı maddesinde karşılıklı fesih çerçevesinde bir değişiklik söz konusu. 116’ncı
maddede belirli şartlar altında Parlamentonun feshedilmesi söz konusu,
Cumhurbaşkanına tanınan böyle bir yetki var. E şimdi Anayasa’nın hiçbir
yerinde, tam tersi olarak, Cumhurbaşkanına tanınan bu yetkinin Parlamentoya
tanınması gibi bir durum ne yazık ki söz konusu değil. Burada her iki kuvvet
bakımından da -artık yürütme Cumhurbaşkanından ibaret olduğuna göre- yasamanın
yürütmeye, yürütmenin de yasamaya karşı, eğer karşı kuvveti feshederse
kendisini de seçime götürmek suretiyle milletin yeniden hakemliğine gidilmesi
çerçevesinde yeni bir düzenleme söz konusudur.
Çokça
tartışıldığı için kısaca ifade etmek istiyorum. 126’ncı maddede değişiklik
önergesi söz konusuydu, bölgesel yönetimler gelecekti, özerk yönetimler
gelecekti vesaire. Bu zaten yanlış değerlendirilen bir konuydu, ondan dolayı da
olması gerektiği gibi 106’ncı maddenin son fıkrasına gitti ama burada hâlâ
yazıyor: “Kamu hizmetlerinin görülmesinde verim ve uyum sağlamak amacıyla
birden çok ili içine alan merkezî idare teşkilatı kurulabilir. Bu teşkilatın
görev ve yetkileri kanunla düzenlenir.” Yani, şimdi mevcut duruma göre
kararnameyle değil ama kanunla bölgesel yönetim mi kurulabilecektir? Milliyetçi
Hareket Partisi olduğu müddetçe ne özerklik ne bölgesel yönetim asla söz konusu
olamayacaktır sayın milletvekilleri. (MHP sıralarından alkışlar) 
Son
olarak şunu ifade etmek istiyorum; şimdi, biz en başta da ifade ettik, şimdi de
onunla tamamlıyorum: Buradan gerekli çoğunluğu alıp da milletimize giderse
milletimiz ne derse Milliyetçi Hareket Partisinin başının gözünün üstünedir. 
Hepinizi
saygılarımla selamlıyorum. (MHP ve AK PARTİ sıralarından alkışlar)
BAŞKAN
– Teşekkür ediyorum.
Birleşime
on dakika ara veriyorum.
Kapanma Saati: 22.28
BEŞİNCİ OTURUM
Açılma Saati: 22.49
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Özcan PURÇU (İzmir)
-----0-----
BAŞKAN
– Sayın milletvekilleri, Türkiye Büyük Millet Meclisinin 53’üncü Birleşiminin
Beşinci Oturumunu açıyorum.
447
sıra sayılı Kanun Teklifi ile Anayasa Komisyonu Raporu’nun görüşmelerine
kaldığımız yerden devam ediyoruz.
Komisyon
ve Hükûmet yerinde.
Şimdi
söz sırası, Adalet ve Kalkınma Partisi Grubu Genel Başkanı, Grup Başkanı ve
Başbakan, İzmir Milletvekili Sayın Binali Yıldırım’a aittir. 
Buyurun
Sayın Yıldırım. (AK PARTİ sıralarından ayakta alkışlar)
Efendim,
sizin de aynı zamanda şahısları adına söz talebiniz var; ikisini
birleştiriyorum, otuz dakika, bir de ilave beş dakikanız olacak sonra. 
Buyurun
Sayın Başbakan. 
AK
PARTİ GRUBU ADINA BAŞBAKAN BİNALİ YILDIRIM (İzmir) – Sayın Başkan, değerli
milletvekili arkadaşlarım; yüce Meclisi saygıyla selamlıyorum. 
Sözlerimin
başında, tedavi görmekte olan Meclis Başkanımız Sayın İsmail Kahraman Bey’e
Allah’tan şifalar diliyor, bir an önce sağlığına kavuşarak aramızda olmasını
temenni ediyorum. 
Değerli
milletvekilleri, bugün ülkemizin geleceği için çok ama çok önemli bir konu için
bir aradayız, Anayasa değişikliğini görüşüyoruz, Türkiye’nin geleceğini
konuşacağız. Bugünden itibaren Anayasa değişikliğini bütün yönleriyle ele
alacağız, Meclisimiz bu değişikliği en iyi şekilde müzakere edecek;
vatandaşlarımız, bu görüşmelerde yapılan bu değişikliğin ne anlama geldiğini
daha iyi anlayacak, hayatlarında neyi değiştireceğine kanaat getirecek.
Tabii,
bu görüşmeler burada bitmiyor, Meclis görüşmelerimizi inşallah bütün
partilerimizin katılımıyla tamamladıktan sonra bunun bir de asıl sahibinin
önüne gitmesi var. Asıl işin sahibi, onay verecek makam da millettir. Millet,
bu değişikliğe öyle inanıyoruz ki aynen olur verecek ve Türkiye’nin muasır
medeniyetler seviyesine giden yolda önünü açacak, yolunu aydınlatacaktır. 
Değerli
milletvekilleri, altmış yaşını geride bıraktım. Son on beş yıldır siyasetin
içerisindeyim. Milletvekili olarak, bakan olarak ülkeme, milletime hizmet etmek
için gece gündüz bütün arkadaşlarımızla birlikte çalıştık, gayret ettik. Şunu
büyük bir iftiharla söylüyorum ki: Erzincan’da kendi hâlinde bir ailenin 10
evladından biri olarak bu ülkenin yönetim kademesinde önemli bir sorumluluk
almış olmam ülkemizin, cumhuriyetin bize bahşettiği en büyük imkândır, en büyük
onurdur. (AK PARTİ ve CHP sıralarından alkışlar) 
Kurtuluş
Savaşı için hayatlarını ortaya koyan, bu toprakları bize vatan yapan, başta
Gazi Mustafa Kemal Atatürk olmak üzere, bütün şehitlerimize Allah’tan rahmet
diyoruz. Gazilerimize hayırlı uzun ömürler diliyoruz. Onların bıraktığı bu
emaneti hiçbir zarar gelmeden, bir karış toprağına bile halel gelmeden gelecek
kuşaklara aynı şekilde tek bayrak, tek devlet, tek vatan, tek millet olarak
teslim etmek boynumuzun borcudur. (AK PARTİ sıralarından alkışlar) 
Siyasetin
tek bir amacı var değerli milletvekilleri, o da millete hizmettir. Gerisinde
millete hizmet olmayan siyaset benim için hiçtir, hiçbir anlamı yoktur.
Yaptığınız yollar, yaptığınız tüneller, köprüler, hastaneler, okullar, her şey
insanımızın hayatını kolaylaştırmak için, her şey insanımızı mutlu etmek için,
yaşam kalitesini artırmak içindir. Bu yolda taş üstüne taş koyan bütün geçmiş
siyasetçilere, yöneticilere bu vesileyle teşekkür ediyoruz, şükranlarımızı
sunuyoruz. 
Değerli
arkadaşlar, Anayasa değişikliğiyle ilgili doğrusu ciddi anlamda konuşmalar
yapıldı ve konuşmaların hepsini de can kulağıyla dinledim. Esasen getirilen
değişiklikler, ülkemizin içinde bulunduğu şartları ve gelecekte karşılaşılması
muhtemel sorunları kökünden çözecek ve yönetim olarak şu anda karşı karşıya
bulunduğumuz bazı sıkıntıları ortadan kaldıracak bir değişikliktir. 18
değişiklikten bahsedildi. 82 Anayasası, bir darbe ürünü Anayasa’dır; bunu
hepimiz biliyoruz. 
Bu
anayasa değişikliğini zaman zaman defalarca yaptık, 100 kadar da madde değiştirdik
ama her bir değişiklikten sonra yeni anayasa değişikliği bitmedi, artarak devam
etti. Hatırlayın, bu yüce Meclis çatısı altında bulunan bütün siyasi partiler
seçim kampanyalarında, kendi beyannamelerinde, biz AK PARTİ olarak Hükûmet
Programı’mızda hep bu konuyu vaatlerimizin en başında yazdık; yazmakla
kalmadık, bunun gerçekleştirilmesi için de gerekli adımları attık. 
AK
PARTİ iktidarı 2002’de göreve geldiğinde Türkiye’de, Parlamentoda iki parti
vardı: Birisi AK PARTİ -çoğunluk partisi- ikincisi de Cumhuriyet Halk Partisi.
Bu iki parti, büyük bir krizden çıkmış Türkiye’yi düzlüğe çıkarmak,
müzminleşmiş sorunları ortadan kaldırmak için bu yüce Parlamentoda birçok
kanunu çıkardı. Günler geçti, sıra Cumhurbaşkanının seçimine geldi.
Cumhurbaşkanı nasıl seçiliyor? 1961 Anayasası’ndan beri seçiliyor ama kör topal
seçiliyor. Doğrudan millî iradenin inisiyatifiyle hiçbir seçim maalesef
yapılamıyor. Benim bildiğim, şahit olduğum birkaçını size söyleyeyim: 1970’li
yılların sonunda Fahri Korutürk, rahmetli Cumhurbaşkanından sonra 115 tur
Cumhurbaşkanı seçimi yapıldı.
CELAL
DOĞAN (İstanbul) - 115 değil, 119.
BAŞBAKAN
BİNALİ YILDIRIM (Devamla) - 119. Neyse, rakamı düzelttiniz, teşekkür ediyorum.
Ve
Cumhurbaşkanı seçemedi. Beş ay ülke Cumhurbaşkansız kaldı ve bu da 1980
darbesine zemin hazırladı. 
2007’de
363 milletvekili vardı AK PARTİ’nin, iktidar partisinin. Önümüzde bir sorun
gözükmüyor. Normal şartlarda çok daha az milletvekiliyle geçmiş dönemlerde
Cumhurbaşkanı seçilmiş ama orada bir hukuki icat ortaya atıldı. Bu icadın adı:
367. Bu 367 icadı maalesef Cumhurbaşkanlığı seçimini tıkadı. Peki, “Milletin
iradesinden başka irade yok.” diyoruz. İşte, şurada yazıyor: Egemenlik kayıtsız
şartsız milletindir. Peki, çözüm nerede? Parlamento çözüm üretemedi. Çözüm işin
sahibinde, millette. Karar aldık millete gittik ve millet AK PARTİ’ye olan
desteğini çok daha yükseğe çıkararak, yüzde 48’lere çıkararak “Bu işi ben kabul
etmiyorum, Mecliste bu seçimin yapılmasını asla onaylamıyorum. İşte size yetki,
bu seçimi yapın.” dedi ve geldik, tekrar Meclise geldik. Burada bir hakkı
teslim etmek lazım. 2007 seçimlerinde Milliyetçi Hareket Partisi de Meclise
girdi ve Milliyetçi Hareket Partisi Sayın Genel Başkanı kendinden beklenen
devletin ali menfaatlerine yönelik o tarihî kararını aldı çünkü bunu seçim
öncesi de söylemişti. “Ben partim Meclise girince Cumhurbaşkanı seçimiyle
ilgili krizin aşılması için gerekeni yapacağım.” (AK PARTİ sıralarından
alkışlar) Ve o gün Meclise girerek Cumhurbaşkanının seçilmesini sağladı ve
böylece o kriz aşılmış oldu ama bu krizin artık her Cumhurbaşkanlığı seçiminde
yaşanması Türk siyasetine yakışan bir şey değildi. Dedik: Her sorunun çözümünde
hakem millettir. O hâlde gelin biz bu işi kökten halledelim, Cumhurbaşkanını da
millet kendisi seçsin. Zaten 1982 Anayasası’na bakarsak bunu yapmaktan başka da
bir çaremiz yok. Neden? Çünkü parlamenter sistemde Meclisin seçtiği
Cumhurbaşkanı öngörülmüş, darbeciler Anayasa’yı böyle kurgulamış ama
Cumhurbaşkanlığının yetkilerine gelince Aldıkaçtı Hocaya “Dokun bakalım.”
demişler, bütün yetkileri yazmışlar, başkanlık sisteminde ne yetkiler varsa
hepsini Cumhurbaşkanına yazmışlar çünkü onların kafasındaki, sadece anayasa
yapmak değil, kendilerini Cumhurbaşkanı yapmaktı ve nihayet parlamenter sistem
ama parlamenter sistemle de hiç mütenasip olmayan çok güçlü yetkilere sahip bir
Cumhurbaşkanı. Başbakan var, Cumhurbaşkanı var. Ne oluyor? Yürütmede 2 tane
irade var. Bu 2 irade her zaman uyumlu olmayabilir. Hatırlayın, rahmetli Özal
ile rahmetli Demirel’in o günkü çatışmasını aklınızdan geçirin. Ve yönetimde
iradenin tek olması lazım. İrade olmayan yerde idare olmaz. Çatal kazık toprağa
girmez. (AK PARTİ sıralarından alkışlar) Bizim güzel bir tabirimiz var -ben
denizciyim- iki kaptan gemiyi batırır. Kaptanın tek olması lazım. İcraatta
kaptanın tek olması lazım. Tek nasıl olur? Yürütmeyle ilgili yetkileri
verirsiniz, sistemi ona göre tanımlarsınız, ondan sonra da hesabı sorarsınız.
Anlatırlar, bir yumurtayı 10 asker taşımaya kalkmış, onu da kırmışlar. Onun
için mutlaka sorumluluğun da, yetkinin de yürütmede tek olması lazım. Aksi
hâlde zaman kayıpları oluyor, devletin verimliliği azalıyor, vesayet odakları
cesaret kazanıyor ve sistem bir yerde geliyor tıkanıyor. Bununla da kalmadık,
hatırlarsanız, “Cumhurbaşkanı halk tarafından seçilsin.” dedik ve bunu da halk
oyuna gönderdik. Vatandaşın yüzde 69’u da bu kararı onayladı ve ondan sonra
aslında Anayasa’da Cumhurbaşkanlığına giden yolda önemli bir adım başlatılmış
oldu ve bu ilk uygulamayı da 2014 seçimlerinde Sayın Cumhurbaşkanımız Recep
Tayyip Erdoğan’ın halkın yüzde 52 oylarıyla seçilmesiyle de başlatmış olduk. Bu
şartlar altında Parlamento millet iradesiyle seçilmiş, Cumhurbaşkanı yine
millet iradesiyle seçilmiş. Vatandaşın verdiği iki irade var: Birisi
Cumhurbaşkanı, diğeri Meclis Başkanı. Bir de parlamenter sistem var. Orada da
Parlamentodan çoğunluk partisi bir Bakanlar Kurulu oluşturuyor, Başbakanı,
bakanları ve böylece sistemi kuruyorsunuz, çalışmaları yapıyorsunuz. İşte, bu
ikili yapı parlamento sistemi içerisinde her iki yapının da halktan doğrudan
irade alması, güç alması, dolayısıyla, sürdürülebilir bir şey değil. Bunu
hukukçular söylüyor, uzmanları söylüyor. 
Nitekim,
en son olarak geçtiğimiz aylarda Milliyetçi Hareket Partisi Genel Başkanı Sayın
Bahçeli’nin “Bu mevcut durum ile Anayasa’nın mutlaka uyumlu hâle gelmesi lazım,
bunun bir ülkede krize dönmemesi lazım.” şeklinde bir beyanı üzerine biz bu
konuda bütün partilere çağrı yaptık, dedik ki: “2011’de başlattığımız şu
Anayasa konusunu tekrar ele alalım ve bu şekilde de -hükûmet etme sistemi de
dâhil- Anayasa’mızda değişmesi gereken konuları gözden geçirelim.” Bu konuda,
hatta, 3 parti tayin ettiği arkadaşlarla bir müddet de çalıştılar, 6-7 maddede
anlaştılar ama ana muhalefet partisi Cumhuriyet Halk Partisiyle temel bir
anlaşmazlığımız var eskiden beri. Onlar parlamenter sistemi savunuyor, biz de
başkanlık sistemini savunuyoruz. Burada saygıyla karşılarım, burada farklı
düşünmemiz gayet doğaldır ama kararı verecek olan işin sahibidir, millettir.
Ben o zaman Sayın Genel Başkana şunu da söyledim: “Buyurun siz de katılın,
görüşmeleri beraber yürütelim.” Hatta bir adım öte de gittim, dedim ki: “Siz de
kendi teklifinizi getirin, beraber oylayalım, ondan sonra da millete götürelim,
millet hangisini kabul ederse başımız gözümüz üstünde yeri var çünkü işin
sahibi millet.” (AK PARTİ ve Bakanlar Kurulu sıralarından alkışlar) Daha sonra
bu konuda Milliyetçi Hareket Partisiyle birlikte yolumuza devam ettik. Bu
görüşmeler arkadaşlarımız arasında konuşuldu, görüşüldü, birçok konu ele alındı.
Mukayeseli hukuk esas alınarak, başka ülke örnekleri de dikkatle incelenerek
bizim tarihimize, kültürümüze, yönetim felsefemize uygun bir yapı, bir
değişiklik ortaya çıktı. Şunu söylerler: “Efendim, Amerikan tipi başkanlık
getirin, kabul edelim.” Sayın Kılıçdaroğlu: “Getirin Amerikan tipi Başkanlığı,
kabul edelim.” dedi. Ona da “Buyurun.” dedik, yine ses çıkmadı. E, artık daha
bekleyecek hâlimiz yok. Bu sefer oturduk 18 maddeden oluşan bir değişiklik
yaptık.
Şimdi,
defalarca söyledim ama Sayın Baykal bu konuda gayet makul bir değerlendirme
yaptı, onun için, bu rejim meselesi, sistem meselesi, buraya girecek değilim.
Mesele çok açıktır, bu bir yönetim sistemi değişikliğidir; Cumhurbaşkanlığı
yönetim sistemidir, adı da budur. Bu sistemde Cumhurbaşkanlığı seçimi ile
Meclis seçimi aynı anda yapılmakta ve böylece iki tane erk aynı anda teşekkül
etmektedir; biri, yasama ve denetlemeyi sağlayacak Meclis, diğeri de yürütmeyi,
memleketin, milletin işini gücünü yapacak Hükûmet.
Şimdi,
değişikliklerde ne var? 9’uncu maddede değişiklik yapıyoruz, “Yargının
bağımsızlığının yanına tarafsız da olsun.” diyoruz. Bunu Cumhuriyet Halk
Partisi de istiyor, MHP de istiyor, HDP de istiyor, AK PARTİ de istiyor. Neyine
itiraz ediyoruz?
İkinci
değişiklik 75’inci maddede yapılıyor. Milletvekili sayısı 550’den 600’e
çıkıyor. Milletin vekillerinin sayısının artması, milletin daha fazla temsil
imkânına sahip olmasının kime ne zararı var? 
MAHMUT
TANAL (İstanbul) – Mecliste oturacak yer yok Başbakanım.
BAŞBAKAN
BİNALİ YILDIRIM (Devamla) - 76’ncı maddede değişiklik yapıyoruz. Ne değişikliği
yapıyoruz? Seçilme yaşını 25’ten 18’e indiriyoruz. Seçerken “Gelin gençler,
bizi seçin.” diye çağırıyoruz, “Biz de seçilmek istiyoruz.” deyince “Yok canım,
siz daha küçüksünüz, bekleyin bakalım.” (AK PARTİ ve Bakanlar Kurulu
sıralarından alkışlar) Böyle iş olmaz. Seçen, aynı zamanda da seçilecek
ehliyete sahiptir. Gençlerimizden korkmayalım, endişe etmeyelim; gençlerimiz
geleceğimizdir arkadaşlar, tabii ki gençlerimize fırsat vereceğiz. (AK PARTİ ve Bakanlar Kurulu
sıralarından alkışlar)
4’üncü maddede ne diyoruz? Meclis seçimi ve Cumhurbaşkanı
seçimi aynı anda, beş yılda bir yapılsın. Biliyorsunuz, Meclis seçimleri beş
yılda bir yapılıyordu, yine 2007’de yaşanan krizden sonra dört yıla indirdik.
Hükûmet olanlar, icraatın içinde olanlar bunun ne kadar yanlış olduğunu
bilirler. Bir seçime giriyorsunuz, seçim oluyor, hükûmetin kurulması, güvenoyu
alması, iş başı yapması altı ay, kaldı üç buçuk yıl. Başlıyorsunuz brifingler
almaya, projeleri tanımaya, ondan sonra gidiyor bir yıl. Bir yıl da
planlamasını yapıyorsunuz, projeleri uygulamaya kalkıyorsunuz, etti iki buçuk
yıl. Efendime söyleyeyim, ondan sonra “Hadi seçime gidelim.” diye muhalefet
başlıyor. 
AYTUĞ ATICI (Mersin) – Siz yaptınız.
BAŞBAKAN BİNALİ YILDIRIM
(Devamla) – Ve sonunda da zamanında bile seçime gitseniz… Biz gittiğimiz her
seçimde mecburiyet olmadan gitmedik. Ne zaman ki sıkıştırdılar, vesayet
odakları kafayı çıkardılar o zaman seçime gittik. Milletin hakemliğinin her
şeyin üzerinde olduğunu kabul ederek böyle davrandık. Yani, altı ay önce, altı
ay sonra, bir yıl gidiyor kafadan, geriye kalıyor üç yıl. Üç yılda büyük bir
projeyi bitiremezsiniz. Dolayısıyla, beş yıl hem Meclis hem hükûmet… Yani,
cumhurbaşkanlığı seçiminin beş yıl olması icraatların devamlılığı açısından
daha güzel olacak, Meclisin de yasama ve denetleme görevini çok daha rahat
yapmasına imkân sağlayacak. 
İki
seçim aynı anda yapılıyor, bu da güzel bir şey. Vatandaş gelecek beş yılı nasıl
planlayacağına karar veriyor. Hatırlayın, siyasette vatandaş hiç hata yapmadı.
Siyasetçi hata yapabilir, bizler hata yapabiliriz ama vatandaşın bugüne kadar
hiçbir hata yaptığını görmedim. (AK PARTİ ve Bakanlar Kurulu sıralarından
alkışlar) Onun için, arkadaşlar, vatandaşa güvenelim, vatandaşın kararına
“Başımız gözümüz üstüne.” deyip itaat edelim. İtaat et, rahat et. Vatandaşa
itaat et, rahat et. (AK PARTİ ve Bakanlar Kurulu sıralarından alkışlar) 
Değerli
arkadaşlar, bir başka değişiklik mevcut Anayasa’nın 87’nci maddesinde
yapılıyor. Bu madde nedir? Meclisin görevlerini düzenliyor. Meclisin görevleri
önceki anayasada da var, bunda da var. Sayın Parsak açıkladı, değişen bir tek
gensoru var, bir de sözlü soru var ama hükûmet sistemi değişiyor; bakanlar
artık milletvekili değil, Cumhurbaşkanı halkın oylarıyla seçiliyor, Meclise
hesap verme yöntemleri devam ediyor ama sistemin gereği gensoru müessesine
ihtiyaç kalmıyor, güvenoyuna ihtiyaç kalmıyor çünkü güvenoyunu millet veriyor
arkadaşlar, seçimde güvenoyunu veriyor. Güvenoyu vermeyince hükûmet olabilir
misiniz? Milletin verdiği güven yetmiyor mu bir de vekillerinden güven
alacağız? (AK PARTİ ve Bakanlar Kurulu sıralarından alkışlar) 
Evet,
madde 98’de değişiklik yapılıyor. Meclisin denetim yetkisi aynen devam ediyor,
yasama yetkisi de devam ediyor. Cumhurbaşkanlığının adaylığı, görevleri, aday
gösterilmesi, kaç dönem için seçileceği, yine 101’inci maddede düzenleniyor,
104’üncü maddede de Cumhurbaşkanının yetkileri kapsamlı bir şekilde sayılıyor,
bir bir bir sayılıyor. Sayılan görevleri dışında başka bir yetkisi yok. Her şey
açık ve seçik, tereddüde, şüpheye mahal vermeyecek şekilde yazılmış. 105’inci
maddede Cumhurbaşkanının sorumsuzluğu değiştiriliyor, diyor ki: Sen vatandaşın
önüne gittin, yetki aldın, vaatlerde bulundun, onları yaptın mı, yapmadın mı?
Beş yıl sonra hesabı kim verecek? Tabii ki Cumhurbaşkanı ve ekibi verecek. Onun
için de Cumhurbaşkanının herhangi bir suçla, sadece vatana ihanet değil,
herhangi bir suçla suçlanmasına imkân verecek düzenlemeyi de yine 105’inci
maddede getiriyoruz. Şimdi burada deniyor ki: “Bu geliyor ama öyle bir oran
koydunuz ki bu mümkün değil.” Mevcut Anayasa’da, arkadaşlar, beşte 3 çoğunluk
gerekiyor. Bu düzenlemede üçte 2 çoğunluk gerekiyor. 
MUSTAFA
ELİTAŞ (Kayseri) – Mevcut Anayasa’da dörtte 3. 
BAŞBAKAN
BİNALİ YILDIRIM (Devamla) – Evet, dörtte 3 çoğunluk gerekiyor.
(Mikrofon
otomatik cihaz tarafından kapatıldı)
BAŞKAN
– Sayın Başbakan, müsaadenizle sizin de ek sürenizi veriyorum, lütfen zamanı
kullanalım. 
Buyurun.

BAŞBAKAN
BİNALİ YILDIRIM (Devamla) – Dörtte 3’ken üçte 2’ye indiriliyor. Yani 413
gerekirken 367’ye düşürülüyor. Hangisi daha büyük? Dörtte 3 mü büyük, üçte 2 mi
büyük? Yani… (CHP sıralarından gürültüler)
BAŞKAN
– Sayın milletvekilleri, lütfen…
BAŞBAKAN
BİNALİ YILDIRIM (Devamla) – Ne oldu, yanlış bir şey mi var? 4’te üç… (AK PARTİ
sıralarından alkışlar)
LEVENT
GÖK (Ankara) – Yanlış oldu. 
MUSTAFA
ELİTAŞ (Kayseri) – Millet çok iyi anlıyor Sayın Başbakan, onlar anlamazlar. 
LEVENT
GÖK (Ankara) – Yanlış oldu. Sayın Başkan, hesap karıştı.
BAŞBAKAN
BİNALİ YILDIRIM (Devamla) – 106’ncı madde neyi değiştiriyor? Cumhurbaşkanının
yardımcıları ve onların görevlerini düzenleyen, Anayasa’mıza yeni giren bir
madde. Başbakanı, bakanları sistemden çıkarıyor, başbakan yardımcılarını
getiriyor.
MUSTAFA
ELİTAŞ (Kayseri) – Cumhurbaşkanı.
BAŞBAKAN
BİNALİ YILDIRIM (Devamla) – Cumhurbaşkanı yardımcılarını getiriyor. 
İSMAİL
OK (Balıkesir) – Sayın Başbakan, başbakan yardımcısı yok artık. 
BAŞBAKAN
BİNALİ YILDIRIM (Devamla) – Başbakan yok. [CHP sıralarından alkışlar(!)] Evet,
yok. Ya biz makam, mevki delisi değiliz. (AK PARTİ sıralarından “Bravo”
sesleri, alkışlar) Memleketin geleceği için bir Ali değil bin Ali feda olsun.
(AK PARTİ ve Bakanlar Kurulu sıralarından ayakta alkışlar, Komisyon
sıralarından alkışlar) Eğer ülkem, milletim kazanacaksa biz kaybedelim. Biz şan
şöhret peşinde değiliz. (AK PARTİ sıralarından “Bravo” sesleri, alkışlar;
Bakanlar Kurulu ve Komisyon sıralarından alkışlar)
MAHMUT
TOĞRUL (Gaziantep) – Uğurlama töreni yapıyorlar Sayın Başbakan, itiraz ediyor
musunuz!
BAŞKAN
– Uğultuyu keselim sayın milletvekilleri, lütfen.
BAŞBAKAN
BİNALİ YILDIRIM (Devamla) – 116’ncı maddede Cumhurbaşkanlığı seçimlerinin
yenilenmesi düzenleniyor. En çok buna takıldı millet. Efendim, Cumhurbaşkanlığı
seçimlerinin yenilenme şekli burada güçlerin dengesini esas alıyor.
Cumhurbaşkanı seçime götürebilir ama unutmayın, seçime götürdüğü zaman kendisi
de gitmek zorunda kalıyor veya Meclis seçime götürebilir…
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Başbakan, son iki dakikanız.
BAŞBAKAN
BİNALİ YILDIRIM (Devamla) – …gittiği zaman kendisi de gitmek zorunda kalıyor.
Yani bu sistem… (CHP sıralarından gürültüler)
HAMZA
DAĞ (İzmir) – Ayıp ya! Ayıp ya!
METİN
KÜLÜNK (İstanbul) – Grubunuza hâkim olun.
BAŞKAN
– Sayın milletvekilleri, lütfen…
BAŞBAKAN
BİNALİ YILDIRIM (Devamla) – Arkadaşlar, bu sistem uzlaşmayı getiriyor,
uzlaşmayı. Bu sistem uzlaşmayı getiriyor. Oturun uzlaşın diyorlar. (AK PARTİ
sıralarından alkışlar) Eğer uzlaşmazsanız biriniz giderseniz öbürünüzü de göndeririz
diyor. Sistem bu kadar açık. Ve bu artık önümüzde yaşanması muhtemel bütün
krizleri ortadan kaldırıyor.
Değerli
arkadaşlar, yargıyla ilgili düzenlemelerde de önceki Anayasa’ya göre hiçbir
farklılık yok, iyileştirme var. Nedir? HSK’da 7’ye 4 Meclise imkân veriliyor.
Meclisin iradesiyle seçim yapılıyor. 
Evet,
zamanımız dolmak üzere. Şunu söylemek istiyorum: Türkiye bulunduğu bölgede çok
önemli sorumluluğu olan bir ülkedir. Türkiye’nin bölgede güçlü olması lazım.
Bölgemiz etrafında yapılan planlar açıktır. Ülkemize karşı çok boyutlu,
asimetrik bir savaş başlatılmıştır. Bu savaşı başarıyla kazanmanın yolu, güçlü
siyasi iktidarın daim olmasıdır, sürekli olmasıdır. (AK PARTİ sıralarından
alkışlar) İşte bu anayasayla hem bunu yapacağız hem de ülkemizin 2023
hedeflerini gerçekleştirmek için siyasetin daha da güçlü hâle gelmesini
sağlayacağız. Hiç endişe etmeyin, bugün…
(Mikrofon
otomatik cihaz tarafından kapatıldı) 
BAŞKAN
– Tamamlayın efendim, bir dakika süre veriyorum. 
BAŞBAKAN
BİNALİ YILDIRIM (Devamla) – Teşekkür ediyorum. 
Ben,
buna karşı çıkanların, açıkçası ne saikle, hangi nedenle karşı çıkmakta
olduklarını anlamakta zorlanıyorum. (CHP ve HDP sıralarından gürültüler) 
MAHMUT
TOĞRUL (Gaziantep) – Size sahip çıkıyorlar! 
BAŞBAKAN
BİNALİ YILDIRIM (Devamla) – Çünkü bu, herkese açık, kimin kazanacağına siz
karar vermiyorsunuz, biz karar vermiyoruz; millet karar veriyor. (AK PARTİ
sıralarından alkışlar) Erzincan’ın Refahiye Kayı köyünden Topal Dursun’un oğlu
kalkıyor geliyor bu ülkenin Başbakanı olabiliyorsa CHP’den de bir cumhurbaşkanı
olur. (AK PARTİ sıralarından alkışlar) Biraz fazla çalışın, biraz gayret edin,
karşı çıkmayın, nasıl olacağına da kafa yorun.
Hepinize
teşekkür ediyorum. 
Hayırlı
uğurlu olsun. (AK PARTİ, Bakanlar Kurulu ve Komisyon sıralarından ayakta
alkışlar)
BAŞKAN
– Teşekkür ediyorum Sayın Başbakan. 
ENGİN
ALTAY (İstanbul) – Sayın Başkan…
BAŞKAN
– Sayın Altay, buyurun. (AK PARTİ ve CHP sıralarından gürültüler)
Sayın
milletvekilleri, lütfen, Sayın Altay’a söz verdim, dinleyelim. 
Buyurun
Sayın Altay.
ENGİN
ALTAY (İstanbul) – Teşekkür ederim Sayın Başkan.
Sayın
Başbakanın da beni dinlemesini çok arzu ederdim. (AK PARTİ ve CHP sıralarından
gürültüler)
BAŞKAN
– Sayın milletvekilleri, Sayın Altay konuşuyor, lütfen…
Buyurun
Sayın Altay, ben dinliyorum sizi.
ENGİN
ALTAY (İstanbul) – Sayın Başbakan konuşmasında Genel Başkanımıza atfen “‘Getirin
Amerikan tipi başkanlık sistemini kabul edelim.’ dedi.” şeklinde bir ifade
kullandı. Bu tashihe muhtaç olduğu kadar -bunu tashih ederiz yerimizden ama-
aynı zamanda çok yüksek hassasiyetle tartışılan bir konuyla ilgili olarak
partimizin kamuoyunda yanlış algılanmasına yol açacak türde bir sataşmadır.
BAŞKAN
– Buyurun efendim. İki dakika süreyle sataşmadan söz veriyorum. Lütfen yeni bir
sataşmaya meydan vermeyelim.
Buyurun.
(CHP sıralarından alkışlar) 
V.- SATAŞMALARA İLİŞKİN KONUŞMALAR (Devam)
13.- İstanbul Milletvekili Engin Altay’ın,
Başbakan Binali Yıldırım’ın 447 sıra sayılı Anayasa Değişiklik Teklifi’nin tümü
üzerinde AK PARTİ Grubu adına yaptığı konuşması sırasında Cumhuriyet Halk
Partisi Genel Başkanına ve Cumhuriyet Halk Partisine sataşması nedeniyle
konuşması
ENGİN
ALTAY (İstanbul) – Sayın Başkan, sayın milletvekilleri; Sayın Başbakan eksik
söyledi, yanlış söyledi, belki hafızasında öyle kaldı. Sayın Genel Başkanımızın
o vakit söylediği şudur: “Getirin Amerikan tipi başkanlık sistemini
tartışalım.” Evet, gene söyleriz çünkü Amerikan tipi başkanlık sisteminde yani
Amerika Birleşik Devletleri’nde Meclis başkandan bir adım öndedir. Meclis veto
eder, Meclis ve Senato güçlü olandır; milletvekilleri ve senatörler güçlüdür ve
Amerikan sisteminde yargı bağımsızdır ve çok güçlüdür. O kadar güçlüdür ki,
Amerika’da hiçbir yargıç başkanın önünde cübbesini iliklemek için el pençe
durmayacak kadar güçlüdür. (CHP sıralarından alkışlar) 
Yalnız
benim anlamadığım şu: Sayın Başbakan “Neyine karşı çıkıyorlar?” diyor. Sayın
Başbakan mühendis bildiğim kadarıyla. Sayın Başbakan, inşallah kulisten beni
dinliyorsundur. Sen mühendis adamsın, sigortasız tesisat olur mu, hakemsiz maç
olur mu? Bu, Türkiye’yi kaos ortamına sürüklemektir. (AK PARTİ sıralarından
gürültüler) 
BAŞKAN
– Dinleyin sayın milletvekilleri, lütfen. 
ENGİN
ALTAY (Devamla) – Şimdi, efendim, diyor ki Sayın Başbakan: “Yürütmeden de hesap
sormanın bir yolu var.” Ya, millet bizi seçti diye beş yıl bir yürütme Deli
Dumrul gibi hareket edebilir mi? Yani, şöyle, bakın, mesela, bunun yolu var,
doğru, var. Var da siz onu da kaldırdınız. Millet seçer, doğru, yürütmeyi. En
azından, her sene Türkiye Büyük Millet Meclisi aracılığıyla yani egemenliğin
kayıtsız şartsız millete ait olduğunun tecelli edildiği yerde bütçesi üzerinden
yürütmeyi denetler. 
(Mikrofon
otomatik cihaz tarafından kapatıldı) 
ENGİN
ALTAY (Devamla) – Bir dürüst, samimi tavır gösterin, bu bütçeyle ilgili düzenlemede
“Bütçe Meclisten geçmezse fiyatlar eskale edilerek devlet bütçesi yürür.”
derseniz, buradan hem millete hem milletin vekillerine yanlış bilgi vermiş
olursunuz, ayıp etmiş olursunuz. Denetlemek gerçekten olacaksa, burada bütçe
hakkında, bütçe hakkı noktasında en azından bunu yapabilmelisiniz. Siz
diyorsunuz ki, bu yetkiyi…
BAŞKAN
– Teşekkür ediyorum Sayın Altay. 
ENGİN
ALTAY (Devamla) – Dilerdim ki Başbakana yaptığınız gibi -burada muhalefet
partisinin sözcüsü olarak konuşuyorum- bir dakika ek süre verseydiniz. 
BAŞKAN
– Konuşuyorsunuz. 
Buyurun.

ENGİN
ALTAY (Devamla) – Bu yetkiyi, burada bütçe denetimi noktasında kullanmayı bile
bize, size, hepimize çok gören bir anlayışın samimiyeti sorgulanır. 
Son
cümle: Demokrasi arıyoruz 1950’den beri, cumhuriyetimizi demokrasiyle
taçlandırmak istiyoruz. Altmış altı yıldır 6 defa müdahale oldu ama her şeye
rağmen bu millet sonuçta döndü, dolaştı, demokrasi yolunda yürümekte kararlı
olduğunu ortaya koydu. Bu, demokrasiye yönelik, Parlamento çoğunluğuyla da olsa
bir kalkışmadır, sivil bir kalkışmadır; demokrasiyi mezara gömme girişimidir. 
Ben
bu Parlamentodaki bütün üyelerin, Parlamentonun bu kadar itibarsızlaştırılacağı
ve milletten aldığı yasama yetkisinin yarısını yürütmeye devredeceğine vallahi
inanmıyorum, aklı başında kimse de inanmaz.
MEHMET
METİNER (İstanbul) – Oylamalar başlayınca görürsün.
ENGİN
ALTAY (Devamla) – Sayın Baykal konuşmasında söyledi, yüzde 100 yüzde 50’ye
teslim olmaz. Doğanın kanununa…
(Mikrofon
otomatik cihaz tarafından kapatıldı)
ENGİN
ALTAY (Devamla) – …eşyanın tabiatına aykırıdır.
Sevgiler
saygılar sunuyorum. (CHP sıralarından alkışlar) 
BAŞKAN
– Teşekkür ediyorum Sayın Altay.
FİLİZ
KERESTECİOĞLU DEMİR (İstanbul) – Sayın Başkan…
MEHMET
NACİ BOSTANCI (Amasya) – Sayın Başkan…
BAŞKAN
– Bir saniye Sayın Kerestecioğlu, size de vereceğim.
Az
önce Sayın Başbakana verdiğim bir dakikayı Sayın Baykal’ın konuşmasının sonunda
da vermiştim, bunu da özellikle antrparantez belirtmek istiyorum.
UĞUR
BAYRAKTUTAN (Artvin) – Baykal değil Başkan, Altay, Altay.
BAŞKAN
– Yok, Sayın Baykal’ın konuşmasında vermiştim.
Buyurun
Sayın Bostancı, sizi dinliyorum.
MEHMET
NACİ BOSTANCI (Amasya) – Sayın Başbakanımızın kürsüde ifade etmiş olduğu, Sayın
Kılıçdaroğlu’na atfen söylenen beyan: “ABD’deki gibi başkanlık sistemini getirecekseniz
buyurun getirin. Böyle olsun istemiyorsunuz.” diyor.
LEVENT
GÖK (Ankara) – Tamam, “Tartışalım.” diyor işte.
MEHMET
NACİ BOSTANCI (Amasya) – Yani “Bu sistemi getirecekseniz buyurun getirin.” Buna
da bir tür “Evet.” diyen bir anlayış görüyoruz biz burada. 
BÜLENT
TEZCAN (Aydın) – Hayır canım, ne ilgisi var. Yani teklifi getirin diyor.
MEHMET
NACİ BOSTANCI (Amasya) – Hepsinin ötesinde, “demokrasinin mezarını kazmak”,
getirilen teklif marifetiyle bu şekildeki bir değerlendirme, meşru mecralarda tartışılan
ve bu çerçevede getirilen Anayasa teklifine ilişkin ve bunu getiren AK PARTİ’ye
ilişkin açık bir sataşmadır. 69’a göre söz istiyorum.
BAŞKAN
– Buyurun Sayın Bostancı. (AK PARTİ sıralarından alkışlar) 
Size
de iki dakika süreyle söz veriyorum.
Lütfen
yeni bir sataşmaya meydan vermeyelim.
ENGİN
ALTAY (İstanbul) – Vereceği kesin yani hiç…
14.- Amasya Milletvekili Mehmet Naci
Bostancı’nın, İstanbul Milletvekili Engin Altay’ın sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; Sayın Kılıçdaroğlu
Amerika tipi bir başkanlıktan bahsediyor, “Buyurun, getirin.” diyor. 
LEVENT
GÖK (Ankara) – Evet, buyurun.
MEHMET
NACİ BOSTANCI (Devamla) – Sonuçta bir müzakere ortamı olmadı, doğru. Olsaydı
nereye varırdı, bilmiyoruz. Ama kategorik olarak CHP’nin “başkanlık” dendiğinde
tüylerinin diken diken olduğunu ve her türlü tartışmaya karşı olduğunu mevcut
süreç bize gösteriyor. 
Yüz
kırk yıllık bir parlamenter gelenekten bahsediliyor ama bu yüz kırk yılın
aslında kırk yılı, “saray” diyorlar ya “saray”, sarayın Parlamentosu yani
Abdülhamit ve sonrasındaki Parlamento, nasıl bir gelenek oluyor, ben bunu
anlamakta zorlanıyorum.
Kıymetli
arkadaşlar, bu bir sistem değişikliği. Sonuçta yüce Meclis takdir ederse
millete gidecek ve millet karar verecek. Sayın Engin Altay biraz önce yerinden
de “İç savaş.” falan lafları etti.
ENGİN
ALTAY (İstanbul) – Evet, ettim.
MEHMET
NACİ BOSTANCI (Devamla) – Buradan da “Kaos.” lafları etti. Ben inanıyorum ki,
Allah korusun, bu memlekette bu tartışmalar sebebiyle değil ama terör, terörist
saldırılarının kastı, başka tür sebeplerle bu ülkeyi kim iç savaşa götürmek
istese en başta gidenler arasında Sayın Altay’ın kendisi olacaktır, CHP’liler
olacaktır, buradaki Parlamentoda görev yapan arkadaşlar olacaktır. Onlara
fırsat verecek miyiz Sayın Altay? Tabii ki vermeyeceğiz ve hep beraber milletin
iradesi, milleti temsil eden bu irade, milletle birlikte, iç kaos çıkartmak
isteyen kışkırtıcılara karşı en sağlam irade şeklinde muhakkak duracaktır.
Bunlar tartışmalar, bunlar müzakereler; milletin sağduyusuna emanet edilecek,
milletimiz karar verecek. Herkesin dediği gibi milletin kararı hepimizin başı
gözü üstü olacak.
Saygılarımla.
(AK PARTİ sıralarından alkışlar)
BAŞKAN
– Teşekkür ediyorum Sayın Bostancı.
Sayın
Altay…
ENGİN
ALTAY (İstanbul) – Çok söze gerek var mı bilmiyorum yani. 
BAŞKAN
- Soru sordu, cevap verebilirsiniz yerinizden.
ENGİN
ALTAY (İstanbul) – Hayır, benim sözlerimi çarpıttı. Ben iç savaşın hangi
koşullarda olduğunu, dünya örneklerini söyledim.
BAŞKAN
– Buyurun Sayın Altay.
İki
dakika süre verelim.
MEHMET
NACİ BOSTANCI (Amasya) – Burada bir sataşma yok.
BÜLENT
TURAN (Çanakkale) – İltifat var, iltifat, beklenti var.
BAŞKAN
– Söylediğinin yanlış bir şekilde anlaşıldığını ifade etti.
Buyurun.
15.- İstanbul Milletvekili Engin Altay’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
ENGİN
ALTAY (İstanbul) – Çok net söylüyorum: Türkiye’de ve dünyanın her yerinde bir
ülkede demokrasiden uzaklaşırsanız, bir ülkede parti devleti inşa ederseniz…
Sizin parti devleti inşa etmeye niyetiniz var mı? (AK PARTİ sıralarından “Yok.”
sesleri)
İMRAN
KILIÇ (Kahramanmaraş) – Vesayeti kaldırıyoruz. 
ENGİN
ALTAY (Devamla) – Parti devleti inşa edilmeyecekse iç savaş olmaz, korkmayın
ama bir ülkede parti devleti inşa edilirse o ülkede iç savaş kaçınılmazdır. Ne
söylediğimi bilerek söylüyorum, bu kadar basit.
İMRAN
KILIÇ (Kahramanmaraş) – Vesayetleri kaldırıyoruz.
ENGİN
ALTAY (Devamla) – İki: Sayın milletvekilleri, başkanlık sistemi tartışmaları
başladı.
BÜLENT
TURAN (Çanakkale) – Ne zaman?
ENGİN
ALTAY (Devamla) – Dolar, hedefinizin iki buçuk katı yükseldi, Allah esirgesin,
Allah esirgesin, Allah bu ülkeyi, bu milleti korusun, hele bu Başkanlık fiilen
gerçekleşirse ekonomide yaşanacak iç krizi düşünemiyorum, tasavvur bile
edemiyorum. Başkanlık tartışmalarınız başladı, Türkiye kan gölüne döndü, kan
gölüne döndü.
İLKNUR
İNCEÖZ (Aksaray) – Aynı HDP’nin diliyle konuşuyorsun. 
ŞAHİN
TİN (Denizli) – Ne alakası var?
ENGİN
ALTAY (Devamla) - Allah esirgesin, başkanlık sistemi geldiğinde ne olacağını
tasavvur edemiyorum.
Değerli
milletvekilleri, ben size bir şey söyleyeyim. (AK PARTİ sıralarından
gürültüler)
İMRAN
KILIÇ (Kahramanmaraş) – Millet iradesi üzerinden vesayetler kalkıyor. 
ENGİN
ALTAY (Devamla) - Bakın, dinleyen arkadaşlar var sizin içinizde, onlara saygılı
olun. 
Hollanda’da,
Belçika’da, İngiltere’de de saraylar var, bakın, bir de Orta Doğu ülkelerinde
var saraylar. Gelişmiş ülkelerde, refah seviyesi yüksek ülkelerde, demokrasinin
kökleştiği ülkelerde saraylar sembolik, parlamentolar güçlüdür. Biz şimdi hep
beraber şuna karar vereceğiz: Saraylar sembolik, parlamentolar güçlü mü kalsın?
Yoksa parlamentolar sembolik, saraylar mı güçlensin? Bu kadar basit bir mesele,
bu kadar basit bir mesele. (CHP sıralarından alkışlar)
Ben
bu Meclisin kendini bir güç zafiyeti, bir aciz noktaya indirgeyerek saraya ya
da başka yere -Tayyip Erdoğan’ın Cumhurbaşkanı seçilmesi bence mümkün değil de-
başka bir noktaya güç devşireceğine inanmıyorum. 
(Mikrofon
otomatik cihaz tarafından kapatıldı) 
ENGİN
ALTAY (Devamla) - Sayın milletvekilleri, gelin, bu Meclisi kuranlara, bu
Meclisin kurulması için, bağımsızlığımız için kan akıtanlara, Çanakkale’de
koyun koyuna yatanlara biraz saygı gösterelim. Gelin, hep birlikte bu ülkeyi
medeniyet seviyesine taşıyalım. Bir kişinin iki dudağının ucuna Türkiye’yi
teslim etmeyin diyorum, teşekkür ediyorum. (CHP sıralarından alkışlar)
BAŞKAN
– Teşekkür ederim Sayın Altay. 
FİLİZ
KERESTECİOĞLU DEMİR (İstanbul) – Sayın Başkan, açar mısınız?
BAŞKAN
– Evet, Sayın Kerestecioğlu Demir, sisteme girmişsiniz.
Açabiliriz
tabii ki, buyurun efendim.
VI.- AÇIKLAMALAR (Devam)
33.- İstanbul Milletvekili Filiz
Kerestecioğlu Demir’in, tutuklu 11 HDP milletvekilinin yasama faaliyetlerine
katılamaması ve oy kullanamamasının halk iradesinin gasbı olduğuna, bu teklifle
ilgili hiçbir aşamada oy kullanmayacağına ve bütün HDP milletvekillerinin de tutuklu
vekillerin varlığına saygı göstererek davranacaklarına inandığına ilişkin
açıklaması
FİLİZ
KERESTECİOĞLU DEMİR (İstanbul) – Teşekkürler. 
Sayın
Başkan, değerli milletvekilleri; az önce Sayın Başbakandan, ülkeyi tek kişiye
mutlulukla teslim eden bir demokrasiye veda konuşması izledik; hazindi, üzgünüm
bu nedenle. 
Değerli
milletvekilleri, eş başkanlarımız Selahattin Demirtaş, Figen Yüksekdağ’la
birlikte toplam 11 milletvekilimiz tutuklu bulunuyor. Biz, birçok kez, onların
yasama faaliyetlerine katılamaması ve oy kullanamamasının bizim için asla kabul
edilemez olduğunu ve halk iradesinin gasbı olduğunu, bunun bütün Parlamento
için de aslında kabul edilemez olduğunu ifade ettik. 
Birazdan
oylamaya geçeceksiniz. Bugün, tekçi, militarist, erkek egemen ve Türkiye
halkının asla gündemi olmayan, sadece bir kişiyi her türlü yetkiyle başkanlığa
taşımayı hedefleyen bu Anayasa teklifini de asla kabul etmiyoruz ve hiçbir
şekilde bu suça ortak olmayacağız. Ben, bu nedenlerle, öncelikle tutuklu
vekillerimize, eş başkanlarımıza duyduğum saygı gereği ve onların oy hakkı bu
Mecliste gasbedildiği için bu teklifle ilgili, bu otoriter teklifle ilgili
hiçbir aşamada oy kullanmayacağımı ve bu suça ortak olmayacağımı ifade etmek
isterim. Ayrıca, bütün HDP milletvekili arkadaşlarımın da tutuklu
vekillerimize, onların varlığına ve hatırasına olan saygıyı göstererek
davranacaklarına inanıyorum. 
Aslında,
bu çağrı sadece HDP milletvekillerine değil, bu Parlamentoda hâlâ birazcık
demokratik siyasete inancı kalmış olan bütün milletvekillerinedir çünkü
gerçekten bu teklif ülkede akan kanı durdurmayacağı gibi hiçbir derde, halkın
hiçbir derdine deva olmayacaktır ve deva ise daha çok demokrasi ve bu teklifin
kesinlikle Meclisten geçmemesini sağlamaktır. 
Genel
Kurulu saygıyla selamlarım. (HDP sıralarından alkışlar)
BAŞKAN
– Teşekkür ediyorum.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri
Milletvekili Mustafa Elitaş, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve İstanbul
Milletvekili Mehmet Muş ile 310 Milletvekilinin Türkiye Cumhuriyeti Anayasasında
Değişiklik Yapılmasına Dair Kanun Teklifi (2/1504) ve Anayasa Komisyonu Raporu
(S. Sayısı: 447) (Devam)
BAŞKAN
– Sayın milletvekilleri, böylece teklifin tümü üzerindeki konuşmalar
tamamlanmıştır. 
Şimdi
yirmi dakika süreyle soru-cevap işlemi gerçekleştireceğiz. Bu sürenin on
dakikasını soru olarak sayın milletvekillerine takdim edeceğim, kalan on
dakikasını da cevaplandırmak üzere Komisyona ve Hükûmete bırakacağım. 
Sırayla
söz veriyorum soru talebinde bulunan sayın milletvekillerine. 
Sayın
Erdem, buyurun.
EREN
ERDEM (İstanbul) – Sayın Bakan, “Başkanlık gelirse terör bitecek, ekonomi
düzelecek, Türkiye’de tekrar ekonomik istikrar sağlanacak, her şey normale
dönecek, şu anda ülkeyi kan gölüne çeviren terör saldırıları son bulacak.”
şeklinde bir propaganda yürütülüyor. Sormak istiyorum: Sayın Bakan, şu anda
yasama, yürütme, yargı hâlihazırda AKP’nin elinde değil midir? AKP’nin
yetkileri zaten devletin bütün kurumlarına nüfuz etmemiş midir? Bu ifadeye
dayanarak soruyorum: Yani, AKP, terörü bitirme imkânına sahiptir de, ekonomiyi
düzeltme imkânına sahiptir de bunu yapmamakta mıdır, bunu bilinçli olarak mı
gerçekleştirmemektedir? Yani, başkanlık gelince ne değişecektir sizin
açınızdan? Evet, bir kişiye bütün yetkiler teslim edilecektir ama şu anki
durumunuz bunları yapmaya muktedir olmadığınız manasına mı gelir? 
Saygıyla
cevabını bekliyorum. 
BAŞKAN
– Sayın Tarhan…
TAHSİN
TARHAN (Kocaeli) – Teşekkür ederim Sayın Başkan. 
Sayın
Bakan, bu Anayasa değişirse terör bitecek mi, şehit haberleri gelmeyecek mi,
yargı bağımsız, devlet sosyal olacak mı, Suriye bataklığı kuruyacak mı, dış
itibarımız artacak mı, işsizlik son bulacak mı, eğitim öğretimde başarımız
artacak mı, kurlar düşecek mi, ekonomik kriz son bulacak mı? Tabii ki hayır. Ya
ne olacak? En başta sizin milletvekili olarak sonunuz olacak, ömür boyu kişilik
bunalımı yaşayacaksınız, bu utanç torunlarınıza da miras kalacak. 
BAŞKAN
– Sayın Aydın, buyurun.
ERKAN
AYDIN (Bursa) – Teşekkür ederim Sayın Başkan. 
Sayın
Bakan, şu aşamada Anayasa metni üzerindeki tartışmalardan, diktatörlüğe yol
açma tehlikesinden, Cumhurbaşkanının Türkiye’nin bugününe ve geleceğine tek
adam olarak hâkim olma ihtirasından çok daha önemli bir şey var: Toplumsal
ayrışma. Oysa, anayasalar toplumsal uzlaşma belgeleridir; çatışmayı, ayrışmayı,
cepheleşmeyi körükleyen, derinleştiren değil, uzlaştıran, toplumu mümkün
olduğunca bütünleştiren temel kabullerdir. Toplumun yarısından fazlasının
iradesini yok sayan bir anayasa sadece ve sadece bir kesimin çoğunluk
üzerindeki tahakkümünü yasallaştırır. 
Bugün
Meclis önünde Anayasa’ya “hayır” diyen yüzlerce yurttaşımız tartaklandı,
orantısız şiddete maruz kaldı. Bakan kimliğinizle değil de insan olarak
soruyorum: Böylesine bir ortamda anayasal değişikliğe vicdanınız el veriyor mu?
BAŞKAN
– Sayın Yedekci…
GÜLAY
YEDEKCİ (İstanbul) – Teşekkür ediyorum Sayın Başkan. 
Öncelikle
Sayın Başbakana şunu sormak isterim: Bugün Topal Dursun’un oğlu olarak Başbakan
olabildiyse bunu Atatürk cumhuriyetine borçludur, bugün yıkılmak istenen
Atatürk cumhuriyetine borçludur bunu. 
Milletvekillerini,
yargıçları seçen, padişah fermanı düzeyinde bir kararname yetkisine sahip olan
Sayın Cumhurbaşkanı halk tarafından seçiliyor, geri kalan her şeyi de
Cumhurbaşkanı seçiyor. Bu anlayışı kabul etmemiz mümkün değildir. 
İnsanlarımızın
ekmek sorunu vardır, aş sorunu vardır, ülkemizde terör sorunu vardır, dal gibi
yiğitlerimiz şehit olmaktadır; beyler başkanlık peşindedir. Başkanlığa geçit
vermemeliyiz, toplumsal muhalefet ayağa kalkmalıdır. 
Teşekkür
ederim. 
BAŞKAN
– Sayın Hürriyet, buyurun.
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Sayın
Bakan, bu Anayasa hükümleri şu sorunlara çare olacak mıdır sizce: Örneğin,
Fetullah Gülen iade alınıp yargılanacak mıdır? Terör bitecek midir? Türkiye’deki
IŞİD hücreleri kapatılacak mıdır? Yoksul çocukları şehit olurken zengin
çocuklarının çürük raporları iptal edilecek midir? Hukuk üstün olacak mıdır?
Asgari ücret mesela 5 bin lira olacak mıdır? Benzin fiyatları yarı fiyatına
düşecek midir? Kıymanın, etin kilosu 15 liraya düşecek mi mesela? ÖTV kalkacak
mı? 450 bin atama bekleyen öğretmen atanacak mı? Tarikatları kapatacak mısınız?
4/C’lilerin sorununu çözecek misiniz? Emeklilerin problemleri sizce çözülecek
mi bu Anayasa sonrası? Özellikle cevaplarınızı bekliyorum.
Teşekkürler.
BAŞKAN
– Sayın Akın…
AHMET
AKIN (Balıkesir) – Sayın Başkan, iktidar sözcüleri ve tek adam rejimini öngören
değişiklik teklifini görmeden imzalayan milletvekillerinden bazıları başkanlık
sisteminin ülkeye istikrar getireceğini savunuyorlar. Şimdi soruyorum: AKP’nin
istikrardan kastı dövizin istikrarlı hızla yükselmesi midir? Dolar günü 3,73’ten
kapattı. Türk lirası son bir yılda yüzde 28 kayıpla dünyanın en çok değer
kaybeden parası oldu. Merkez Bankasının rezervleri eridi. Millete “Dövizi
bozdurun.” dediniz, milleti daha da fakirleştirdiniz ama yandaşlarınızı zengin
ettiniz. 
Savunduğunuz
başkanlık sistemiyle halkımıza hediyeniz hayat pahalılığı, hızla artan borçlar,
kapanan iş yerleri ve işsizlik mi olacaktır?
BAŞKAN
– Sayın Karabıyık…
LALE
KARABIYIK (Bursa) – Cumhuriyet rejimi, kurulduğu günden bu yana egemenliği
saraydan alıp halka verme ve demokratikleşme çizgisini benimsemiştir. Bu ise
açık bir karşı devrim hareketi olarak egemenliği tekrar halktan alıp saraya,
bir kişinin eline verme girişimidir. Bu bir rejim değişikliğidir. Cumhurbaşkanı
hiç kimseye hesap vermeyecek, hiç kimseye sorumlu olmayacak ve hiç kimse
tarafından denetlenmeyecektir. Anayasa’ya “evet” diyecek AKP vekillerinin
çoğunun Anayasa metnini bile okuduğunu düşünmüyorum. 
Sayın
Başbakan “Başbakanlık feda olsun.” dedi. Başbakanı da millet seçmedi mi?
İşinize gelince “milletin iradesi” diyorsunuz, işinize gelince Başbakanı
görevden alıyorsunuz ya da Başbakanlığı feda ediyorsunuz. Ne uğruna? Tek adam
rejimi uğruna. Milletin iradesine böyle mi saygı gösteriyorsunuz?
BAŞKAN
– Sayın Kayışoğlu…
NURHAYAT
ALTACA KAYIŞOĞLU (Bursa) – Teşekkür ediyorum.
Sayın
Bakan, on beş yıldır iktidardasınız. Bu on beş yıllık süre içerisinde çıkarmak
isteyip de bu Parlamentonun engel olduğu, çıkaramadığınız bir kanun var mı veya
hayata geçirmek isteyip de uygulayamadığınız bir projeniz oldu mu, varsa söyler
misiniz?
İkincisi,
bu teklife göre Cumhurbaşkanı partili olabilecek, aynı zamanda mevcut Anayasa’ya
göre de tarafsız olacağına dair yemin edecek. Bu bir çelişki değil midir?
Partili olan Cumhurbaşkanının tarafsız olacağına inanıyor musunuz?
Üçüncüsü,
konuşmanızda dediniz ki: “Cumhurbaşkanının siyasi sorumluluğunu getirdik bu
teklifle.” Ben teklifi inceledim; siyasi sorumluluk hangi maddede var,
bulamadım, bunu açıklar mısınız? Yani, Cumhurbaşkanına soru soramıyorsunuz,
gensoru yok, bütçeyi reddedemiyorsunuz fiilen. Siyasi olarak Cumhurbaşkanı
nasıl… 
(Mikrofon
otomatik cihaz tarafından kapatıldı) 
BAŞKAN
– Sayın Akyıldız…
ALİ
AKYILDIZ (Sivas) – Teşekkür ediyorum Sayın Başkan. 
Sayın
Bakan, Hukukun Üstünlüğü Endeksi’nde, dünyada 113 ülke arasında maalesef
Tanzanya, Zambiya, Kırgızistan, Nijerya, Guatemala, İran gibi ülkelerin de
gerisinde, 99’uncu sırada bulunmaktayız. Bu rejim değişikliği geçerse siz bu 99’uncu
sıradaki yerimizi daha yukarılara taşıyacağınıza inanıyor musunuz, yoksa
Meclisi mezara, demokrasiyi tarihe mi gömeceğinize inanıyorsunuz?
Teşekkür
ediyorum. 
BAŞKAN
– Sayın Tüzün… 
YAŞAR
TÜZÜN (Bilecik) – Teşekkür ediyorum Sayın Başkanım. 
Kanunla
ilgili Sayın Bakana çok teknik bir soru sormak istiyorum. 
Sayın
Bakan, salt çoğunluk, soruşturmanın başlayabilmesi için 301 imzayla önerge
veriliyor. 5/3 yani 360’la da soruşturmaya karar veriliyor, 401’le de sevk
ediliyor ancak 301 yani salt çoğunlukla soruşturma için teklif verildiğinde,
soruşturmanın başlaması arasında Cumhurbaşkanı, Meclisi tek taraflı
feshedebiliyor. Hâl böyle olunca yeni Meclis ve yeni Cumhurbaşkanı seçilinceye
kadar üç ayda bir Türkiye seçime mi gidecek? Dolayısıyla, Cumhurbaşkanının
Meclisi feshetme yetkisini tek taraflı veriyorsunuz. Bu sürecin üç ayda bir
tekrarlanmasını mı düşünüyorsunuz?
Teşekkür
ederim. 
BAŞKAN
– Sayın Arslan… 
KAZIM
ARSLAN (Denizli) – Başbakana soruyorum: Ülkemizde ihtiyaç olmadığı hâlde, 21
Temmuz 2016 tarihinde olağanüstü hâl ilan ettiniz. Bunun kırk beş gün
süreceğini söylediniz. Altı ay yetmedi, 3’üncü kez uzatma isteğinde bulundunuz,
tekrar yine uzattınız. OHAL uygulaması altında Anayasa’da değişiklik
gerçekleştirmek istiyorsunuz. Şunu iyi bilmelisiniz ki OHAL uygulaması altında
yapılacak bir Anayasa değişikliğinin meşru olmayacağı, her zaman tartışma
konusu olacağı bir gerçektir. Anayasa’yı tanımayan, tarafsız kalmayan
Cumhurbaşkanının OHAL’le yaptığı Anayasa ve yasalara aykırı iş ve işlemlerini
meşrulaştırmak, suç olmaktan çıkarmak istiyorsunuz; OHAL’le kullandığı tüm
yetkileri hiçbir sorumluluk taşımadan Anayasa değişiklikleriyle
gerçekleştirerek OHAL yetkilerini sürekli kullanmak ve kılmak istiyorsunuz. Bu
değişiklik ne milletin ne de Meclisin yetkilerini saraya vermek için yapılan
bir değişikliktir, ayrıştırmaları ve çatışmaları artıracak bir düzenlemedir. 
Teşekkür
ediyorum.
BAŞKAN
– Teşekkür ediyorum.
Şimdi,
soruları cevaplandırmak üzere sözü Sayın Hükûmete ve Sayın Komisyona
bırakıyorum.
Buyurun
Sayın Bozdağ.
ADALET
BAKANI BEKİR BOZDAĞ (Yozgat) – Sayın Başkan, saygıdeğer milletvekilleri; tabii,
değerli milletvekili arkadaşlarımın sorduğu sorulara bakınca referandum
sürecindeki propagandada kullanacakları argümanları da peş peşe sıraladılar.
Herhâlde bunları kullanacaksınız. Hayırlı olsun. Tabii, bunun kararını
milletimiz verecektir. 
Anayasa
yapılırken veya Anayasa’da değişiklik yapılırken bunlar toplumun temel
ihtiyaçlarını, yaşanan sorunları çözmek için yapılır. Kurtuluş Savaşı devam
ederken Türkiye anayasa yaptı ve Gazi Mustafa Kemal Atatürk o zaman Meclis
Başkanıydı. O zaman milletvekilleri şöyle bir soru sordu mu bilmiyorum, bakmak
lazım: “Siz anayasa yapıyorsunuz, bu anayasayı yapınca Kurtuluş Savaşı bitecek
mi? Yurdu işgal eden düşmanlar yurttan gidecek mi? İşte, düşmanlar denize
dökülecek mi? Hemen bu iş bitecek mi?” Öyle bir tartışma yaptılar mı?
Yapmadılar. Neden?
İBRAHİM
ÖZDİŞ (Adana) – Sizin ne haddinize ya, Mustafa Kemal ile kendinizi eş
tutuyorsunuz! Sizin ne haddinize!
ADALET
BAKANI BEKİR BOZDAĞ (Yozgat) – Çünkü Türkiye’nin yeni bir anayasaya ve o gün
yeni bir inşaya ihtiyacı vardı; bu, onu karşılıyordu. 1924’te savaştan
çıkılmış, cumhuriyet yeni ilan edilmiş, ekonomi gerçekten o zaman dip yapmış,
memleketin pek çok yeri harap ve bitap hâle düşmüş; o zamanda böyle bir
tartışma yaptılar mı? Yapmadılar. Neden? Yeni Türkiye’yi, güçlü Türkiye’yi inşa
etmek için Anayasa’ya ihtiyaç vardı, onun için. Hükûmet sistemi, demin de ifade
ettim, esasında teknik bir tabir; yasama, yürütme ve yargının oluşumunu ve bu yetkilerin
kullanımını ve bu organların birbiriyle olan ilişkisini düzenlemektedir. Buna
göre farklılıklar arz etmektedir. 
Türkiye’de
bugüne kadar uygulanan parlamenter sistemle ilgili yaşanan pek çok sorun oldu.
Demin Sayın Başbakanımız konuşması sırasında bunlara değindi ve bugün
geldiğimiz noktada parlamenter sistemin artık Türkiye’yi taşıyamadığı çok net
bir biçimde ortadadır. Yürütmede gerçekten bir istikrar sorunu her zaman
olmuştur. Yasamada tek partinin çoğunluğu elde ettiği ve tek başına iktidar olduğu
dönemlerde bile yürütmede pek çok hükûmet kurulduğunu görüyoruz. Bugüne kadar 5
parti yasamada salt çoğunluğu elde etmiş, tek başına iktidar kurma imkânı elde
etmiş. CHP 18 Hükûmet kurmuş, Demokrat Parti 5 Hükûmet kurmuş, Adalet Partisi
3, Anavatan Partisi 4, AK PARTİ de 7 Hükûmet kurmuş. Görüyoruz ki tek başına
iktidar da olsa hükûmet sayıları değişebiliyor. 
Türkiye’de
tek başına iktidar dönemi, 64 yıl 2 ay 5 gün geçmiş, 37 hükûmet kurulmuş.
Hükûmetlerin ortalama görev süresi 2 yıl 2 gündür. Baktığınız zaman, Türkiye’de
bir yürütme istikrarına ihtiyaç olduğu çok açıktır. Eğer Türkiye’de bir
istikrar olmuş olsaydı, görev süresi 4 yıldan bugün 23’üncü Hükûmet, 5 yıldan
da 24’üncü Hükûmet görev başında olurdu ama şu anda 65’inci Hükûmet görev
başında. 93 yılda ortalama görev süresi 17,5 ay. Eğer Cumhurbaşkanlığı sistemi
olmuş olsaydı görev süresi 4 yıldan 65’inci cumhurbaşkanı seçimi için 2183’ü, 5
yıl üzerinden de 2248’i beklememiz gerekecekti. Şimdi, bu, istikrarın önemini
göstermesi bakımından son derece önemlidir.
Yine,
geçmişte parlamenter sistemde hükûmetler çok kirli operasyonlara, ahlaksız ve
hukuksuz operasyonlara muhatap kaldılar. 12 Mart 1971 muhtırası ve sonrası,
Güneş Motel olayı, 28 Şubat ve 28 Şubattan sonra DYP’ye yapılan operasyon, 2002
seçimleri öncesi DSP’ye yapılan operasyonlara baktığınızda, karanlık ve kirli
odakların iktidar değişikliğini tetiklemek için her türlü ahlaksızlığı ve hukuksuzluğu
denediği de ortadadır. Onun için de bu sistemin -yeni sistem- Türkiye’nin
aleyhine çalışan karanlık ve kirli odakların Hükûmet değişikliğini
başaramayacakları bir yapıda yeniden kurgulanmaya ihtiyacı vardır. Güçlü
iktidara ihtiyaç var, güçlü yasamaya da ihtiyaç var ve bu öngörülen sistem
güçlü yasamayı da temin ediyor, etkin denetimi temin ediyor ve Türkiye’yi daha
güçlü bir şekilde geleceğe taşıma konusunda önemli düzenlemeleri içermektedir. 
Tabii,
bu bir uzlaşma belgesidir, Anayasa; doğru ama sonuçta bu, toplumun üzerinde
yüzde 100 uzlaştığı bir belgeden ziyade toplumun belli bir çoğunluğunun üzerinde
uzlaştığı bir belge ama toplumun tamamının kabul ettiği, uyduğu bir belge. Ama,
Anayasa değiştirirken yüzde 100 herkes uzlaşacak diye bir kural yok, Anayasa da
böyle bir kural koymuyor. Anayasa teklifi için üçte 1 çoğunluk arıyor,
yasalaşması için 330 -halkoyuna gitmek kaydıyla- ve doğrudan yasalaşması için
de 367 arıyor yani eğer Parlamento bir uzlaşmayı temin edemezse o zaman Anayasa
diyor ki, asgari nisaplar koyuyor: “Bu nisapları bulursanız herkes uzlaşmasa
bile bu nisabı bulanlar Anayasa değişikliği yapabilir. Eğer doğrudan
Parlamentodan çıkarak yürürlüğe konulamayacaksa o zaman halkın hakemliğine
müracaat edilir. Halkın hakemliği de burada çok net bir şekilde kararını verir
ve herkes de o karara uyar.” Yani, bu, Anayasa’mızın öngördüğü sistem. Dolayısıyla,
buradaki kurallara da bu Anayasa değişikliği sırasında da uyulduğunu ifade
etmek isterim.
Esasında,
bu yeni sistem toplumsal uzlaşmayı da güçlendirecek bir sistemdir çünkü
adayların Cumhurbaşkanı seçilebilmesi için toplumun en az yüzde 50,01’i kadar
oy alma ihtiyacı radikal söylemleri bir tarafa bırakmasını, sadece kendi temsil
ettiği siyasal akımın değil, başka siyasal akımlara destek verenlerin de oy
verebileceği bir dili, bir üslubu, bir yaklaşımı ortaya koymasını
gerektirecektir ki bu da herkesi daha ziyade merkeze çekecek ve toplumsal
uzlaşmayı da sağlama yönünde önemli bir katkı sunacaktır. Bunu da bu vesileyle
ayrıca ifade etmek isterim.
Tabii,
bugün Parlamentoda -demin konuşmamda da ifade ettim- esasında, daha doğrusu
bizim Anayasa’mızda tam anlamıyla bir güçler ayrılığı söz konusu değil. Biz
“parlamenter sistem” diyoruz ama parlamenter sistemin temel parametrelerine
baktığımızda bizim Anayasa’mız tam parlamenter sistemi de öngörmüyor, aslında
Türkiye’ye mahsus bir sistemi öngörüyor.
Şimdi,
yasama-yürütme birbirinden tam ayrı mı? Ayrı değil. Önce halk yasamayı seçiyor,
yürütme yasamanın içinden çıkıyor, yasamanın içerisinden çıkması için yasamanın
salt çoğunluğunun güvenoyunu alması gerekiyor. Dolayısıyla, yürütmeyi elinde
bulunduran aynı zamanda da yasamayı elinde bulunduruyor. Kanunlaşma süreçlerine
baktığınızda da kanun tasarıları hükûmetten geliyor, teklifler hükûmetin
verdiği onay üzerine gidiyor ve sonuçta da hükûmete rağmen bir kanunlaşma
hadisesi yok. 
Bizim
yaptığımız şey nedir bu teklifle? Esasında yasamayı güçlendirmek,
milletvekilini güçlendirmek, yasalaşma sürecinde yürütmenin tamamen etkisini
ortadan kaldırmak ve yasalaşma sürecinide hükûmetin sevk ve idaresinin önüne
geçmektir. Burada Parlamento güçlendirilmektedir, Parlamento desteklenmektedir,
daha güçlü hâle getirilmektedir. 
Demin
de ifade ettim, Cumhurbaşkanının partili olması tarafsızlığına mani değildir.
Belediye meclis üyesi, il genel meclis üyesi, belediye başkanı, milletvekili,
başbakan, Meclis başkanı partili olduğu zaman yaptığı hizmetlerde
tarafsızlığına gölge düşmeyecek ama Cumhurbaşkanı partili olduğu zaman gölge
düşecek demek kabul edilebilir yaklaşım değildir. 
UĞUR
BAYRAKTUTAN (Artvin) – Onlar tarafsızlık yemini etmiyor Sayın Bakan. 
ADALET
BAKANI BEKİR BOZDAĞ (Yozgat) – 1961 Anayasası “Partili olmasın.” dedi, 82 bunu
aynen kabul etti. Peki, rahmetli Özal Cumhurbaşkanı oldu; Anavatan Partisini
kurdu, iktidar etti, sonra Cumhurbaşkanı oldu, partililiği onun kalbinden,
zihninden yok oldu mu? E, Sayın Süleyman Demirel de onca mücadeleden geldi
rahmetli, Cumhurbaşkanı oldu. Şimdi, Cumhurbaşkanı olunca, kâğıt üzerinde
ilişiği kesilince siyasal görüşleri imha mı oldu? 
DENİZ
BAYKAL (Antalya) – Genel Başkan ya, Genel Başkan oldu ya. 
(Mikrofon
otomatik cihaz tarafından kapatıldı) 
ADALET
BAKANI BEKİR BOZDAĞ (Yozgat) – Sayın Sezer de bir siyasal görüşten geliyor,
Cumhurbaşkanı olunca görüşleri yok mu oldu? 
UĞUR
BAYRAKTUTAN (Artvin) – Sayın Bakan, onlar namus, şeref sözü üzerine yemin
etmişlerdi; durdular. 
İBRAHİM
ÖZDİŞ (Adana) – Konuştukça batıyorsun Sayın Bakan, batıyorsun. 
ADALET
BAKANI BEKİR BOZDAĞ (Yozgat) – Yani birbirimizi aldatmaya gerek yok. 
DENİZ
BAYKAL (Antalya) – Genel Başkan oluyor, Genel Başkan. 
ADALET
BAKANI BEKİR BOZDAĞ (Yozgat) – Cumhurbaşkanlarının ilişiği kesilse de siyasal
görüşleri var, kesilmese de. 
BAŞKAN
– Teşekkür ediyorum Sayın Bakan. 
Böylece,
soru-cevap işlemi tamamlanmıştır. 
ENGİN
ALTAY (İstanbul) – Sayın Başkan…
BAŞKAN
– Sayın Altay, buyurun. 
Açıldı,
bir dakika, buyurun. 
VI.- AÇIKLAMALAR (Devam)
34.- İstanbul Milletvekili Engin Altay’ın,
ana muhalefet partisi olarak 447 sıra sayılı Anayasa Değişiklik Teklifi’yle
ilgili yapılacak oylamaların İç Tüzük hükümlerine uygun ve tam bir gizlilik
içinde yapılması konusunda hassas olduklarına ve oylamanın bu şekilde
yapılmasının teklifle ilgili çıkacak kararın kamu vicdanındaki meşruiyeti
bakımından son derece önemli olduğuna ilişkin açıklaması
ENGİN
ALTAY (İstanbul) – Sayın Başkan, önemli bir görüşme yapıyoruz. Her vesileyle
söylediğimiz gibi, bu Mecliste yapılan bütün iş ve işlemlerde -hiç şüphesiz
biraz sonra siz de okuyacaksınız, geçmiş uygulamalardan biliyorum- Türkiye
Büyük Millet Meclisi İçtüzüğü’ne ve yürürlükteki Anayasa’ya uymak
mecburiyetimiz var. Elbette, milletvekillerimizin özgür iradelerine saygılıyız,
bütün bu iradenin başımızın üstünde yeri var. Ama, her şeyin kurallar ve
kaideler içinde geçmesi de Parlamentomuzun itibarı bakımından, çıkacak kanunun
sağlıklı bir şekilde şekillenmesi bakımından önem ve değer taşımaktadır. 
Sayın
Başkan, ana muhalefet partisi olarak, bu biraz sonra yapılacak oylamanın
Türkiye Büyük Millet Meclisi İçtüzüğü hükümleri ve geçmiş uygulamalar
çerçevesinde tam bir gizlilik içinde yapılması…
(Mikrofon
otomatik cihaz tarafından kapatıldı) 
ENGİN
ALTAY (İstanbul) – …bizim yüksek hassasiyetimizdir. Zatıalinizin de ve oylama
işleminde görev alacak Başkanlık Divanının kıymetli kâtip üyelerinin de
oylamanın İç Tüzük’ün…
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Müsaade ederseniz, mikrofonu…
BAŞKAN
– Sesiniz gayet iyi duyulduğu için Sayın Altay, mikrofona dahi ihtiyaç
duymuyorsunuz, davudi bir sesle…
Mikrofonunuzu
açıyorum, bir dakikada tamamlayınız Sayın Altay.
Buyurun.
ENGİN
ALTAY (İstanbul) – Oylamanın İç Tüzük’ün öngördüğü çerçevede ve tam bir
gizlilik içinde yapılması teklifle ilgili buradan çıkacak kararın kamu
vicdanındaki meşruiyeti bakımından son derece önemlidir. Bu bakımdan özellikle
kâtip üye arkadaşlarımızın tutumunun ve görevlerinin ifası sırasındaki
disiplininin son derece değerli olduğunu düşünmekteyiz. Kabinlerde yığılma
olmaması oylama güvenliği ve gizliliğinin sağlanması açısından bence
yeterlidir. Bu yığılmanın olmaması için kâtip üyelerin zarf ve oy pusulası
verirken kabin önünde yığılma olmayacak bir ayarlama yapmaları ve sizin
nezaretinizde oy verme kabinlerinin ve oy kupasının bulunduğu bölgede
gereğinden fazla…
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Yani kabinin alacağı sayı kadar milletvekilini bulundurmanız
büyük önem taşımaktadır. Bu kurallar çerçevesinde bu oylamanın
gerçekleştirilmesi -demin de söylediğim gibi- bizim açımızdan yüksek bir
hassasiyet ifade ederken, altını tekrar çiziyorum, bu oylamanın kamu
vicdanındaki meşruiyeti açısından son derece önemlidir.
Takdirlerinize
arz ediyorum.
BAŞKAN
– Hassasiyetiniz için teşekkür ediyorum Sayın Altay. Aynı hassasiyetle, hiç
şüpheniz olmasın, Başkanlık Divanı olarak bizler de hareket edeceğiz.
AHMET
YILDIRIM (Muş) – Sayın Başkan…
BAŞKAN
– Sayın Yıldırım, buyurun.
35.- Muş Milletvekili Ahmet Yıldırım’ın,
447 sıra sayılı Anayasa Değişiklik Teklifi’yle ilgili yapılacak oylamalarda
gizli oy açık tasnif uygulamasının İç Tüzük gereği olduğuna, bunu sağlamanın
Başkanlığın sorumluluğunda olduğuna ve 11 HDP milletvekilinin oy kullanma
hakkının gasbedilmesi sebebiyle kendisinin de oy kullanmayacağına ve yasama
faaliyetlerine saygı duyan herkesi aynı tavrı takınmaya davet ettiğine ilişkin
açıklaması
AHMET
YILDIRIM (Muş) – Teşekkür ederim Sayın Başkan. 
Sayın
Başkan, sadece Sayın Altay’ın veya bu konuda bizim gizli oy, açık tasnif
beklentilerimizin bir kişisel niyet veya grupsal niyet beyanı değil, İç Tüzük
gereği olduğunu ifade etmek isterim. Siz de buna aynı şekilde “Katılıyorum.”
demenin ötesinde bunu sağlama sorumluluğuna sahipsiniz. 
Bir
diğer husus: Az önce sayın grup başkan vekili arkadaşımın ifade ettiği,
günlerden beri burada ifade ettiğimiz ve bugün usule ilişkin tartışma açma
talebinde de size dönük söylediğim, sizinle ve bizimle aynı haklara sahip olan
11 vekil arkadaşımızın oy kullanma, yasama faaliyetlerine katılma yetkisinin
gasbedilmiş olması sebebiyle ben de burada bütün Anayasa değişiklik süreçlerine
katılacağım hâlde oy kullanmayacağım. Bu, sadece partimizin bir meselesi
değildir, bu konuda yasamanın onuruna sahip çıkan ve buradaki yasama
faaliyetlerine saygı duyan herkesi aynı tavrı takınmaya davet ediyorum. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen. 
AHMET
YILDIRIM (Muş) – Bu, buradaki yasama faaliyetlerine ve yasama organına duyulan
saygının gereğidir. Eğer o konuda sizin de gizli oyu sağlama iradeniz açık ise
–ki bunu böyle beyan ettiniz, biz de güven duyuyoruz- tek tek çağırın.
Özellikle kabin önlerine yığılmayı önlemenizi sizden istirham ediyorum. 
Teşekkür
ederim. 
BAŞKAN
– Teşekkür ediyorum.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri
Milletvekili Mustafa Elitaş, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve İstanbul
Milletvekili Mehmet Muş ile 310 Milletvekilinin Türkiye Cumhuriyeti
Anayasasında Değişiklik Yapılmasına Dair Kanun Teklifi (2/1504) ve Anayasa
Komisyonu Raporu (S. Sayısı: 447) (Devam)
BAŞKAN
– Sayın milletvekilleri, Anayasa Değişikliğine Dair Teklif’in tümü üzerindeki
görüşmeler böylece tamamlanmıştır. 
Teklifin
maddelerine geçilmesi hususunda gizli oylama yapacağız. 
Sayın
milletvekillerinden istirham ediyoruz, gizli oylama esaslarına hep birlikte
riayet edeceğiz ve yığılmayı önleyeceğiz. Sabrınızı bekliyoruz sayın
milletvekilleri. 
Gizli
oylamanın ne şekilde yapılacağını arz ediyorum: Komisyon ve Hükûmet sıralarında
yer alan kâtip üyelerden komisyon sırasındaki kâtip üyeler Adana’dan başlayarak
Denizli’ye kadar, Denizli dâhil ve Diyarbakır’dan başlayarak İstanbul’a kadar,
İstanbul dâhil; Hükûmet sırasındaki kâtip üyeler ise İzmir’den başlayarak
Mardin’e kadar, Mardin dâhil ve Mersin’den başlayarak Zonguldak’a kadar,
Zonguldak dâhil, adı okunan milletvekilini ad defterinde işaretleyerek
kendisine biri beyaz, biri yeşil, biri de kırmızı olmak üzere üç yuvarlak pul
ile bu oylamaya özel mühürlü zarf verilecektir. Milletvekilleri Başkanlık Kürsüsünün
sağında ve solunda yer alan kabinlerden başka yerde oylarını
kullanamayacaklardır. Vekâleten oy kullanacak bakanlar da yerine oy
kullanacakları bakanın ilinin bulunduğu bölümde oylarını kullanacaklardır.
CEYHUN
İRGİL (Bursa) – Bu nasıl gizli oylama, yığıldılar! 
BAŞKAN
- Sayın milletvekilleri, yığılma yapmayalım lütfen, daha okumadık.
Bildiğiniz
üzere bu pullardan beyaz olanı kabul, kırmızı olanı ret, yeşil olanı ise
çekimser oyu ifade etmektedir. Oyunu kullanacak sayın üye adını ad defterine
işaretlettikten ve kâtip üyeden üç yuvarlak pul ile oylamaya özel bastırılan
mühürlü zarfı aldıktan sonra kapalı oy verme yerine girecek, oy olarak
kullanacağı pulu burada zarfın içerisine koyacak, diğer iki pulu ise ıskarta
kutusuna atacaktır. Bilahare oy verme yerinden çıkacak olan üye oy pulunun
bulunduğu zarfı Başkanlık Divanı Kürsüsünün önüne konulan oy kutusuna
atacaktır. Oylamada adı okunmayan milletvekiline pul ve zarf verilmeyecektir.
Sayın
milletvekilleri, kabinlerin önünü işgal etmiyoruz. Kürsünün önünü de
boşaltalım. Kabinin önü de boşalmış vaziyette.
Şimdi
sayın milletvekilleri, gizli oylamaya Adana ilinden başlıyoruz.
(Oyların
toplanmasına başlandı)
BAŞKAN
– Sayın milletvekilleri, kürsünün önünü boşaltalım. Lütfen…
BARIŞ
YARKADAŞ (İstanbul) – Açık oylama mı yapılıyor Sayın Başkan? 
BAŞKAN
– Sayın milletvekilleri, gizli oylama yapılıyor, gizli oylama usulüne dikkat
ediliyor.
CEYHUN
İRGİL (Bursa) – Nasıl gizli oylama bu ya, açıp gösterdi oyunu.
BURCU
KÖKSAL (Afyonkarahisar) – Göstererek oy mu atılır ya?
BARIŞ
YARKADAŞ (İstanbul) – Erzincan Milletvekili Serkan Bayram oyunu göstererek
atıyor. 
(Kürsü
önünde toplanmalar)
BAŞKAN
- Lütfen burayı boşaltalım, herkes yerine geçsin. 
(Oyların
toplanmasına devam edildi)
CEYHUN
İRGİL (Bursa) – Yazıklar olsun! Bir de “Gizli oylama” diyorsunuz açık oylama
yapıyorsunuz. 
BARIŞ
YARKADAŞ (İstanbul) – O zaman siz de açık oylama yapın!
(Kürsü
önünde toplanmalar)
BAŞKAN
– Sayın milletvekilleri, yerinize geçin; buyurun. 
Buyurun
sayın milletvekilleri, yerinize geçin. Kusura bakmayın... Oylama devam ediyor.
Buyurun
arkadaşlar, okuyun.
(Oyların
toplanmasına devam edildi)
BURCU
KÖKSAL (Afyonkarahisar) – Yapmayın! Bari İç Tüzük’e uyun! Kurallara uyun ya!
BARIŞ
YARKADAŞ (İstanbul) – Erzincan Milletvekili Serkan Bayram oyunu göstererek
atıyor; böyle bir oylama olur mu? 
BURCU
KÖKSAL (Afyonkarahisar ) - Nerede kaldı gizli oylama?
(Oyların
toplanmasına devam edildi)
BAŞKAN
– Evet, kabine girerek oylarımızı kullanıyoruz sayın milletvekilleri. 
(Oyların
toplanmasına devam edildi)
BAŞKAN
– Sayın milletvekilleri, şu oylama kabininin ve kürsünün önünü boşaltalım
lütfen. 
BARIŞ
YARKADAŞ (İstanbul) – Kendi milletvekillerine güvenmiyor AKP!
(Oyların
toplanmasına devam edildi)
BAŞKAN
– Sayın milletvekilleri, lütfen şurayı boşaltalım, kabine girerek oylarımızı
kullanalım gizli oylamaya riayet edilerek. 
BURCU
KÖKSAL (Afyonkarahisar) – Kendi milletvekillerine güvenmiyorlar ya! Kendi
arkadaşlarına güvenmiyorlar açık oy attırıyorlar!
(Oyların
toplanmasına devam edildi)
BAŞKAN
– Sayın milletvekilleri…
(Kürsü
önünde toplanmalar)
BAŞKAN
– Sayın Gök, lütfen arkadaşlarınıza bakın, şu hâl gizliliğe aykırı. Kamerayla
mı tespit ediyorsunuz? Böyle bir şey olur mu? 
Sayın
milletvekilleri… 
(Oyların
toplanmasına devam edildi)
BAŞKAN
- Arkadaşlar, oylama gizlidir. Burada siz… 
(Kürsü
önünde toplanmalar) 
BAŞKAN
- Buyurun lütfen, kürsünün önünü boşaltalım. 
Sayın
milletvekilleri, idare amirleri ve kâtip üyeler dışında kürsünün önünde kimse
olmayacak. 
(Oyların
toplanmasına devam edildi)
ÖZGÜR
ÖZEL (Manisa) - Ya, böyle olur mu? 
(Kürsü
önünde toplanmalar)
BAŞKAN
- Sayın milletvekilleri, şuranın önünde idare amirleri ve kâtip üyeler dışında
kimse kalmasın.
(Oyların
toplanmasına devam edildi)
HAYDAR
AKAR (Kocaeli) - Sayın Başkan, oylamayı durdur ya! İnmeden başladılar ya.
BAŞKAN
- Sayın milletvekilleri, buyurun, devam edelim. Şurayı boşaltalım.
(Oyların
toplanmasına devam edildi)
ENGİN
ALTAY (İstanbul) - Oylamayı durdurun Başkan, böyle oylama olmaz.
BURCU
KÖKSAL (Afyonkarahisar) - Bu şekilde olmaz, usul yanlış. Ya, adam açıyor,
göstererek atıyor ya.
CEMAL
OKAN YÜKSEL (Eskişehir) - Başkan, müdahale ediyor ya. Odaya girdi, müdahale
etti. 
BAŞKAN
- Sizin orada ne işiniz var? Ne demek “Müdahale etti.” ya?
AYKUT
ERDOĞDU (İstanbul) - Ayıp, rezalet!
BURCU
KÖKSAL (Afyonkarahisar) - Ayıp ya!
BAŞKAN
- Buyurun. 
(Oyların
toplanmasına devam edildi)
BAŞKAN
- Sayın milletvekilleri… Sayın milletvekilleri, burada idare amiri ve kâtip
üyeler dışında kimse kalmayacak. 
CEMAL
OKAN YÜKSEL (Eskişehir) - Odaya girdi ve müdahale etti, odaya girdi ve müdahale
etti Başkan. 
BAŞKAN
- Siz de müdahale ediyorsunuz. Ne işiniz var burada? Oyunuzu kullanın.
(Oyların
toplanmasına devam edildi)
BARIŞ
YARKADAŞ (İstanbul) - Rezalet!
AYKUT
ERDOĞDU (İstanbul) - Yazıklar olsun!
BAŞKAN
- Lütfen oyunuzu kullanın. 
Sayın
milletvekilleri, idare amirleri ve kâtip üyeler dışında kimse kalmasın burada. 
CEYHUN
İRGİL (Bursa) - Hayatınızda bir gün kanuna uyun, bir tane yasaya uyun! Sen kime
gösteriyorsun, Cumhurbaşkanına gösteriyorsun! Halka saygısızlık! 
BAŞKAN - Sayın milletvekilleri, lütfen şurayı
boşaltalım. 
(Kürsü
önünde toplanmalar)
CEMAL
OKAN YÜKSEL (Eskişehir) – Başkan bu şartlarda olmaz.
BAŞKAN
– Sayın kâtip üyeler şu anda vermiyorsunuz. Sayın kâtip üyeler vermiyorsunuz.
Şu anda durduruyorum ve şurayı boşaltıyorum. Şurayı boşaltın önce. 
ÖZGÜR
ÖZEL (Manisa) – Oylamayı durdurun Başkan.
BAŞKAN
– Sayın milletvekilleri… Kâtip üyeler şimdi vermiyorsunuz. Şurayı boşaltana
kadar durduruyorum. 
(Oyların
toplanmasına devam edildi)
KÂTİP
ÜYE ÖZCAN PURÇU (İzmir) – İsim okunmuyor arkadaşlar, niye kullanıyorsunuz?
BAŞKAN
– İdare amirleri ve kâtip üyeler dışında kimse kalmasın.
KÂTİP
ÜYE ÖZCAN PURÇU (İzmir) – Ya böyle olur mu kardeşim ya! İsim okumadık
arkadaşlar. İsim okunmamıştır arkadaşlar. İzmir’in yarısında kaldık. Bekleyin,
herkes beklesin. Pusula vermeyin arkadaşlar. İsim okumadım ben, isim okumadım.
(Kürsü
önünde toplanmalar)
BAŞKAN
– Evet, sayın milletvekilleri burayı boşaltalım, boşaltalım. Evet, sayın
milletvekilleri boşaltıyoruz burayı, boşaltıyoruz. Sayın milletvekilleri
boşaltıyoruz kürsü önünü lütfen. 
CEYHUN
İRGİL (Bursa) – Millet iradesine bu kadar saygısızlık olmaz.
BAŞKAN
- İdare amirleri ve kâtip üyeler dışında kimse kalmasın buralarda. 
Sayın
milletvekilleri… Sayın Özkoç… İdare amiri ve kâtip üyeler dışında kimse
kalmasın burada. Sayın Havutça, kabinin önünü de boşaltım. Sizin orada ne
işiniz var? Sayın Havutça, sizin orada ne işiniz var? Lütfen, boşaltalım
kabinin önünü. 
Evet,
sayın milletvekilleri, boşaltıyoruz burayı. İdare amirleri ve kâtip üyeler
dışında kimse kalmasın. 
CEYHUN
İRGİL (Bursa) – İnsan bu kadar milleti dışlar mı? Bu kadar milletin aleyhine
davranır mı? Bir Anayasa’ya saygılı olun, kanunlara saygılı olun bir kere ya!
Tek derdiniz bir yere yaranmak. “Gizli oy” demiş. Bu kadar zor mu? Bu kadar mı
kendinize güveniniz yok. Göstermeden yapamıyor musunuz bunu?
BAŞKAN
– Sayın milletvekilleri, lütfen, yerlerinize oturun. Şu alanı idare amiri ve
kâtip üyeler dışında kimse kullanmasın. Bir de, oyunu kullanan sayın
milletvekili burada bulunsun. Tek tek, il il, sakin bir şekilde oylarımızı
kullanıyoruz. Lütfen, istirham ediyorum. Bize yakışan budur. Oylamanın
gizliliği ilkesine hep birlikte riayet ediyoruz. Bu hassasiyetten dolayı da
hepinize teşekkür ediyorum ve kaldığımız yerden devam ediyoruz. 
Sayın
Purçu, buyurun. 
(Oyların toplanmasına devam edildi)
MAHMUT TANAL (İstanbul) – Sayın Başkan, bakın ismi
okunmayan illerin milletvekilleri oy kullanıyorlar. Bu hukuksuz bir işlemdir.
Yani ilk önce isim okunacak…
(Oyların toplanmasına devam edildi)
BAŞKAN – Evet, kabinlerde oy kullanıyorlar. Oylamanın
gizliliği esastır ve bu gizliliğe riayet ediyorsunuz.
Teşekkür
ediyoruz sayın vekiller.
LEVENT
GÖK (Ankara) – İsimleri okunmadan oy kullandılar.
BAŞKAN
– Sayın milletvekilleri, ismi okunan sayın milletvekilleri oy kullansın. 
Sayın
milletvekilleri, aynı şekilde, oylamanın gizliliği esasına riayet ediyoruz,
kabinlerde oyumuzu kullanıyoruz. Buralarda yığılma yapmıyoruz. Oyunu kullanan
sayın milletvekili de lütfen hemen iki basamak aşağıya insin.
(Oyların
toplanmasına devam edildi)
BAŞKAN
– Oyunu kullanmayan sayın üye var mı? Yok.
Dolayısıyla,
oy verme işlemi tamamlanmıştır.
Öncelikle
şunu istirham ediyorum: Ortada bulunan sayın milletvekilleri dâhil olmak üzere,
lütfen, şu alanı boşaltalım. Buraya sadece Başkanlık Divanı üyesi arkadaşlarım
gelsin, idare amirleri ve kâtip üyelerimiz gelsin, onun haricindeki tüm
milletvekilleri şu orta alan da dâhil olmak üzere boşaltalım. Herkes kendi
bulunduğu yerde uygun bir yere otursun lütfen. 
Sayın
milletvekilleri, birazdan sayıma geçeceğiz. Şu alanı da boşaltıyoruz tümden.
İdare amirlerimiz ve kâtip üyelerimiz burada. 
Dolayısıyla,
oy verme işlemi tamamlandığına göre, şimdi, lütfen, oy kutularını kaldıralım. 
Sağımda
ve solumda sayın kâtip üyeler ve idare amirlerimiz sayım işlemlerini
gerçekleştireceklerdir. İdare amirleri ve kâtip üyeler haricinde hiç kimseyi
burada kabul etmiyoruz. 
Evet,
sayım işlemini başlatıyoruz.
Zarfları
saydıktan sonra tasnif işlemini yapıyoruz.
(Oyların
ayrımına başlandı)
ENGİN
ALTAY (İstanbul) – Sayın Başkan, bir meramım var.
BAŞKAN
– Oylamadan sonra size söz veririm Sayın Altay.
(Oyların
ayrımı yapıldı)
(Oylar
toplandı)
BAŞKAN
– Sayın milletvekilleri, Türkiye Cumhuriyeti Anayasasında Değişiklik
Yapılmasına Dair Kanun Teklifi’nin maddelerine geçilmesine dair gizli oylamanın
sonucunu açıklıyorum.
Türkiye
Cumhuriyeti Anayasasında Değişiklik Yapılmasına Dair Kanun Teklifi’nin
maddelerine geçilmesine ilişkin gizli oylama sonucudur: 
“Kullanılan
oy sayısı : 480
Kabul : 338
Ret : 134
Çekimser :
 2
Boş : 5
Geçersiz
 : 1 




Kâtip
  Üye
Özcan
  Purçu
İzmir




Kâtip
  Üye
Ömer
  Serdar
Elâzığ”



BAŞKAN
- Böylece teklifin maddelerine geçilmesi kabul edilmiştir.
ENGİN
ALTAY (İstanbul) – Sayın Başkan, bir meramım vardı.
LEVENT
GÖK (Ankara) – Sayın Başkan…
Bir
saniye arkadaşlar…
BAŞKAN
– Şimdi 1’inci maddeyi okutuyorum: 

TÜRKİYE
CUMHURİYETİ ANAYASASINDA DEĞİŞİKLİK YAPILMASINA DAİR KANUN TEKLİFİ

MADDE
1-
7/11/1982 tarihli ve 2709 sayılı Türkiye Cumhuriyeti Anayasasının 9 uncu
maddesine “bağımsız” ibaresinden sonra gelmek üzere “ve tarafsız” ibaresi
eklenmiştir.
BAŞKAN
– Sayın Altay, söz talebiniz vardır.
Buyurun.

VI.- AÇIKLAMALAR (Devam)
36.- İstanbul Milletvekili Engin Altay’ın,
uyarılara rağmen çoğunluk partisine mensup milletvekillerinin neredeyse
tamamının oy kabinlerine girmeden dışarıda ve göstererek oy kullandıklarına ve
bu duruma meydan verilmemesi için daha ciddi tedbirler alınmasını umduğuna
ilişkin açıklaması
ENGİN
ALTAY (İstanbul) – Sayın Başkan, oylamanın başlamasından önce bu oylamanın kamu
vicdanında karşılık bulması bakımından İç Tüzük’ün öngördüğü gizli oylama
kuralına riayet edilmesi konusundaki gerek bizim yüksek hassasiyetimize gerek
sizin Divandan uyarılarınıza rağmen, çoğunluk partisine mensup sayın
milletvekillerinin neredeyse tamamının oy kabinlerine girmeden dışarıda ve
göstererek oy kullandıkları tespit edilen bir gerçektir. Umarım ve dilerim ki
bundan sonraki turlarda bu kabîl hareketlere, tutumlara meydan verilmemesi
konusunda daha ciddi tedbir alırsınız. Aksi bir durum, samimiyetle söylüyorum,
bu Parlamentonun itibarına ve bu teklifin görüşmelerine çok ciddi bir gölge
düşürecektir.
Arz
ederim.
BAŞKAN
– Teşekkür ediyorum Sayın Altay. Gizli oylama, esasına uygun olarak
gerçekleşmiştir.
ENGİN
ALTAY (İstanbul) – Nasıl?
ÖMER
FETHİ GÜRER (Niğde) – Kabine girmeden oy kullandılar.
AHMET
AKIN (Balıkesir) – Hayır, yapılmadı.
ÖMER
FETHİ GÜRER (Niğde) – Hepsi kayıtta var.
NURHAYAT
ALTACA KAYIŞOĞLU (Bursa) – Fotoğraflar var, videolar var, tutanaklar var.
MUSTAFA
ELİTAŞ (Kayseri) – Sayın Başkan…
BAŞKAN
– Sayın Elitaş, buyurun.
37.- Kayseri Milletvekili Mustafa Elitaş’ın,
yapılan oylamada gizliliği ihlal edenlerin telefonlarıyla veya kameralarıyla
çekim yapan milletvekilleri olduğuna, AK PARTİ’li milletvekillerinin Anayasa’ya
ve İç Tüzük’e uygun hareket ettiklerine ilişkin açıklaması
MUSTAFA
ELİTAŞ (Kayseri) – Sayın Başkan, Türkiye Büyük Millet Meclisi Anayasası ve
İçtüzüğü’ne göre, milletvekili arkadaşlarımız usulüne uygun bir şekilde
oylamayı gerçekleştirmişlerdir. Fakat bazen, yayın yapmaya, kameraman olmaya
çok hevesli milletvekili arkadaşlar -orada oy kullanan milletvekillerini- canlı
yayında Periscope’la Türkiye genelinde yayın yapma alışkanlığını maalesef
sürdürüyorlar. Gizliliği ihlal eden varsa telefonlarıyla veya burada
kameralarıyla çekim yapan milletvekilleridir. AK PARTİ’li milletvekilleri
Anayasa’ya ve İç Tüzük’e uygun hareket etmiştir.
Saygılar
sunuyorum. (AK PARTİ sıralarından alkışlar)
BAŞKAN
– Teşekkür ediyorum.
Birleşime
beş dakika ara veriyorum.
Kapanma Saati: 01.16
ALTINCI OTURUM
Açılma Saati: 01.21
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Özcan PURÇU (İzmir)
-----0-----
BAŞKAN
– Sayın milletvekilleri, Türkiye Büyük Millet Meclisinin 53’üncü Birleşiminin
Altıncı Oturumunu açıyorum.
447
sıra sayılı Kanun Teklifi ile Anayasa Komisyonu Raporu’nun görüşmelerine devam
ediyoruz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri
Milletvekili Mustafa Elitaş, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve İstanbul
Milletvekili Mehmet Muş ile 310 Milletvekilinin Türkiye Cumhuriyeti Anayasasında
Değişiklik Yapılmasına Dair Kanun Teklifi (2/1504) ve Anayasa Komisyonu Raporu
(S. Sayısı: 447) (Devam)
BAŞKAN
– Komisyon? Yok.
Ertelenmiştir.
3’üncü
sırada yer alan 443 sıra sayılı Kanun Tasarısı’nın görüşmelerine başlayacağız.
3.- Serbest Bölgeler Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı
(1/666) ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 443)
BAŞKAN
– Komisyon? Yok.
Ertelenmiştir.
4’üncü
sırada yer alan 439 sıra sayılı Kanun Tasarısı’nın görüşmelerine başlayacağız.
4.- Türkiye Cumhuriyeti ile Rusya
Federasyonu Arasında Cezai Konularda Karşılıklı Adli Yardımlaşma ve Suçluların
İadesi Anlaşmasının Onaylanmasının Uygun Bulunduğuna Dair Kanun Tasarısı
(1/650) ve Dışişleri Komisyonu Raporu (S. Sayısı: 439)
BAŞKAN – Komisyon? Yok.
Ertelenmiştir.
Bundan
sonra da komisyonların bulunamayacağı anlaşıldığından, alınan karar gereğince
kanun tasarı ve teklifleri ile komisyonlardan gelen diğer işleri sırasıyla görüşmek
için 10 Ocak 2017 Salı günü saat 15.00’te toplanmak üzere birleşimi
kapatıyorum.
Hayırlı
geceler diliyorum
Kapanma Saati: 01.22




(x) (10/415) esas numaralı Meclis
Araştırması Önergesi’nin tam metni tutanağa eklidir. 


(x) 447 S. Sayılı Basmayazı tutanağa
eklidir.


(x) Bu bölümde hatip tarafından Türkçe
olmayan bir kelime ifade edildi.




