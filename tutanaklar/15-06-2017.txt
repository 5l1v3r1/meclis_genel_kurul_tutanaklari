



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
107’nci Birleşim
15 Haziran 2017 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili Osman Boyraz’ın,
İstanbul’daki ulaşım hizmetleri ve yatırımlarına ilişkin gündem dışı konuşması
2.- Çanakkale Milletvekili Muharrem
Erkek’in, Çanakkale’nin çevre sorunlarına ilişkin gündem dışı konuşması 
3.- İstanbul Milletvekili Hüda Kaya’nın,
tutuklu anneler ve çocuklara ilişkin gündem dışı konuşması
V.- AÇIKLAMALAR
1.- Bursa Milletvekili Erkan Aydın’ın, CHP
Genel Başkanı Kemal Kılıçdaroğlu, milletvekilleri, sivil toplum örgütleri ve
binlerce yurttaşın “Adalet istiyoruz.” diyerek Ankara’dan İstanbul’a yürüdüğüne
ilişkin açıklaması
2.- Denizli Milletvekili Melike
Basmacı’nın, Cumhuriyet Halk Partisinin adalet yürüyüşüne ilişkin açıklaması
3.- Mersin Milletvekili Ali Cumhur
Taşkın’ın, Mersin’in her yönüyle gelişen ülkenin parlayan bir yıldızı olarak
büyümesine ve gelişmesine devam ettiğine ilişkin açıklaması
4.- Kocaeli Milletvekili Tahsin Tarhan’ın,
İstanbul Milletvekili Kadri Enis Berberoğlu’nun tutuklanmasından sonra adaletin
yeniden tesis edilmesi için CHP Genel Başkanı Kemal Kılıçdaroğlu’nun bugün
başlattığı yürüyüşü sonuna kadar destekleyeceklerine ilişkin açıklaması
5.- Kayseri Milletvekili Sami Dedeoğlu’nun,
yapılan iftira ve linç kampanyalarına karşı Türk halkının her zaman ve her
ortamda Katar’ın yanında olduğuna ilişkin açıklaması
6.- Sivas Milletvekili Ali Akyıldız’ın,
İstanbul Milletvekili Kadri Enis Berberoğlu’nun şahsında Cumhuriyet Halk
Partisini mahkûm etmeye kalkan sarayın yargıçlarının bu ülkenin hukuk tarihine
kara bir leke olarak geçeceklerine ilişkin açıklaması
7.- Niğde Milletvekili Ömer Fethi Gürer’in,
15-16 Haziran 1970 Türkiye işçi sınıfının haklarının gasbedilmesine karşı
tarihe geçen şanlı direniş günlerinin yıl dönümüne ve adaletin, hukukun
olmadığı, sorunların arttığı bir süreçte Cumhuriyet Halk Partisinin adalet
yürüyüşünün ülkenin geleceğini aydınlatacağına ilişkin açıklaması
8.- Bursa Milletvekili Ceyhun İrgil’in,
mazlumların haklarını korumak için, haksızlığa ve hukuksuzluğa uğrayanlar için
sokaklarda olduklarına ilişkin açıklaması
9.- İzmir Milletvekili Müslüm Doğan’ın,
Manisa ilinde 105 HDP’linin tam yirmi aydır tutuklu olduklarına ve İstanbul
Milletvekili Kadri Enis Berberoğlu’nun tutuklanmasını hukuk dışı bulduğuna
ilişkin açıklaması
10.- Diyarbakır Milletvekili Sibel
Yiğitalp’in, 14 Haziranda Diyarbakır’ın Lice ilçesinde 70 yaşındaki bir kadının
polis zırhlı aracının sebep olduğu kazada hayatını kaybettiğine ilişkin
açıklaması
11.- Hatay Milletvekili Serkan Topal’ın,
15-16 Haziran büyük işçi yürüyüşünün 47’nci yıl dönümünde CHP Genel Başkanı
Kemal Kılıçdaroğlu’nun çocuklara özgür yarınlar bırakmak için, haklı olanın
kazanacağı bir hukuk düzeni için, demokrasi için, adalet için İstanbul’a
yürüdüğüne ilişkin açıklaması
12.- Adıyaman Milletvekili Behçet
Yıldırım’ın, hoşgörü, yardımlaşma, dayanışma ayı olan mübarek ramazan ayında
ırkçı, tekçi, faşizan baskıların ne yazık ki devam ettiğine ve mevsimlik işçi
sezonunun başladığı bu dönemde iktidarı ve yetkilileri bu konuda gerekli
tedbirleri almaya davet ettiğine ilişkin açıklaması
13.- Denizli Milletvekili Kazım Arslan’ın,
Adalet Bakanının İstanbul Milletvekili Kadri Enis Berberoğlu’na hükümle
birlikte tutuklama kararı verilmesini nasıl değerlendirdiğini ve bu
kanunsuzluğu yapan hâkimler hakkında bir soruşturma yaptırmayı düşünüp
düşünmediğini öğrenmek istediğine ilişkin açıklaması
14.- Mersin Milletvekili Hüseyin Çamak’ın,
Ergenekon davalarından bu yana ülkede hukukun can çekiştiğine ilişkin
açıklaması
15.- Manisa Milletvekili Erkan Akçay’ın,
Manisa’nın pek çok ilçesinde yaşanan dolu afetinin yol açtığı zararlar nedeniyle
çiftçilere destek olunması gerektiğine, TARSİM’den gelen zarar tespit
raporlarının gerçek zarar oranlarını yansıtmadığı iddialarına ve Milliyetçi
Hareket Partisi olarak Azerbaycan Millî Kurtuluş Günü’nü kutladıklarına ilişkin
açıklaması
16.- Muş Milletvekili Ahmet Yıldırım’ın,
15-16 Haziran 1970 işçi direnişinin 47’nci yıl dönümüne, Nuriye Gülmen ve Semih
Özakça’nın açlık grevlerinin 99’uncu günü olduğuna, bu Parlamentoya bir siyasi
darbenin yapılışının yani 4 Kasım siyasi darbesinin 224’üncü gününde
olunduğuna, CHP’li bir milletvekilinin daha tutuklanmasıyla bu Parlamentoya bir
utanç daha eklenmiş olduğuna ve siyasi iktidarı bu darbe mantığından vazgeçmeye
davet ettiğine ilişkin açıklaması
17.- Manisa Milletvekili Özgür Özel’in,
Türkiye’de adalet arayışına ses verenlerin, omuz verenlerin cezalandırıldığı
bir dönem yaşandığına, bugün 19 Mayıs 1919’da olduğu gibi bir kararlılıkla, bir
inançla adalet, demokrasi ve özgürlük yürüyüşü başlattıklarına ilişkin açıklaması
18.- İstanbul Milletvekili Mehmet Muş’un,
CHP Grup Başkan Vekili Engin Altay’ın Cumhurbaşkanını savaş suçlusu olarak göstermeye
çalışmasına, sandığın dışında hiçbir illegal gücün Recep Tayyip Erdoğan’ı
milletin koltuğundan indiremeyeceğine, Cumhuriyet Halk Partisinin
gerçekleştirdiği sivil yürüyüşe davet için neden asker fotoğrafları tercih
edildiğini öğrenmek istediğine ilişkin açıklaması
19.- Manisa Milletvekili Özgür Özel’in,
Çankırı Milletvekili Hüseyin Filiz’in MHP grup önerisi üzerinde yaptığı
konuşmasındaki bazı ifadelerine ilişkin açıklaması
20.- Manisa Milletvekili Özgür Özel’in,
Bartın Milletvekili Yılmaz Tunç’un sataşma nedeniyle yaptığı konuşmasındaki
bazı ifadelerine ilişkin açıklaması
21.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
22.- İstanbul Milletvekili Mehmet Muş’un,
Bitlis Milletvekili Mizgin Irgat’ın 485 ve 485’e 1’inci Ek sıra sayılı Kanun
Tasarısı’nın 22’nci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
23.- Bitlis Milletvekili Mizgin Irgat’ın,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
24.- Niğde Milletvekili Ömer Fethi
Gürer’in, adı “Ömer Halisdemir Üniversitesi” olarak değiştirilen Niğde
Üniversitesi’nin adına tekrar “Niğde” ibaresinin eklenerek “Niğde Ömer
Halisdemir Üniversitesi” hâline getirilmesinden memnuniyet duyduğuna ilişkin
açıklaması
25.- İstanbul Milletvekili Mehmet Muş’un,
Iğdır Milletvekili Mehmet Emin Adıyaman’ın 485 ve 485’e 1’inci Ek sıra sayılı
Kanun Tasarısı’nın 26’ncı maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
26.- Muş Milletvekili Ahmet Yıldırım’ın,
siyasi konjonktüre göre ülkeyi idare edenlerin söylem diline takılmayacaklarına
ve yeri geldiği zaman mütemadiyen “kürdistan” sözcüğünün kullanılacağına
ilişkin açıklaması
27.- Manisa Milletvekili Erkan Akçay’ın,
“Kürt köyleri”, “kürdistan” ifadelerinin son derece tehlikeli ve bölücü bir dil
olduğuna, bütünleştirici ve birleştirici bir dil kullanmakta büyük fayda
olduğuna ilişkin açıklaması
28.- Amasya Milletvekili Mehmet Naci
Bostancı’nın, AK PARTİ Genel Başkanının geçmişte “Kürt” kelimesini kullanma
biçiminin ya tarihsel atıf yahut da Kuzey Irak’a ilişkin olduğuna, Türkiye’nin
içinde herhangi bir coğrafyanın “kürdistan” olarak nitelendirilmesinin söz
konusu olmadığına ilişkin açıklaması
29.- Muş Milletvekili Ahmet Yıldırım’ın,
bir ülkenin bütünlüğünün farklı siyasi partilerin kendi zaviyesinden farklı
şekillerde yorumlanabileceğine ve ifade özgürlüğünün de farklı olanların
birbirlerinin görüşlerine tahammül etmesi demek olduğuna ilişkin açıklaması
30.- Bursa Milletvekili Ceyhun İrgil’in,
Samsun Milletvekili Erhan Usta’nın 485 ve 485’e 1’inci Ek sıra sayılı Kanun Tasarısı’nın
32’nci maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
31.- Bilim, Sanayi ve Teknoloji Bakanı
Faruk Özlü’nün, Samsun Milletvekili Erhan Usta’nın 485 ve 485’e 1’inci Ek sıra
sayılı Kanun Tasarısı’nın 32’nci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
32.- Samsun Milletvekili Kemal Zeybek’in,
Samsun’daki tıbbi aletler teknolojisinin, yatırımlarının desteklenmesi
gerektiğine ilişkin açıklaması
33.- Samsun Milletvekili Ahmet Demircan’ın,
Hükûmetin Samsun’daki medikal üretim konusunu takip ettiğine ilişkin açıklaması
34.- İstanbul Milletvekili Mehmet Muş’un,
Muş Milletvekili Ahmet Yıldırım’ın 485 ve 485’e 1’inci Ek sıra sayılı Kanun
Tasarısı’nın üçüncü bölümü üzerinde HDP Grubu adına yaptığı konuşmasındaki bazı
ifadelerine ilişkin açıklaması
35.- Muş Milletvekili Ahmet Yıldırım’ın,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
36.- Manisa Milletvekili Özgür Özel’in,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
37.- İstanbul Milletvekili Mehmet Muş’un,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
VI.- SATAŞMALARA İLİŞKİN KONUŞMALAR
1.- Çanakkale Milletvekili Muharrem
Erkek’in, İstanbul Milletvekili Mehmet Muş’un yaptığı açıklaması sırasında
Cumhuriyet Halk Partisine ve CHP Grubuna sataşması nedeniyle konuşması
2.- İstanbul Milletvekili Mehmet Muş’un,
Manisa Milletvekili Özgür Özel’in yerinden sarf ettiği bazı ifadeleri sırasında
şahsına sataşması nedeniyle konuşması
3.- Manisa Milletvekili Özgür Özel’in,
İstanbul Milletvekili Mehmet Muş’un sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
4.- İstanbul Milletvekili Mehmet Muş’un,
Manisa Milletvekili Özgür Özel’in sataşma nedeniyle yaptığı konuşması sırasında
şahsına ve Adalet ve Kalkınma Partisi Genel Başkanına sataşması nedeniyle
konuşması
5.- Manisa Milletvekili Özgür Özel’in,
İstanbul Milletvekili Mehmet Muş’un sataşma nedeniyle yaptığı konuşması
sırasında Cumhuriyet Halk Partisine tekraren sataşması nedeniyle konuşması
6.- İstanbul Milletvekili Mehmet Muş’un,
Manisa Milletvekili Özgür Özel’in sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
7.- Çanakkale Milletvekili Bülent Turan’ın,
Muş Milletvekili Ahmet Yıldırım’ın HDP grup önerisi üzerinde yaptığı konuşması
sırasında şahsına sataşması nedeniyle konuşması
8.- Muş Milletvekili Ahmet Yıldırım’ın,
Çanakkale Milletvekili Bülent Turan’ın sataşma nedeniyle yaptığı konuşması
sırasında şahsına sataşması nedeniyle konuşması
9.- Bursa Milletvekili Ceyhun İrgil’in,
Çanakkale Milletvekili Bülent Turan’ın sataşma nedeniyle yaptığı konuşması
sırasında CHP Grubuna sataşması nedeniyle konuşması
10.- Çanakkale Milletvekili Bülent
Turan’ın, Bursa Milletvekili Ceyhun İrgil’in sataşma nedeniyle yaptığı
konuşması sırasında şahsına sataşması nedeniyle konuşması
11.- Çanakkale Milletvekili Muharrem
Erkek’in, Çanakkale Milletvekili Bülent Turan’ın sataşma nedeniyle yaptığı
konuşması sırasında şahsına sataşması nedeniyle konuşması
12.- Muş Milletvekili Ahmet Yıldırım’ın,
Bursa Milletvekili Hakan Çavuşoğlu’nun HDP grup önerisi üzerinde yaptığı
konuşması sırasında Halkların Demokratik Partisine ve HDP Eş Genel Başkanına
sataşması nedeniyle konuşması
13.- İstanbul Milletvekili Mehmet Muş’un,
İstanbul Milletvekili Mustafa Sezgin Tanrıkulu’nun HDP grup önerisi üzerinde
yaptığı konuşması sırasında şahsına ve Adalet ve Kalkınma Partisine sataşması
nedeniyle konuşması
14.- İstanbul Milletvekili Mustafa Sezgin
Tanrıkulu’nun, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına sataşması nedeniyle konuşması
15.- İstanbul Milletvekili Mehmet Muş’un,
İstanbul Milletvekili Mustafa Sezgin Tanrıkulu’nun sataşma nedeniyle yaptığı
konuşması sırasında şahsına sataşması nedeniyle konuşması
16.- İstanbul Milletvekili Mustafa Sezgin
Tanrıkulu’nun, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına tekraren sataşması nedeniyle konuşması
17.- Muş Milletvekili Ahmet Yıldırım’ın,
Trabzon Milletvekili Salih Cora’nın HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
18.- İstanbul Milletvekili Mustafa Sezgin
Tanrıkulu’nun, İstanbul Milletvekili Mehmet Muş’un yerinden sarf ettiği bazı
ifadeleri sırasında şahsına sataşması nedeniyle konuşması
19.- Manisa Milletvekili Özgür Özel’in, Bartın
Milletvekili Yılmaz Tunç’un CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
20.- Bartın Milletvekili Yılmaz Tunç’un,
Manisa Milletvekili Özgür Özel’in sataşma nedeniyle yaptığı konuşması sırasında
şahsına sataşması nedeniyle konuşması
21.- Samsun Milletvekili Erhan Usta’nın,
Bilim, Sanayi ve Teknoloji Bakanı Faruk Özlü’nün yaptığı açıklaması sırasında
şahsına sataşması nedeniyle konuşması
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, milletvekillerinin Anayasa’nın 67’nci maddesi çerçevesinde
halktan aldıkları temsil yetkisini kullandıklarına, bu temsil yetkisini
engellememenin hukukun temel kuralı olması gerektiğine, 2016 yılında kabul
edilen bir kanunla belli bir tarih itibarıyla milletvekilleri hakkında
düzenlenmiş fezlekeler için yargılama yolu açıldığına, bu yargılama sonucunda
hüküm tesis edilebileceğine ancak milletvekillerinin tutuklanamayacağına ve tüm
milletvekillerinin huzur ve barış içinde bir toplum idealine ulaşmak hedefinde
olduğuna ilişkin konuşması
2.- Oturum Başkanı TBMM Başkan Vekili
Mehmet Akif Hamzaçebi’nin, “Kürdistan” kelimesini Türkiye Cumhuriyeti vatandaşı
Kürtlerin yaşadığı bir bölgeyi tarif etmenin ötesinde bir egemenlik yetkisinin
kullanımı şeklinde ya da Türkiye Cumhuriyeti sınırları içerisinde egemen bir
yönetimin var olduğu kanısını uyandıracak şekilde kullanmayı doğru bulmadığına
ilişkin konuşması
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Diyarbakır Milletvekili Sibel Yiğitalp
ve 22 milletvekilinin, Diyarbakır’ın Sur ilçesinde seksen dört gündür devam
eden sokağa çıkma yasağı süresince ilçede bulunan tarihî ve anıtsal yapıların
ve ibadet mekânlarının uğradığı tahribatın araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/568)

2.- Diyarbakır Milletvekili Sibel Yiğitalp
ve 22 milletvekilinin, Diyarbakır’ın Sur ilçesinde hâlâ devam eden sokağa çıkma
yasakları süresince yaşananların tüm boyutlarıyla araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/569)
3.- CHP Grup Başkan Vekili Ankara
Milletvekili Levent Gök’ün, Haymana kaplıcalarının iyileştirilmesi ve
geliştirilmesi için yapılması gerekenlerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/570)
IX.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Mersin Milletvekili Baki Şimşek ve arkadaşları tarafından
çiftçilerin üretim ve pazarlama konusunda yaşadıkları sorunların araştırılarak
alınması gereken önlemlerin belirlenmesi amacıyla verilmiş olan (10/515) esas
numaralı Meclis Araştırması Önergesi’nin ön görüşmelerinin, 15 Haziran 2017
Perşembe günkü birleşimde yapılmasına ilişkin önerisi
2.- HDP Grubunun, 22/2/2017 tarihinde Grup
Başkan Vekili Muş Milletvekili Ahmet Yıldırım tarafından, 4/11/2016 tarihinde
yasal mevzuata aykırı şekilde gözaltına alınıp tutuklanan HDP Eş Başkanları ve
11 milletvekilinin maruz kaldığı hukuksuzlukların tüm boyutlarıyla
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 15
Haziran 2017 Perşembe günkü birleşiminde sunuşlarda okunmasına ve ön
görüşmelerinin, aynı günkü birleşimde yapılmasına ilişkin önerisi
3.- CHP Grubunun, 5/5/2016 tarihinde
İstanbul milletvekili Mustafa Sezgin Tanrıkulu ve arkadaşları tarafından,
basının özgür hâle gelmesi, gazetecilik mesleğine dayatılan sansürün ortadan
kaldırılması ve etkili çözüm önerilerinin getirilmesi amacıyla verilmiş olan
Meclis araştırması önergesinin, Genel Kurulun bilgisine sunulmak üzere bekleyen
diğer önergelerin önüne alınarak 15 Haziran 2017 Perşembe günkü birleşiminde
sunuşlarda okunmasına ve ön görüşmelerinin, aynı günkü birleşimde yapılmasına
ilişkin önerisi
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek)
2.- Türkiye Cumhuriyeti Hükümeti ile Katar
Devleti Hükümeti Arasında Eğitim Alanında İşbirliği Anlaşması ile Notaların Onaylanmasının
Uygun Bulunduğuna Dair Kanun Tasarısı (1/723) ve Dışişleri Komisyonu Raporu (S.
Sayısı: 464)
15
Haziran 2017 Perşembe
BİRİNCİ OTURUM
Açılma Saati: 14.01
BAŞKAN: Başkan Vekili Mehmet
Akif HAMZAÇEBİ
KÂTİP ÜYELER: Fehmi KÜPÇÜ
(Bolu), Mehmet Necmettin AHRAZOĞLU (Hatay) 

-----0-----
BAŞKAN – Türkiye Büyük Millet Meclisinin
107’nci Birleşimini açıyorum.
Toplantı yeter sayısı vardır, görüşmelere başlıyoruz.
Gündeme geçmeden önce üç sayın milletvekiline gündem
dışı söz vereceğim. 
Gündem dışı ilk söz, İstanbul’daki ulaşım hizmetleri ve
yatırımlarıyla ilgili söz isteyen İstanbul Milletvekili Osman Boyraz’a aittir. 
Buyurunuz Sayın Boyraz. (AK PARTİ sıralarından
alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili Osman Boyraz’ın,
İstanbul’daki ulaşım hizmetleri ve yatırımlarına ilişkin gündem dışı konuşması
OSMAN BOYRAZ (İstanbul) – Sayın Başkan, değerli
milletvekilleri; seçim bölgem olan İstanbul’daki ulaşım yatırımları hakkında
gündem dışı söz almış bulunmaktayım. Bu vesileyle yüce heyetinizi ve ekranları
başında bizleri izleyen aziz milletimizi en kalbî duygularımla selamlıyorum. 
Öncelikle, manevi ikliminden doya doya istifade
ettiğimiz, gönüllerin yumuşadığı, şefkat ve merhametin, dayanışma ve paylaşımın
doruğa çıktığı ramazan ayınızı tebrik ediyorum; size, ailenize ve tüm
sevdiklerinize hayırlar getirmesini yüce Mevla’mdan diliyorum. 
Peygamber Efendimiz’in övgüsüne mazhar olan İstanbul’a
milletvekili olarak hizmet edebilmenin onurunu ve gururunu yaşadığımı ifade
etmek istiyorum. 
Dünyanın en güzel ve en görkemli şehri İstanbul,
yüzyıllar boyunca yerleşim yeri olmuş, birçok medeniyeti bağrında barındırmış,
ev sahipliği yapmış, ticaretin, saltanatın başkenti olmuş bir şehir.
Zarafetiyle şehirlerin sultanı, kültürüyle sanatın ve medeniyetlerin buluşma
noktasıdır İstanbul. Mimarinin, müziğin, şiirin, musikinin kaynağıdır, her
bestede onun adı, her yapıtta onun şanı hissedilir. 
“Serpilmiş kubbelere kokusu sümbüllerin 
Vuslatında saklıdır dermanı gönüllerin
Seni müjdelemiştir efendisi güllerin
Çağları aşıp gelen bir sevdasın İstanbul
Boğaz elmas gerdanlık, Çamlıca zümrüt taçtı
Nice sultanlar sırrını hisarlarına açtı
Sana meftun aşığın bilmem sayısı kaçtı
Sevgilinin bağrındasın İstanbul”
İstanbul böyle bir şehir, şairlerin şiirlerine,
ediplerin sohbetine konu olan bir şehir. 
Değerli milletvekilleri, kelimelerin anlatmakta
kifayetsiz kaldığı İstanbul, layık olduğu bir şekilde yönetilememesi sonucunda
bir dönem yaşanılabilir bir şehir olmaktan çıkmıştı. Taşı toprağı, havası suyu
tarih kokan, manevi iklimiyle hasta gönüllere şifa veren bu şehrin nasıl çöp
dağlarının pis kokusuna esir edildiğini, susuz bırakıldığını, İstanbul
semalarının kirli hava bulutlarına esir olduğunu unutmamız mümkün değildir ve
asla da unutmayacağız. 1994 yılında aziz milletimiz bu şehri anlayan, anladıkça
da daha çok seven, halka hizmeti Hakk’a hizmet olarak gören anlayışı iş başına
getirerek İstanbul’u kaderine terk edilen o yapısından kurtardı ve İstanbul o günden
bugüne yapılan hizmetlerle bambaşka bir şehir oldu. Hizmet erleri, her şeyden
önce İstanbul’un bir tarih ve medeniyet demek olduğunu biliyorlardı. Yol ve
suyun olmadığı yerde medeniyet olmaz. Su hayattır yoluyla çıkarak önce
susuzluğu Kerbela’ya dönen İstanbul’u suyla buluşturdu, sonra da çöp dağlarıyla
çekilmez hâle gelen İstanbul’u ulaşımla rahatlattı. Öyle bir aşkla çalışıldı
ki, bu aşk Avrupa ve Asya’yı birbirine bağlayıp doğan güneş ile batan güneş
arasında köprüler inşa etmeye karşı çıkanlara inat boğazın üstünden köprülerle,
altından tüp geçitlerle kıtaları birleştirdiği gibi gönülleri de birbirine
kavuşturdu. Bu aşk ki dünyanın kalbi İstanbul’umuza ayrı bir nefes, ayrı bir
heves kazandıracak Kanal İstanbul Projesi’ni armağan etti. Bu aşk ki Recep
Tayyip Erdoğan sevdasını Sultan Fatih’in fetih ruhuyla birleştirdi; bu ruh ki
gemileri karadan yürüttü, bu sevda ki denizi yardı da geçti, Avrasya Tüneli
gibi büyük bir hizmeti İstanbulluların hizmetine sundu. Bu aşk ki İstanbul ile
İzmir arasındaki ulaşım sürecini dokuz saatten üç saate indirecek
İzmir-İstanbul Otoyol Projesi’nin en büyük ayağını oluşturan İzmit Körfez
Köprüsü’nü milletimizin hizmetine sundu. Bu aşk ki İstanbul’da iki kıtayı
üçüncü kez birleştiren Yavuz Sultan Selim Köprüsü’nü yaptı. 
Tabii, ben burada zamanın yetersiz olduğunu biliyorum.
İstanbul’da yapılan hizmetleri anlatmak adına ne dağarcığımdaki kelimelerin
yeteceğini ne de zamanın yeteceğini biliyorum. Dolayısıyla ben burada şu an
İstanbul’da özellikle ulaşımda yapılan yatırımlardan kısaca bahsetmek
istiyorum. 
2004-2016 yılları arasında yaklaşık 98 milyarlık
yatırım bütçesi vardı büyükşehrin, bunun yaklaşık 44 milyarı da ulaşıma ayrıldı
İstanbul’da. Ulaşımda yapılanlar; bakın, 2004 yılında 11 milyon günlük yolcu
sayısı varken 30 milyona çıktı. 
Yine, İstanbul’da 2004 yılında trafikte kayıtlı araç
sayısı 2 milyon iken 3 milyon 800 bine çıktı yaklaşık yüzde 90 artarak. 
Yine, İstanbul’da 2004 yılında araçla ortalama seyahat
süreniz 53 dakika iken 45 dakikaya düştü. Dolayısıyla -dediğim gibi, zamanım da
bitmek üzere- İstanbul’da ulaşımda yapılan hizmetleri de milletimiz takdir etti
ve üstat Cemil Meriç’in ifade ettiği gibi -kendisi de rahmeti Rahman’a kavuştu;
ölüm yıl dönümü nedeniyle hatırlatmak istiyorum- “Seçmek için anlamak gerekir,
anlamak için mukayese etmek gerekir, mukayese de irfana dayanır.” diyor ve
milletimizin derin irfanı da her zaman AK PARTİ’li kadroları İstanbul’la
buluşturdu.
Hepinize saygılar sunarım. (AK PARTİ sıralarından
alkışlar) 
BAŞKAN – Teşekkür ederim Sayın Boyraz. 
Gündem dışı ikinci söz, Çanakkale’nin çevre sorunları
hakkında söz isteyen Çanakkale Milletvekili Muharrem Erkek’e aittir. 
Buyurunuz Sayın Erkek. (CHP sıralarından alkışlar) 
BÜLENT TURAN (Çanakkale) – Çanakkale’nin acil sorunları
var. Muharrem, sen bari yapma ya!
MUHARREM ERKEK (Çanakkale) – Şimdi tartışacağız zaten. 
BÜLENT TURAN (Çanakkale) – Tadelle reklamı gibi olmuş,
nasıl “adalet” yazısı?
2.- Çanakkale Milletvekili Muharrem
Erkek’in, Çanakkale’nin çevre sorunlarına ilişkin gündem dışı konuşması 
MUHARREM ERKEK (Çanakkale) – Teşekkür ederim Sayın
Başkan. 
Evet, bugün Çanakkale’de çevre kirliliğini
konuşacaktık, Kaz Dağlarındaki altın madenciliğini konuşacaktık, Biga
Yarımadası’ndaki termik santrallerin yarattığı hava kirliliğini konuşacaktık; evet,
konuşacaktık ama maalesef çevre kirliliğinden çok daha önemli bir kirliliği
adalette yaşıyoruz. Adaletteki kirlilik insanların ruhunu da kirletir değerli
milletvekilleri. Dün, masum bir insan daha cezaevine gönderildi. 
BÜLENT TURAN (Çanakkale) – Muharrem Bey, hâkim misin? 
MUHARREM ERKEK (Devamla) – Victor Hugo’nun çok güzel
bir sözü vardır: “Bir masum insan cezaevine gönderileceğine, bin suçlu dışarıya
çıksın.” Bakın, Ergenekon, Balyoz, Oda TV, şike kumpaslarında aynı şeyleri
söylüyordunuz, aynı şeyleri ama masumiyet karinesini hep ihlal ettiğiniz için
adalet tecelli ettiğinde maalesef utandınız. 
Niçin ceza aldı Enis Berberoğlu? Türk Ceza Kanunu madde
330’da devletin güvenliği bakımından gizli kalması gereken bilgileri açıkladığı
için. Evet, bu maddeden yargılandı ve ceza aldı. Ne zaman yayınlanmıştı bu
haber Cumhuriyet gazetesinde? 29 Mayıs 2015. Evet, 29 Mayıs 2015, Cumhuriyet
gazetesinde bu haberin yayınlandığı tarih. Daha önce -bakın, dikkat edin- 21
Ocak 2014, Aydınlık’ın manşeti “İşte Tırdaki Cephane”, 22 Temmuz 2014, yine
Aydınlık “MİT Tırlarındaki Füzeler Tutanakta”; aynı tarihte, Bugün gazetesi
“MİT Tırları Roket Taşıyordu”; aynı tarih Habertürk’teki haberde tır şoförünün
beyanına yer veriliyordu. Tır şoförü tırların Reyhanlı’ya oradan da Suriye’ye
teslim edildiğini ifade ediyordu. Yine, 22 Temmuz 2014, Milliyet “O Tutanaklara
Göre Silah Taşındı.” Peki, nasıl oluyor da devlet sırrı, nasıl oluyor da gizli
belge? Bu nasıl oluyor? 
Bakın, Yargıtay 9. Ceza Dairesinin benzer davadaki bir
kararından alıntı yapacağım sizlere. Aynen şöyle diyor Yargıtay, 2010 tarihli
bir kararı: “Eğer bu çeşit bir bilgi yayınlanıp açıklandığı tarihte esasen daha
önce kamuoyunun bilgisi olmuş ve herkes tarafından bilinmekte ise devlet sırrı
olma vasfını kaybeder ve onun gizli kalması gereken veya yayımlanması
yasaklanan bir bilgi olduğundan söz edilemez.” Evet, bu kadar açık. İşte, bu
kadar açık bu davada adalet çiğnendi. Oluşmayan bir suç, siyasallaşmış yargı
tarafından cezayla sonuçlandırıldı. Ama asıl amaç, Enis Berberoğlu’nu
cezalandırmak değil; asıl amaç, adaleti, demokrasiyi ve Cumhuriyet Halk
Partisini cezalandırmak. 
Anayasa Mahkemesinin kararını -2015 tarihli- okuyorum
sizlere: “Bu bağlamda daha önce yayınlanan ve fotoğraflarla desteklenen bir
habere benzer hususları içeren haberlerin daha sonra başka bir gazete
tarafından yayınlanmasının millî güvenlik açısından oluşturduğu sakıncanın
devam edip etmediğinin tespiti zorunludur.” diyor. Evet, daha önce yayınlanan
haber, bilgilerden sonra nasıl olabilir artık gizli belge?
Değerli milletvekilleri, kumpas davalarında FETÖ’yle iş
birliği yapıyordunuz, şimdi maalesef aynı şeyleri siz yapmaya devam
ediyorsunuz. Bizim için, Cumhuriyet Halk Partisi için, hukukçular için,
Fetullah Gülen’in imamlarından talimat alan bir yargıç ile saraydan talimat
alan bir yargıç arasında hiçbir fark yoktur. (CHP sıralarından alkışlar) Niye
söylüyorum bunları? Yargı siyasallaştı. Bakın, bu davaya bakan 14. Ağır Ceza
Mahkemesinin Başkanı Çanakkale’nin Bayramiç ilçesinde görev yaptı. Asliye ceza
hâkimiydi ve ilçe seçim kurulu başkanıydı. 7 Haziran genel seçimlerinden önce
Bayramiç’te bir yemek yiyor, bir rakı sofrası. Olabilir, insan rakı sofrası
kurabilir. Herkesin önünde rakı kadehleri. Fotoğraf çektiriyorlar. Masada biri
Rabia işareti yapıyor. Herkesin önünde rakı kadehi, bu hâkimin önünde de rakı
kadehi ve fotoğraf çeken kişi daha sonra bunu sosyal medyada paylaşıyor. Masada
AK PARTİ Sayın Grup Başkan Vekili Bülent Turan’ın resmi de var. Kendisinin
bilgisi yoktur ama resmi var masada. Rabia işareti yapan bir kişi, hâkimle
masada rakı içiyor. Niçin anlatıyorum bunları? Acaba hâlâ yargıda, hâlâ
içinizde, hâlâ her yerde kripto FETÖ’cüler mi var? Siz yalnızca yargıyı,
adaleti değil ki kendinizi de...
(Mikrofon otomatik cihaz tarafından kapatıldı) 
MUHARREM ERKEK (Devamla) – ...teslim etmişsiniz
FETÖ’ye, bu kadar iç içe geçmişsiniz yıllarca. Onun için, işte, bu adalet
çiğneniyor.
BAŞKAN – Tamamlayınız lütfen Sayın Erkek, mikrofonunuzu
açıyorum. 
MUHARREM ERKEK (Devamla) – Tamamlayabilir miyim efendim?

BAŞKAN – Buyurun. 
MUHARREM ERKEK (Devamla) – Şimdi ben soruyorum: Bu
kadar siyasallaşmış bir yargıç 14. Ağır Ceza Mahkemesi Başkanı yapılıp böyle
bir davaya nasıl bakabiliyor? Masasında Rabia işareti yapılan bir rakı sofrası,
önünde rakı kadehi yargıcın, masanın ortasında Sayın Bülent Turan’ın fotoğrafı,
hep birlikte rakı içiliyor. Yargıçlar bağımsız ve tarafsız olmak zorundadır,
aynı zamanda da bağımsız ve tarafsız gözükmek zorundadırlar. Hele hele, küçük
bir ilçede bu tip masalarda oturan bir yargıçtan adalet beklemek mümkün müdür?
Tüm kamuoyunun vicdanına sesleniyorum. 
Ama kimse merak etmesin, bugün Genel Başkanımız bir
yürüyüşe başladı. Evet, Kılıçdaroğlu adalete yürüyor, özgürlüğe yürüyor,
demokrasiye yürüyor ve sonuçta mutlaka eşitlik, özgürlük, adalet, demokrasi
için mücadele eden kazanacaktır diyorum, saygılarımı sunuyorum. (CHP
sıralarından alkışlar)
BAŞKAN – Teşekkür ederim Sayın Erkek. 
Gündem dışı üçüncü söz, tutuklu anneler ve çocuklar
hakkında söz isteyen İstanbul Milletvekili Hüda Kaya’ya aittir. 
Buyurunuz Sayın Kaya. (HDP sıralarından alkışlar)
3.- İstanbul Milletvekili Hüda Kaya’nın,
tutuklu anneler ve çocuklara ilişkin gündem dışı konuşması
HÜDA KAYA (İstanbul) – Değerli Başkan, sayın
milletvekilleri; bakmasını, okumasını bilene, doğrunun ve eğrinin anlaşılması
için insana işaretlerin iletildiği bu ramazan ayının hepimiz ve tüm insanlık
için hayır ve hakikatlere yol açmasını diliyorum ve bu vesileyle, aramızda
bulunamayan sevgili eş başkanlarımız ve milletvekili arkadaşlarımızı da saygıyla
selamlıyorum. 
Bugünkü gündem dışı konuşmam tutuklu anneler ve
çocuklar üzerine olacak. Çocuklarıyla hapse giren bir kadın olarak bu
ortamlarda yaşayan çocukların dramına da, anneleri hapiste, kendileri dışarıda
olan çocukların dramına da defalarca şahit olduk. Hapishaneler, takibatlar
yetmezmiş gibi sosyal, toplumsal veya devlet eliyle çocuklara yaşatılanlar da
unutulmaz hiç. Bizler hapisteyken dışarıda yalnız kalan ilköğretim öğrencisi 2
oğluma devlet görevlileri tarafından defalarca “Bir trafik kazasına kurban
gidebilirsiniz.” diye hem onlara hem bize tehditler gönderilmişti.
Sayın milletvekilleri, yıllar önce, cezaevinde doğan
bir kız çocuğunu yanımıza almıştık ve dünyaya gözlerini açan bir bebek gibiydi.
Bu kız çocuğu yıllarca bizim ailemizden biri oldu. Sonra bir gün devletin
aklına geldi ve “İyi, güzel, bakmışsınız ama sizin bir hukukunuz yok bu
çocukla, sahibi devlet.” diyerek çocuk bizden alınarak yetiştirme yurduna
verildi. Bu kız çocuğu bugün yetişme çağında, devlet yurtlarında ve benim bu
yaşıma kadar hayatta görmediğim yanlış, kötü alışkanlıklarla devletin
yurtlarında tanıştı. Bir ailesi olduğunu bilsin, bir çocuk hayatı daha kaymasın
diye ilişkimizi kesmemeye çalıştık fakat son birkaç haftadır bu kızımız kaldığı
yurt değiştirilerek başka bir şehre gönderildi. Hangi şehre gönderildiğini
öğrendik, konuştuk, çocuğa ulaşmaya çalıştık fakat durumunu anlatmamıza rağmen
çocuğun nerede olduğu hâlâ bizden gizleniyor ve bilgi verilmiyor. 
Bunu şu nedenle anlattım: Hem güncel bir problemimiz
olması hem hapis ortamını yaşamış olması hem de devlet yurtlarının ortamını
yaşayan, devlet politikalarının kurbanlarından bir çocuk olarak çarpıcı bir
örnek olmasından dolayı. 
Bugün bilinen rakamlara göre, Türkiye hapishanelerinde
200 bin civarında hükümlü bulunuyor ve bunların yaklaşık 6.800’ü kadın ve yine
bu hükümlülerin 2 bini ne yazık ki çocuk mahkûmlar. 0-6 yaş arasında 500
civarında çocuk ise tutuklu anneleriyle beraber hapislerde yaşıyorlar. Hapiste
dünyayı anlamaya çalışan bir çocuğun dışarıyla nasıl ilişki kurmak durumunda
kaldığını yaşadığı travmalara şahit olan herkes bilir ki uzun yıllar çocuklar
bu süreçlerin etkilerini üzerlerinden atamazlar.
Kadın mahkûmlardan bazılarının aileleri ilişkilerini
kesmiş veya çocuğunu dışarıda bırakacağı bir yakını olmayabiliyor. Her
hâlükârda asıl zarar gören, toplumumuzun geleceği olan yine çocuklar oluyor. Ya
demir ve beton yığını olan olumsuz koğuş ortamlarına mahkûm oluyorlar ya da
çaresizce, devletin yurtlarında sevgi, şefkat, merhamet, aile ve anneden mahrum
kaldıkları gibi, daha çok olumsuz alışkanlık ve davranışlara muhatap
kalıyorlar. 
Çocuğundan koparılan kadınlardan birini sizler de çok
iyi tanıyorsunuz değerli arkadaşlar. Bizimle bu sıraları paylaşan Burcu Çelik
vekilimiz aylardır hukuksuz ve haksız bir şekilde hapsedildi, geride 3 yaşında
bir kızı kaldı. Bu vesileyle Burcu Çelik vekilimizi de burada saygıyla
selamlıyorum. 
Buralarda koltuklarda rahat rahat dinliyor
olabilirsiniz bu anlattıklarımızı ama muhakkak ki biliyor olmalısınız ki bugün
hapislerde, sizlerin dahi “Allah düşmanıma bile yaşatmasın.” diyeceğiniz büyük
dramlar yaşanıyor. Şimdi hapislerde olan niceleri var ki onlar da bir gün
kendilerinin de bunları yaşayabileceğini hayal bile edemiyorlardı. Adalet, bir
gün mutlaka ama mutlaka herkese lazım olacak. Sadece hapiste veya hapis
sebebiyle annelerinden koparılan çocukların geleceği mahvolmuyor, toplumumuzun
geleceği, bizim geleceğimiz yok oluyor. Bu durum suçlu ya da şüpheliyi çok aşan
sonuçlara sebep oluyor. Tüm bir neslin üzerinde geri dönüşü olmayan tahrifatlara,
tahribata yol açıyor. Birileri ikameti belli diye tahliye ediliyor…
(Mikrofon otomatik cihaz tarafından kapatıldı) 
BAŞKAN - Tamamlayınız Sayın Kaya, mikrofonunuzu
açıyorum. 
HÜDA KAYA (Devamla) – Teşekkür ediyorum Başkanım. 
Birileri ikameti belli diye tahliye ediliyorken
kadınlara gözaltında doğum yaptırılıyor ve ellerinden bebekleri alınarak
cezaevlerine yollanan bir ülke yaşıyoruz. Üstünlerin hukuku tam da budur.
Hakikat ayı olan bu mübarek ramazan ayında güçlü olanın hukukunu değil, Hakk’ın
adaletini gerçekleştirmeliyiz. 
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Kaya.
Sayın milletvekilleri, İç Tüzük’ün 59’uncu maddesine
göre yapılan gündem dışı konuşmalar sona ermiştir. Şimdi elektronik sisteme
girerek söz talep eden sayın milletvekillerine sırayla söz vereceğim. 
Sayın Erkan Aydın…
V.- AÇIKLAMALAR
1.- Bursa Milletvekili Erkan Aydın’ın, CHP
Genel Başkanı Kemal Kılıçdaroğlu, milletvekilleri, sivil toplum örgütleri ve
binlerce yurttaşın “Adalet istiyoruz.” diyerek Ankara’dan İstanbul’a yürüdüğüne
ilişkin açıklaması
ERKAN AYDIN (Bursa) – Teşekkür ederim Sayın Başkan.
Genel Başkanımız Kemal Kılıçdaroğlu, milletvekili
arkadaşlarımız, sivil toplum örgütleri ve binlerce yurttaşımız “Adalet
istiyoruz.” diyerek Ankara’dan İstanbul’a yürüyor. 
Evet, biz adalet istiyoruz; tüm insanlık için, tüm
yurttaşlarımız için adalet istiyoruz. Demokratik yolla savunulan her siyasi
görüş için, demir parmaklıklar arkasındaki siyasetçiler için, gazeteciler için,
aydınlar için, sanatçılar için, tüm masum insanlar için adalet istiyoruz. Enis
Berberoğlu için, Cumhuriyet gazetesi için, Sözcü gazetesi için adalet
istiyoruz. Hepimiz için, herkes için, bu dünyayı var eden, bu dünyada var olan
hepimiz için adalet ve sevgi istiyoruz.
BAŞKAN – Sayın Basmacı…
2.- Denizli Milletvekili Melike
Basmacı’nın, Cumhuriyet Halk Partisinin adalet yürüyüşüne ilişkin açıklaması
MELİKE BASMACI (Denizli) – Sayın Başkan, sevgili
vekiller; Güven Park’tan geliyorum. Yürüyüşümüz oradan başladı. Sayın Genel
Başkanımız bugün belki de ülkemizin üstündeki on dört yıllık çökmüş karanlığa
bir ışık hüzmesi gönderdi. Yürüyor, yürüyeceğiz. Adalet için yürümeye devam
edeceğiz. 
Teşekkür ediyorum. 
BAŞKAN – Sayın Taşkın…
3.- Mersin Milletvekili Ali Cumhur Taşkın’ın,
Mersin’in her yönüyle gelişen ülkenin parlayan bir yıldızı olarak büyümesine ve
gelişmesine devam ettiğine ilişkin açıklaması
ALİ CUMHUR TAŞKIN (Mersin) – Teşekkür ederim Sayın
Başkan.
Ülkemizin güneyinde önemli bir liman şehri olan seçim
bölgem Mersin, yeni dönemde her yönüyle gelişen ülkemizin parlayan bir yıldızı
olarak büyümesine ve gelişmesine devam etmektedir. Tarsus’ta yapılmaya başlanan
bölgesel havaalanı inşaatının altyapı çalışmaları devam etmektedir. Üstyapı
inşaatlarının tamamlanmasıyla birlikte hizmete girecek olan bölgesel
havaalanımızla birlikte ilimizde devam etmekte olan turizm yatırımları da hız
kazanacaktır. 
Yine, Tarsus Yenice mevkisinde inşa edilen lojistik
merkezinin birinci bölümü tamamlanmış, ikinci bölümünün çalışmaları devam etmektedir.
Antalya-Mersin arası yolculuğu daha kolay ve konforlu
hâle getirecek olan bölünmüş yol, tünel ve viyadükleri kapsayan Akdeniz Sahil
Yolu Projesi etap etap tamamlanıyor. Çalışmaların tamamlanmasıyla birlikte
bölgedeki potansiyelin de harekete geçeceğine inanıyor, Genel Kurulu saygıyla
selamlıyorum.
BAŞKAN – Sayın Tarhan…
4.- Kocaeli Milletvekili Tahsin Tarhan’ın,
İstanbul Milletvekili Kadri Enis Berberoğlu’nun tutuklanmasından sonra adaletin
yeniden tesis edilmesi için CHP Genel Başkanı Kemal Kılıçdaroğlu’nun bugün
başlattığı yürüyüşü sonuna kadar destekleyeceklerine ilişkin açıklaması
TAHSİN TARHAN (Kocaeli) – Teşekkür ediyorum Sayın
Başkan.
Maalesef Türkiye’de adalet yok, hukuk yok, özgürlük
yok. Yaratmak istediğiniz Türkiye’de hoşgörü yok, insanlara saygı yok, farklı
düşüncelere yer yok. Ne kadar baskı ve zulüm olursa olsun, inananlar her zaman
mücadele edenlerdir. 
Milletvekili arkadaşımız Enis Berberoğlu’nun
tutuklanmasından sonra adaletin yeniden tesis etmesi için Genel Başkanımız
Sayın Kemal Kılıçdaroğlu’nun bugün başlattığı yürüyüşü sonuna kadar
destekleyeceğiz. Hedef, cumhuriyeti yıkmak isteyen faşizme karşı direniştir. 
BAŞKAN – Sayın Dedeoğlu…
5.- Kayseri Milletvekili Sami Dedeoğlu’nun,
yapılan iftira ve linç kampanyalarına karşı Türk halkının her zaman ve her
ortamda Katar’ın yanında olduğuna ilişkin açıklaması
SAMİ DEDEOĞLU (Kayseri) – Sayın Başkan, değerli
milletvekilleri; Bahreyn Dostluk Grubu Başkanı olarak, son günlerde, Müslüman
ve dost ülke olan Katar ve halkına karşı, bazı dost olduğu belirtilen Müslüman
ülkelerce genel ambargo uygulanmaya çalışıldığını üzüntüyle izliyoruz. Katar
halkının günlük zaruri ihtiyaçlarının karşılanması, ticari hayatına, seyahat
hayatına ve ibadet hayatına sekte vuracak her türlü girişimi şiddetle reddediyoruz.
Bizler Katar’ı sadece doğal kaynaklarının zenginliğinden değil, Müslüman ve
gerçek bir dost, bağımsız bir ülke olduğu için destekliyoruz. Kaldı ki Katar,
değil teröre destek vermek, Türkiye’yle birlikte başta DEAŞ ve tüm terör
örgütlerine karşı en kararlı duruşu sergileyen ve çok ciddi mücadele eden bir
ülkedir. Yapılan iftira ve linç kampanyalarına karşı, Türk halkı olarak her
zaman ve her ortamda Katar’ın yanında olduğumuzu gururla ifade ediyorum. 
Genel Kurulu saygıyla selamlıyorum. 
BAŞKAN – Sayın Akyıldız…
6.- Sivas Milletvekili Ali Akyıldız’ın,
İstanbul Milletvekili Kadri Enis Berberoğlu’nun şahsında Cumhuriyet Halk
Partisini mahkûm etmeye kalkan sarayın yargıçlarının bu ülkenin hukuk tarihine
kara bir leke olarak geçeceklerine ilişkin açıklaması
ALİ AKYILDIZ (Sivas) – Teşekkür ediyorum Sayın
Başkanım. 
Ülkemizin geleceği adına, çocuklarımızın geleceği adına
karanlık günlerden geçiyoruz. Ülkemizde yaşanan mühürsüz referandumun ardından
millî iradeyi yok sayan, halkın iradesini yok sayan, sarayın iradesine biat
eden YSK’nın Anayasa’yı ihlal etmesinin ardından ülkemizde yaşanan
hukuksuzluklara bir yenisi daha eklendi. Dün verilen bir kararla bir hukuk
cinayeti daha işlendi. Milletvekilimiz Sayın Kadri Enis Berberoğlu’nun şahsında
Cumhuriyet Halk Partisini mahkûm etmeye kalkan sarayın yargıçları, bu ülkenin
hukuk tarihine bir kara leke olarak geçeceklerdir. Şunu unutmayın ki: Tamamen
siyasallaşan bu yargı ve bugün Sayın Genel Başkanımızın başlattığı “Adalet
arıyoruz.” yürüyüşünün ardından, bulmaya çalıştığımız bu kaybolan adalet bir
gün sizlere de lazım olacaktır diyorum, saygılarımı sunuyorum. 
BAŞKAN – Sayın Gürer…
7.- Niğde Milletvekili Ömer Fethi Gürer’in,
15-16 Haziran 1970 Türkiye işçi sınıfının haklarının gasbedilmesine karşı
tarihe geçen şanlı direniş günlerinin yıl dönümüne ve adaletin, hukukun
olmadığı, sorunların arttığı bir süreçte Cumhuriyet Halk Partisinin adalet
yürüyüşünün ülkenin geleceğini aydınlatacağına ilişkin açıklaması
ÖMER FETHİ GÜRER (Niğde) – Teşekkürler Sayın Başkan. 
Bugün, 15-16 Haziran 1970 Türkiye işçi sınıfının
haklarının gasbedilmesine karşı tarihe geçen şanlı direniş günlerinin ilk
günüdür. Aynı zamanda bugün, Cumhuriyet Halk Partisi Genel Başkanı Sayın Kemal
Kılıçdaroğlu’nun, yine tarihe geçecek, Enis Berberoğlu’na yapılan haksızlığın
yanında tüm mağdurlara ve adaletsizliğe karşı başlattığı yürüyüşün de adı
olacaktır. 15 Haziranda 70 bin işçi fabrikada çalışmayı durdurmuş, 16 Haziranda
yüz binlerce kişi İstanbul’dan İzmit’e, Ankara’ya yayılarak, hak alma
mücadelesi sıkıyönetim ilanına karşın engellenememiştir. O gün de grev
haklarını engellemek için işçilerin taleplerini görmezden gelen bir hükûmet
vardı, bugün de işçilerin grev haklarını engelleyen bir Hükûmet var. Adaletin
olmadığı, hukukun olmadığı, sorunların arttığı bir süreçte Cumhuriyet Halk
Partisinin adalet yürüyüşü ülkemizin geleceğini aydınlatacaktır.
Teşekkür ediyorum Sayın Başkanım.
BAŞKAN – Sayın İrgil…
8.- Bursa Milletvekili Ceyhun İrgil’in,
mazlumların haklarını korumak için, haksızlığa ve hukuksuzluğa uğrayanlar için
sokaklarda olduklarına ilişkin açıklaması
CEYHUN İRGİL (Bursa) – Teşekkürler Sayın Başkan.
Dün tutuklanan ve haksız yere yirmi beş yıl tutukluluk
kararı verilen Sayın Milletvekilimiz Enis Berberoğlu’nun konusu ve yapılan
haksızlık aslında bizim için yeni bir konu değil. Biz, Türkan Saylanlarda, Ali
Tatarlarda da yine sokaklardaydık. O gün haksızlığa, hukuksuzluğa nasıl itiraz
ettiysek bugün de aynı şekilde itiraz ediyoruz. Mazlumların haklarını korumak
için, haksızlığa ve hukuksuzluğa uğrayanlar için sokaklar ayağa kalktı ve
yürüyor, şimdi artık zalimler düşünsün.
BAŞKAN – Sayın Doğan…
9.- İzmir Milletvekili Müslüm Doğan’ın,
Manisa ilinde 105 HDP’linin tam yirmi aydır tutuklu olduklarına ve İstanbul
Milletvekili Kadri Enis Berberoğlu’nun tutuklanmasını hukuk dışı bulduğuna
ilişkin açıklaması
MÜSLÜM DOĞAN (İzmir) – Manisa ilinde 105 partilimiz tam
yirmi aydır tutuklu, bir savcının iddianame hazırlamasını bekliyor. Bu nasıl
bir adalet, bu nasıl bir akıl ki insanların yirmi aydır tutukluluklarını sürdürmek
için savcı elinden geleni yapıyor. Sayın Adalet Bakanına konuyu defalarca
sunmamıza rağmen, Bakanın ilgisizliği savcıyı cesaretlendirmektedir. Bu
hukuksuz sürece son verin. 
Ayrıca, İstanbul Milletvekili Enis Berberoğlu’nun da
tutuklanmasını hukuk dışı bulduğumu belirtmek istiyorum. 
BAŞKAN – Sayın Yiğitalp…
10.- Diyarbakır Milletvekili Sibel
Yiğitalp’in, 14 Haziranda Diyarbakır’ın Lice ilçesinde 70 yaşındaki bir kadının
polis zırhlı aracının sebep olduğu kazada hayatını kaybettiğine ilişkin
açıklaması
SİBEL YİĞİTALP (Diyarbakır) – Sayın Başkan, dün, 14
Haziran sabah saatlerinde Diyarbakır’ın Lice ilçesinde 70 yaşındaki annemiz,
orada yaşayan bir kadın yurttaşımız polis zırhlı araçlarından dolayı yaşamını
yitirdi. Söz konusu kazanın, yani daha doğrusu kaza mı, ne kadar tariflemek
doğru bilmiyorum… Son bir ay içerisinde 15’e yakın insan zırhlı araçlardan ya
yaşamını yitirdi ya da yaralanmış oldu. Söz konusu caddenin her iki yakasında
polis lojmanları var, İlçe Emniyet Müdürlüğü ve Hükûmet Konağı’nın bulunduğu,
binaların içinde bir yer. Böyle bir yerde, her tarafın kapalı olduğu, tamamen
plastik dubaların etrafını kapattığı, elektronik bariyerlerin olduğu bir yerde
70 yaşındaki bir yurttaşımız yaşamını yitirmişti. Buradan şunu sormak
istiyorum: Daha önce Silopi’de de yaşandı ve 15’e yakın insan bu durumdan
mağdur edildi. Bu kadar polisin zırhlı araçları…
(Mikrofon otomatik cihaz tarafından kapatıldı) 
BAŞKAN – Sayın Topal…
11.- Hatay Milletvekili Serkan Topal’ın,
15-16 Haziran büyük işçi yürüyüşünün 47’nci yıl dönümünde CHP Genel Başkanı
Kemal Kılıçdaroğlu’nun çocuklara özgür yarınlar bırakmak için, haklı olanın
kazanacağı bir hukuk düzeni için, demokrasi için, adalet için İstanbul’a
yürüdüğüne ilişkin açıklaması
SERKAN TOPAL (Hatay) – 19 Mayıs 1919’da düşman çizmesi
altındaki bu toprakları emperyalistlerden temizlemek için yola çıkan Mustafa
Kemal Atatürk’ün hayalinde bağımsız, özgür, demokratik bir ülke vardı,
cumhuriyet vardı. 15-16 Haziran büyük işçi yürüyüşünün 47’nci yılında, bugün
Cumhuriyet Halk Partisi Genel Başkanı Sayın Kemal Kılıçdaroğlu çocuklarımıza
özgür yarınlar bırakmak için, haklı olanın kazanacağı bir hukuk düzeni için,
demokrasi için, adalet için İstanbul’a yürüyor. Sayın Kemal Kılıçdaroğlu’nun
özgürlük kokan, demokrasi kokan, eşitlik kokan, adalet kokan şanlı yürüyüşüne
bin selam olsun. Bin selam olsun adalet kokan yürüyenlere, bin selam olsun
özgürlük için direnenlere, bin selam olsun. (CHP sıralarından alkışlar) 
BAŞKAN – Sayın Yıldırım…
12.- Adıyaman Milletvekili Behçet
Yıldırım’ın, hoşgörü, yardımlaşma, dayanışma ayı olan mübarek ramazan ayında
ırkçı, tekçi, faşizan baskıların ne yazık ki devam ettiğine ve mevsimlik işçi
sezonunun başladığı bu dönemde iktidarı ve yetkilileri bu konuda gerekli
tedbirleri almaya davet ettiğine ilişkin açıklaması
BEHÇET YILDIRIM (Adıyaman) – Teşekkürler Başkanım.
Hoşgörü, yardımlaşma, dayanışma ayı olan bu mübarek
ramazan ayında ırkçı, tekçi, faşizan baskılar ne yazık ki devam ediyor. Bu ayın
başlangıcında Ankara’da Dil ve Tarih-Coğrafya Fakültesinde oruç tutmayan
gençlere saldırı oldu, saldırıya uğrayan çocuklar gözaltına alındı. Üç gün önce
de Ankara’nın Nallıhan ilçesinde 100 kişilik bir grup gece saatlerinde
şantiyeyi basarak Bingöl’den gelen inşaat işçilerine saldırdı, 1 işçiyi
inşaatın üçüncü katından aşağı atan ırkçı grup işçilere işkence yaptıktan sonra
İstiklal Marşı okuttu. En acısı, bu gruba yönelik herhangi bir tatbikat
yapılmamış, gözaltı yapılmamış olması. İktidarın buna sessiz kalması, kınama
dahi yapmamış olması daha da vahim. Mevsimlik işçi sezonunun başladığı bu
dönemde iktidarı ve yetkilileri bu konuda gerekli tedbirleri almaya davet
ediyorum.
BAŞKAN – Sayın Arslan…
13.- Denizli Milletvekili Kazım Arslan’ın,
Adalet Bakanının İstanbul Milletvekili Kadri Enis Berberoğlu’na hükümle
birlikte tutuklama kararı verilmesini nasıl değerlendirdiğini ve bu
kanunsuzluğu yapan hâkimler hakkında bir soruşturma yaptırmayı düşünüp
düşünmediğini öğrenmek istediğine ilişkin açıklaması
KAZIM ARSLAN (Denizli) – Adalet Bakanına soruyorum:
Cumhuriyet Halk Partimizin İstanbul Milletvekili Enis Berberoğlu’na dün 14.
Ağır Ceza Mahkemesince yirmi beş yıl haksız olarak ağır bir ceza verilmiştir.
Siz hukukçu bir Adalet Bakanısınız. Mahkemece 3 sanık hakkında görülen bir
davada henüz sanık hakkında birlikte hüküm kurulması gerekirken Enis Berberoğlu
hakkındaki davanın ayrılarak maddi ve manevi unsuru oluşmayan bir iddiadan
dolayı yirmi beş yıl ağır hapis cezası verilmesi hakkındaki düşüncenizi açıklar
mısınız?
Anayasa’mızın 83’üncü maddesinin üçüncü fıkrası
gereğince “Türkiye Büyük Millet Meclisi üyesi hakkında, seçiminden önce veya
sonra verilmiş bir ceza hükmünün yerine getirilmesi, üyelik sıfatının sona
ermesine bırakılır…” denildiği hâlde hükümle birlikte tutuklama kararı
verilmesini nasıl değerlendiriyorsunuz? Bu kanunsuzluğu yapan hâkimler hakkında
bir soruşturma yaptırmayı düşünüyor musunuz?
Teşekkür ederim.
BAŞKAN – Sayın Çamak…
14.- Mersin Milletvekili Hüseyin Çamak’ın,
Ergenekon davalarından bu yana ülkede hukukun can çekiştiğine ilişkin
açıklaması
HÜSEYİN ÇAMAK (Mersin) – Sayın Başkan, Enis
Berberoğlu’nun skandal bir kararla tutuklanması bana bir hikâyeyi hatırlattı:
Zangoç çanı sıradan birinin ölümünde 1, ileri gelenlerden birinde 2, din
adamında 3, vali öldüğünde 4, kral öldüğünde 5 kez çalarmış. Adalet karşısında
haksızlığa uğrayan vatandaşın biri gidip çanı 6 kez çalmış. Ahali “Kraldan
büyük kim öldü?” diye sorduğunda “Adalet öldü.” demiş.
Ergenekon davalarından bu yana ülkemizde hukuk can
çekişiyor çünkü kadıyı satın aldığın gün adalet ölür, adaleti öldürdüğün gün
devlet ölür.
Değerli milletvekilleri, gelin, el birliğiyle can
çekişen adaleti hayata döndürelim.
Teşekkür ederim.
BAŞKAN – Teşekkür ederim Sayın Çamak.
Birer dakikalık konuşmalar sona ermiştir.
Sayın grup başkan vekillerinin söz talebi var mı?
ERKAN AKÇAY (Manisa) – Var Sayın Başkan.
BAŞKAN – Buyurunuz Sayın Akçay.
15.- Manisa Milletvekili Erkan Akçay’ın,
Manisa’nın pek çok ilçesinde yaşanan dolu afetinin yol açtığı zararlar
nedeniyle çiftçilere destek olunması gerektiğine, TARSİM’den gelen zarar tespit
raporlarının gerçek zarar oranlarını yansıtmadığı iddialarına ve Milliyetçi
Hareket Partisi olarak Azerbaycan Millî Kurtuluş Günü’nü kutladıklarına ilişkin
açıklaması
ERKAN AKÇAY (Manisa) – Teşekkür ederim Sayın Başkan.
Bu yıl nisan, mayıs ve haziran aylarında bilhassa
Manisa’da Ahmetli, Akhisar, Alaşehir, Demirci, Gölmarmara, Gördes, Kula,
Salihli, Sarıgöl, Saruhanlı, Selendi ve Şehzadeler ilçelerine bağlı 114
mahallede dolu afeti yaşanmıştır. Dolu, 7.215 çiftçimizin 157.475 dekarlık bağ,
zeytinlik, meyve ve sebze bahçesi ile tarlasında yüzde 30 ila yüzde 100
arasında zarara yol açmıştır. Zarar gören çiftçilerin Ziraat Bankası başta
olmak üzere kamu bankaları ile tarım kredi kooperatiflerine olan borçları uzun
vadeli ve faizsiz olarak ertelenmelidir. Ayrıca, çiftçilerin yaralarını sarmak
ve bu çiftçilerimizi gelecek yıla hazırlamak amacıyla faizsiz ve uzun vadeli
kredi de verilmelidir. 
Hemen hemen her yıl bu dolu zararları yaşanıyor. Bu
zararların etkili olduğu yerlerde TARSİM sigorta primleri ortalama yüzde 100
oranında artırılmaktadır. Dolayısıyla, geçen yıllarda dolu nedeniyle ürün elde
edemeyen çiftçiler bir de TARSİM sigorta primleri yüzde 100 artırıldığı için
sigorta yaptıramamaktadır. Bu nedenle, TARSİM sigortası olsun veya olmasın,
zarar gören çiftçilerimize dekar başına destek verilmelidir. TARSİM’e sigorta
yaptıran çiftçiler, TARSİM’den gelen zarar tespit eksperlerinin hazırlamış
olduğu raporların gerçek zarar oranlarını yansıtmadığını iddia etmektedir. 
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Akçay.
Buyurunuz.
ERKAN AKÇAY (Manisa) – Teşekkür ederim Sayın Başkan.
Bu uyuşmazlıkları gidermek amacıyla her ilçenin ziraat
odası başkanının TARSİM’in hasar tespit eksper heyetinin doğal üyesi olmasına
ve zarar tespit çalışmalarına katılmasına yönelik düzenlemelerin yapılması
gerekiyor. Bu vesileyle bu dolu afetinden zarar gören çiftçilerimize geçmiş
olsun diyor, Hükûmetten acilen çiftçilerimizin zararlarının karşılanmasını
talep ediyoruz.
Sayın Başkan, değerli milletvekilleri; bugün kardeş
ülke Azerbaycan’ın 1991’de ilan ettiği bağımsızlık gününü temsil eden Millî
Kurtuluş Günü’dür. Azerbaycan, varlığını ve birliğini muhafaza etmek için büyük
mücadelelerden başarıyla çıkmıştır. İnşallah, gün gelecek, Azerbaycan topraklarındaki
işgal de sona erecek ve işgal altındaki topraklar birleşecektir.
(Mikrofon otomatik cihaz tarafından kapatıldı) 
BAŞKAN – Tamamlayınız Sayın Akçay.
ERKAN AKÇAY (Manisa) – Azerbaycan ile Türkiye’nin
kaderi birbirinden ayrılamaz. Azerbaycan’ın sevinci sevincimiz, kederi
kederimizdir. Türkiye ile Azerbaycan arasında sarsılmaz temellere dayanan
dostluk ve kardeşlik ilişkilerinin ve iş birliğinin gelişeceğine olan
inancımızı ve irademizi bir kez daha ifade etmek istiyorum. Haydar Aliyev’in
veciz sözüyle, “bir millet, iki devlet” ülküsüyle Milliyetçi Hareket Partisi
olarak Azerbaycan Millî Kurtuluş Günü’nü kutluyoruz.
Teşekkür ederim Sayın Başkan.
BAŞKAN – Teşekkür ederim Sayın Akçay.
Sayın Yıldırım…
16.- Muş Milletvekili Ahmet Yıldırım’ın,
15-16 Haziran 1970 işçi direnişinin 47’nci yıl dönümüne, Nuriye Gülmen ve Semih
Özakça’nın açlık grevlerinin 99’uncu günü olduğuna, bu Parlamentoya bir siyasi
darbenin yapılışının yani 4 Kasım siyasi darbesinin 224’üncü gününde
olunduğuna, CHP’li bir milletvekilinin daha tutuklanmasıyla bu Parlamentoya bir
utanç daha eklenmiş olduğuna ve siyasi iktidarı bu darbe mantığından vazgeçmeye
davet ettiğine ilişkin açıklaması
AHMET YILDIRIM (Muş) – Teşekkür ederim Sayın Başkan.
Sayın Başkan, bugün 15-16 Haziran 1970 işçi direnişinin
47’nci yıl dönümü. Hazırlanan çarpık bir sendika yasasına karşı işçilerin
direnişiyle, tam yedi aylık direnişi neticesinde sonuç almasının bir öyküsü. Bu
süre içerisinde sıkıyönetimler ilan edildi, onlarca sendika lideri işten
atıldı, içeriye atıldı ama 9 Şubat 1971 günü emeğin bir arada olma hâlinin ve
örgütlü gücünün açığa çıkarmış olduğu bir direniş zaferle sonuçlandı ve bu yasa
geri çekilmek zorunda kaldı. Bugün de benzer günlerden geçmekteyiz. Bu ülkede
bir arada olmanın, toplumsal muhalefeti ortak gelecek adına örgütlemenin ne
kadar önemli olduğu bir olayın yıl dönümündeyiz.
Sayın Başkan, bugün Nuriye ve Semih hocalarımızın açlık
grevlerinin 99’uncu günü. Sadece doğumlarından itibaren edinimlerinin,
eğitimlerinin, tahsillerinin, birikimlerinin neticesinde elde etmiş oldukları
mesleklerine, işlerine geri dönmek istiyorlar. Bir kadrolaşmanın ürünü olarak o
işlere gelmemişlerdi. Alınterleri var, analarının babalarının ciddi emekleri
var. Bu anlamda, daha fazla toplumsal vicdanı rahatsız edebilecek bir neticeye
ulaşmadan bu arkadaşlarımızın açlık grevi gerekçelerinin ortadan kaldırılması
için siyasi iktidarın bir an önce adım atmasını talep ediyorum.
Sayın Başkan, bir de bu ülkede bu Parlamentoya bir
siyasi darbenin yapılışının yani 4 Kasım siyasi darbesinin 224’üncü günündeyiz.
4 Kasım 2016 günü, bu ülke demokrasisi açısından ülke tarihine kara leke olarak
düşmüştür. İki yüz yirmi dört gündür eş genel başkanlarımız, milletvekillerimiz
tutuklu. 
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Yıldırım.
Buyurunuz.
AHMET YILDIRIM (Muş) – Teşekkür ederim Sayın Başkan.
Dün, bunun üzerine Cumhuriyet Halk Partili bir
milletvekili daha tutuklandı ve Parlamentoya yaşatılan utancın üzerine bir
utanç daha eklenmiş oldu.
O dönemde kürsüden, yerimizden yaptığımız konuşmalarda
ve özel oturumlarda, Meclis Başkanı Sayın Kahraman Divandayken ve Genel Kurulu
yönetiyorken bütün Türkiye'nin huzurunda bu konuda çaba sarf edeceğini, Anayasa
hukukçularını toplayacağını, bunlardan alacağı içtihadı Anayasa Mahkemesine
göndereceğini, bunun takipçisi olacağını söyledi. Sayın Meclis Başkanına,
bugün, vermiş olduğu sözü hatırlatıyoruz: Sizin Başkanı olduğunuz Parlamentoya
bir darbe yapılmıştır, bunu ısrarla gündeme getirdik, bunun karşısında durduk,
durmaya devam edeceğiz. 
(Mikrofon otomatik cihaz tarafından kapatıldı) 
BAŞKAN – Tamamlayınız Sayın Yıldırım.
AHMET YILDIRIM (Muş) – Bu darbe mantığının ortadan
kaldırılması, halkının vekâletini almış ve onların temsilcisi olarak bu yasama
organına gelmiş olan 12’si HDP’li, 1’i CHP’li 13 milletvekilinin bir an önce
serbest bırakılması ve yasama faaliyetlerine eksiksiz katılımlarının sağlanması
için bir çaba sarf etmesini, siyasi iktidarı da bu darbe mantığından vazgeçmeye
davet ediyorum.
Teşekkür ederim.
BAŞKAN – Teşekkür ederim Sayın Yıldırım.
Sayın Özel...
17.- Manisa Milletvekili Özgür Özel’in,
Türkiye’de adalet arayışına ses verenlerin, omuz verenlerin cezalandırıldığı
bir dönem yaşandığına, bugün 19 Mayıs 1919’da olduğu gibi bir kararlılıkla, bir
inançla adalet, demokrasi ve özgürlük yürüyüşü başlattıklarına ilişkin
açıklaması
ÖZGÜR ÖZEL (Manisa) – Teşekkür ederim Sayın Başkan.
Bugün, 13 Mayıs Soma faciasından sonra herkesin
tekmesiyle tanıdığı bir başdanışmanı, bir müşaviri, Yusuf Yerkel’i eleştirdiği
gerekçesiyle bunu hakaret sayan bir mahkeme tarafından bir gazeteci gözaltına
alındı, ifadesi alındı. Dün Milletvekilimiz Enis Berberoğlu tutuklandı. Tekme
atanın değil, tekme atılmasını eleştirenin, tırlarla silahları taşıyanların
değil, bunun haberini yapanların, Türkiye'de adalet arayışına ses verenlerin,
omuz verenlerin cezalandırıldığı bir dönemi yaşıyoruz.
Biz, bugün, tıpkı 19 Mayıs 1919’da olduğu gibi, bir
kararlılıkla, bir inançla bir adalet, bir demokrasi ve bir özgürlük yürüyüşü
başlattık. Binler, on binler Güvenpark’taydı, yola çıkılınca yüz binler oldu,
Ankara’nın sokaklarında aktı, İstanbul’a doğru yürüyorlar. Parti logosu
olmadan, bir parti kimliği olmadan insanlarımız sadece adalet ve demokrasi
isteğiyle yürüyorlar. Genel Başkanımız bir aya yakın sürecek bu adalet
yürüyüşünü kendi başlattı ama bunu kendisi için değil, bütün mağdurlar, bütün
mazlumlar, bütün adalet arayanlar ve bütün haksızlığa uğrayanlar için başlattı
ve yürümeye devam edecek. 
15-16 Haziran 1970’te, Türkiye işçi sınıfı hak edilen,
gasbedilen haklarını geriye alabilmek için 70 bin işçiyle bir yürüyüş
başlatmış, aynı bugünkü gibi yürüyenlerden, hak arayanlardan korkanlar
sıkıyönetim ilan etmiş, ilan edilen sıkıyönetim işçilerin önüne barikat
olamamıştı. Bugün de dün akşam Güvenpark’taki bariyerler halkımızın…
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum Sayın Özel, buyurunuz.
ÖZGÜR ÖZEL (Manisa) – Dün akşam hem de bir belediye
başkanının talimatıyla belediye emekçilerine taşıtılarak getirilen bariyerler,
gösterdiğimiz tepkiler, yaptığımız uyarılar, halkın kararlılığı karşısında bir
anlam ifade etmedi, bariyerler aşıldı, yürüyüş başladı. 
Herkes şuna emin olsun: Bugün ilk gün ama her gün yeni
yollarla tanışacak ayaklarımız, her gün yeni kulaklar işitmeye başlayacak
söylediklerimizi ve her gün yeni ağızlar eklenecek ağızlarımıza ve biz her gün
baskıyı, zulmü, haksızlıkları yenip hep birlikte adaleti, demokrasiyi ve barışı
yeniden tesis edeceğiz. 
Saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Özel. 
Sayın Muş…
18.- İstanbul Milletvekili Mehmet Muş’un,
CHP Grup Başkan Vekili Engin Altay’ın Cumhurbaşkanını savaş suçlusu olarak
göstermeye çalışmasına, sandığın dışında hiçbir illegal gücün Recep Tayyip
Erdoğan’ı milletin koltuğundan indiremeyeceğine, Cumhuriyet Halk Partisinin
gerçekleştirdiği sivil yürüyüşe davet için neden asker fotoğrafları tercih
edildiğini öğrenmek istediğine ilişkin açıklaması
MEHMET MUŞ (İstanbul) – Sayın Başkan, dün CHP Grup
Başkan Vekili Engin Altay “Cumhurbaşkanı Erdoğan uluslararası mahkemelerde
savaş suçlusu olarak yargılanacak.” ifadesiyle dünyaya seslenerek âdeta
Türkiye’ye müdahale çağrısında bulunmuştur. Sayın Grup Başkan Vekili açıklasın,
Türkiye hangi savaşa girmiştir ki Cumhurbaşkanımız savaş suçlusu olsun? Terörle
mücadele etmek ne zamandan beri savaş suçu olmuştur? DEAŞ’a karşı Fırat Kalkanı
operasyonunu başlatan Cumhurbaşkanımızı savaş suçlusu olarak nitelendirmek akla
ve mantığa sığmayacak bir iştir. Suriye’de Esad çocukları öldürürken ona destek
verip sessiz kalanlar şimdi kendi ülkelerinin Cumhurbaşkanını savaş suçlusu
olarak göstermeye çalışmaktadır. 
Cumhurbaşkanını uluslararası mahkemede yargılatma
hülyalarını 17-25 Aralık sürecinde FETÖ mensupları dile getiriyorlardı. Anlaşılıyor
ki şimdi CHP de aynı söylemlere sarılmış durumda. Aslında CHP Grup Başkan
Vekili, Cumhurbaşkanının şahsında Türkiye Cumhuriyeti’nin uluslararası
mahkemelerde yargılanmasını talep etmektedir. 
Türkiye’ye müdahale çağrılarında bulunup
Cumhurbaşkanını tutuklatma hayallerini kuranlara sesleniyorum: Bu ülkede Recep
Tayyip Erdoğan’ı millet getirdi, ancak millet götürür. Sandığın dışında hiçbir
illegal güç Recep Tayyip Erdoğan’ı milletin koltuğundan indiremez. Direniş
çağrılarıyla, sokak çağrılarıyla, algı operasyonlarıyla, medya manşetleriyle ve
dış dünyaya müdahale çağrılarında bulunarak Türkiye’de iktidar değişmez.
Demokrasinin kuralı açıktır: Sandıkla gelen ancak sandıkla gider. Sabredin, iki
yıl sonra milletin önüne sandığı koyacağız. Orada millet kararını verecektir. 
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Muş. 
Buyurunuz. 
MEHMET MUŞ (Devamla) – Sürekli faşizmden
bahsediyorsunuz. Faşizmin olduğu bir ülkede Cumhurbaşkanına, Başbakana en ağır
hakaretlerin yapıldığı, savaş suçlusu olarak yargılama tehditlerinin
savrulduğu, dile getirildiği bir ortamdan bahsedilebilir mi? 
Dün CHP, Kılıçdaroğlu’nun fotoğrafının arkasına asker
fotoğraflarını yerleştirerek yürüyüşe davet çağrısı yapmıştır. Bununla hangi
mesaj verilmek istenmektedir? Bir siyasi partinin gerçekleştirdiği sivil bir
yürüyüşe davet için neden asker fotoğrafları tercih edilmiştir? Daha 15
Temmuzun üzerinden bir yıl bile geçmemişken, kamuoyunun darbe konusundaki
hassasiyeti ortadayken nereye ve kime mesaj verilmek istenmiştir, bunu
CHP’lilerin izah etmesi gerekmektedir. 
Teşekkür ederim.
BAŞKAN – Sayın Özel, söz talebiniz var sanıyorum.
ÖZGÜR ÖZEL (Manisa) – Sayın Başkan; Sayın Grup Başkan
Vekili, burada olmamasına rağmen Grup Başkan Vekilimiz Sayın Engin Altay’ın
ismini de anarak kendisinin dün yapmış olduğu bir açıklamayı tamamen farklı bir
şekilde yansıtıp sanki kendisini dinleyen vatandaşlarımız açısından da partimiz
açısından da grubumuzun tümü açısından da son derece olumsuz algılanabilecek
âdeta bir iftirada bulunmuştur. Bunun için cevap hakkımızı kullanmak istiyoruz.
BAŞKAN – Buyurunuz Sayın Özel, 69’uncu maddeye göre söz
veriyorum.
ÖZGÜR ÖZEL (Manisa) – Uygun görürseniz Muharrem Erkek
kullanacak efendim grubumuz adına.
BAŞKAN - Sayın Erkek mi konuşacak?
Buyurunuz Sayın Muharrem Erkek. (CHP sıralarından
alkışlar)
Süreniz iki dakikadır Sayın Erkek. 
VI.- SATAŞMALARA İLİŞKİN KONUŞMALAR
1.- Çanakkale Milletvekili Muharrem
Erkek’in, İstanbul Milletvekili Mehmet Muş’un yaptığı açıklaması sırasında
Cumhuriyet Halk Partisine ve CHP Grubuna sataşması nedeniyle konuşması
MUHARREM ERKEK (Çanakkale) – Sayın Başkan, teşekkür
ediyorum.
Değerli milletvekilleri, Sayın Grup Başkan Vekili;
Türkiye’de maalesef artık bir Cumhurbaşkanı yok, Türkiye’de bir siyasi partinin
Genel Başkanı var. Türk Silahlı Kuvvetlerinin, ordunun Başkomutanı bir siyasi
partinin Genel Başkanı, HSK’nın başındaki Adalet Bakanı onun emrinde. Yargının
başındaki kişi bir siyasi partinin Genel Başkanı. Yasama organının Başkanı da
maalesef bir siyasi partinin Genel Başkanı. Türkiye’de artık bir Cumhurbaşkanı
yok; tarafsız, bütün milleti kucaklayan bir Cumhurbaşkanı yok. Tarafsız
kalacağına namusu ve şerefi üzerine yemin eden bir Cumhurbaşkanı yok artık
Türkiye’de. Bu gerçeği bilerek hareket etmek zorundasınız. İşte bu gerçek,
demokrasiyi yok etti, özgürlükleri yok etti. Siz hangi demokrasiden
bahsediyorsunuz? OHAL’in 12 Eylül Anayasası’nın, 12 Eylül darbe hukukunun tipik
bir uygulaması olduğunu biliyor musunuz? Önceki anayasalarda OHAL diye bir
düzenleme yoktu, sıkı sıkı sarıldınız. İbrahim Kaboğlu niçin ihraç edildi OHAL
KHK’sıyla; niçin bir sürü masum gazeteci cezaevinde, masum insan cezaevinde?
“Millet, millet” diyenler sarayındaki danışmanlarının maaşlarını millete
açıklayamıyorlar; böyle mi milletin adamı olunur, böyle mi olur demokrasi? 
Bakın, Enis Berberoğlu tutuklandıysa o silahlar nereye
gidiyordu Sayın Grup Başkan Vekili? Niçin tutuklandı Enis Berberoğlu, hangi
devlet sırrını ifşa etti? O silahların Bayır Bucak Türkmenlerine gitmediğini,
üstelik yemin ederek söyleyen Başbakan Yardımcısı Tuğrul Türkeş devlet
sırlarını ifşa etmekten niçin yargılanmıyor? Eğer Tuğrul Türkeş’in söylediği
doğruysa o silahlar IŞİD’e, El Nusra’ya, El Kaide’ye mi gitti, nereye gitti? O
zaman, Mecliste kapalı bir oturum yaparsınız, bunları Meclisle, milletle
paylaşırsınız. Enis Berberoğlu tutuklandıysa o silahlar terör örgütlerine
gitmiş demektir.
ALİ ÖZCAN (İstanbul) – Kabul etsinler. 
MUHARREM ERKEK (Devamla) – Ve bu, devlet sırrı
değildir; bu, devletin menfaati değildir. Devletin bekasını tehdit eden, sizin
bu zihniyetinizdir, yönetim anlayışınızdır. (CHP sıralarından alkışlar)
BAŞKAN – Teşekkür ederim Sayın Erkek. 
Sayın Muş…
MEHMET MUŞ (İstanbul) – Sayın Başkan, benim iftira
attığımı söylemiştir grup başkan vekili. Ben iftira atmadım. Bu, bana açık bir
sataşmadır. Söz talep ediyorum. (AK PARTİ sıralarından alkışlar)
BAŞKAN – Buyurunuz Sayın Muş. 
2.- İstanbul Milletvekili Mehmet Muş’un,
Manisa Milletvekili Özgür Özel’in yerinden sarf ettiği bazı ifadeleri sırasında
şahsına sataşması nedeniyle konuşması
MEHMET MUŞ (İstanbul) – Sayın Başkan, değerli
milletvekilleri; konuşmam gayet açıktır, ortadadır. Sorduğum sorular gayet
açıktır.
Bakın, Engin Altay: “Recep Tayyip Erdoğan uluslararası
mahkemelerde savaş suçlusu olarak yargılanacaktır.” Ne Engin Altay’ın ne
CHP’nin gücü buna yetmez, bunu herkes bilsin. (AK PARTİ sıralarından alkışlar)
Recep Tayyip Erdoğan, milletin oylarıyla o koltuğa gelmiştir. Burada bu
ifadeleri grup başkan vekili, Cumhuriyet Halk Partisi adına kullanmıştır,
ifadeleri buradadır. Eğer Türkiye’de siz faşizmden, dikta rejiminden
bahsediyorsanız bir grup başkan vekili bu ifadeleri kullanamaz, önce buna
bakmanız lazım. 
TAHSİN TARHAN (Kocaeli) – Kabul ediyorsun yani faşizmi.

MEHMET MUŞ (Devamla) – Bir diğeri, değerli
milletvekilleri, söylediğim çok açıktır. Biz milletle yürürüz. Bugünlere
milletle beraber geldik, milletin oyuyla, milletin desteğiyle geldik. 
KAZIM ARSLAN (Denizli) – Biz kimle geldik?
MEHMET MUŞ (Devamla) – Dün sivil bir yürüyüş
başlatacağını iddia edenlerin paylaştıkları pankart budur, bunu soruyorum.
Bununla kime, nereye mesaj veriliyor? 
NURETTİN DEMİR (Muğla) – Yüksek Seçim Kuruluna. 
MEHMET MUŞ (Devamla) – Bakın, bununla kime, nereye
mesaj veriliyor? Bunun arkasında halk yok. Bunun arkasına, bakın, askerler
konmuş.
TAHSİN TARHAN (Kocaeli) – Vay, vay, vay!
MEHMET MUŞ (Devamla) – Kime mesaj veriyorsunuz,
söylediğim budur. 
TAHSİN TARHAN (Kocaeli) – İlkokul çocukları yapmaz,
ilkokul çocukları. 
MEHMET MUŞ (Devamla) – Az önceki hatip bu iddialarımla
alakalı tek bir ifadede bulunamamıştır.
TAHSİN TARHAN (Kocaeli) – Şu konuşmayı ilkokul
çocukları yapmaz. Yakışmıyor, hiç yakışmıyor. 
MEHMET MUŞ (Devamla) – Sorduğumuz budur: Nereye mesaj
veriyorsunuz? Talimat üzerine mi hareket ediyorsunuz?
KAZIM ARSLAN (Denizli) – Millete mesaj veriyoruz.
TAHSİN TARHAN (Kocaeli) – Sen milletvekilisin,
milletvekili.
MUHARREM ERKEK (Çanakkale) – Talimatla hareket eden
yargıçlar, yargıçlar. 
MEHMET MUŞ (Devamla) – Bakın, ortada bunlar, ortada. 
TAHSİN TARHAN (Kocaeli) – Bilgisayardan çıkarılmış bir
şeyle konuşuyorsun ya, yazıklar olsun. 
MEHMET MUŞ (Devamla) – Onun için, değerli
milletvekilleri, Türkiye’de 16 Nisanda yapılan referandum oylamasından sonra
Cumhurbaşkanın partili olacağına millet karar vermiştir, millet. 
MUHARREM ERKEK (Çanakkale) – 103’üncü maddeyi
değiştirin o zaman.
MEHMET MUŞ (Devamla) – Siz karşı çıkmıştınız, millet
size de bir oran verdi. Bunu savunanlar olarak biz, Milliyetçi Hareket Partisi
ve diğer partiler bunun tarafındaydı ve millet buna onay vermiştir. 
KAZIM ARSLAN (Denizli) – Yüksek Seçim Kurulu karar
vermiştir.
MEHMET MUŞ (Devamla) – Recep Tayyip Erdoğan’ı millet
partili yapmıştır, bunu kabul edeceksiniz değerli arkadaşlar. (AK PARTİ
sıralarından alkışlar) 
BAŞKAN – Teşekkür ederim Sayın Muş. 
KAZIM ARSLAN (Denizli) – Yüksek Seçim Kurulunun
kararını kabul edemeyiz.
ÖZGÜR ÖZEL (Manisa) – Sayın Başkan…
BAŞKAN – Sayın Özel…
ÖZGÜR ÖZEL (Manisa) – Sayın Muş bu sefer de elinde bir
görselle “Kime mesaj veriyorsunuz?” “Askerler…” diyerek ağır bir sataşmada
bulundu…
MEHMET MUŞ (İstanbul) – Yanlışsa bunu kaldıracağım
Özgür Bey, onu söyleyeyim de.
BAŞKAN – Buyurunuz Sayın Özel.
3.- Manisa Milletvekili Özgür Özel’in,
İstanbul Milletvekili Mehmet Muş’un sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
ÖZGÜR ÖZEL (Manisa) – Sayın Başkan, değerli
milletvekilleri; öncelikle şunu söyleyelim: Hırsızlık, yolsuzluk, zulüm,
haksızlık olduğunda “Sandıkta hesap veririm.” olmaz. Sandık, siyasi hesap verme
yeridir ama eğer siyasi hesap vermenin dışında adli bir suçunuz varsa, hukuku
çiğnediyseniz, iç hukuku ya da uluslararası hukuku çiğnediyseniz sandıkta
aldığınız oy sizi siyaseten aklar ama yaptığınız haksızlıkların, zulmün,
çiğnediğiniz kanunun hesabını verme yeri başkadır. Ama siz, bir tek adam rejimi
inşa edip her şeyin üstüne o tek adamı oturtursanız adalet mekanizmasından da
onu yukarıda görürsünüz. Atadığınız hâkimlerin, atadığınız savcıların, yandaş
olarak konumlandırdıklarınızın vatandaşa adalet dağıtacağını söyler, kendinizi
de onun denetiminin böyle dışında tutarsınız.
Çok basit bir şey var Mehmet Muş, içiniz rahat olsun.
Eğer o tırlarda ilaç gidiyorduysa, başta yeminler ettiğiniz gibi, o tırlarda
çocuk maması gidiyorduysa… Namus, şeref üzerine konuşuyordunuz burada o günler,
söz veriyordunuz, “İçinde bebek maması var, aksini ispat etmezseniz
müfterisiniz.” diyordunuz. Dün tutuklama kararında içerideki silahların devlet
sırrı olduğundan dolayı tutukluyorsunuz, devlet sırrı ifşasından. Mama
yollandıysa, mama yollayan kimseyi uluslararası hukuk sorumlu tutmaz ama
Atatürk’ün vasiyetini terk edip, komşunun iç işlerine karışıp, devlet dışı
unsurlarla kol kola girip, devlet dışı unsurlara kaçak olarak silah
yolluyorsanız, bu ortaya çıkarsa, bu ispatlanırsa gün gelir hukukun önünde de
uluslararası hukukun önünde de hesap verirsiniz. Buna CHP’nin gücü yetmez
değil, bundan kaçmaya ne sizin ne de o tek adamınızın gücü de kudreti de
yetmeyecektir. 
Saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Özel. 
MEHMET MUŞ (İstanbul) – Sayın Başkan…. 
BAŞKAN – Sayın Muş…
MEHMET MUŞ (İstanbul) - Sayın Başkan, ben açık şeyler
söylüyorum. Yine, hem bana hem Genel Başkanımıza sataşmalarda bulunmuştur. Bu
açıdan, İç Tüzük’e göre söz talep ediyorum. 
BAŞKAN – Buyurun Sayın Muş. (AK PARTİ sıralarından
alkışlar) 
4.- İstanbul Milletvekili Mehmet Muş’un,
Manisa Milletvekili Özgür Özel’in sataşma nedeniyle yaptığı konuşması sırasında
şahsına ve Adalet ve Kalkınma Partisi Genel Başkanına sataşması nedeniyle
konuşması
MEHMET MUŞ (İstanbul) – Sayın Başkan, değerli
milletvekilleri; bu ülkede yapılan her şey hukuka uygun şekilde yapılmıştır. 
Bakın, Anayasa oylamasına kadar, halk buna onay verene
kadar Sayın Cumhurbaşkanımız bizim Genel Başkanımız değildi. Onay verdikten
sonra, sonuçlar kesinleştikten sonra Sayın Cumhurbaşkanımız geldi, kongrede
Genel Başkanımız oldu. Hukuka uygun şekilde yapılmıştır. Burada, hiç kimse
kendisini mahkemenin yerine koyup ahkâm kesmeye kalkmasın.
TAHSİN TARHAN (Kocaeli) – Niye yemin etti? 
MEHMET MUŞ (Devamla) – Dinleyin, dinleyin. 
TAHSİN TARHAN (Kocaeli) - Niye burada yemin etti
bağımsız olacağına dair?
MEHMET MUŞ (Devamla) – Burada, hiç kimse, kendisini
mahkemelerin yerine koyup bizi suçlu ilan etmeye kalkmasın. 
KAZIM ARSLAN (Denizli) – Bağımlı yargı…
MEHMET MUŞ (Devamla) - Herkes işine baksın, işini
yapsın. 
MUHARREM ERKEK (Çanakkale) – Şeklen yasal olabilir,
meşru değil.
MEHMET MUŞ (Devamla) – Yargı da işine baksın, işini
yapsın, ana muhalefet de siyasetini yapsın ama çıkıp da kendilerini
mahkemelerin yerine koyup bizi suçlu ilan etmek kabul edilebilir bir şey
değildir. Böyle bir yetkiniz ve hakkınız da yok. 
KAZIM ARSLAN (Denizli) – Kim suçlu? 
MEHMET MUŞ (Devamla) – Bir diğeri: Değerli
milletvekilleri… 
KAZIM ARSLAN (Denizli) - Suçlu kim?
MEHMET MUŞ (Devamla) - Mahkemeler var, kararını
verirler. 
Burada, sistemin nasıl kurgulanacağı, sistemin nasıl
çalışacağı referandumla milletin önüne konulmuştur. 
ALİ ÖZCAN (İstanbul) – Hangi mahkemeler? 
TAHSİN TARHAN (Kocaeli) – Karar verenleri hapse attınız
ya!
BAŞKAN – Sayın milletvekilleri… 
MEHMET MUŞ (Devamla) – Millet burada bir karar
vermiştir değerli milletvekilleri. 
ALİ ÖZCAN (İstanbul) – Mahkeme bağımsız olduğu zaman
kararı vardır. 
MEHMET MUŞ (Devamla) – Sizin kabul edemediğiniz, kabullenemediğiniz
milletin kararıdır, milletin iradesidir ama buna da alışacaksınız. Onu
söyleyeyim size. 
ALİ ÖZCAN (İstanbul) – Alışmayacağız. 
MEHMET MUŞ (Devamla) – Açık bir şey sordum. 
Bakın, değerli milletvekilleri… 
ALİ ÖZCAN (İstanbul) – Sizin ayaklarınız yere basacak,
aklınız başınıza gelecek. Alışmayacağız. 
MEHMET MUŞ (Devamla) – Genel Başkanın arkasında
askerler ne arıyor? Başka fotoğraf bulamadınız mı? Siz başka fotoğraf
bulamadınız mı?
MUHARREM ERKEK (Çanakkale) – Askerler de bu milletin
bir parçası. 
ALİ ÖZCAN (İstanbul) – Aklınız başınıza gelecek,
ayaklarınız yere basacak ve hesap vereceksiniz. 
BAŞKAN – Sayın milletvekilleri, lütfen efendim… Lütfen…
MEHMET MUŞ (Devamla) – Bundan başka fotoğraf yok muydu?
Milletle yürüyün, halkla yürüyün. 
MUHARREM ERKEK (Çanakkale) – Senin Başkomutanın her gün
askerlerle beraber. 
MEHMET MUŞ (Devamla) – Biz milletle yürüyerek geldik. 
Bakın, bu fotoğrafla nereye mesaj veriyorsunuz diye
soruyorum. Bundan başka fotoğraf bulamadınız mı? Eğer bu yanlışsa, eğer böyle bir
şey yoksa ben bunu kullanmayacağım, kaldıracağım.
MUHARREM ERKEK (Çanakkale) – Senin Genel Başkanın her
gün askerlerle beraber.
MEHMET ERDOĞAN (Gaziantep) – Tipik bir CHP geleneği.
MEHMET MUŞ (Devamla) – Diğeri, değerli milletvekilleri,
bahsettikleri olaylarla alakalı… Bunların, Türkmenlere yardımla ilgili konular
olduğunu ifade ettik ama bunlar farklı bir noktaya çekmek için ellerinden
geleni yapıyorlar.
(Mikrofon otomatik cihaz tarafından kapatıldı) 
MUHARREM ERKEK (Çanakkale) – O zaman Başbakan Yardımcınız
Tuğrul Türkeş’i de yargılayın.
MEHMET MUŞ (Devamla) – Bakın, DAEŞ’e karşı en büyük
operasyonu yapan, DAEŞ’e en büyük darbeyi vuran Türkiye Cumhuriyeti devletidir,
AK PARTİ hükûmetleridir; bunu da unutmayın. (AK PARTİ sıralarından alkışlar) 
BAŞKAN – Teşekkür ederim Sayın Muş.
MUHARREM ERKEK (Çanakkale) – Baştan beraberdiniz
baştan.
MEHMET MUŞ (İstanbul) – Sayın Erkek, şunun bir cevabını
verin ya, arkasında askerler ne arıyor? Yalansa söyle kardeşim, yalansa söyle.
MUHARREM ERKEK (Çanakkale) – Senin Genel Başkanın her
gün askerlerle beraber… Ne anlam çıkartıyorsun?
OSMAN AŞKIN BAK (Rize) – Milletle yürüyün, milletle.
Milleti de koy, milleti de koy; millet de olsun orada.
ÖZGÜR ÖZEL (Manisa) – Sayın Başkanım…
BAŞKAN – Sayın Özel…
ÖZGÜR ÖZEL (Manisa) – Farkındayım çok uzadı ama Sayın
Muş’un hem bu “kendini mahkeme yerine koyan Cumhuriyet Halk Partisi” ithamına
hem de askerlerle ilgili, demin süre de yetmedi, yine tekrarladı…
BAŞKAN – Buyurunuz Sayın Özel.
Umarım bu son konuşma olur. 
MEHMET ERDOĞAN (Gaziantep) – “Tipik bir CHP geleneği.”
deyin kurtulun.
TAHSİN TARHAN (Kocaeli) – Sen CHP’nin sayesinde şurada
oturuyorsun; CHP olmasaydı buraya gelemezdin.
5.- Manisa Milletvekili Özgür Özel’in,
İstanbul Milletvekili Mehmet Muş’un sataşma nedeniyle yaptığı konuşması
sırasında Cumhuriyet Halk Partisine tekraren sataşması nedeniyle konuşması
ÖZGÜR ÖZEL (Manisa) – Sayın Başkan, değerli
milletvekilleri; öncelikle şu resmi söyleyeyim, demin iki dakikanın gazabına
uğradık.
MEHMET MUŞ (İstanbul) – Başta bunu söyle.
ÖZGÜR ÖZEL (Devamla) – Resim, Cumhuriyet Halk
Partisinin -Cumhuriyet Halk Partisine destek veren- resmî hesabı olmayan ama
bizim de zaman zaman “retweet” ettiğimiz bir hesaba kondu. Orada tek başına
Genel Başkanı odağa almış, arkası Anıtkabir’deki törenin görüntüsü. Arkasında
gördükleriniz Türk ordusu, Türk subayı. 
MUHARREM ERKEK (Çanakkale) – Anıtkabir’den mi
rahatsızsınız, Atatürk’ten mi rahatsızsınız? Söyleyin kimden rahatsızsınız?
OSMAN AŞKIN BAK (Rize) – Tamam, millet nerede kardeşim,
millet?
ÖZGÜR ÖZEL (Devamla) - O arkasında gördüğünüz… Ancak
eğer Cumhuriyet Halk Partisinin Atatürk’ün huzurunda bir 10 Kasım günü çekilmiş
olan resminden rahatsız oluyorsanız o zaman bugünkü resme bakın. (AK PARTİ
sıralarından gürültüler)
OSMAN AŞKIN BAK (Rize) – Ya, millete üstten bakmayın
kardeşim, millete üstten bakmayın; milletin desteğini alın.
MEHMET MUŞ (İstanbul) – Sayın Özel, burada millet yok,
millet. 
BAŞKAN – Sayın milletvekilleri, lütfen efendim, lütfen;
rica ediyorum…
OSMAN AŞKIN BAK (Rize) – Mesaj vermeyin, milletin
desteğini alın.
ÖZGÜR ÖZEL (Devamla) - Bugün Cumhuriyet Halk Partisi… 
MEHMET MUŞ (İstanbul) – Bunu yayınladınız, bak. 
ÖZGÜR ÖZEL (Devamla) - Yüzlerce görsel var dün akşamdan
beri paylaşılan, işine geldiğini gösteriyorsun. Bugün git bak, Cumhuriyet Halk
Partisi çocuklarla yürüyor, gençlerle yürüyor, kadınlarla yürüyor, şehit
babalarıyla yürüyor, gazilerle yürüyor. (CHP sıralarından alkışlar) 
MEHMET MUŞ (İstanbul) – Burada kimler var?
OSMAN AŞKIN BAK (Rize) – Biz milletle yürüyoruz,
milletle.
ÖZGÜR ÖZEL (Devamla) - Senin adaletsizliğine karşı,
senin dikta rejimine karşı, senin faşizmine karşı, senin tek adamına karşı
şehit babasıyla, gaziyle, halkla, kadınla, çocukla omuz omuza yürüyor. 
MEHMET MUŞ (İstanbul) – Kurumsal hesabından
paylaşmışsın.
ÖZGÜR ÖZEL (Devamla) - Yüz binler yürüyor, dizleriniz
titriyor.
OSMAN AŞKIN BAK (Rize) – Kim titriyor ya, senin
titriyor dizlerin be; kim titriyor!
ÖZGÜR ÖZEL (Devamla) - Titreyeceksiniz, en sonunda
adaletin önünde hesap verip…
OSMAN AŞKIN BAK (Rize) – Ya, milletle yürüyoruz biz, ne
konuşuyorsun sen be!
ÖZGÜR ÖZEL (Devamla) – …halkın karşısında sandıkta
gömüleceksiniz, yediğiniz her kuruş lokmadaki haramın da ettiğiniz zulmün de
adalet önünde sizden hesabını soracağız. 
Saygılar sunuyorum. (CHP sıralarından alkışlar)
OSMAN AŞKIN BAK (Rize) – Biz milletle yürüyoruz, sen
kendin kork ondan! Biz milletten korkmayız, merak etme! 
BAŞKAN – Teşekkür ediyorum Sayın Özel. 
MEHMET MUŞ (İstanbul) – Sayın Başkan…
OSMAN AŞKIN BAK (Rize) – Biz milletin içinden
geliyoruz!
MUHARREM ERKEK (Çanakkale) – Bu millet özgürlüğünü
Mustafa Kemal Atatürk ve arkadaşlarına borçlu, Anıtkabir’den mi rahatsızsınız?
MEHMET MUŞ (İstanbul) – Sayın Başkan…
BAŞKAN – Sayın milletvekilleri, bir saniye efendim,
Sayın Muş’u dinleyeceğim.
OSMAN AŞKIN BAK (Rize) – Biz milletle beraberiz,
milletle! (AK PARTİ sıralarından “Postaldan medet umarsınız!” sesi)
MUHARREM ERKEK (Çanakkale) – Kim umuyor postaldan
medet? Kim umuyor?
MEHMET MUŞ (İstanbul) – Sayın Başkan… 
BAŞKAN - Sayın milletvekilleri… 
MUHARREM ERKEK (Çanakkale) – Sizi yaratan…
ÖZGÜR ÖZEL (Manisa) – Siz yıllarca umdunuz be! 3 tane
Genelkurmay Başkanıyla, kuvvet komutanını istifa ettirdiniz, 4 tane FETÖ’cü
geldi yerine be! Allah’tan korkun!
BAŞKAN – Sayın milletvekilleri, bu şekilde olmaz ki
efendim. Grup Başkan Vekili ayakta, onu dinleyeceğim.
ÖZGÜR ÖZEL (Manisa) – Pardon Sayın Başkan. 
BAŞKAN – Buyurunuz Sayın Muş.
ÖZGÜR ÖZEL (Manisa) – Pardon Mehmet Bey. Pardon,
haklısın. 
MEHMET MUŞ (İstanbul) – Hızını alamamış anlıyorum Sayın
Grup Başkan Vekili. 
Sayın Başkan, bizim kursağımızdan haram geçmemiştir,
geçmez. 
OSMAN AŞKIN BAK (Rize) – Bize söyleyemezsin onu!
MEHMET MUŞ (İstanbul) – Bu açık bir sataşmadır, söz
istiyorum Sayın Başkan. (CHP sıralarından gürültüler)
BAŞKAN – Teşekkür ederim.
OSMAN AŞKIN BAK (Rize) – İspatla o zaman! 
MUHARREM ERKEK (Çanakkale) – Neyi ispatlayayım? Ortada.
OSMAN AŞKIN BAK (Rize) – Bize söylüyorsun, ispatla o
zaman! (CHP sıralarından gürültüler)
BAŞKAN – Sayın milletvekilleri…
MEHMET MUŞ (İstanbul) – Haram yediğimizi söylemişti
Sayın Başkan, bu açık sataşmadır, 69’a göre söz istiyorum. 
OSMAN AŞKIN BAK (Rize) – Niye ispatlamıyorsun? Konuşma!
ÖZGÜR ÖZEL (Manisa) – Aşın geçmiş!
OSMAN AŞKIN BAK (Rize) – Konuşma! Hadi!
BAŞKAN – Şimdi, bakın, sayın milletvekilleri, sizlerin
karşılıklı konuşmasından Sayın Muş’un ne dediğini anlamıyorum. 
OSMAN AŞKIN BAK (Rize) – İspatla o zaman!
MUHARREM ERKEK (Çanakkale) – Yeğenleri kastediyor,
yeğenleri!
ÖZGÜR ÖZEL (Manisa) – Aç, bak tutanağa!
MUHARREM ERKEK (Çanakkale) – İhalelere fesat karıştıranları,
ihalelerden komisyon alanları!
BAŞKAN – Bu nasıl bir disiplin efendim? Grup Başkan
Vekili ayakta ve ona söz hakkı bırakmıyorsunuz. Böyle bir şey olabilir mi?
OSMAN AŞKIN BAK (Rize) – Sözünü düzeltsin efendim.
MEHMET MUŞ (İstanbul) – Sayın Başkan…
BAŞKAN – Hâlâ konuşuyorsun, rica ediyorum, ben Sayın
Muş’u dinleyeceğim Sayın Bak.
MEHMET BEKAROĞLU (İstanbul) – Kınama cezası verin
Başkanım. Osman’a ceza verin.
MEHMET MUŞ (İstanbul) – Sayın Başkan…
BAŞKAN – Sayın Muş, buyurunuz efendim, son cümlenizi
duyamadım, sataşmadan dolayı söz mü istediniz?
MEHMET MUŞ (İstanbul) – Evet, bizim haram yediğimizi
iddia etmiştir.
BAŞKAN – Buyurunuz Sayın Muş.
Son cümlesini ben duyamadım. Sayın Muş, meğerse
sataşmadan söz istiyor, konuşmalarınızdan bunu duyamadım.
Buyurunuz Sayın Muş.
6.- İstanbul Milletvekili Mehmet Muş’un,
Manisa Milletvekili Özgür Özel’in sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
MEHMET MUŞ (İstanbul) – Sayın Başkan, değerli
milletvekilleri; biz helale harama dikkat eden insanlarız…
ÖZGÜR ÖZEL (Manisa) – Çok belli!
MEHMET MUŞ (Devamla) – …iktidarımız döneminde de hep
öyle davrandık. 
TAHSİN TARHAN (Kocaeli) – Bu servet nereden geldi?
MEHMET MUŞ (Devamla) – Her zaman kursağımızdan helalin
geçmesi için dikkat etmişizdir. 
KAZIM ARSLAN (Denizli) – Yırtık pabuçla gelenleri
görüyoruz!
MEHMET MUŞ (Devamla) – Bu iddiaların hiçbirini kabul
etmiyorum, bu iddialar ayaklarımızın altındadır. Böyle bir iddiayı bize karşı
hiç kimse kullanamaz. 
TAHSİN TARHAN (Kocaeli) – “Tek yüzüğüm var.” kim dedi?
MEHMET MUŞ (Devamla) – Varsa söyleyecekleriniz,
gidersiniz ilgili yerlere iletirsiniz, ortaya koyarsınız, ispat edersiniz ama
onun haricinde afaki söylemlerle “Haram yediniz, şunu yapacağız, bunu
yapacağız.” demenin hiçbir karşılığı yoktur.
TAHSİN TARHAN (Kocaeli) – İşte adalet yok ki bulalım;
adalet yok, ortaya koyalım.
MEHMET MUŞ (Devamla) – Kaldı ki siz yapamazsınız, öyle
bir şey yapamazsınız. Eğer Türkiye’de birisiyle alakalı herhangi bir süreç
olacaksa buna hukuk sistemi karar verir, buna yargı karar verir, siz karar
veremezsiniz. 
ÖZGÜR ÖZEL (Manisa) – Onu söyledim. Vatandaş indirecek,
adalet önünde hesap vereceksiniz.
MUHARREM ERKEK (Çanakkale) – Niye yargıya göndermediniz
4 bakanınızı?
MEHMET MUŞ (Devamla) – Arkadaşlar, bakın, ne deniyor,
faşist bir dikta yönetiminden bahsediliyor.
NURETTİN DEMİR (Muğla) – Evet, evet.
MEHMET MUŞ (Devamla) – Değerli milletvekilleri, kaç
tane seçim yapıldı? Her seçimde siz de meydanlara çıkıyorsunuz, biz de
meydanlara çıkıyoruz; biz kendi politikalarımızı anlatıyoruz, siz kendi
politikalarınızı anlatıyorsunuz; millet bize iktidar görevi veriyor, size
muhalefet görevi veriyor.
TAHSİN TARHAN (Kocaeli) – Hitler de seçimle geldi.
MAHMUT TOĞRUL (Gaziantep) – Ama haklı, bütün diktatörler
seçimle gelmiş ya. 
ERTUĞRUL KÜRKCÜ (İzmir) – Zaten faşizmde diktatör bütün
seçimleri kazanır.
MEHMET MUŞ (Devamla) – Şimdi, değerli milletvekilleri,
sanırsınız ki onlara muhalefet etme imkânı verilmiyor, onlar bir parti
değiller, tek bir AK PARTİ var, kendisi giriyor seçimlere, kendisinin haricinde
hiçbir siyasi parti yok, seçimden böyle bir sonuç çıkıyor ve sürekli iktidarda
kalıyor. Böyle bir şey yok. Şurada konuştuklarınızın çok daha fazlasını
sokaklarda, meydanlarda konuştunuz. Milletin söylediklerinize verdiği değer,
milletin sizin söylediklerinize verdiği prim ortada. Seçimlerin düzenli olarak
yapıldığı bir ülkede faşizmden bahsedemezsiniz.
KAZIM ARSLAN (Denizli) – Nerede düzenli yapıldı? Yüksek
Seçim Kurulunun kararından bahsetme bana.
NURETTİN DEMİR (Muğla) – Ne alakası var?
MEHMET MUŞ (Devamla) – Seçimlerin düzenli olarak
yapıldığı bir ülkede dikta rejiminden bahsedemezsiniz. Siz milletin gönlüne
girmeye çalışın, eğer iktidara gelmek istiyorsanız milletin gönlüne girmeye
çalışın.
MUHARREM ERKEK (Çanakkale) – Siz demokrasiyi kullanarak
faşizmi getirdiniz. OHAL faşizmi var, OHAL faşizmi! (CHP sıralarından
gürültüler)
MEHMET MUŞ (Devamla) – Değerli milletvekilleri, şimdiye
kadar yapılan bütün seçimler OHAL’de mi yapıldı? Son bir yıldır OHAL var. Şimdiye
kadar yapılan seçimler OHAL ortamında mıydı?
OSMAN AŞKIN BAK (Rize) – 1 Kasımda gömüldüler en son,
yüzde 49,5.
MEHMET MUŞ (Devamla) – Yapılan seçimleri kazandınız mı?
Yok.
(Mikrofon otomatik cihaz tarafından kapatıldı)
MEHMET MUŞ (Devamla) – O zaman, millet hangi görevi
veriyorsa onu icra edecekseniz.
MUHARREM ERKEK (Çanakkale) – 7 Haziranda milletin
verdiği görevi unuttunuz.
MEHMET MUŞ (Devamla) – Meşru şekilde iktidara gelen bir
siyasi partiye, Cumhurbaşkanına, Başbakana “diktatör” diyemezsiniz. Bunu size
iade ediyorum, parti içi diktatörlüğü de iade ediyorum. (AK PARTİ sıralarından
alkışlar)
BAŞKAN – Teşekkür ederim Sayın Muş.
ÖZGÜR ÖZEL (Manisa) – Sayın Başkan, tutanaklara geçsin,
bir çağrım olacak. Sayın Muş, benim meslek açısından başarısını takdir ettiğim
bir ekonomist, çok iyi ekonomi biliyor. Sayın Muş, bu bir yüzük. Genel
Başkanınız dedi ki: “Siyasete gelirken bu var.” Şimdi, bana izah edin, bu
yüzüğü hangi ekonomik yöntemlerle 8 milyar dolarlık bir servet…
ZEKERİYA BİRKAN (Bursa) – Ne diyorsun ya, ne diyorsun
ya?
ÖZGÜR ÖZEL (Manisa) – …dünyanın en zengin 7’nci
liderine… Bu serveti bu yüzükle yapın, ondan sonra ben sizin karşınıza çıkayım,
sizden özür dileyim Sayın Muş.
ZEKERİYA BİRKAN (Bursa) – Ya iftira!
FARUK ÇATUROĞLU (Zonguldak) – İftira!
ÖZGÜR ÖZEL (Manisa) – Bir yüzüğü bu kadar yılda nasıl o
servete dönüştürdünüz?
Teşekkür ederim.
KAZIM ARSLAN (Denizli) – Yırtık pabuçtan nasıl bu
duruma geldiniz?
MEHMET MUŞ (İstanbul) – Sayın Başkan…
BAŞKAN – Sayın Muş… 
MEHMET MUŞ (İstanbul) – Sayın Özel, 8 milyar Genel
Başkanımızın… Doğru mu,?
ÖZGÜR ÖZEL (Manisa) – Doğru. 
MEHMET MUŞ (İstanbul) – Genel Başkanımızı kastediyor. 
TAHSİN TARHAN (Kocaeli) – Genel Başkanınızı, evet.
Bundan sonra “Genel Başkanınız” diyeceğiz. 
MEHMET MUŞ (İstanbul) – Genel Başkanımızın 8 milyar
dolarlık serveti olduğunu iddia ediyor. İspat etsin, ispat etmeyen müfteridir. 
MUHARREM ERKEK (Çanakkale) – Rakam önemli değil, bu
servet nasıl oldu? Miktar önemli değil, bu servet nasıl oldu? 
MEHMET MUŞ (İstanbul) – İspat etsin, 8 milyar doları
ispat etsin; etmezse müfteridir!
BAŞKAN – Teşekkür ediyorum Sayın Muş. 
Birleşime on dakika ara veriyorum.
Kapanma Saati: 15.03
İKİNCİ OTURUM
Açılma Saati: 15.14
BAŞKAN: Başkan Vekili Mehmet
Akif HAMZAÇEBİ
KÂTİP
ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay)

-----0-----
BAŞKAN – Türkiye Büyük Millet Meclisinin
107’nci Birleşiminin İkinci Oturumunu açıyorum.
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, milletvekillerinin Anayasa’nın 67’nci maddesi
çerçevesinde halktan aldıkları temsil yetkisini kullandıklarına, bu temsil
yetkisini engellememenin hukukun temel kuralı olması gerektiğine, 2016 yılında
kabul edilen bir kanunla belli bir tarih itibarıyla milletvekilleri hakkında düzenlenmiş
fezlekeler için yargılama yolu açıldığına, bu yargılama sonucunda hüküm tesis
edilebileceğine ancak milletvekillerinin tutuklanamayacağına ve tüm
milletvekillerinin huzur ve barış içinde bir toplum idealine ulaşmak hedefinde
olduğuna ilişkin konuşması
BAŞKAN – Sayın milletvekilleri, gündemde olan bir
konuyla ilgili görüşlerimi Genel Kurulla paylaşmak istiyorum. 
Yasama yetkisinin sahibi olan Türkiye Büyük Millet
Meclisi ve onu oluşturan milletvekilleri, anayasal sınırlar çerçevesinde,
toplumda var olan siyasi görüşlerin temsilcileridir. Serbest seçimlerle halk
adına karar alma yetkisi verilen milletvekilleri asli görev olarak Parlamentoda
görev yaparlar. Onların asli görev alanının Parlamento olması bu göreve üstün
bir kamusal nitelik vermektedir. 
Anayasa’mızın 67’nci maddesinde de temsil yetkisi
düzenlenmiştir. Milletvekilleri, Anayasa’nın 67’nci maddesi çerçevesinde
halktan aldıkları temsil yetkisini kullanırlar. Bu yetkinin asıl kullanılma
yeri Parlamento yani Türkiye Büyük Millet Meclisidir. İşte, bu temsil yetkisine
müdahale etmemek, bunu engellememek hukukun temel kuralı olmalıdır. 
Nitekim, Anayasa’mızın 83’üncü maddesi de “Yasama
dokunulmazlığı” başlığı altında yasama dokunulmazlığı ve yasama sorumsuzluğu
müesseselerini düzenlemiştir. Bu çerçevede, Türkiye Büyük Millet Meclisinin
izni olmadıkça hiçbir milletvekili gözaltına alınamaz, sorguya çekilemez,
tutuklanamaz, yargılanamaz, ana kural budur. Temsil yetkisinin özüne hiçbir
şekilde dokunmamak gerekir. Ancak 2016 yılında Türkiye Büyük Millet Meclisinin
kabul etmiş olduğu bir yasayla, belli bir tarih itibarıyla milletvekilleri
hakkında düzenlenmiş olan fezlekeler için yargılama yolu açılmıştır. Yani
Anayasa’nın 83’üncü maddesinde sözü edilen Türkiye Büyük Millet Meclisinin izni
sağlanmıştır. Dolayısıyla bu çerçevede, haklarında belli bir tarih itibarıyla
fezleke düzenlenmiş olan milletvekillerinin yargılanması, kabul edilmiş olan o
yasanın, Anayasa değişikliğinin doğal bir sonucudur. 
Ancak burada yine önümüze Anayasa Mahkemesinin Mustafa
Balbay ve Mehmet Haberal kararları çıkmaktadır. Bu kararlar temsil yetkisinin
Anayasa’nın 67’nci maddesinden kaynaklandığını ortaya koyarak hiçbir
uygulamanın temsil yetkisini, bu yetkinin özünü zedelememesi, bunu ortadan
kaldırmaması gerektiğini söyler. Yani buna göre milletvekilleri yargılanabilir,
milletvekili hakkında bu yargılama sonucunda hüküm tesis edilebilir ama hiçbir
zaman milletvekilleri tutuklanamaz, ana kural budur. Hükmün kesinleşmesi
hâlinde milletvekilliği görevinin nasıl sona ereceği, milletvekilliğinin nasıl
düşeceği yine Anayasa’nın ilgili maddelerinde düzenlenmiştir. Bu söylediğim,
bütün milletvekilleri için geçerlidir. Bu konuşmayı, çok kısa bir şekilde, 8
Aralık 2016 tarihli Türkiye Büyük Millet Meclisi Genel Kurulunda, bir
vesileyle, bu kürsüden ifade etme ihtiyacını duymuştum, bugün yine bunu
tekrarlama ihtiyacını duyuyorum. Tutuklamayla ulaşılmak istenen bir kamusal
yarar vardır ancak temsil yetkisinden kaynaklanan kamusal yarar, üstün kamusal
yarar olarak hukukta isimlendirilir ve diğer kamusal yararın önüne geçer.
Dolayısıyla milletvekillerinin tutuklanmaması esastır. Milletvekili
dokunulmazlığı bir ayrıcalık değildir, yasama yetkisinin yerine
getirilebilmesi, özgür ve bağımsız bir şekilde, hiçbir baskı altında kalmadan
yerine getirilebilmesi için bir araçtır. Dolayısıyla bunu bir ayrıcalık olarak
değerlendirmemek gerekir. Tutuklama bütün vatandaşlar için istisnai bir yol
olmalıdır yani tutuklamanın öznesi kim olursa olsun hukuktan ayrılmamak
gerekir; böyle söyleyeyim. 
Son olarak şunları söyleyeceğim: Türkiye Büyük Millet
Meclisi, toplumumuzun bütün renkleriyle, görüşleriyle temsil edildiği, millî
iradenin tecelli ettiği en yüce makamdır. Türkiye Büyük Millet Meclisi olarak
buradaki bütün üyeler, bütün milletvekilleri olarak hepimizin huzur ve barış
içinde bir toplum idealine ulaşmak hedefimizin olduğuna eminim, hiçbirimizin bu
konuda farklı düşündüğünü sanmıyorum. İşte bu ideale ulaşmak için şimdi,
birbirimize sarılma zamanı, birbirimizle kucaklaşma zamanı ve bu barış ve
özgürlük havası içinde aydınlık geleceğe hep birlikte yürüme zamanıdır. Bu
dileklerimi Genel Kurulla paylaşma ihtiyacını duydum, beni dinlediğiniz için
teşekkür ediyorum. (CHP ve HDP sıralarından alkışlar)
Gündeme geçiyoruz. 
Başkanlığın Genel Kurula sunuşları vardır. 
Meclis araştırması açılması için üç önerge vardır, ayrı
ayrı okutuyorum: 
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Diyarbakır Milletvekili Sibel Yiğitalp
ve 22 milletvekilinin, Diyarbakır’ın Sur ilçesinde seksen dört gündür devam
eden sokağa çıkma yasağı süresince ilçede bulunan tarihî ve anıtsal yapıların
ve ibadet mekânlarının uğradığı tahribatın araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/568)
Türkiye
Büyük Millet Meclisi Başkanlığına
UNESCO’nun dünyanın kültür mirası listesinde bulunan
Diyarbakır Surlarının çevrelediği Sur ilçesinde seksen dört gündür devam eden
sokağa çıkma yasağı süresince ilçede bulunan tarihî ve anıtsal yapıların,
ibadet mekânlarının uğradığı tahribatın tespit edilmesi amacıyla Anayasa'nın
98'inci, İç Tüzük’ün 104 ve 105'inci maddeleri uyarınca bir Meclis araştırması
açılmasını arz ve talep ederiz.
1) Sibel Yiğitalp  (Diyarbakır)
2) İdris Baluken  (Diyarbakır)
3) Filiz Kerestecioğlu Demir  (İstanbul)
4) Garo Paylan  (İstanbul)
5) Hüda Kaya  (İstanbul)
6) Müslüm Doğan  (İzmir)
7) Ali Atalan  (Mardin)
8) Erol Dora  (Mardin)
9) Mithat Sancar  (Mardin)
10) Ahmet Yıldırım  (Muş)

11) Burcu Çelik  (Muş)
12) Besime Konca  (Siirt)
13) Kadri Yıldırım  (Siirt)
14) Aycan İrmez  (Şırnak)
15) Faysal Sarıyıldız  (Şırnak)
16) Ferhat Encu  (Şırnak)
17) Leyla Birlik  (Şırnak)
18) Dilek Öcalan  (Şanlıurfa)
19) İbrahim Ayhan  (Şanlıurfa)
20) Osman Baydemir  (Şanlıurfa)
21) Alican Önlü  (Tunceli)
22) Nadir Yıldırım  (Van)
23) Tuğba Hezer Öztürk  (Van)
Gerekçe:
Bir tarih ve kültür kenti olma özelliğini her zaman
koruyabilmeyi başaran Diyarbakır, birçok uygarlığa ev sahipliği yapmış, bu
uygarlıkların zengin tarihî ve kültürel mirasına sahip önemli bir bölge
merkezidir. İlk yerleşim MÖ 5000 yılında İçkale’de Amida Höyük’te
görülmektedir. MÖ 3000'li yıllarda Hurrilerin ilk kale yapısıyla birlikte
oluşmaya başlayan kale, kente egemen olan 33 medeniyetin izleriyle şekillenerek
çok katmanlı ve çok kültürlü bir oluşum süreci içinde günümüze kadar
ulaşmıştır. Hurriler ve ardından Asurlularla başlayan ve MS 4’üncü yüzyılda
Roma İmparatorluğu döneminde giderek genişleyen ve en son şeklini İslam dönemi
hâkimiyetinde alan Diyarbakır Kalesi, bölgede hüküm süren medeniyetlerin,
kültürlerin ve dönemin ihtiyaçları doğrultusunda şekillenerek özgünlüğünü ve 7
bin yıllık tarihsel varlığını kesintisiz bir biçimde sürdürmüştür.
Tarih boyunca önemli ticaret yolları üzerinde önemli
bir durak olan Diyarbakır, Roma döneminde önemli bir garnizon kenti iken İslam
devletlerinden Mervani, Artuklu ve Akkoyunlular döneminde de başkentlik yapmış
önemli bir kenttir. Tarih içerisinde birçok savaşa tanık olan kale, onarım ve
eklemelerle bugüne kadar ayakta kalmış ve her işlemin kale üzerinde kitabelerle
belgelenmesi kaleyi bir yazıtlar müzesine dönüştürmüştür. Diyarbakır Kalesi, 7
bin yıllık tarihe sahip kenti çevrelemektedir.
Diyarbakır'ın Sur ilçesindeki Suriçi bölgesinin tamamı
1988 yılında kentsel sit alanı ilan edilmiş ve ardından 2015 yılı Temmuz ayında
da Diyarbakır Kalesi ve Hevsel Bahçeleri UNESCO’nun “Dünya Kültür Mirası”
listesine alınmıştır. Sur’da 454’i sivil yapı, 148’i anıtsal yapı niteliğinde
olmak üzere toplamda 602 tescilli yapı vardır ve bunlara kentsel dokunun diğer
tamamlayıcıları eklendiğinde çok ciddi bir kültür varlığı söz konusudur. Bu
yapıların içerisinde 40 cami ve mescit; 19 ziyaret, türbe, hazire, 11 kilise ve
4 medrese bulunmaktadır.
Sur ilçesinde daha önce beş kez daha sokağa çıkma
yasağı ilan edilmiştir. Bu yasaklar kaldırıldıktan hemen sonra bölgeye giden
inceleme heyetlerinin hazırladıkları raporlara ve basına yansıyan görüntülere
göre ilçedeki birçok tarihî yapı ve ibadet mekânı zarar görmüştür. Zarar gören
tarihî mekânlardan bazıları; Kurşunlu Cami, Dört Ayaklı Minare, Paşa Hamamı,
Hasırlı Halk Meclisi, Yoğurtlu Pazarı, Surp Giragos Ermeni Kilisesi, Katolik
Ermeni Kilisesi, Hacı Hamit Cami ve Dengbej Evi’dir.
Seksen dördüncü gününe giren 6’ncı yasak sürecinde ise
alana girilemediği için tarihî yapıların akıbeti bilinmemektedir. Sadece basına
yansıyan görüntülerden edinilen bilgilere göre; anıtsal ve sivil mimari
yapıların ciddi anlamda tahribata uğradığı görülmektedir. Bir önceki yasakta
tahribatın en çok yaşandığı yer olan Kurşunlu Camisi'nin yanmış olduğu fakat
buna rağmen şadırvanının hâlen yerinde olduğu bilinmekteyken basına yansıyan
son görüntülerde ise bu şadırvanın da tahrip olduğu görülmektedir. Bölgede
tahribata uğratılan yapıların UNESCO listesinden çıkarılması riski vardır.
Sokağa çıkma yasakları devam eder ve tarihî yapıların tahribatı önlenemezse
Suriçi’nin UNESCO'nun "Dünya Kültür Mirası" listesinden çıkarılıp
“Tehlike Altındaki Dünya Miras Listesi”ne alınması ihtimali çok yüksektir.
Binlerce yıllık medeniyete ev sahipliği yapan kentin
Sur ilçesinde neredeyse bir mevsim boyunca sokağa çıkma yasağı ilan edilmesi,
bölgedeki halkın sadece yaşamına değil aynı zamanda tarihine, kültürüne de
yasak koymakta ve yok etmeye çalışmaktadır. Sur ilçesinde seksen dört gündür
devam eden sokağa çıkma yasağı süresince ilçede bulunan tarihî ve anıtsal
yapıların, ibadet mekânlarının uğradığı tahribatın tespit edilmesi için bir
komisyon kurulması elzemdir.
2.- Diyarbakır Milletvekili Sibel Yiğitalp
ve 22 milletvekilinin, Diyarbakır’ın Sur ilçesinde hâlâ devam eden sokağa çıkma
yasakları süresince yaşananların tüm boyutlarıyla araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/569)
Türkiye Büyük Millet Meclisi
Başkanlığına
UNESCO’nun Dünya Kültür Mirası listesinde bulunan
Diyarbakır Surlarının çevrelediği Sur ilçesinde yaşananların tüm boyutlarıyla
araştırılması ve yasakların daha fazla toplumsal ayrışmaya sebep vermeden
sonlandırılması için neler yapılabileceğinin belirlenmesi amacıyla Anayasa'nın
98'inci, İç Tüzük’ün 104 ve 105'inci maddeleri uyarınca bir Meclis araştırması
açılmasını arz ve talep ederiz.
1)
Sibel Yiğitalp (Diyarbakır)
2)
İdris Baluken (Diyarbakır)
3)
Filiz Kerestecioğlu Demir (İstanbul)
4)
Garo Paylan  (İstanbul)
5)
Hüda Kaya  (İstanbul)
6)
Müslüm Doğan (İzmir)
7)
Ali Atalan  (Mardin)
8)
Erol Dora  (Mardin)
9)
Mithat Sancar (Mardin)
10)
Ahmet Yıldırım (Muş)
11)
Burcu Çelik  (Muş)
12)
Besime Konca (Siirt)
13)
Kadri Yıldırım (Siirt)
14)
Aycan İrmez  (Şırnak)
15)
Faysal Sarıyıldız  (Şırnak)
16)
Ferhat Encu  (Şırnak)
17)
Leyla Birlik  (Şırnak)
18)
Dilek Öcalan (Şanlıurfa)
19)
İbrahim Ayhan (Şanlıurfa)
20)
Osman Baydemir  (Şanlıurfa)
21)
Alican Önlü  (Tunceli)
22)
Nadir Yıldırım (Van)
23)
Tuğba Hezer Öztürk  (Van)
Gerekçe: 
Diyarbakır'ın Sur ilçesinde 2 Aralıkta uygulanmaya
başlayan ve 10 Aralıkta on yedi saat ara verildikten sonra 11 Aralık günü saat
16.00'dan itibaren tekrar ilan edilen sokağa çıkma yasağı seksen dördüncü
günündedir. Yasağın uygulanmaya başlamasıyla birlikte tüm kentte başlayan
operasyonlarla yasak, fiilî olarak tüm şehri sarmış durumdadır. İlçede toplamda
altı kez sokağa çıkma yasağı ilan edilmiştir. Seksen dört gündür devam eden
yasakta 23 kişi yaşamını yitirmiştir.
Şehrin yasak olsun olmasın tüm bölgelerinde sokağa
çıkanların keskin nişancılar tarafından katledildiği, evlerin tank toplarıyla
vurulduğu iddia edilmektedir. Ambulansların mahallelere girip yaralıları alması
güvenlik güçleri tarafından engellenmektedir. Hatta yaşatılan bu savaş
konseptinin yarattığı psikolojik etkiden dolayı yaşlıların kalp krizi geçirerek
hayatlarını kaybettiği, gebe kadınların ise düşük yaparak bebeklerini
kaybettikleri bildirilmiştir. Görevi yurttaşların güvenliğini sağlamak olan
devlet, yasağın uygulandığı yerlerde insanları ellerinde beyaz bayraklarla
hastaneye gitmek zorunda bırakmıştır. Oysa İl İdaresi Kanunu’nun 11’inci
maddesine göre, valinin aldığı önlemlere uyulmadığı takdirde müeyyide 100 Türk
lirasıdır.
İlan edilen yasaklar süresince insanların yaşama hakkı
başta olmak üzere, haberleşme, eğitim, sağlık, ibadet etme, cenazelerini defin
ve seyahat hakları ellerinden alınmakta ve yurttaşlar yerlerinden zorla göç
ettirilmektedirler. Süresi belirtilmeyen yasaklarda, yasağın olduğu
mahallelerde yaşayanlar gıda ve ilaç gibi tüm temel yaşam gereksinimlerinden
yoksun bırakılmaktadır. Yasak nedeniyle belediye hizmet veremediği için çöpler
toplanamamakta, biriken çöp yığınları salgın hastalık riskini doğurmaktadır.
Devrede olan bu savaş konseptinden bir an önce
çıkılarak çözüm ve müzakere yolu açılmalıdır. Aksi takdirde, bu tekçi
politikalarla sadece Kürt sorunu daha çok derinleştirilir ve çözümsüzlüğe
itilir. Kürtlerin kendini yönetme isteğini, öz yönetimi müzakere ve demokrasiye
bağlı çözmek Türkiye'nin geleceği açısından önemlidir.
Diyarbakır Surlarının çevrelediği Sur ilçesinde hâlâ
devam eden sokağa çıkma yasakları süresince yaşananların tüm boyutlarıyla
araştırılması için bir komisyon kurulması acil ve hayatidir.
3.- CHP Grup Başkan Vekili Ankara
Milletvekili Levent Gök’ün, Haymana kaplıcalarının iyileştirilmesi ve
geliştirilmesi için yapılması gerekenlerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/570)
Türkiye Büyük Millet Meclisi
Başkanlığına
Haymana Kaplıcaları, sağlık açısından ideal özelliklere
sahip olup ulaşım bakımından da Ankaralılar için avantajlı bir bölgededir.
Haymana, sağlıkta, turizmde ve ekonomide daha iyi bir yerde olmayı hak
etmektedir.
Kaplıcalar, bilindiği gibi mineralize termal suların ve
bunlara ait çamurların banyo, içme ve solunum yolu ile kullanılması, ayrıca
iklim kürü, fizik tedavi, rehabilitasyon, mekanoterapi, beden eğitimi, masaj,
psikoterapi, diyet vb. yan tedavilerle birleştirilmesiyle oluşturulan kür
uygulamalarının uzman hekim denetiminde yapıldığı tesislerdir.
Yıllar önce Haymana Kaplıcası’nın olduğu yerde yapılan
kazılardan çıkan havuz parçalarının Haymana Dereköy yakınındaki Eti Mabedi
olduğu kesinlik kazanan Gavur Kalesi taşlarıyla aynı menşeli olduğu uzmanlarca
saptanmıştır. Tarihî Kral Yolu güzergâhında bulunan Haymana Kaplıcaları’nın
geçmişte birçok kavim tarafından kullanıldığı anlaşılmaktadır.
Galatların “galatia salutaris” yani "sıcak su
membası” dedikleri bu bölgede Etiler ve Galatlardan başka Romalıların da bu
kaplıcanın gelişmesine katkı koydukları bilinmektedir.
Balneolojik sınıflandırma ve özellikleriyle incelenen
Haymana Kaplıca suyunun doğal sıcaklığı 20 derecenin üzerinde (43-44.5 derece)
olup toplam mineralizasyonu 1000mg/L'nin altındadır(859 mg/L). Bu özellikleri
ile balneolojide akrototermal sular gurubunda yer almaktadır. Akrototermal suların
niteliklerinden biri eser elementleri bünyelerinde bulundurmalarıdır. Haymana
Kaplıca suyunda eser elementlerden florür 1,4 mg/L düzeyinde olup bu değeriyle
florürlü su niteliği de taşımaktadır. Bu su metasilikat asit düzeyi itibariyle
de eşit değere yakındır. Böylece Haymana Kaplıca suyunun balneoterapötik
tedavilerde rol oynaması sevindirici bir beklenti olarak ortaya konmuştur.
Haymana Kaplıca suları içme kürlerinde özellikli olarak
diş ve kemik sağlığı üzerinde olumlu etkilere sahip olduğu gibi termal ve
mekanik etkilerine bağlı olarak banyo kürlerinde de yararlı olacaktır. 
Haymana Kaplıca suları bunların yanı sıra, banyo
kürleri (balenoterapi) ve su içi egzersiz tedavisi (balneokinesiterapi)
şeklinde lokomotor sistem hastalıkları, romatizmal hastalıklar ve cilt
hastalıklarında ilaç dışı tedavi anlamında da koruyucu ve tedavi edici ve
rehabilitatif amaçlarla kullanılabilme özelliğine sahiptir. Bu durumlarda
özellikle ağrı giderme ve cilt fonksiyonlarını iyileştirmede terapötik etkileri
nedeniyle dejeneratif eklem hastalıklarında, inflamatuar romatizmal
hastalıklarda, yumuşak doku romatizmalarında, kronik bel ve boyun ağrısında,
psoriasis, akne, egzama gibi cilt hastalıklarında, nörovejetatif distoniler,
nevraljiler, inme ve periferik felçler sonrası dönemlerde, metabolizma ve
hormonal işlevlerin regülasyonunda, beden, zihin fonksiyonlarının
desteklenmesinde, fazla kiloyla başa çıkma ve obezite tedavisinde ve alzheimer,
kalp hastalığı ve diyabet gibi hastalıklardan korunmada da çok yararlar
sağladığı görüşü bilim adamlarınca da sık sık paylaşılmaktadır.
Nitekim, Uluslararası Şifalı Su Kaynakları Araştırma
Merkezinin otuz ülkeyi kapsayan araştırmasına göre, nitelik bakımından Haymana
Kaplıcası dünyada Fransa'nın Vichy kaplıcalarından sonra ikinci sırada yer
almaktadır. Ancak, Türkiye'nin en çok göç veren ve geri kalan ilçelerinden olan
Haymana ilçemiz sahip olduğu bu doğal zenginlikten gereği gibi
yararlanamamaktadır.
Haymana kaplıcalarının ulusal ve uluslararası ölçekte
tanıtımının yapılması ve termal tesislerin teşvik edilmesi gerektiği çok
açıktır. Bu konuda yapılacak iyileştirmelerle sadece Haymana ve Haymanalılar
için değil, tüm ülkemiz açısından son derece önemli olan Haymana kaplıcalarının
büyük bir özen ve ciddiyetle hak ettiği değere kavuşmasıyla ülke ekonomisine
daha fazla katkı sunulabilecektir.
Bu bakımdan, Haymana kaplıcalarının daha çok sayıda
insanın sağlık sorunlarının giderilmesinde yardımcı olması ve ekonomik
gelişmenin yaygınlaşması için yapılacak araştırmayla belirlenecek çözümlerin
saptanması büyük öneme sahiptir.
Bu nedenlerle Anayasa’nın 98 ve Türkiye Büyük Millet
Meclisi İçtüzüğü’nün 104 ve 105’inci maddeleri uyarınca Meclis araştırması
açılmasını arz ve teklif ederim. 
 Levent
GÖK
 CHP
Grup Başkan Vekili
BAŞKAN – Bilgilerinize sunulmuştur. 
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler sırası geldiğinde
yapılacaktır. 
Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
IX.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Mersin Milletvekili Baki Şimşek ve arkadaşları
tarafından çiftçilerin üretim ve pazarlama konusunda yaşadıkları sorunların
araştırılarak alınması gereken önlemlerin belirlenmesi amacıyla verilmiş olan
(10/515) esas numaralı Meclis Araştırması Önergesi’nin ön görüşmelerinin, 15
Haziran 2017 Perşembe günkü birleşimde yapılmasına ilişkin önerisi
15/6/2017
Türkiye Büyük Millet Meclisi
Başkanlığına
Danışma Kurulunun 15/06/2017 Perşembe günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük'ün 19'uncu maddesi
gereğince Genel Kurulun onayına sunulmasını arz ederim. 
Saygılarımla.
 Erkan
Akçay 
 Manisa

 MHP
Grup Başkan vekili 
Öneri:
Türkiye Büyük Millet Meclisi Gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan Mersin
Milletvekili Baki Şimşek ve arkadaşlarının (10/515) esas numaralı çiftçilerin
üretim ve pazarlama konusunda yaşadıkları sorunların araştırılarak alınması
gereken önlemlerin belirlenmesi amacıyla verdiği Meclis araştırması açılması
önergesinin 15/6/2017 Perşembe günü (bugün) Genel Kurulda okunarak
görüşmelerinin bugünkü birleşiminde yapılması önerilmiştir.
BAŞKAN – Milliyetçi Hareket Partisi Grubu önerisi
lehinde Baki Şimşek, Mersin Milletvekili. 
Buyurunuz Sayın Şimşek. (MHP sıralarından alkışlar)
BAKİ ŞİMŞEK (Mersin) – Sayın Başkan, değerli
milletvekilleri; Milliyetçi Hareket Partisi grup önerisi üzerinde söz almış
bulunmaktayım, yüce heyetinizi saygıyla selamlıyorum. 
Türkiye’de 80 milyon hektar olan toprak varlığının 27
milyon hektarını tarım arazileri oluşturmaktadır ancak son yıllarda birçok
ilimizde çarpık kentleşmeden dolayı tarım arazileri bilinçsiz bir şekilde
kullanılmıştır. Yine ülke içindeki göçler sebebiyle büyük şehirlerimizdeki
nüfus artışının getirdiği plansız ve sağlıksız yapılaşma tarım alanlarının
bilinçsiz şekilde kullanılmasına neden olmuştur. Sadece seçim bölgem olan
Mersin Tarsus’ta bütün uyarılarımıza rağmen birinci sınıf 10 bin dönüm tarım
arazisi üzerine Çukurova Havaalanı inşaatı başlatılmıştır. Öyle ki ülkemiz
yakın zamana kadar tarım ürünleri açısından kendi kendine yetebilen 7 ülkeden
biriyken son dönemlerde tarımda uygulanan yanlış politikalar, tarım ürünlerinin
yurt dışından temin edilmesi, üreticilerin sattıkları ürünlerinin paralarını
altı-on iki ay gibi bir zaman dilimi içerisinde almaları çiftçilerimizi âdeta
çıkmaza sokmuştur. Ekonomik değeri oldukça yüksek muz, kivi, narenciye, çilek,
turunçgiller gibi kaliteli ürünler yetiştiren ve ürün çeşitliliği en fazla olan
bölgemiz Akdeniz Bölgesi’dir. Dünyadaki bilinen türlerin yüzde 80’i Akdeniz
Bölgesi’nde üretilmektedir. Akdeniz’in incisi Mersin’de Anamur’un muzu,
Erdemli’nin limonu, Mut’un kayısısı, Tarsus’un üzümü, Silifke’nin çileği
dünyaca ünlenmiştir. Mersin’de 450 bin ton limon, 300 bin ton portakal, 250 bin
ton üzüm, 200 bin ton muz, 200 bin ton zeytin, 900 bin ton domates ve meyvenin,
sebzenin envaiçeşidi yetiştirilmektedir.
Değerli milletvekilleri, turfanda karpuz ilk Tarsus'ta
yetişmekte ancak daha karpuz piyasaya çıkmadan İran karpuzu tezgâhlara
düşmektedir. Kendi üreticimizi desteklemek açısından turfanda sezonunda karpuz
ve meyve ithalatı yapılmaması gerekmektedir. Aynı şekilde, buğday sezonu
geliyor henüz buğday fiyatları açıklanmıyor, mısır fiyatları açıklanmıyor, gemilerle
buğday satın alınıyor ve Türkiye’deki fiyat kontrolü yapılmaya çalışılıyor.
Üreticiye darbe vuruyoruz. Kendi üreticimizi desteklememiz, öz kaynaklarımızı
kendi üreticimize vermemiz gerekmektedir.
Özellikle paketleme ve pazarlama konusunda büyük sıkıntılar
çekilmektedir. Bölgemize mutlaka soğuk hava depolarının yapılması, pazarlamayla
ilgili özellikle komşu ülkelerle olan sorunlar bir an önce çözülmeli ve
çiftçinin kendi ürününü direkt satabilmesinin önü açılmalıdır.
Değerli milletvekilleri, üretici domatesi halde 2-3
liraya satarken bu rakam tüketiciye gelene kadar kat ve kat artmakta hatta
pazarda 10 TL'ye satılmaktadır; aradaki 6-7 TL'lik rakam aracının elinde
kalmaktadır. Bu mutlaka bir yasal düzenleme yapılarak kontrol edilmeli ve
çiftçilerin kendi ürünlerini direkt satabilmesinin önü açılmalıdır.
Tarım faaliyetleri geçmişte olduğu gibi günümüzde de
insanların en önemli uğraş alanını oluşturur. Nüfusun sürekli artışı, temel
besin maddeleri ihtiyacının büyümesi tarımsal üretime duyulan ihtiyacı artırmaktadır.

Özellikle seracılığın geliştirilmesi için seraların
doğal gazla ısıtılabilmesinin önü açılmalıdır. Mersin, coğrafi olarak çok uygun
bir il olmasına rağmen maalesef Mersin merkez ve Tarsus dışında hiçbir ilçesine
doğal gaz gelmemiştir. Erdemli başta olmak üzere Silifke, Anamur, Bozyazı, Mut
ve Gülnar'a doğal gazın acilen getirilmesi ve bunun tarımda da özellikle
seracılıkta da kullanılması gerekmektedir.
Yukarıda saydığımız tüm bu faydalar göz önüne
alındığında, seracılık faaliyetlerinin sadece belirli bir alanda değil ülkenin
farklı bölgelerinde de geliştirilmesini sağlamak; seralarda kullanılan
teknolojilere bakılınca ülkemizde genelde küçük aile işletmesi olarak
kullanılan seraları geliştirmek ve kapasitesini artırmak, bu şekilde küçük
çaptaki seraların yanı sıra büyük çapta faaliyet gösteren ve bünyesinde ziraat
mühendisleri çalıştıran, iklimlendirmeyle ideal ısıları yakalamayı başaran
büyük ölçekli seralara gerekli teşvikleri vermek gerekmektedir.
Değerli milletvekilleri; Türkiye'nin her yerinde olduğu
gibi Mersin’de de ihracatta büyük sıkıntılar yaşanmaktadır. İhracatımız
özellikle Türki cumhuriyetler, Rusya, Irak, Almanya ve Fransa’yladır. Yalnız,
yapılan ihracatın çoğunluğu açık hesap çalışılmaktadır ve şirketlerimiz,
üreticilerimiz çoğunlukla mağdur olmaktadır; buna bir garanti sağlanması
gerekmektedir. 
Ayrıca, ülkemizde özellikle yeni cins ekilen ürünlerin
tarımı üzerinde büyük bir oyun oynanmaktadır. Birçoğu İtalya’dan, Fransa’dan,
Japonya’dan fidanlar getiriliyor veya bu cinsler öne sürülüyor. Yeni cins
ürünlerin dayanıklılığı yok, genetiği bozuluyor; bunun sebebi hem genetiği
değiştirilen ürünler hem de kullanılan ilaç ve gübreler. Arjantin’den limon
Rusya’ya yirmi yedi günde geliyor, Mersin’den yedi günde ulaşıyor Rusya’ya ama
bizim ürün bozuluyor, Arjantin’den gelen ürün sapasağlam kalıyor. Bunun
üzerinde araştırmalar yapılması ve araştırma enstitülerinin çalışma yapması
gerekmektedir. 
Çiftçi sizlerden çok şey istemiyor; ucuz mazot, ucuz
gübre, ucuz tohum istiyor ve devlet bankalarında kullanılan kredi limitlerinin
artırılmasını istiyor. Sadece, seçim bölgem olan Mersin’de çiftçinin özel
bankalardan kullandığı kredi miktarı 120 trilyon lira ve bunu yüksek faizle
kullanıyor. Devlet bankalarındaki kredi limitlerinin artırılması ve çiftçinin
faiz kıskacından kurtarılması gerekmektedir. Ayrıca, ihracatçı destekleme
primlerinin, DFİF’in henüz 2016 yılı bile ödenmemiştir, Mersin’deki
ihracatçılar 2016 yılındaki desteklemeyi bile alamamışlardır. DFİF’in tüccara
değil çiftçiye ödenmesi gerekmektedir, üretene ödenmesi gerekmektedir.
Çiftçinin de ihracata dönük ürün yetiştirip bu ürünlerin yetiştirilmesine katkı
sunması gerekmektedir. Çiftçilerin, ürününü direkt satması gerekmektedir. İlaç,
gübre, mazot, elektrik, tohum ucuz olmalı. Kalifiyeli tarım işçisi yok,
özellikle meyve üretiminde kalifiye tarım işçisi gerekmektedir. Rus heyeti
Türkiye’de 19 tane işletme denetliyor. Bunun 16 tanesi sadece Mersin Tarsus’ta,
tarıma yapılan yatırım bu ama maalesef Mersin teşvikte istediğini alamıyor,
teşvik kapsamı dışında tutuluyor, kırsal kalkınma kapsamı dışında tutuluyor ve
istediği desteği alamıyor.
Üretene destek vermemiz gerekiyor. Maalesef mazot,
gübre destekleri dönüm başına göre veriliyor. Bu da insanlarımızı tembelliğe,
asalak yaşamaya teşvik ediyor. İnsanlar gidiyorlar destekleri alıyorlar,
tarlalarını ekmiyorlar. Ekmeden aldıkları o paralarla hayatlarını idame
ettirmeye çalışıyorlar. Mutlaka tapuya göre değil, ürettiği ürüne göre
desteklemeler yapılmalı ve çalışan insanlar, üreten insanlar desteklenmelidir. 
Yetiştirilen ürünlerdeki en büyük kaybımızın yüzde
10’unu sadece hasat sırasında yaşıyoruz. Özellikle meyve sebzede hasat
yapılırken yüzde 10’luk bir kayıp yaşıyoruz. En az bir yüzde 10’luk kaybı da
lojistik sırasında, nakliye sırasında yaşıyoruz çünkü 40 derece, 45 derece
sıcakta toplanan ürünler açık araçlarla Ankara’ya, İstanbul’a veya yurt dışına
gönderiliyor. Soğuk hava depoları ve soğuk hava deposu bulunan tırlar yeterli
sayıda olmadığı için ürünlerimizin en az yüzde 30’u telef oluyor, direkt çöpe
gidiyor. Onun için üretimden tüketime soğuk zincir oluşturmamız gerekiyor.
Sadece üretim kaybının yüksek olacağı… Bunun için üretim-tüketim bölgelerine
yatırım yapılmalı, Mersin, Antalya, Ankara ve İstanbul üretim ve tüketim olarak
pilot bölgeler seçilmeli ve buradaki hâllere mutlaka soğuk hava depoları
kurulması gerekmektedir. Yoksa ürünlerimizin çiftçilerin “bayılma” dediği
şekilde raf ömrü çok kısa oluyor, marketlerde 10 derecede korunmaya çalışılıyor
ve birkaç gün içerisinde büyük emeklerle yetiştirilen ürünler maalesef telef
oluyor.
Değerli milletvekilleri, bir diğer önemli sorun da
dünyanın hemen hemen her ülkesinde bulunan ve içerisinde kadın, çocuk işçilerin
bulunduğu ve Türk çalışma hayatının bir gerçeği olan mevsimlik tarım
işçilerinin karşılaştıkları sorunlardır. Bunların en büyük sorunları barınmayla
alakalı sıkıntılarıdır. Göç ettikleri yerlerde çalışma koşulları çok kötü
durumdadır, kanallardan akan suları içmektedirler, çadırlarda yaşamaktadırlar;
elektrik ve temiz içme suyu bulunmayan bölgelerde yaşamaktadırlar. İş
güvenlikleri yoktur, bunlar kamyonlarla tarlalara götürülmektedir. Ayrıca, 7-14
yaş arasındaki çocuk işçiler çalıştırılmakta ve bunlar eğitim alamamaktadırlar.
Bu sebeple bir an önce mevsimlik tarım işçilerinin sorunları detaylıca
incelenmeli, bir an önce gerekli tedbirler alınmalıdır. Suriyelilere tanınan
haklar doğu ve güneydoğudan gelen insanlardan esirgenmemelidir. 
Çiftçilerimizin üretim ve pazarlama konusunda
yaşadıkları sorunların araştırılması, gübre ve mazot fiyatlarının… Sayın Bakan
burada diyor ki: “Önümüzdeki yıldan itibaren mazot desteğini vereceğiz.” Yani
paramız varsa bu yıl da verelim, buna bir engel yok. Türkiye Büyük Millet
Meclisi ek bir maddeyle bir önerge getirip çiftçiye mazot desteğini, yüzde 50
hibe desteğini bu yıl da verebilir. Yani çıkan yasadaki bir şeyi bahane
göstererek çiftçiyi mağdur etmeyelim. 
(Mikrofon otomatik cihaz tarafından kapatıldı) 
BAKİ ŞİMŞEK (Devamla) – Kırsal nüfus yüzde 50’lerden
yüzde 20’lere düştü. “Türkiye büyüyor, istikrar sürüyor.” diyorsunuz ama
maalesef tarım tükeniyor, çiftçi tükeniyor. 
Bu duygu ve düşüncelerle yüce heyetinizi saygıyla
selamlıyorum. (MHP sıralarından alkışlar)
BAŞKAN – Teşekkür ederim Sayın Şimşek. 
Önerinin aleyhinde Hüseyin Filiz, Çankırı Milletvekili.

Buyurunuz Sayın Filiz. (AK PARTİ sıralarından alkışlar)

HÜSEYİN FİLİZ (Çankırı) – Sayın Başkan, değerli
milletvekilleri; çiftçilerimizin üretim ve pazarlama konusunda yaşadıkları
sorunların araştırılması için Milliyetçi Hareket Partisi tarafından verilen
Meclis araştırma önergeyle ilgili grup önerisinin aleyhinde söz almış
bulunmaktayım. Milletin Meclisini saygıyla selamlıyorum. 
Tarımda Avrupa’nın gücü olduk. Tarımsal gayrisafi millî
hasılada 36,9 milyar liradan 158 milyar liraya ulaştık. Tarımsal hasılada Avrupa’nın
4’üncüsü iken şimdi Avrupa’nın 1’incisi olduk değerli arkadaşlar. Tarım sektörü
2003-2016 döneminde on dört yılın on birinde büyüme gösterdi. 2017 yılı birinci
çeyreğinde tarım sektörü 3,2 büyüme gösterdi. Tarım ve gıda ürünleri
ihracatımız 3,7 milyar dolardan 16,3 milyar dolara çıktı. Türkiye, tarım ve
gıda ürünlerinde net ihracatçı bir ülkedir, son on beş yılda 58 milyar dolar
fazla verdik. 
TAHSİN TARHAN (Kocaeli) – İthalat…
HÜSEYİN FİLİZ (Devamla) – 2023 yılında 150 milyar dolar
tarımsal hasılayı ve 40 milyar dolar tarımsal ihracatı hedefliyoruz ve
çalışmalarımızı bu vizyonla yapıyoruz. Tarıma verilen desteği yedi kat
artırdık.
TAHSİN TARHAN (Kocaeli) – Sayın Vekilim, ithalat ne
kadar?
HÜSEYİN FİLİZ (Devamla) – “İthalat” diyorsun değil mi
Değerli Vekilim? Özellikle geçen gün Tarım Bakanı burada konuşurken buğday
ithalatını söylediniz.
TAHSİN TARHAN (Kocaeli) – Yok, hepsi için.
ERKAN AYDIN (Bursa) – Saman, saman…
KAZIM ARSLAN (Denizli) – Tarım ürünü…
HÜSEYİN FİLİZ (Devamla) – Bakın, un ihracatını söylemiyorsunuz.
Un ihracatı katladığı için mecburen buğday ithalatı yapılacaktır. Diyelim ki,
un ihracatını yüz kat artırdık, o kadar buğdayımız yoksa ne yapacağız?
KAZIM ARSLAN (Denizli) – Buğday yetiştireceğiz.
HÜSEYİN FİLİZ (Devamla) – Mecburen ithalat yapacağız.
Hiç karıştırmayalım olayları.
ERKAN AYDIN (Bursa) – Belçika kadar alan ekilmiyor.
HÜSEYİN FİLİZ (Devamla) – 2017 sonu itibarıyla son on
beş yılda toplam 103 milyar dolar destek vermiş olacağız. Gübrede yüzde 18,
yemde yüzde 8 olan KDV 2016 yılında kaldırıldı değerli milletvekili
arkadaşlarım.
ERKAN AYDIN (Bursa) – Ne oldu, fiyat düştü mü?
HÜSEYİN FİLİZ (Devamla) – Hayvancılığa özel önem
veriyoruz. Hayvancılık desteklerini otuz altı kat artırdık. Finansman ihtiyacı
olan üreticiye kolay krediler çıkardık. Ayrıca, 2016 yılında yaptığımız
düzenlemeyle tarımsal kredi borçlarını yeniden yapılandırdık, yüzde 11 olan
faiz oranının yüzde 6’sını verdik. Biliyorsunuz, çiftçinin faizinin yarısını
Hazine karşılıyor. Ziraat Bankası ve tarım kredi kooperatifleri tarafından
kullandırılan kredilerin miktarı 2002’de 529 milyon TL’yken 2016’da 30,2 milyar
TL’ye ulaştı. Son on beş yılda toplam 180 milyar TL kredi sağladık. 
Şimdi, size bir çarpıcı rakam daha söyleyeceğim:
Türkiye'de traktör satış adedi 2002’den önce 20-25 bin civarlarındaydı, 2015
yılında 67 bin adet traktör satıldı arkadaşlar.
ÖMER FETHİ GÜRER (Niğde) – Merkep olarak kullanıyorlar
merkep, tarımda kullanmıyorlar.
HÜSEYİN FİLİZ (Devamla) – 2015 yılında 67 bin traktör
satıldı, 2016 yılında satılan traktör adedi, iyi dinleyin rakamı söylüyorum,
70.250. Şimdi, tarım geri gidiyorsa Allah aşkına bu traktörleri kim alıyor, bu
traktörleri kim alıyor? 
İlginizi çekecek ikinci bir rakam daha söylüyorum: 15
bin adet traktör ihracatı yapılıyor. 70 bin traktör satılıyor, 15 bin traktör
ihracatı yapılıyor.
TAHSİN TARHAN (Kocaeli) – Traktörde 2002’den önce dünya
1’incisiydik.
HÜSEYİN FİLİZ (Devamla) – Hem tarımda hem sanayide
Türkiye artık ihracatçı bir ülke.
MELİKE BASMACI (Denizli) – İhracat, Türkiye’ye giren
değil, çıkan. Biliyorsunuz değil mi ne demek olduğunu?
HÜSEYİN FİLİZ (Devamla) – Şimdi, tabii, bir taraftan da
tarımsal alet ve gereçlerde modern tarıma geçildiği için, bilinçli ve rekabetçi
tarıma geçildiği için Türkiye’de çiftçi adedi de bu yüzden aşağıya düşüyor.
Çoban bulunmuyor biliyor musunuz, çoban.
MELİKE BASMACI (Denizli) – Çünkü para kazanmıyorlar,
çünkü hayvancılığı karteller yapıyor, çobanlar değil.
HÜSEYİN FİLİZ (Devamla) – Bu, Türkiye’nin gelişmişlik
düzeyi değil mi? Afganistan’dan, Gürcistan’dan çoban geliyor. Köylü çoban
bulamıyor. Bundan haberiniz var mı? (AK PARTİ sıralarından alkışlar) 
ÖMER FETHİ GÜRER (Niğde) – Köyde adam kalmadı.
HÜSEYİN FİLİZ (Devamla) – Yani, şimdi, değerli
arkadaşlar, gelelim Kırsal Kalkınmanın vermiş olduğu projelere. Şimdi, toplam
10.600 projeye, 2,3 milyar euroluk projeye 1 milyar 48 milyon euro hibe
sağlamışız Türkiye genelinde. Avrupa Birliğinin parası bu. Bu kadar hibe...
TAHSİN TARHAN (Kocaeli) – Onlar parayı aldığı gibi
inşaata yatırıyor.
MELİKE BASMACI (Denizli) – Hibeyi kimler alıyor,
kimler?
TAHSİN TARHAN (Kocaeli) – İnşaata yatırdılar, inşaata.
HÜSEYİN FİLİZ (Devamla) – 2017 yılında ne düşünüyoruz
biliyor musunuz? 
MELİKE BASMACI (Denizli) – Allah’ım düşüncenizden
korusun bizi.
ERKAN AYDIN (Bursa) – Samanı söyle, samanı.
HÜSEYİN FİLİZ (Devamla) – 1,4 milyar euroluk projeye
853 milyon hibe sağlayacağız. Seçim bölgem olan Çankırı’da 374 adet projeye 96
milyon destek sağlamışız.
ÖMER FETHİ GÜRER (Niğde) – Doğru, vatandaş söyledi,
“Çankırı’ya kıyak yapmışız." dedi. Niğde’ye hiçbir şey yok.
HÜSEYİN FİLİZ (Devamla) – Değerli arkadaşlar, gelelim
arazilerin toplulaştırmasına. Türkiye’de 1961-2002 yılları arasında toplam kırk
bir yılda 451 bin hektar toplulaştırma yapılmış. 2003-2016 yılları arasında bu
sayı 4,9 milyon hektara çıkarılmış. Bundan haberiniz var mı bilmiyorum.
Hedefimiz, 2023 yılında 7 milyon hektar alanda toplulaştırmayı sağlamak.
Toplulaştırmayı sağladığımız zaman, arazi bölünmesini engellediğimiz zaman
ülkede tarımsal kalkınmayı katlayacağız; bundan da haberiniz olsun.
Çok değerli arkadaşlar, tabii ki tarımla ilgili “Mazot
desteğinin yarısı sizden, yarısı bizden.” diyoruz köylümüze, mazot desteğine
devam edeceğiz. 
Tabii, köylümüzün hayvancılıkta Türkiye'de rekor
kırdığını… Yalnız, köylümüz hayvancılıkla ilgili et hayvancılığından ziyade süt
hayvancılığına yöneldiği zaman hayvan varlığını artıracağını düşünüyorum.
Köylümüzün bu alanda da hayvancılığa yönelmesini kendilerinden rica ediyoruz. 
Değerli milletvekili arkadaşlarım, tarım ve hayvancılık
Türkiye'de vazgeçilecek bir sektör değil. Asla ve asla tarım ve hayvancılığı
geri plana itmiyoruz, önemsiyoruz. Bu alandaki hibe ve desteklerimizi gitgide
çoğaltıyoruz. Örneğin, IPARD’dan sonra Birleşmiş Milletler Fonu aracılığıyla
yüzde 75-85 civarındaki destekleri de Türkiye'ye getiriyoruz. 2017 yılıyla
ilgili burada IPARD’ın 42 vilayeti kapsayan destekleriyle ilgili milletvekili
arkadaşlarım kendi illerinde köylüleri bilinçlendirirlerse, köylümüz daha fazla
bu Avrupa Birliği kredilerini kullanırsa bu krediler boşa gitmez ve bu
kredileri de kullanmış oluruz. 
ÖMER FETHİ GÜRER (Niğde) – Hocam, çok söyleme
anlatacağız. 42 ilde var, her yerde yok. Başımıza iş çıkaracaksın, yarısında
yok Türkiye’nin IPARD. Biraz sonra anlatacağım, 42 ilde var, Kırsal Kalkınma
var…
HÜSEYİN FİLİZ (Devamla) – Çok değerli milletvekili
arkadaşlarım, ben tabii Tarım Komisyonu üyesi olarak sizden şunu da rica
ediyorum: Devamlı yokuş, devamlı yokuş; Allah aşkına, bir de memleket
menfaatinde yan yana gelelim, ne olur ya! 
ÖMER FETHİ GÜRER (Niğde) – Memleketi bitirince nasıl
yan yana geleceğiz ya?
HÜSEYİN FİLİZ (Devamla) - Şu mera kanunu geliyor.
Değerli milletvekili, özellikle ana muhalefetteki arkadaşlarım, Mera Kanun’unda
şöyle bir kucaklaşalım, ülke menfaati için, millî davamız için bir araya gelelim.
KAZIM ARSLAN (Denizli) – Kucaklaştık, çıkarıyoruz
zaten.
MELİKE BASMACI (Denizli) – Madde çıktı, çıktı, siz bile
doğru bulmadınız. 
HÜSEYİN FİLİZ (Devamla) – Şu toplulaştırma konularında
bize destek verin, mera kanununda bize destek verin. Meralarımız boş yatıyor,
hayvan ithalatı yapıyoruz. Allah aşkına, siz hiçbir iyi işte yok musunuz ya,
hiç iyi bir yerde yok musunuz ya? (AK PARTİ sıralarından alkışlar) Şurada da
memleket menfaatinde “varız” deyin ya. Devamlı yürüyorsunuz, devamlı
yürüyorsunuz. Yollar yürümeyle aşınmaz. Siz yürüyün, biz koşacağız. (AK PARTİ
sıralarından alkışlar, CHP sıralarından gürültüler)
ALİ ÖZCAN (İstanbul) – Siz de devamlı yürütüyorsunuz!
Biz yürüyeceğiz, siz de yürütüyorsunuz! 
HÜSEYİN FİLİZ (Devamla) – Sözlerime son verirken, değerli
milletvekillerim, sizleri beni dinlediğiniz için saygıyla, hürmetle
selamlıyorum. Çankırılı hemşehrilerime de buradan kucak dolusu selamlar
iletiyorum. Allah'a emanet olun. (AK PARTİ sıralarından alkışlar) 
BAŞKAN – Teşekkür ederim Sayın Filiz.
Sayın Özel, mikrofonunuzu açıyorum.
V.- AÇIKLAMALAR (Devam)
19.- Manisa Milletvekili Özgür Özel’in,
Çankırı Milletvekili Hüseyin Filiz’in MHP grup önerisi üzerinde yaptığı
konuşmasındaki bazı ifadelerine ilişkin açıklaması
ÖZGÜR ÖZEL (Manisa) – Sayın Başkan, iktidar partisinin
kısıtlı tanıdığı kürsü olanaklarında kürsüye gelen arkadaşlarımızın
konuşmalarına Grup Başkan Vekili olarak cevap vermeyi çok tercih etmem ama
konuşmasının son kısmında “Allah aşkına, memleket menfaatine olan hiçbir şeyde
yok musunuz?” sözleri hakikaten artık kastını da -tanıdığımız bir
milletvekilidir- kendisine yakışan nezaketi de aşmıştır. Cumhuriyet Halk
Partisi memleket menfaatine nice konuda… Burada hepiniz şahitsiniz. Mağdur olan
gazilerimizin, şehit yakınlarımızın, birçok meslek örgütünün, birçok
kooperatifin beklediği kanunlar gerçekleşmiş. Teşekkür yazılarının en azı
bende, pek çoğu benden önce bu görevi yapan grup başkan vekillerinin
odalarındadır. Memleket menfaati konusunda aynı düşünmediğimiz zaman muhalefet
etmemiz gayet normaldir ama bugün benim liderim “Aldatıldık, kandırıldık.”
demiyor. Bugüne kadar Allah'a şükür biz hiç aldatılmadık, hiç kimseyi de
kandırmadık. Bunu da bilin. Cumhuriyet Halk Partisinin tavrını da kürsüden
vatandaşa yanlış aktarmayın.
Teşekkür ederim. (CHP sıralarından alkışlar) 
BAŞKAN – Teşekkür ederim Sayın Özel.
BURCU KÖKSAL (Afyonkarahisar) – Sayın Başkan…
BAŞKAN – Sayın Köksal…
BURCU KÖKSAL (Afyonkarahisar) – Sayın Başkan, hatip
burada konuşurken hibe desteklerinden bahsetti “Şu kadar hibe desteği verdik,
şunları yaptık.” diye. Fakat ben daha önce Gıda, Tarım ve Hayvancılık Bakanına
da soru önergesi olarak yöneltmiştim, seçim bölgem Afyonkarahisar ilinde her ne
hikmetse aynı aileden birçok kişiye bu hibe desteği verilmiş ve “hayır” oyu
çıkan köylere de çok az bir şekilde hibe desteği verilmiş. Yine, Cumhuriyet
Halk Partisi kimliği olan, MHP kimliği olan, “hayır” vereceğini söyleyen
çiftçilere de her ne hikmetse her türlü koşulu yerine getirmesine rağmen bu
destek verilmemiş. Ben bu özelliği özellikle belirtmek istedim. 
BAŞKAN – Teşekkür ederim Sayın Köksal, tutanaklara
geçmiştir.
IX.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Mersin Milletvekili Baki Şimşek ve arkadaşları tarafından
çiftçilerin üretim ve pazarlama konusunda yaşadıkları sorunların araştırılarak
alınması gereken önlemlerin belirlenmesi amacıyla verilmiş olan (10/515) esas
numaralı Meclis Araştırması Önergesi’nin ön görüşmelerinin, 15 Haziran 2017
Perşembe günkü birleşimde yapılmasına ilişkin önerisi (Devam)
BAŞKAN – Önerinin lehinde Ömer Fethi Gürer, Niğde
Milletvekili.
Buyurunuz Sayın Gürer. (CHP sıralarından alkışlar) 
ÖMER FETHİ GÜRER (Niğde) – Sayın Başkan, değerli
milletvekilleri; bugün cumhuriyet tarihinde çok önemli bir gün. Buraya gelip
konuşurken ya da Meclisteki arkadaşlarımızın hepsinin mutlaka düşünmesini
istediğimiz bir konu: Ana muhalefet partisinin lideri, Cumhuriyet Halk
Partisinin Genel Başkanı Sayın Kemal Kılıçdaroğlu Ankara’dan İstanbul’a yürüyüş
başlattı. Bu yürüyüşü herkes bir kere iyi düşünmek zorunda. Adaletin,
yönetimin, ülkenin içinde bulunduğu koşullarda tarihte ilk defa bir ana
muhalefet partisinin genel başkanı yürüyorsa bunu herkesin iyi özümsemesi
lazım. Cumhuriyet Halk Partisi Milletvekili Enis Berberoğlu’nun tutuklanma
olayının dışında ülkemizde ana muhalefet partisinin genel başkanını yürüyecek
noktaya getiren kötü yönetim herkesin de farkına varacağı ve ülkede gelecekte
yeni sorunlara yol açmayacak düşünceyi oluşturmak için bir amaç ve araç
olmalıdır, hepinize bunu tavsiye ederim. (CHP sıralarından alkışlar)
Değerli milletvekilleri, biraz evvel Adalet ve Kalkınma
Partili milletvekili arkadaşımız gelip burada konuşunca acaba bu arkadaş hangi
çiftçiden, hangi tarımdan bahsediyor veya hangi ülkede diye düşünmek zorunda
kaldım. Ülkede artık tarım bitti, çiftçi mağdur, köyler boşaldı. Ülkenin
çiftçisinin yaşadığını hepiniz fark ediyorsunuz, buraya geliyorsunuz rakamlarla
gerçek ötesi anlatımlarla kendinizi savunmaya çalışıyorsunuz. Eğer bu kadar
başarılıysanız on beş yılda kaç tane proje değiştirdiniz? İkide bir tarım
projesi havza bazlı, IPARD’dı, oydu buydu. Doğru iş yapıyorsanız niye kendi
projelerinize sahip çıkmıyorsunuz? Arkadaşlar, on altı ayda 12 milyar dolardan
fazla ithalata para veriyorsunuz gıdada. Bunu sizin bakanınız yazılı yanıtında
söylüyor. Şu anda, 2015 yılı rakamlarına göre ithalatımız 202 milyon dolar,
ihracatımız 102 milyon dolarken ithal tohum almak zorunda kalıyoruz. Bu kadar
üniversitemiz var, bu kadar kuruluşumuz var, tohumda dışa bağımlılığımızı
artırdınız. Biz dünyadaki 7 ülkeden biriydik kendine yeten, artık dışa bağımlı
bir tarım politikası içindeyiz. Fasulyeyi ithal ediyoruz, ithal ettiğimiz ay
üreticinin ekim yapacağı ay. Bu ne demek? Sen ürün ekme demek. Fasulye
üreticisi ürün ekmezse gelecek yıl ne olacak? Bu kez fasulyeyi daha fazla dışa
bağımlı kılacağız. Fasulyeyi ne zaman ithal ediyoruz? Tüccarın eline geçtikten
sonra. Depoda fasulye var, devlet olun, onların uygun fiyatla satışını
sağlayın. Bugün ülkede üretici ürettiği ürünü değerine satamıyor, tüketici
pahalı ürün alıyor. Bunun tek nedeni var: Doğru bir tarım politikası
uygulamıyorsunuz. Üretici ile tüketici arasındaki aracıları niye düzene
sokmuyorsunuz? Bugün gidin bakın raftaki ürünlerin fiyatına, yüzde 23 artmış,
bütün ürünlerin ortalaması. Tarımı bu hâle getirmeye hangimizin hakkı var? 
Mazot… Konuşuyoruz, konuşuyoruz, indirmiyoruz. Tohum,
gübre dışa bağımlı. Gidin bakın, ilaç bayisine gidin bakın, gübre bayisine
gidin bakın, hepsinin üzerinde yabancı ülkelerden gelen ürünler var. 
“IPARD” diyorsunuz. Sayın konuşmacı IPARD’dan bahsetti.
42 ilde IPARD var, diğerlerinde var mı? Kırsal kalkınma projesi uygulayacağız.
Nerede uyguluyorsunuz? Yan yana komşu iki ile farklı uygulama yapıyorsunuz.
Çiftçilikle geçinen Niğde IPARD’da yok, Konya var. Niye var? Arkasında dayısı
olan yer var. Böyle bir ayrım olur mu? 
Onun için değerli arkadaşlarım, tarımın içinde yaşadığı
sorunlar, araştırmadan öte yasal anlamda düzenlemelerin yapılmasına muhtaç
hâlde. Küçük çiftçi tükeniyor. Mustafa Kemal Atatürk ne demiş? “Köylü milletin
efendisi.” demiş. Kendi illerinize gittiğinizde köy mü kaldı? Taşımalı eğitimde
3-4 tane çocuğumuz var, onu alıp bir yerden bir yere götürüp eğitim vermeye
çalışıyoruz. Niye tarım liselerini çoğaltmıyoruz? Niye tarımda tohuma yapılması
gereken yatırımı yapmıyoruz. Bugün Niğde’nin Patates Enstitüsü var. Geçen Sayın
Bakanada söyledim. Başladığında fidandı, arkasından civciv oldu, şimdi patates.
Gittim, çok başarılı işler de yapmışlar. Niye destek vermiyoruz? Başarılı,
liyakate dayalı, bu konuda iş yapacak insanların önünü kesiyoruz, onun dışında
bu işler de yetersiz insanları makam, mevki sahibi yapıyoruz ve tarımın sorunlarının
çözülmesi yerine artmasına neden oluyoruz? 
Biz KİT Komisyonunda TİGEM’e, Et ve Süt Kurumuna,
Toprak Mahsulleri Ofisine bakıyoruz, inceliyoruz, değerlendiriyoruz. Bugün
TİGEM Türkiye’de kendi arazilerini işleyemiyor, onları kiraya veriyor, onlar da
ürün yetiştiremiyor, verim düşük; hayvancılık yapıyor, buzağı ölümlerini
artırıyor, sonra kalkıyor Sudan’da çiftçilik yapmaya gidiyor. Sayın Bakan da
gelip “Sudan’da çiftçilik yapsak ne olur?” diyor. İyi güzel de Sudan’da aldığı
tarım arazilerini kim işleyecek? Sudanlı işçiler, Sudanlı müteşebbisler. Ürün
kime gelecek? Türkiye’ye. Domates gelecek, ona benzer diğer ürünler oradan
gelecek. Niye kendi topraklarımızda yapmıyoruz? Mera alanlarımızı mahvettik,
madenlerin hâkimiyetine verdik. Gidin bakın bir yığın mera alanının kullanım
olanakları kalmamış durumda. Ondan sonra ikide bir oralara düzenleme yapıyoruz.

Kentlerin çevrelerinde çocukluk yıllarımızda bağlar
bahçeler vardı. Hepimiz gider oralarda ailelerimizle bağın bahçenin
güzelliğini, özelliğini yaşardık. Ne yaptık onları? Kat kat binalar diktik,
ranta kurban ettik. Eğer bir ülkede tarım tükenirse, çiftçilik gerilerse,
kendine yetmez hâle gelirse o ülke sömürge hâline gelir. 
Onun için, değerli arkadaşlarım, bu tarım konusunun
partisi olmaz. Hepimiz ortaklaşa tarımla ilgili yapılması gerekenleri doğru
yapmak zorundayız. Çocuklarımıza bırakacağımız miras, bu ülkenin geleceğini
doğru kurgulamaktan geçer. Yaşadığımız sorunların artması hepimizi
düşündürmeli. 
Bugün ülkemizde pancar var. Pancar birkaç ülke için
stratejik ürün, bizim ülkemiz için de çok önemli. Ama biz ne yapıyoruz? Mısır
şurubu, GDO’lu ürünleri ülkeye sokuyoruz, kanseri kendi ülkemize getiriyoruz.
Ya bir bakın, Fransa modeline bakın. Şeker fabrikalarımızı çalıştırmaz hâle
getiriyoruz, dışa bağımlı kılıyoruz. Bor Şeker Fabrikası arıza yapa yapa
çalışamaz hâle geldiği gibi, neredeyse, çalışan işçiler de mevsimlik işçi,
onların bir kadrosunu bile yıllardır vermiyoruz. (CHP sıralarından alkışlar)
İnsanların sorunlarıyla ilgilenmezsek, kendi dünyamızda yaşamaya başlarsak bir
gün gelir onun altında yalnız siz ezilmezsiniz, bizler de o sıkıntıları
yaşarız.
Adalet ve Kalkınma Partisinin tarıma bakışı, politik
olarak yaklaşımı ve uygulamaları kabul edilebilir değil. Bu anlamda, tarımla
ilgili mutlaka ve mutlaka planlamaya geçmeye gerek var. “Plan mı, pilav mı?”
diye bu ülkenin canını okuduk. Plan olmadan bu iş olmuyor arkadaşlar. Doğru
planlayacağız. Hangi ilde ne zaman hangi ürün yetişecek? Bu ürün burada
yetişiyorsa, öbür tarafta azınlıksa orada o ürün yetişmesin. Her bölgenin ürünü
nerede yetişecekse bunun kararı verilsin ve fiyatı da bir yıl önceden belli
olsun. Üretici, ürettiği üründen ne kazanacak, ne kaybedecek bunu bilsin,
ürününü satabilsin. 
Depolarımız hâlâ kara dam. Şimdi, kalktık “Lisanslı
depoculuğa geçeceğiz.” diyoruz, baktım, benim ilim gene yok. E, bizim Niğde’nin
tarımdan başka geçim kaynağı yok. Yalnızca tarımla geçinen bir ili IPARD’da
dışarıda bırakıyorsun, lisanslı depoculukta dışarıda bırakıyorsun, havza bazlı
üretimde -sonradan konuşarak- bir iki kalemde içine alıyorsun; e, bu nereye
gidiyor? 
Bakınız, yabancılara bu ülkede ne kadar arazi satıldı
biliyor musunuz arkadaşlar? Süremiz de akıyor ama… Yabancılara satılan, 20
ildeki arazi… Resmî rakam olarak bakandan istedim, hektarını yazmıştım ama
biraz aceleye geldiği için şimdi onu göremiyoruz. Ama bir gerçek var orada:
Belirtilen hektar arazinin dışında, Türkiye’de yabancıların aldığı arazilerin
saptaması yok. Yıllarca bizim çiftçimizin ekim yapamadığı kıraç arazileri
yabancılar alıyor. Bunlara kuyu açma izni veriyorsunuz. Kuyu açma iznini
alanlar orada elmacılık yapıyor, başka ürünleri yetiştiriyor, o arazileri yok
fiyatına satan benim çiftçim de kendi arazisinde işçi olarak çalışıyor.
Verdiğiniz rakamların çoğu, yurt dışından gelip tarım yapanların arazileri, bu
ülkenin çiftçilerinin arazileri değil. 
Bu ülkenin çiftçisi mağdur. Ürününü üretirken girdi
fiyatları yüksek olduğu için çok zahmetli iş yaparak ürün yetiştiriyor.
Satacağı zaman çiftçinin eline geçecek olan, paranın değeri tüccarın oyuncağı
hâline gelerek düşüyor ama tüccara geçtikten sonra fiyat artarak bu kez
vatandaş da mağdur oluyor. Bu süreci sonlandıralım. (CHP sıralarından alkışlar)
Bu süreci eğer sonlandırmazsak hepimizin geleceği daha sıkıntılı olur.
Çiftçimizin, işçimizin, köylümüzün, yaşayanlarımızın sorunlarına birazcık
eğilelim. Rakamlarla oynamayalım, rakamlar bazen yanıltır. Gidin Anadolu’nun
köylerine, bakın köylerdeki duruma. Şükürcü bir milletiz. Yaşadığımız acılar
karşısında şükrediyoruz ama başka da çare yok, ne yapsın. 
Onun için arkadaşlar, çıkaracağımız yasal
düzenlemelerde, yapacağımız işlerde çiftçiyi unutmayalım. Bu bağlamda,
Milliyetçi Hareket Partisinin verdiği önergeyi destekliyoruz, araştırılmasının
yararlı olacağını düşünüyoruz.
Yüce Meclisi saygıyla selamlıyorum. (CHP ve MHP
sıralarından alkışlar) 
BAŞKAN – Teşekkür ederim Sayın Gürer.
Önerinin aleyhinde Halil Eldemir, Bilecik Milletvekili.
Buyurunuz Sayın Eldemir. (AK PARTİ sıralarından
alkışlar) 
ÖZGÜR ÖZEL (Manisa) – Çiftçinin ve önerinin aleyhinde…
HALİL ELDEMİR (Bilecik) – Sayın Başkanım, değerli
milletvekilleri; Milliyetçi Hareket Partisinin İç Tüzük’ün 19’uncu maddesi
gereğince vermiş olduğu grup önerisi aleyhine AK PARTİ Grubumuz adına söz almış
bulunuyorum. Bu vesileyle sizleri, sizlerin nezdinde de aziz milletimizi
saygıyla selamlıyorum.
Hafta başı, pazartesi günü Tarım Bakanımızla alakalı
verilen gensoruda aslında ülkemizin tarım politikalarıyla ilgili konular uzun
uzun, geniş geniş görüşülmüştü ve az önce de grubumuz adına ilk konuşan Çankırı
Milletvekilimiz Sayın Hüseyin Filiz de konuyla ilgili gerekli şeyleri özetledi.
Ben, tarımsal konularda altyapıyla alakalı son yıllarda yapılan birkaç
çalışmayla alakalı bilgi aktarmak isterim. 
Bunlardan en dikkat çekici olanlardan bir tanesi de
1954 yılında kurulmuş olan Devlet Su İşlerinin 2011 yılına kadar, 1954’ten 2011
yılına kadar elli yedi yıllık dönem içerisinde sadece tarımsal sulamaya yönelik
461 gölet inşa etmiş olması. Ama 2012 yılında yapmış olduğu göletlerle alakalı
Bin Günde Bin Gölet Eylem Planı neticesinde sadece ve sadece iki yıl içerisinde
bin gölet tamamlandı ve önümüzdeki 2019 yılına kadar da 1.071 göletin
tamamlanması hedefleniyor. 
Şöyle söyleyebiliriz: Türkiye’de arazi varlığımızın,
ekonomik sulanabilir arazi varlığımızın miktarı yaklaşık olarak 85 milyon dekar
civarında. Bunun şu an itibarıyla yüzde 76’sı, yani bu tamamlanan gölet
yatırımlarıyla beraber yüzde 76’sı, 65 milyon dekarı sulanabilir hâle geldi. 
Bir taraftan da tarımın en büyük düşmanı olan kuraklık
ve taşkın, feyezan gibi konularda da 2019 yılına kadar ülkemizdeki 12 havza,
tarımsal alanda risk oluşturmaması açısından havza eylem planları kapsamında
gerekli taşkın koruma tesisleri yapılarak koruma altına alınmış olacak. 
Ben bu vesileyle hepinizi, Genel Kurulu tekrar saygıyla
selamlıyor, ülkemizin tarım açısından daha da gelişmesini niyaz ediyorum.
Hayırlı günler diliyorum. (AK PARTİ sıralarından
alkışlar) 
BAŞKAN – Teşekkür ederim Sayın Eldemir.
III.- YOKLAMA
(CHP sıralarından bir grup milletvekili ayağa kalktı)
ÖZGÜR ÖZEL (Manisa) – Yoklama talebimiz var.
BAŞKAN – Önerinin oylamasından önce bir yoklama talebi
vardır.
Sayın Özel, Sayın Tarhan, Sayın Aydın, Sayın Gürer,
Sayın Basmacı, Sayın Arslan, Sayın Akyıldız, Sayın Engin, Sayın Tuncer, Sayın
İrgil, Sayın Kuyucuoğlu, Sayın Köksal, Sayın Özcan, Sayın Kuşoğlu, Sayın Çamak,
Sayın Ayata, Sayın Turpcu, Sayın Aldan, Sayın Bekaroğlu, Sayın Tanrıkulu.
Yoklama için iki dakika süre veriyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime on beş dakika ara veriyorum.
Kapanma Saati: 16.11
ÜÇÜNCÜ OTURUM
Açılma Saati: 16.28
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN – Türkiye
Büyük Millet Meclisinin 107’nci Birleşiminin Üçüncü Oturumunu açıyorum.
III. YOKLAMA
BAŞKAN – Milliyetçi Hareket Partisi grup önerisinin
oylamasından önce istem üzerine yapılan yoklamada toplantı yeter sayısı
bulunamamıştı. 
Şimdi yoklama işlemini tekrarlayacağım.
Yoklama için iki dakika süre veriyorum.
(Elektronik cihazla yoklama yapıldı)
BAŞKAN – Toplantı yeter sayısı vardır.
IX.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Mersin Milletvekili Baki Şimşek ve arkadaşları
tarafından çiftçilerin üretim ve pazarlama konusunda yaşadıkları sorunların
araştırılarak alınması gereken önlemlerin belirlenmesi amacıyla verilmiş olan
(10/515) esas numaralı Meclis Araştırması Önergesi’nin ön görüşmelerinin, 15
Haziran 2017 Perşembe günkü birleşimde yapılmasına ilişkin önerisi (Devam)
BAŞKAN – Milliyetçi Hareket Partisi grup önerisini
oylarınıza sunuyorum: Kabul edenler… Kabul etmeyenler… Kabul edilmemiştir.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
2.- HDP Grubunun, 22/2/2017 tarihinde Grup
Başkan Vekili Muş Milletvekili Ahmet Yıldırım tarafından, 4/11/2016 tarihinde
yasal mevzuata aykırı şekilde gözaltına alınıp tutuklanan HDP Eş Başkanları ve
11 milletvekilinin maruz kaldığı hukuksuzlukların tüm boyutlarıyla
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 15
Haziran 2017 Perşembe günkü birleşiminde sunuşlarda okunmasına ve ön
görüşmelerinin, aynı günkü birleşimde yapılmasına ilişkin önerisi
Türkiye Büyük Millet Meclisi
Başkanlığına
Danışma Kurulunun 15/6/2017 Perşembe günü (bugün)
yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Ahmet
Yıldırım
 Muş
 Grup
Başkan Vekili
Öneri: 
22 Şubat 2017 tarihinde Muş Milletvekili Grup Başkan
Vekili Ahmet Yıldırım tarafından, 3942 sıra numaralı, 4/11/2016 tarihinde yasal
mevzuata aykırı şekilde gözaltına alınıp tutuklanan HDP eş başkanları ve 11 milletvekilinin
maruz kaldığı hukuksuzlukların tüm boyutlarıyla araştırılması amacıyla Türkiye
Büyük Millet Meclisine verilmiş olan Meclis araştırması önergesinin Genel
Kurulun bilgisine sunulmak üzere bekleyen diğer önergelerin önüne alınarak
15/6/2017 Perşembe günlü birleşiminde sunuşlarda okunması ve görüşmelerin aynı
tarihli birleşiminde yapılması önerilmiştir.
BAŞKAN – Halkların Demokratik Partisi Grubu önerisi
lehinde Ahmet Yıldırım, Muş Milletvekili konuşacak.
Buyurunuz Sayın Yıldırım. (HDP sıralarından alkışlar)
AHMET YILDIRIM (Muş) – Teşekkür ederim Sayın Başkan.
Sayın Başkan, değerli milletvekilleri; belli bir
süredir özellikle ülkede yaşanan siyasi operasyonlar bağlamında yargının
tarafsız ve bağımsız mı, yoksa siyasi güdümle mi kararlar verdiğine dair
tartışmalar yürümektedir. Bir defa, “siyasi soykırım operasyonları” olarak
adlandırdığımız operasyonlar başlamadan önce bu ülkede zaten yürürlüğe konan ve
çözüm ve barış sürecini sonlandırma hedefi güden belli operasyonlar
silsilesiyle karşı karşıya olduğumuzu iyi biliyoruz. Şöyle ki: Öncelikle, bu
ülkede darbeler zinciri, çözüm sürecini bitirmek üzere 30 Ekim 2014 günü Millî
Güvenlik Kurulunca planlanmış ve 20 Temmuz günü Ceylânpınar’da 2 polisin gece
uykusunda öldürülmesiyle yürürlüğe konmuştur. 20 Temmuz günü başlayan siyasi
darbe süreci, hâlâ ilk başladığı gün olan Ceylânpınar’da polislerin
katledilmesiyle ilgili olarak en son iki hafta önce yapılan duruşmada da
görüleceği üzere, bu konudaki iddialarımızı, oradaki mahkemede açığa çıkan bir
gerçek ortaya koymuştur. Bu davayla ilgili olarak 9 sanık bulunmakta ama olay
yerindeki, 2 polisin öldürüldüğü olay yerindeki parmak izleri ile 9 sanığın
parmak izleri hiçbir şekilde örtüşmemiş, bunun bir komplo olduğu ve bir savaş
sürecinin düğmeye basımının ilk adımının olduğu ortaya çıkmıştır. 
Yine, darbeler silsilesi 20 Temmuzdan sonra da devam
etmiştir; 20 Mayıs 2016 günü şu yasama organına yapılan darbe ve 4 Kasım günü
eş genel başkanlarımız ve milletvekillerimizin tutuklanmasıyla zirveye ulaşan
darbe gibi. Bu darbe zihniyeti 20 Temmuz 2015’ten beri bu ülkede yürürlüktedir
ve bizim özellikle, siyasallaşmış yargı vurgularımızda bu operasyonların siyasi
operasyonlar olduğunu, arkadaşlarımızın tutuklanmasının yargı kararıyla ilgisi
olmadığını söylediğimizde, tarafsız ve bağımsız yargı olduğunu ifade edenlere
karşı birkaç örnek vereceğim. Şöyle ki: 
Öncelikle şunu ifade edelim ki bu Parlamentoyla ilgisi
olmayan, tarafsız ve bağımsızlığı çok bariz olan Cumhurbaşkanının 28 Temmuz
2015 günü dokunulmazlıkların kaldırılması talimatını vermesiyle süreç
başlamıştır. 
Bir diğer husus, özellikle arkadaşlarımızın
tutuklanması. Ara ya da esas duruşmalardaki tahliyeleriyle ilgili kararlar
veren bütün mahkeme heyetleri siyasi iktidarın talimatlarıyla belli bir
uygulamaya tabi tutulmuştur. Şöyle ki: İdris Baluken arkadaşımızı 30 Ocak günü
tahliye eden mahkeme heyetinin –oy birliğiyle tahliye edilmişti- tamamı
bulunduğu görevlerinden alınmıştır. Yine, Çağlar Demirel arkadaşımızla ilgili,
tutukluluk hâlinin devamına karar verilirken tarafsız ve bağımsız yargıya nasıl
bir darbe indirildiği buradaki gerekçede de gizlidir. Neymiş? Tutukluluk hâli
yasama faaliyetlerine katılmasına engel teşkil etmiyormuş gibi akıldan,
mantıktan, izandan yoksun bir şekilde karara dercedilmiştir. 
Yine, Eş Genel Başkanımız Sayın Selahattin Demirtaş’ın
Viranşehir’deki davaya bizzat katılma, SEGBİS’i kabul etmeme talebinin reddi
ise Sayın Eş Genel Başkanımızın davayı sürüncemede bırakma niyeti taşıdığı
üzerinden, savcının ve hâkimin talep ve kararlarının bir falcılık üzerine
kurulu olduğu, niyet okuma üzerine kurulu olduğu bilinmektedir.
Yine, iki gün önce burada ifade ettiğim üzere, Kayseri
il binamıza 7 Haziran seçimlerinden önce yapılan saldırıda...
Ya, çok tahammül ettim ama Sayın Başkanım...
BAŞKAN – Sayın Yıldırım, bir saniye...
Sayın milletvekilleri, değerli milletvekilleri; bir
uğultu var, Divana kadar bu geliyor. 
Lütfen efendim...
Buyurunuz Sayın Yıldırım.
AHMET YILDIRIM (Devamla) – Teşekkür ederim Sayın
Başkan.
Yine, Kayseri İl Başkanlığımıza 7 Hazirandan hemen
yirmi gün önce ırkçı bir güruh tarafından yapılan saldırıya dair suç
duyurusunda bulunan partimizin eş genel başkanları Kayseri’de herhangi bir
etkinliğe katılmadığı hâlde, Emniyet ve valiliğe hakkında işlem yapılmak üzere
verilen suç duyurusu dilekçesi eş genel başkanlarımızın, ibretlik bir kararla,
fezlekesine dönüştürülmüştür. Düşünün: Herhangi bir siyasi faaliyet
yapmamışsınız, herhangi bir konuşmanız yok -kaldı ki olabilir- herhangi bir
etkinlikte bulunmadığınız bir ilde ancak bu kadar boğazına kadar siyasallaşmış
bir yargı marifetiyle fezleke düzenlenebilir.
Aynı şekilde, dün CHP Milletvekili Enis Berberoğlu’nun
özellikle yerel mahkemede mahkûmiyetine sebep olan MİT tırlarının evveliyatıyla
ilgili bir bilgiyi sizinle paylaşmak isterim: MİT tırlarına ilişkin ilk
iddianame hazırlayan savcının adı Ahmet Karaca’dır. Ahmet Karaca şu anda
müebbet hapisle yargılanmakta olan bir tutukludur ama Ahmet Karaca, MİT
tırlarıyla ilgili bir fezleke düzenlediği, iddianame hazırladığı zaman iktidara
göre terörist iken Diyarbakır Milletvekilimiz Nursel Aydoğan’ın ceza almasına
ve vekilliğinin siyasi bir kararla düşürülmesi sürecine kendisi iddianame
hazırladığı zaman bu, bir hukuk belgesi hâline geliyor. 
Yine, dün tartışılan konuyla alakalı ifade edelim: Bakın,
MİT tırlarıyla ilgili öncelikle Erdem Gül ve Can Dündar tutuklanmıştı. Doksan
iki günlük tutukluluk süreçlerinin sonunda, özellikle Anayasa Mahkemesine
yapılmış başvuru neticesinde tutukluluklarının 92’nci gününde Anayasa Mahkemesi
bir karar vererek Erdem Gül ve Can Dündar’a -ki aynı davadan sanık olan Enis
Berberoğlu dün ceza aldı- tahliye kararı vermişti. O gün için, 26 Şubat 2016
günü, tahliye kararı verildiği gün AKP Grup Başkan Vekili Bülent Turan “AYM’nin
kararı sevindiricidir.” demiştir. Bakın, 26 Şubat 2016, AYM karar verdi, Bülent
Turan açıklama yapıyor “AYM’nin kararı sevindiricidir.” İki gün sonra
Cumhurbaşkanı “AYM’nin verdiği karara uymuyorum, saygı da duymuyorum.” diyor.
Hemen, Cumhurbaşkanının açıklamasından üç saat sonra Bülent Turan: “AYM’nin
yaptığı yetki gasbıdır.” Böyle bir süreçten geçilerek yargıya duyulan saygının
iktidar tarafından bu düzeye indirilmesiyle, tarafsızlık ve bağımsızlıktan neyi
anlamamız gerektiği de işte iktidar mensuplarının bu yaklaşımları üzerinden
ancak okunabilir. Yoksa biz, ülkenin kötüye doğru götürüldüğüne, ülkede
tarafsız ve bağımsız bir yargının olmayışına, yargının bu kadar
siyasallaştırılmış olma hâline herhâlde sevinecek değiliz; buna alabildiğine
üzülüyor ve bu durumun giderilmesi için mücadele ediyoruz. 
Ancak ifade etmemiz gereken bir diğer hususu da bu
darbeler silsilesi içerisinde tarafsızlığını ve bağımsızlığını yitirmiş olan
yargıyla alakalı olarak şunu da ifade etmeden geçmeyeceğiz: Ülke hızla bir
uçurumun kıyısına doğru sürükleniyor. İktidar tarafından, özellikle bölgesel
olarak çevresindeki ülkelerde canın ve kanın bu kadar ucuzlatıldığı ve
kolaylaştırıldığı bir yerde, mevcut iktidar zihniyeti, faturasını 80 milyon
insanın ağır bir şekilde ödeyeceği ülkeyi uçuruma doğru sürüklemektedir.
Uçuruma doğru sürüklenen bu ülke gerçekliğinde ülkeye dönük bir müdahale olması
ve ülkeye dönük yeni bir darbenin gelişmesi durumunda, artık o darbeden sonra
ülkenin içerisine sürüklenmek istendiği bu pandora kutusunda, şunu ifade edelim
ki -bir İtalyan atasözünde olduğu üzere- bu oyun bittiği zaman şah da piyon da
aynı kutuya atılır. 
Bu sebeple, siz bugün iktidardasınız diye bu mezalimin,
bu zulmün, bu faşizmin sefasını sürüyor ve bunun ebedî olacağına inanıyor
olabilirsiniz ama ramak kaldı, ülkenin götürülmek istendiği felaket içerisinde
sizin akıbetiniz 80 milyon insanın akıbetinden farklı olmayacaktır. 
Buradan hareketle, biz haksızlığa karşı boyun eğmemek,
bir zulüm düzenine karşı direnmek üzere bütün mücadelemizi yürüttük, boyun
eğmedik, eğmemek konusunda da bir kararlılığa sahip olduğumuzu ifade etmek
isterim. Ve burada…
(Mikrofon otomatik cihaz tarafından kapatıldı) 
BAŞKAN – Tamamlayınız Sayın Yıldırım, mikrofonunuzu
açıyorum. 
AHMET YILDIRIM (Devamla) – Teşekkür ederim Sayın
Başkan. 
Bu ülkede artık yargının tarafsız ve bağımsız
olmadığına, yargının kararlarına güven kalmadığına dair -Cumhurbaşkanının veya
geriye dönük AKP yetkililerinin yapmış olduğu açıklama dışında söylüyorum-
bütün kamuoyu araştırmaları bu ülkede halkın yargıya olan güveninin yüzde 30’ların
altına düştüğünü, böyle bir yargının tarafsız ve bağımsız olamayacağını, bizim
buradaki mücadelemizin bir haksızlık, bir zulüm politikasına karşı direnmek
olduğunu… Çünkü Hazreti Ali’nin de sözünde ifade ettiği üzere “Haksızlığa karşı
boyun eğmeyiniz. Haksızlığa karşı boyun eğen sadece hakkını kaybetmez, hakkıyla
birlikte onurunu kaybeder.” Allah bizi böyle bir haksızlığa karşı boyun
eğenlerden ve onurunu pazarlığa çıkaranlardan eylemesin diyorum. 
Bütün Genel Kurulu saygıyla selamlıyorum. (HDP
sıralarından alkışlar) 
BAŞKAN – Teşekkür ederim Sayın Yıldırım. 
BÜLENT TURAN (Çanakkale) – Sayın Başkan…
BAŞKAN – Sayın Turan…
BÜLENT TURAN (Çanakkale) – Sayın Başkan, az önce sayın
konuşmacı adımı da vererek sataşmada bulundu. Cumhurbaşkanın açıklamasından
sonra konuya ilişkin kanaatimin değiştiğini ifade etti. Ona cevap vermek
istiyorum izin verirseniz.
AHMET YILDIRIM (Muş) – Ben sadece kullanmış olduğu
cümleleri ifade ettim.
BAŞKAN – Buyurunuz Sayın Turan. (AK PARTİ sıralarından
alkışlar)
VI.- SATAŞMALARA İLİŞKİN KONUŞMALAR (Devam)
7.- Çanakkale Milletvekili Bülent Turan’ın,
Muş Milletvekili Ahmet Yıldırım’ın HDP grup önerisi üzerinde yaptığı konuşması
sırasında şahsına sataşması nedeniyle konuşması
BÜLENT TURAN (Çanakkale) - Sayın Başkan, değerli
milletvekilleri; az önce milletvekilini ibretle izledim, üzüldüm çünkü bunu on
defa, yirmi defa, otuz defa anlattım.
AHMET YILDIRIM (Muş) – Söylemediniz mi bunları,
söylemediniz mi?
BÜLENT TURAN (Devamla) - Ama bir adam kendi gözünü kör
yapıyorsa, kulağını kapatıyorsa gece de olsa gündüz de olsa aynı şeyle
karşılaşır. 
Ben bir hukukçuyum. Dün de bu kürsüden söyledim, esas
olan tutuksuz yargılamaktır. Bunu söylüyorum, her zaman söylüyorum, yeni bir
şey söylemiyorum. Ancak bir adamın ajanlığı, hainliği tescilliyse, mahkeme o
konuda karar vermişse bu adamı bıraktığı zaman mahkeme iyi karar vermiş,
tutuklu olunca kötü karar vermiş; bunu doğru bulmuyorum. Enis Berberoğlu’nu da,
keşke hiç kimse tutuklanmasa, suç işlememiş olsa ama ortada iddia var. 
ÖMER FETHİ GÜRER (Niğde) – İddia yok, iddia yok.
BÜLENT TURAN (Devamla) - Bununla ilgili iddiaları
mahkeme araştırmış, bir karar vermiş. Bu karar benim kararım değil. Ben
bireysel olarak söylüyorum…
ÖMER FETHİ GÜRER (Niğde) – Ortada suç yok, yok suç.
CEYHUN İRGİL (Bursa) – Suç işlendiğini nereden
biliyorsun?
BÜLENT TURAN (Devamla) – Ceyhun Bey, bireysel olarak
söylüyorum: Keşke hiç kimse suç işlemese… 
CEYHUN İRGİL (Bursa) – Nereden biliyorsun, suç yok.
BÜLENT TURAN (Devamla) - …mahkemeler kimseye bu konuda
karar vermese… 
TAHSİN TARHAN (Kocaeli) – Nerede suç ya?
MAHMUT TOĞRUL (Gaziantep) – Senin orada bulunman suç,
orada bulunman suç.
ÖMER FETHİ GÜRER (Niğde) – Suç yok, suç yok.
BÜLENT TURAN (Devamla) - …yan tedbirler var, o
tedbirleri uygulasa, Can Dündar da keşke kaçmasa, keşke ortaklık kurmasalar;
bunu söylüyorum. 
“Cumhurbaşkanının talimatıyla karar değiştirdi.” falan
büyük bir isnat, size bunu yakıştıramadım. 
TAHSİN TARHAN (Kocaeli) – Keşke siz de terör örgütüne
silah göndermeseydiniz.
BÜLENT TURAN (Devamla) - Ben bir hukukçu olarak bir
daha söylüyorum: Tutuksuz yargılama esastır, beraatizimmet esastır. Bunu
söyledim ancak benim bunu söylemiş olmam bu adamlarla ilgili iddiaları yok
etmez ki, mahkemenin bununla ilgili kanaatini yok etmez ki. O yüzden insafa
davet ediyorum, bu olayı şahsileştirmek değil, daha prensipli bakmak lazım diye
düşünüyorum. Tutuksuz yargılama esastır ancak iddialar vahimdir, söylediğim şey
bu.
Teşekkür ediyorum. (AK PARTİ sıralarından alkışlar)
BAŞKAN – Teşekkür ederim Sayın Turan.
AHMET YILDIRIM (Muş) – Sayın Başkan…
BAŞKAN - Sayın Yıldırım…
BÜLENT TURAN (Çanakkale) – Hiç sataşmadım Sayın Başkan.
BAŞKAN – Bir saniye…
AHMET YILDIRIM (Muş) – Benim kendisinin ağzından çıkmış
olan cümlelere dair kullandığım, kendisinin 26 Şubat ve 28 Şubat 2016 tarihli
cümlelerine dair kulaklarımı sağır, gözümü kör ettiğim noktasında ağır bir
sataşmada bulundu.
BAŞKAN – Buyurunuz Sayın Yıldırım.
8.- Muş Milletvekili Ahmet Yıldırım’ın,
Çanakkale Milletvekili Bülent Turan’ın sataşma nedeniyle yaptığı konuşması
sırasında şahsına sataşması nedeniyle konuşması
AHMET YILDIRIM (Muş) – Şimdi, ben Sayın Turan’a açık
soruyorum: İki gün arayla, 26 Şubat 2016, 28 Şubat 2016… 
BÜLENT TURAN (Çanakkale) – Aynı şeyi söyledim. Sayın
Yıldırım, yapma, aynı şeyi söyledim .
AHMET YILDIRIM (Devamla) – 26 Şubatta, bakın,
Cumhurbaşkanı açıklama yapmadan önce “Karar sevindiricidir...”
BÜLENT TURAN (Çanakkale) – Ya “Ajandır.” diye konuşmam
var, yapmayın gözünü seveyim ya. 
AHMET YILDIRIM (Devamla) – …ama Cumhurbaşkanı açıklama
yaptıktan sonra “AYM yetki gasbı yapmıştır.” dediniz mi, demediniz mi? 
BÜLENT TURAN (Çanakkale) – Öyle demedim.
AHMET YILDIRIM (Devamla) – Aynı konuyla alakalı
kullanılmış cümleler mi, değil mi? 
Bir diğer husus: “Ben gerçekten milletvekillerinin
tutuksuz yargılanmasını sevindirici bulurum.”
BÜLENT TURAN (Çanakkale) – Yaptığınız şey çok ayıp.
AHMET YILDIRIM (Devamla) – Eğer bir hukukçuysanız ve
kararınız buysa bu ülkede darbe üstüne darbe yapılıyorken ve 15 Temmuz
darbesinden Allah’ın nimeti gibi kendi iktidarınıza devşirmek üzere bir sonuç
çıkarıyor ve ülkeyi KHK’lar cumhuriyetine dönüştürüyorsanız tutuklanan
milletvekillerinin tutuksuz yargılanmasıyla ilgili ne çabanız oldu hukukçu
olarak, siyasetçi olarak? Ya değilse buraya çıkan hatiplerinizin… Kendi
kendinizi iki cümle sonra tekzip ettiniz, “Kimseye suç işleme özgürlüğü
vermez.” Tutukluluk suçun tecellisi değildir, bir iddiadır ve ağır bir
tedbirdir.
BÜLENT TURAN (Çanakkale) – Kimin kararıdır?
AHMET YILDIRIM (Devamla) – Eğer hukukçuysanız bunları
biliyor olmanız lazım. Hiçbir arkadaşımızın, 2 eş genel başkanımızın hakkında
da herhangi bir karar yok. Şimdi, soruyorum: 4 Kasım siyasi darbesiyle eş genel
başkanımız tutuklanacak, üç ay sonra, 92 gün sonra iddianame çıkacak ama
mahkeme karşısına çıkış 306 gün sonra olacak. Siz böyle pespayeleştirilmiş ve
siyasallaştırılmış bir yargıya hayran, kurban olabilirsiniz, siz büyük saygı
duyabilirsiniz, siz derdest ettiğiniz için bu hukuk garabetinin sefasını
hukuksuzluk üzerine kurgulayıp sürüyor olabilirsiniz ama ülkenin yüzde 70’inden
fazlası saygı duymuyor, güven duymuyor. Sizin saygı duymadığınız dönemde, bu
ülkedeki insanların yargıya olan güveni daha fazlaydı. 
(Mikrofon otomatik cihaz tarafından kapatıldı)
AHMET YILDIRIM (Devamla) – Sizin saygı duymadığınız
dönemde fazla olan saygı, bugün dejenere olmuş ve ortadan kalkmıştır. (HDP
sıralarından alkışlar)
BAŞKAN – Teşekkür ederim Sayın Yıldırım. 
BÜLENT TURAN (Çanakkale) – Sayın Başkan… 
BAŞKAN – Sayın Turan… 
BÜLENT TURAN (Çanakkale) – Meclisin gündemi yoğun,
zapta geçsin diye söylüyorum, gündemi çalmak istemiyorum. Daha önce söylediğim
aynı şeyin arkasındayım. Can Dündar bir ajandır, bunun tescilini mahkeme
yapmıştır. Bireysel olarak tutuklu… 
KAZIM ARSLAN (Denizli) – Kesinleşmemiş daha karar ya.
BÜLENT TURAN (Çanakkale) – Peki, beğenmiyorlar Sayın
Başkan dediklerimizi, bir şey demiyorum ben.
Teşekkür ediyorum.
BAŞKAN –Teşekkür ederim Sayın Turan.
KAZIM ARSLAN (Denizli) – Kesinleşmemiş karar.
BÜLENT TURAN (Çanakkale) – Ajan adam ya, görmüyor musun
yazdıklarını?
KAZIM ARSLAN (Denizli) – Ya, nereden biliyorsun ajan
olduğunu, kesinleşmemiş?
ÖZGÜR ÖZEL (Manisa) – Sayın Başkan…
BAŞKAN – Sayın Özel…
ÖZGÜR ÖZEL (Manisa) – Efendim, Sayın Bülent Turan Sayın
Halkların Demokratik Partisi Grup Başkan Vekiline cevap için çıktığı
konuşmasında “Bir adam ajansa, bir adam hainse, hakkında mahkeme kararı varsa…”
diyerek tam da gündemde olan, bugün, milletvekilimizin tutuklanması konusuna
atıfta bulundu…
BÜLENT TURAN (Çanakkale) – Can Dündar için söyledim
Sayın Başkan.
ÖZGÜR ÖZEL (Manisa) – …ve grubumuzu töhmet altında
bıraktı, milletvekilimizi töhmet altıda bıraktı. Bu konuda grubumuz adına cevap
hakkımızı kullanmak istiyoruz.
SALİH CORA (Trabzon) – Milletvekilini kastetmedi.
METİN AKGÜN (Tekirdağ) – Sizin milletvekilinize
söylemedi, Can Dündar’a söyledi.
BAŞKAN – Buyurunuz Sayın Özel.
ÖZGÜR ÖZEL (Manisa) – Uygun görürseniz, Ceyhun İrgil
konuşacak efendim.
BAŞKAN – Sataşmadan dolayı iki dakika süreyle söz
veriyorum.
Sayın İrgil, lütfen yeni bir sataşmaya meydan
vermeyiniz. 
Sayın Ceyhun İrgil, buyurunuz. (CHP sıralarından
alkışlar) 
BÜLENT TURAN (Çanakkale) – Can Dündar’dan mı çıkıyor
Sayın Başkan? Onu zapta geçsinler.
Sayın Başkan, kastım Can Dündar’dı. Can Dündar’ın
avukatı olarak mı çıkıyor, onu söylemesini istiyorum, nedir yani? 
BAŞKAN – Evet, Sayın Turan…
MELİKE BASMACI (Denizli) – Bir önceki konuşmada dedin.
BÜLENT TURAN (Çanakkale) – Kastım Can Dündar’dır,
“Ajandır.” dedim; “tweet”lerinde var, yazılarında var, yurt dışında var. Onun
adına mı çıkıyor, onu söylemenizi istiyorum Sayın Başkanım.
MELİKE BASMACI (Denizli) – Hayır, ilk konuşmanızı
söylüyoruz.
BAŞKAN – Keşke bunu söz vermeden önce söylemiş
olsaydınız Sayın Turan.
BÜLENT TURAN (Çanakkale) – Söyledim Sayın Başkan.
OSMAN AŞKIN BAK (Rize) – Söyledi efendim, söyledi;
tutanaklarda var.
BÜLENT TURAN (Çanakkale) – Can Dündar’ın avukatı olarak
mı çıkıyor?
BAŞKAN – Buraya ulaşmadı cümleniz, bu düzeltme cümleniz
buraya ulaşmadı. 
Buyurunuz Sayın İrgil…
BÜLENT TURAN (Çanakkale) – Sayın Başkan, lütfen, bir
daha soruyorum: Gerekçesini öğrenmek istiyorum, ne için çıktı arkadaşımız
oraya?
BAŞKAN – Tutanaklara geçmiştir Sayın Turan, anlaşıldı.
BÜLENT TURAN (Çanakkale) – Can Dündar’ın avukatı olarak
mı çıkıyor, onu sormak istiyorum.
ÖZGÜR ÖZEL (Manisa) – Hayır, Enis Berberoğlu’nun
yoldaşı olarak çıktı.
BAŞKAN – Sayın İrgil, buyurunuz, sürenizi yeniden
başlatıyorum.
9.- Bursa Milletvekili Ceyhun İrgil’in,
Çanakkale Milletvekili Bülent Turan’ın sataşma nedeniyle yaptığı konuşması
sırasında CHP Grubuna sataşması nedeniyle konuşması
CEYHUN İRGİL (Bursa) – Sayın Başkan, değerli
milletvekilleri; bu Parlamentoda “keşke”yle hukuk olmaz; “keşke”yle, niyetle
sonuç olmaz. Sayın grup başkan vekilinin söylediği gibi “Keşke ajan olmasaydı,
keşke şunu olmasaydı…” Eğer bu riyasetle yürüyeceksek, bu mantıkla
yürüyeceksek, keşke Can Dündarları veya diğer masum olduğunu düşündüğümüz başka
sanıkları bırakanlar da FETÖ’cü diye görevden alınmasaydı. Keşke o ceza veren
hâkimler, hüküm veren hâkimler ödüllendirilmeseydi. Keşke o tırların içerisinde
bebek mamaları olsaydı. Keşke bu ülkede adalet herkes için adil olsaydı, keşke
sadece damatlar bırakılmasaydı. Keşke sualsiz, sorgusuz öğretim üyeleri,
akademisyenler tutuklanmasaydı, ihraç edilmeseydi. Keşke insanların savunma
hakkı kullandırılsaydı. Keşke bu hükmü veren hâkim Çanakkale’de Rabia işareti yapıp
rakı masasında, Bülent Turan tekelinde fotoğrafının bulunduğu masada fotoğraf
vermeseydi. (CHP sıralarından alkışlar)
BÜLENT TURAN (Çanakkale) – Ne, ne, anlamadım. 
CEYHUN İRGİL (Devamla) – Keşke keşke keşke bu ülkede
adalet olsaydı. 
Saygılarımla. (CHP sıralarından alkışlar)
BAŞKAN – Teşekkür ederim Sayın İrgil.
BÜLENT TURAN (Çanakkale) – Sayın Başkan…
BAŞKAN – Sayın Turan…
BÜLENT TURAN (Çanakkale) – Fotoğraf meselesini
anlayamadım, nedir, anlayamadım onu. 
ÖZGÜR ÖZEL (Manisa) – Çanakkale de anlayamadı.
CEYHUN İRGİL (Bursa) – Çanakkale’de sor, git sor
Çanakkale’de.
BÜLENT TURAN (Çanakkale) – Yani rakı masasındaki
bilgisini bizimle nasıl paylaşıyor ki? Rakı masasında hâkimin içki içtiğini
eleştiriyor galiba, öyle anladım ben.
ÖZGÜR ÖZEL (Manisa) – Hayır.
BÜLENT TURAN (Çanakkale) – Bu ne saçma bir şeydir, ne
kadar komik bir şeydir.
CEMAL OKAN YÜKSEL (Eskişehir) – Hâkimin senin resmine
karşı kadeh kaldırmasını eleştiriyor.
BÜLENT TURAN (Çanakkale) – Peki, tamam, ben de onu
bulup getireceğim size, utandıracağım sizi.
BAŞKAN – Sayın Turan, tutanaklara geçmiştir, teşekkür
ederim.
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 22/2/2017 tarihinde Grup
Başkan Vekili Muş Milletvekili Ahmet Yıldırım tarafından, 4/11/2016 tarihinde
yasal mevzuata aykırı şekilde gözaltına alınıp tutuklanan HDP Eş Başkanları ve
11 milletvekilinin maruz kaldığı hukuksuzlukların tüm boyutlarıyla
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 15
Haziran 2017 Perşembe günkü birleşiminde sunuşlarda okunmasına ve ön
görüşmelerinin, aynı günkü birleşimde yapılmasına ilişkin önerisi (Devam)
BAŞKAN - Önerinin aleyhinde Hakan Çavuşoğlu, Bursa
Milletvekili.
Buyurunuz Sayın Çavuşoğlu.
HAKAN ÇAVUŞOĞLU (Bursa) – Sayın Başkanım, çok değerli
milletvekili arkadaşlarım; HDP’nin tutuklu milletvekillerini konu alan grup
önerisi aleyhinde söz aldım. Bu vesileyle, Genel Kurulu saygıyla selamlıyorum.
Sayın milletvekilleri, ben de sözlerimin başında bir
hususu ifade etmek istiyorum. Tutukluluk tedbirinin istisnai bir tedbir olması
gerektiğini, esasen milletvekillerinin görevinin Parlamentoda milletin amaç ve
çıkarları doğrultusunda hareket etmesi gerektiğini düşünüyorum.
Aynı şekilde, 24’üncü Dönemde özellikle bu Parlamentoda
bulunduğum ve Adalet Komisyonunda görev yaptığım esnada da çıkarmış olduğumuz
6352 sayılı Yasa’yla beraber tutukluluk hâliyle ilgili gerekçelerin ve
şartların ağırlaştırılmasına ilişkin değişiklik yapan önergelerin altında
imzamın bulunduğunu da ifade etmek istiyorum.
Sayın milletvekilleri, HDP grup önerisinin gerekçesine
baktığımızda öneri, tutuklu milletvekilleriyle alakalı olarak mahkemelerde
alınan kararların, yapılan işlemlerin subjektif değerlendirmelerle,
usulsüzlüğüne ilişkin iddialarından bahisle Meclis çatısı altında bir araştırma
komisyonu kurulmasına ilişkin öneridir.
Sayın milletvekilleri, bakınız, HDP grup önerisinin
gerekçesinde hangi hususa temas edliiyor? “Mahkemelerin serbest bırakma, tahliye
kararlarına karşı itiraz edilebileceği yazılmamış, düzenlenmemiştir. Kısacası,
Ferhat Encu ve İdris Baluken’in serbest bırakılmalarına ilişkin kararlara karşı
savcının itiraz yetkisi olmayıp bir sonraki ağır ceza mahkemesinin de karar
verme yetkisi ve görevi bulunmamaktadır. Bu nedenle, Diyarbakır Ağır Ceza
Mahkemesinin İdris Baluken hakkında verdiği yakalama kararı ile Şırnak 1. Ağır
Ceza Mahkemesinin kararları hukuken yok hükmündedir.” 
Şimdi, bu, bir grup önerisi ve iki mahkemeyle ilgili ya
da alınan kararlarla ilgili bir değerlendirmenin bu grup önerisine gerekçe
yapılarak araştırma komisyonu kurulmasının önerilmesi, değerli arkadaşlar,
anayasal hükümler çerçevesinde mümkün değildir. Neden bunu söylüyorum?
Anayasa’mızın 138’inci maddesine baktığımızda, aynen şunu ifade eder: “Hiçbir
organ, makam, merci veya kişi, yargı yetkisinin kullanılmasında mahkemelere ve
hâkimlere emir ve talimat veremez; genelge gönderemez; tavsiye ve telkinde
bulunamaz.” Devamında ne söyleniyor: “Görülmekte olan bir dava hakkında Yasama
Meclisinde yargı yetkisinin kullanılması ile ilgili soru sorulamaz, görüşme
yapılamaz veya herhangi bir beyanda bulunulamaz.” 
Dolayısıyla, çok açık şekilde şunu ifade edelim: Bu
konu yargının konusu ve Anayasa’nın 138’inci maddesi gereğince bu önerinin
burada kabul edilmesi mümkün olmadığı için ben de aleyhinde olduğumu ifade
ediyorum. 
Tabii, bir dokunulmazlıklar serencamı oldu Türkiye’de,
uzun yıllardan beri çeşitli siyasi tartışmalara da konu oldu ama özellikle son
iki yıllık zaman dilimi içerisine geldiğimizde ülkemizin belli bir bölgesinde
kazılan çukurlarla bin yıldan bu yana bize vatanlık yapan toprakların âdeta
koparılmak istendiği ve ülkemizin bir iç savaş girdabına çekilmek istendiği
dönemde, bazı seçilmişlerin televizyon ekranlarında, çeşitli meydanlarda
kendilerinin bu bölücü terör örgütlerine yaslandıklarını ifade etmeleri,
keleşlerin güvenlik güçlerine çevrileceğini söylemiş olmaları, bir terör
örgütünün bu milleti tükürüğüyle boğacağını ifade etmiş olmaları; aynı şekilde,
Ankara’da onlarca insanımızın şehit edilmesine sebebiyet veren bir canlı
bombanın, bir teröristin tabutuna omuz verilmesi karşısında bu milletin sinir
uçları gerçekten de son derece etkilenmiştir. (AK PARTİ sıralarından alkışlar) 
Şimdi, bu atmosfer içerisinde özellikle son iki yılda
tabandan gelen bir tazyikle, bu tür eylemlerin altında imzası bulunan, bu tür
eylemlerin failleriyle ilgili olarak yargı önüne çıkarılması konusunda bu
millet gerçek manada bir beklentiye sahip olmuştur ve siyasetten bunu talep
etmiştir. Nitekim, siyaset millet için vardır ve milletin bu talebine kayıtsız
kalamadığı için hem bizim partimiz hem Cumhuriyet Halk Partisi hem Milliyetçi
Hareket Partisi, hatta ve hatta bugün bu öneriyi veren Halkların Demokratik
Partisi bizatihi kendilerinin dokunulmazlıklarının kaldırılması için Meclis
Başkanlığına başvuru taleplerini iletmiş olmak kaydıyla dokunulmazlıkların
kaldırılmasını istemişlerdir. Bakın, biraz evvel burada Cumhurbaşkanımızın
talimatıyla dokunulmazlıkların kaldırıldığını ifade etmişlerdir. 
TAHSİN TARHAN (Kocaeli) – Ya, mikrofondan söyledi, ayıp
ya!
HAKAN ÇAVUŞOĞLU (Devamla) - Arkadaşlar, siz elinize
dilekçelerinizi alıp Meclis Başkanlığına gitmek suretiyle
“Dokunulmazlıklarımızın kaldırılmasını istiyoruz.” demediniz mi? 
CEMAL OKAN YÜKSEL (Eskişehir) – Demedik.
HAKAN ÇAVUŞOĞLU (Devamla) - O zaman samimi mi
değildiniz yoksa şimdi, o zaman yaptıklarınızı mı inkâr ediyorsunuz? Siyaset
ciddi bir iştir, siyaset sözünün arkasında durmaktır, sözünü takip etmektir. 
Değerli kardeşlerim, sevgili milletvekilleri; işte,
dokunulmazlıklarla ilgili süreç bu çerçevede ortaya çıkarak burada tartışılmış
ve görüşülmüştür. Bir Anayasa değişikliği getirildi dokunulmazlıklarla ilgili
olarak ve AK PARTİ’nin bu Anayasa değişikliğini bu Genel Kuruldan geçirmesine yeter
sayıda nisabı yoktur. Buna destek veren Cumhuriyet Halk Partisi de olmuştur,
Milliyetçi Hareket Partisi de olmuştur; hep birlikte bu dokunulmazlıkların
kaldırılması kararına ilişkin Anayasa değişikliği buradan geçirilmiştir ve
bütün partilerdeki milletvekilleriyle ilgili hazırlanan fezlekelerle ilgilidir
bu. Dolayısıyla, sadece şu ya da bu partinin milletvekilleriyle ilgili
hazırlanan fezlekelerle ilgili bir konu olmamıştır. Hâl böyle olunca, şimdi,
bugün, yapılan bu faaliyet ve eylemlerden dolayı yapılan yargısal işlemlerle
ilgili olarak sizin talep ve beklentileriniz doğrultusunda bir yargı kararı
ortaya çıkmayınca yargının bağımsız olmadığını, emir ve talimat aldığını iddia
etmeyi…
KAZIM ARSLAN (Denizli) – Her zaman söylüyoruz. Bugün
söylemiyoruz, her zaman söylüyoruz yargının bağımlı olduğunu. 
HAKAN ÇAVUŞOĞLU (Devamla) – …gerçekten de çok safiyane
bir tutum olarak görüyorum değerli kardeşlerim, sayın milletvekilleri.
Şimdi, bakın -biraz evvel tekrardan söyledim burada-
biz bunları yaşadık, bu toplum yaşadı. 
Eş başkanlardan bahsediliyor burada. Bir eş başkan
hoyratça televizyon ekranlarına çıkarak bu hendekleri ve çukurları kazan
teröristlere ve bu terör örgütlerine sırtını dayadığını ifade etmedi mi? Etti. 
Peki, hem bu kürsüden hem de oraya giderek ve çeşitli
platformlarda, oradaki çukur siyasetine ve hendek töreni yapanlara bazı
milletvekilleri selam çakmadı mı? 
Arkadaşlar, hiç kimsenin eylemi ve yaptığı davranışları
layüsel kabul edilemez. Milletvekilinin yasama dokunulmazlığı vardır, evet.
Yasama dokunulmazlığı, seçiminden önce ya da seçildikten sonra işlemiş olduğu
eylemlerle ilgili olarak, iddialarla ilgili olarak yargılanmamasının,
tutuklanamamasının ifadesidir ama bunun bir istisnası vardır; o da “Meclis
tarafından kaldırılmadıkça.” denilmektedir. Şimdi, bu konuda Meclis tarafından
bir karar verilmiştir ve yasama dokunulmazlığıyla ilgili husus, bir Anayasa
değişikliğiyle, o döneme, belirtilen tarihe ilişkin olarak kaldırılmış ve bu
işlemler bu çerçevede yürütülmeye devam etmektedir. Tamamen yargısal bir
faaliyet söz konusudur.
Ha, bir de şunu söylemek istiyorum, özellikle bunu
ifade edeyim. Şimdi, bazen, burada konuşurken yok “4 Kasım darbesi” veyahut “20
Temmuz darbesi” gibi ifadeler kullanılıyor. Arkadaşlar, artık her şey ortada,
kimse kafasını kuma gömmesin. Her şey ortada. 
Bakınız, bundan birkaç gün önce HDP Diyarbakır
Milletvekili Altan Tan bir açıklama yaptı. Ne dedi biliyor musunuz? Dikkat edin
değerli arkadaşlarım, dediği şey şu, hendek terörünün bir yerlerden gelen
talimatla başlatıldığını ifade ediyor ve şimdi tırnak içinde ifade ediyorum:
“Bu dünya savaşında Kürt siyasetine -ifadesi önemli- Kürt siyasetine fedai rolü
vermek istediler. ‘Hendekleri kazın, iç savaş çıkarın, buradan size bir ekmek
çıkar.’ hesabıydı bu. Kürt halkı o süreçte barışın parçası oldu, bu olaylara
destek vermedi.” Kimdi bu Kürt siyaseti, arkadaşlar, bu ifadede yerini bulan?
Ve devam ediyor Sayın Tan, “Ben o zaman da açıkladım ve bunu desteklemedim.”
diyor. Arkadaşlar, 2015 Temmuz ayından sonra birkaç aylık süre zarfında
yaşananlar, özerk bölge ilan etmeler, bunun yanı sıra bu ülkenin vatan
toprağından parça koparmak için yapılan işler bugün, dün gibi hâlen gözümüzün
önündedir. Âdeta bunlar kör parmağım gözüne misali bu milletin gözünün içine
sokulmuştur. Bunu bu millet affetmez, yargı da affetmez. Burası kadim
gelenekleri olan bir devlettir. Biz bin yıldan beri bu toprakları kanla
suluyoruz bu vatan için, bu böyle bilinmelidir. 
Bu duygu ve düşüncelerle hepinizi saygıyla
selamlıyorum, Allah’a emanet ediyorum. (AK PARTİ sıralarından alkışlar) 
BAŞKAN – Teşekkür ederim Sayın Çavuşoğlu. 
AHMET YILDIRIM (Muş) - Sayın Başkan… 
BAŞKAN - Bir saniye Sayın Yıldırım…
Sayın Turan…
BÜLENT TURAN (Çanakkale) – Sayın Başkan, az önce
CHP’nin kıymetli konuşmacısı “Hâkimlerle fotoğrafı.” demişti. O fotoğrafı
bulduk. İzin verirseniz bu konuda savunma hakkımı kullanmak istiyorum. 
CEMAL OKAN YÜKSEL (Eskişehir) – “Fotoğrafı var.”
demedi, “Fotoğrafıyla içki içiyorlar.” dedi.
BAŞKAN – Ne dediniz Sayın Turan? “Fotoğrafı elde
ettim.” dediniz. 
BÜLENT TURAN (Çanakkale) – Evet, o fotoğrafla ilgili
ithamda bulunmuştu. Konuya ilişkin cevap vermek istiyorum. 
CEYHUN İRGİL (Bursa) – Hayır, “Fotoğrafı var.” demedim,
“Onun fotoğrafıyla içki içiyorlar.” 
BAŞKAN - Yani cevap hakkı… “Bir sataşma var.” diyorsunuz,
69’uncu madde çerçevesinde bu yanlış bilgilendirme nedeniyle açıklama yapmak
istiyorsunuz. Buyurunuz. (AK PARTİ sıralarından alkışlar) 
VI.- SATAŞMALARA İLİŞKİN KONUŞMALAR (Devam)
10.- Çanakkale Milletvekili Bülent
Turan’ın, Bursa Milletvekili Ceyhun İrgil’in sataşma nedeniyle yaptığı
konuşması sırasında şahsına sataşması nedeniyle konuşması
BÜLENT TURAN (Çanakkale) – Sayın Başkan,
değerli arkadaşlar; güleyim mi ağlayayım mı? (CHP sıralarından “Ağla!” sesleri)
Geldiğiniz yerin bu kadar sığ bir siyaset olması inanın Türkiye için problem.
Ana muhalefet partisi iktidardan sonraki en büyük problem, iktidara alternatif
bir parti. İsteriz ki ciddi anlamda muhalefet etsin, bizi sarssın.
MELİKE BASMACI (Denizli) – İktidardan
sonra en büyük problem mi?
TAHSİN TARHAN (Kocaeli) – İktidardan sonraki…
BÜLENT TURAN (Devamla) – İktidardan sonra, iktidara en
yakın parti, iktidar olma ihtimali en fazla olan parti ancak az önceki arkadaş
konuşma yaptı. Kararı veren hâkimlerle Bülent Turan’ın fotoğrafından bahsetti. Fotoğrafı,
sağ olsun, Çanakkale Vekilimiz Muharrem Erkek’ten de aldık, çok ince bir
çalışma yapmışlar fotoğrafçı arkadaşlar.
MUHARREM ERKEK (Çanakkale) – İnce çalışma yapmadım.
Çanakkale’de bu fotoğraf yayınlanıyor iki gündür. 
BÜLENT TURAN (Devamla) – 3 tane kim olduğunu
bilmediğimiz kişi bir masada, bir kafe muhtemelen, bir şeyler içiyorlar.
TAHSİN TARHAN (Kocaeli) – Rakı, rakı. 
BÜLENT TURAN (Devamla) – Ortada, seçim döneminde
İstanbul’dan, Ankara’dan, Çorum’dan, Çankırı’dan her vekilimizin yaptığı gibi Çanakkale’de
de binlerce çiçek dağıtmışız, fesleğen dağıtmışız.
TAHSİN TARHAN (Kocaeli) – Meyhanede mi dağıtıyorsunuz?
BÜLENT TURAN (Devamla) – Fesleğenin üzerinde Bülent
Turan “sticker”ı var. Bununla beraber, hâkimle arkadaş olduğum iddia ediliyor.
Buna cevap vermekten hicap duyuyorum. Daha ciddi olmaya davet ediyorum.
Teşekkür ediyorum. (AK PARTİ sıralarından alkışlar)
TAHSİN TARHAN (Kocaeli) – Orası meyhane mi?
MEHMET MUŞ (İstanbul) – Yazık, yazık, yazıklar olsun,
bir şey demiyorum!
BAŞKAN – Teşekkür ederim Sayın Turan.
AHMET YILDIRIM (Muş) – Sayın Başkan…
BAŞKAN – Sayın Yıldırım, dinleyeceğim sizi, bir saniye…
MUHARREM ERKEK (Çanakkale) – Sayın Başkan…
BAŞKAN – Sayın Erkek…
MUHARREM ERKEK (Çanakkale) – Efendim, bir açıklama
yapma zorunluluğu doğdu yani ciddiyete davet etti, “Hicap duyuyorum.” dedi.
Şahsi bir sataşma söz konusu.
MEHMET MUŞ (İstanbul) – Ne açıklaması Sayın Başkan?
BAŞKAN – Pardon Sayın Erkek, ne dedi?
MELİKE BASMACI (Denizli) – Adını kullandı, ciddiyete
davet etti.
MUHARREM ERKEK (Çanakkale) – “Ciddiyete davet
ediyorum.” dedi, “Hicap duyuyorum.” dedi, “Sığ siyaset yapmayalım…” 
BÜLENT TURAN (Çanakkale) – Sataşmam sana ben hemşehrim.
BAŞKAN – Sayın milletvekilleri, duyamıyorum, izin verir
misiniz. Sayın Erkek, duyamadım cümlelerinizi.
MUHARREM ERKEK (Çanakkale) – Efendim, “Sığ
siyasetinizden hicap duyuyorum. Ciddiyete davet ediyorum.” diyerek…
BÜLENT TURAN (Çanakkale) – Muharrem Bey’den hicap
duymuyorum Sayın Başkan, gurur duyuyoruz Muharrem Bey’le. Onurumuz bizim,
Çanakkale’nin gururu, gurur verdi bize.
BAŞKAN – Buyurunuz Sayın Erkek. (CHP sıralarından
alkışlar)
11.- Çanakkale Milletvekili Muharrem
Erkek’in, Çanakkale Milletvekili Bülent Turan’ın sataşma nedeniyle yaptığı
konuşması sırasında şahsına sataşması nedeniyle konuşması
MUHARREM ERKEK (Çanakkale) – Teşekkür ederim Sayın
Başkan.
Değerli milletvekilleri, önemli olan, Türkiye
Cumhuriyeti devleti bir hukuk devleti olacak mı, adalet tesis edilecek mi?
BÜLENT TURAN (Çanakkale) – Bu ne, bu?
MUHARREM ERKEK (Devamla) – Bakın, bu fotoğraf Çanakkale’de
yayınlanıyor ve konuşuluyor şu anda. Neden? Enis Berberoğlu’na müebbet hapis
cezası veren ve tutuklayan mahkemenin başkanı şu pembe tişörtlü beyefendi.
BÜLENT TURAN (Çanakkale) – Hani Rabia yapandı?
MUHARREM ERKEK (Devamla) – Hayır, öyle demedik.
BÜLENT TURAN (Çanakkale) – Öyle demişsin.
MUHARREM ERKEK (Devamla) – Kendisi Çanakkale’nin
Bayramiç ilçesinde asliye ceza hâkimiydi. Bir rakı sofrası kurmuşlar, olabilir.
FATMA BENLİ (İstanbul) – İyi de bu bizi niye
ilgilendiriyor?
MUHARREM ERKEK (Devamla) – Rakı da içilebilir, biz onu
eleştirmiyoruz.
BÜLENT TURAN (Çanakkale) – Neyi eleştiriyorsun?
MUHARREM ERKEK (Devamla) – Rakı sofrasında Rabia
işareti yapılıyor.
ÖZGÜR ÖZEL (Manisa) – O da olabilir.
MUHARREM ERKEK (Devamla) – Rabia, rakı, masanın
ortasında Sayın Bülent Turan’ın fotoğrafı... Ben neyi eleştiriyorum? Yargının
siyasallaşmasını eleştiriyorum.
BÜLENT TURAN (Çanakkale) – Bravo, bravo (!) [AK PARTİ
sıralarından gürültüler, alkışlar(!)
MUHARREM ERKEK (Devamla) – Bakın, bu yargıç, siyasi
telkinlere açık bir yargıç mıdır, bu yargıç bir yerlerden talimat almakta
mıdır? Bir ilçede görev yapan bir hâkim bu derecede siyasallaşıyorsa, bu tip
ortamlarda bulunuyorsa o hâkimden adalet beklemek maalesef mümkün değildir.
TAHSİN TARHAN (Kocaeli) – Nasıl başkan oldu, nasıl? 
MEHMET MUŞ (İstanbul) – Muharrem Erkek, çok fena düştün
ya. Zora düştün, zora!
FATMA BENLİ (İstanbul) – Ya Vekilim, çiçeğin üstündeki
resimden bize ne?
OSMAN AŞKIN BAK (Rize) – Tezgâh tutmadı, tezgâh!
MUHARREM ERKEK (Çanakkale) – Zaten dün verdiği kararda
da gördük, bir yerlerden telkinde bulunulduğunu, bir yerlerden talimat
alındığını gördük. Ben Sayın Bülent Turan’ın bilgisinin olup olmadığını
bilemem. Zaten onu suçlamadım ama bir yargıcın içki masasında AK PARTİ Grup
Başkan Vekilinin fotoğrafı, Rabia yapan…
METİN AKGÜN (Tekirdağ) – Nerede fotoğraf?
FATMA BENLİ (İstanbul) – Vekilim, çiçeğin üstündeki
fotoğraftan bize ne?
MUHARREM ERKEK (Devamla) – Fotoğraf masada, masada.
Sayın Bülent Turan biliyor. 
METİN AKGÜN (Tekirdağ) – Fotoğraf değil ki o. 
MUHARREM ERKEK (Devamla) – Bakın, bu ciddi bir şey ama
sizde hukuk bilinci maalesef bu düzeyde değilse yapabileceğimiz bir şey yok. Bu
yargıçtan bağımsızlık, tarafsızlık, adalet beklemek mümkün değildir. Verdiği
kararla da zaten bunu kanıtlamıştır. Bizim derdimiz adalet, sizin derdiniz
yargının siyasallaşması maalesef. 
Teşekkür ediyorum. (CHP sıralarından alkışlar) 
FATMA BENLİ (İstanbul) – Çiçeğin üstündeki bir resmin
ne anlamı var? 
BAŞKAN – Teşekkür ederim Sayın Erkek. 
Sayın Turan… 
BÜLENT TURAN (Çanakkale) – Seçimlerde, kampanya
döneminde Muharrem Bey’le de karşılaştık, promosyon kalem hediye etmiştim;
dikkat etsin kendisine. (AK PARTİ sıralarından alkışlar) 
BAŞKAN – Teşekkür ederim Sayın Turan. 
Sayın Özel… 
ÖZGÜR ÖZEL (Manisa) – Sayın Başkan, sadece tutanağa
geçmesi açısından… Şimdi, tabii, söylenen sözler doğru değil, Bülent Bey’in bu
sözleri sarf etmesi de bir Grup Başkan Vekili olarak yakışık almamıştır “sığ
siyaset” falan. 
O fotoğraf var, her yerde uçuşuyor ama bugün bir
Cumhuriyet Halk Partili o fotoğrafı kürsüye taşımadı. 
BÜLENT TURAN (Çanakkale) – Üç defa gündem oldu, üç
defa. 
ÖZGÜR ÖZEL (Manisa) – Bülent Bey göstermek istediği
için gitti, Çanakkale Milletvekilimizden rica etti, fotoğrafı o verdi, Bülent
Bey kendisi kürsüye taşıdı. 
MUHARREM ERKEK (Çanakkale) – Ben göstermedim. 
ÖZGÜR ÖZEL (Manisa) – Bu yüzden, bu meseleyi sanki
Cumhuriyet Halk Partisi o fotoğrafı çıkarmış da göstermiş… 
METİN AKGÜN (Tekirdağ) – Kim çıkarmış peki? Kim, söyle.

FATMA BENLİ (İstanbul) – Siz bahsettiniz. 
ÖZGÜR ÖZEL (Manisa) – Fotoğraf gündeme gelmiş, kendi
aramızda da konuştuk, kürsüye taşımaya değer bulmadık biz bunu ama diğer
iddialar çok daha değerli, çok daha tehlikeli. 
Teşekkür ederim. 
BAŞKAN – Evet, teşekkür ederim Sayın Özel. 
BÜLENT TURAN (Çanakkale) – Sayın Başkan…
BAŞKAN – Bu fotoğrafı çok fazla konuştuk zannediyorum.
Bu son konuşma olsun Sayın Turan. 
BÜLENT TURAN (Çanakkale) – Teşekkür ediyorum Sayın
Başkan, dikkat etmeye çalışacağım. 
Grup Başkan Vekilimiz benim taşıdığımı söyledi.
Zabıtlardan baktırdım, bugün iki defa, benim fotoğrafım olduğu iddia edilerek
sanki böyle özel bir beraberlik varmış algısı oluşturuluyor, gösterilmiyor ama
anlatılıyor. Bahsedilen fotoğraf bu fotoğraf diye gösteriyorum. Bir daha
söylüyorum: 3 kişi yemek yiyor, çay içiyor, rakı içiyor kendi ifadeleriyle;
ortada bir fidan, bir fide var, üzerinde Bülent Turan’ın aday olarak fotoğrafı
var Sayın Başkan. Gelinen yer, eleştirdiğim… Ne kadar komik olduğunun, vahim
olduğunun belgesi olarak göstermek istiyorum. 
Teşekkür ederim. (AK PARTİ sıralarından alkışlar) 
BAŞKAN – Teşekkür ederim Sayın Turan. 
Sayın Yıldırım… 
OSMAN AŞKIN BAK (Rize) – İddialar çok komik. 
MUHARREM ERKEK (Çanakkale) – Tabii, insanlar
cezaevinde, çok komik! 
MEHMET MUŞ (İstanbul) – Sayın Erkek, portreyi kim indirdi?
Portreyi kim indirdi, onu bulun. 
BAŞKAN – Sayın milletvekilleri, lütfen efendim, lütfen…
Sayın Yıldırım’ı dinliyorum. 
Buyurunuz Sayın Yıldırım… 
AHMET YILDIRIM (Muş) – Sayın Başkan, grup önerimiz
aleyhinde konuşan AKP’li hatip, samimi olmadığımız ve eş başkanımızla ilgili de
asla kendisinin kullanmadığı bir cümleyi çarpıtarak partimize dönük… 
BAŞKAN – Hangi cümle o Sayın Yıldırım?
AHMET YILDIRIM (Muş) – Bizim eş başkanımızın veya
herhangi bir milletvekilimizin “Hendekte eli silahlı olanlara -hiç kimseye-
sırtımızı dayıyoruz.” diye bir cümlesi yok.
HAKAN ÇAVUŞOĞLU (Bursa) – Hangi cümle Sayın Yıldırım?
AHMET YILDIRIM (Muş) – Söyleyeceğim.
BAŞKAN – Buyurunuz Sayın Yıldırım. (HDP sıralarından
alkışlar)
12.- Muş Milletvekili Ahmet Yıldırım’ın,
Bursa Milletvekili Hakan Çavuşoğlu’nun HDP grup önerisi üzerinde yaptığı
konuşması sırasında Halkların Demokratik Partisine ve HDP Eş Genel Başkanına
sataşması nedeniyle konuşması
AHMET YILDIRIM (Muş) – Bakın, Sayın Milletvekili, böyle
bir günde -eğer oruçluysanız Allah kabul etsin, değilseniz de Allah razı olsun-
şu kürsüde söylem üstünlüğü sağlamak adına olmamış bir şeyi gelip ifade etmeniz
bir milletvekilinin bulunduğu düzeye uygun düşmüyor. O da şu: Eğer
ispatlarsanız bir eş başkanımızın ya da milletvekilimizin hendeklerle ilgili,
“Sırtımızı hendeklere dayıyoruz.” la ilgili bir cümlesi yoktur.
HAKAN ÇAVUŞOĞLU (Bursa) – Terör örgütüne.
MURAT BAYBATUR (Manisa) – Teröre, teröre.
AHMET YILDIRIM (Devamla) - Kime sırtını dayadığına dair
cümleyi de -siz beğenirsiniz beğenmezsiniz- açık yüreklilikle söylüyoruz: IŞİD
barbarizmine karşı savaşan ve Ankara’da AKP iktidarının da kırmızı halıyla
liderini, Salih Müslim’i ağırladığı PYD’ye dayadığını söylemiştir, IŞİD’e
karşı. O sırtını dayadığı PYD’nin lideri kaç defa Ankara’ya geldi, Dışişleri
Bakanıyla görüştü, Başbakanlıkta teşrikimesai yaptı. O örgütle birlikte,
biliyorsunuz, Süleyman Şah Türbesi iş birliği çerçevesinde taşındı. Şimdi,
bunları, burada söylem üstünlüğü sağlayacaksınız diye, PYD için söylenmiş bir
cümleyi kalkıp başka bir yere yontmanıza falan gerek yok. 
Aynı eş genel başkanımızla ilgili ifade edeyim: Bakın,
bir kişi size göre teröristse… Figen Yüksekdağ’ın vekilliğinin düşürülmesine
giden yoldaki iddianameyi hazırlayan savcı ile 3 hâkimin tamamı ihraç edilmiş,
savcı ile 2 hâkim şu an tutuklu. Eğer bir kişi teröristse yaşamında bütünsel
olarak teröristtir. Verdiği kararlarda, işte “AKP’lilerle ilgili düzenlediği
fezleke gayrihukuku olacak, HDP’liyle ilgili düzenlediği fezleke hukuki
olacak.” diye bir şey olmaz. Bakın, bunlar eğer teröristse, bu iddiayla
yargılanıyorlarsa -ki bana göre yargı kararı kesinleşmeyinceye kadar, tarafsız
ve bağımsız yargı kararı kesinleşmeyinceye kadar masumiyet karinesi esastır- o
zaman bunların hazırladığı bütün iddianameler, verdiği kararlar hükümsüzdür,
gayrihukukidir. (HDP sıralarından alkışlar) 
BAŞKAN – Teşekkür ederim Sayın Yıldırım.
HAKAN ÇAVUŞOĞLU (Bursa) – Sayın Başkan…
BAŞKAN - Sayın Çavuşoğlu…
HAKAN ÇAVUŞOĞLU (Bursa) – Sayın Başkanım, çok fazla bir
şey söylemeyeceğim. Şunu söyleyeyim: Ben ne söylediğimi gayet iyi biliyorum.
Bunu manevi kimliğe büründürüp, oruçla alakalandırıp ispata davet etmenin,
böyle burada ağdalı cümleler kullanmanın pek benim tarzım olmadığını önce
söyleyeyim. Biri şu: Eş Başkanları Figen Yüksekdağ’ın bir kısım terör
örgütlerini saymak suretiyle “Sırtımızı biz bunlara dayadık.” diye cafcaf
bağırdığını biz gördük. Benim söylediğim şey budur, mesele bundan ibarettir, bu
kadar.
BAŞKAN – Teşekkür ederim Sayın Çavuşoğlu.
AHMET YILDIRIM (Muş) – Sayın Başkan…
BÜLENT Turan (Çanakkale) – Sataşmadı ama.
AHMET YILDIRIM (Muş) – Bakın, yine böyle bir günde
kalkıp bir kadın siyasetçi ve partimizin Eş Genel Başkanı hakkında, kendisine
yakıştıramıyorum, bakın yakıştıramıyorum, “cafcaf” diyerek… Sırtını kime
dayadığını ben kürsüde ifade ettim, bu cümleyi kimin için kullandığını. Sırtını
dayadığı, o IŞİD barbarizmine karşı dayadığı örgütün liderini kaç defa
Ankara’da kırmızı halıyla karşıladınız. Bütün kamuoyu biliyor. O günler bu ülke
için iyi günlerdi, bakın bugünler kötü günler işte.
BAŞKAN – Tutanaklara geçmiştir Sayın Yıldırım.
Teşekkür ederim.
Sayın Muş…
MEHMET MUŞ (İstanbul) – Sayın Başkan, Süleyman Şah
Türbesi’nin taşınmasında PYD’yle sözüm ona Türkiye'nin iş birliği yaptığı gibi
bir söylemde bulunmuştur. Böyle bir şey kesinlikle yoktur, Türk Silahlı
Kuvvetleri girmiştir, operasyonu icra etmiştir ve tekrar üslerine oradaki
silahlı unsurlarımız dönmüştür. Olay bundan ibarettir.
Teşekkür ederim.
BAŞKAN – Teşekkür ederim Sayın Muş.
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 22/2/2017 tarihinde Grup
Başkan Vekili Muş Milletvekili Ahmet Yıldırım tarafından, 4/11/2016 tarihinde
yasal mevzuata aykırı şekilde gözaltına alınıp tutuklanan HDP Eş Başkanları ve
11 milletvekilinin maruz kaldığı hukuksuzlukların tüm boyutlarıyla
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 15
Haziran 2017 Perşembe günkü birleşiminde sunuşlarda okunmasına ve ön görüşmelerinin,
aynı günkü birleşimde yapılmasına ilişkin önerisi (Devam)
BAŞKAN – Önerinin lehinde Mustafa Sezgin Tanrıkulu,
İstanbul Milletvekili.
Buyurunuz Sayın Tanrıkulu. (CHP sıralarından alkışlar) 
MUSTAFA SEZGİN TANRIKULU (İstanbul) – Sayın Başkan,
değerli milletvekilleri, tabii ki çok değerli tutuklu milletvekilleri; hepinizi
saygıyla, sevgiyle selamlıyorum.
Değerli arkadaşlar, son derece üzgünüm. Tabii, şu anda
iktidarsınız, sizi çok ilgilendirmiyor. Her tutuklu milletvekiline, eş genel
başkanlarına üzülmüştüm arkadaşları olarak, dostları olarak, milletvekili
olarak. Dün de çok değerli bir dostum, arkadaşım, milletvekilimiz Enis
Berberoğlu bir yargı infazıyla karşı karşıya kaldı ve tutuklandı, son derece
üzgünüm ve bu konuşmayı da bu üzgünlük içerisinde yapmak durumundayım. 
Arkadaşlar, Adalet ve Kalkınma Partisi milletvekilleri,
durumun vahametinin farkında değilsiniz, hakikaten farkında değilsiniz. Ben
Sayın Erdoğan’a buradan sesleniyorum: Bu kadar acemi hukukçuyu nasıl yanında
tutuyorsun, nasıl tutuyorsun bu kadar acemi hukukçuyu? Hayret bir şey
gerçekten, hakikatten hayret! Yani bu kadar siyasetçi var etrafında ama bir de
bu kadar çok acemi hukukçu var. Bakın, şunun için söylüyorum: Sayın Erdoğan’ın
31 Mayıs 2015 tarihinde TRT’de yaptığı açıklama ve haberi yapan gazetecileri
suçlayan, “Bu casusluktur.” suçlamasıyla başlayan açıklama, Sayın Erdoğan’ın
savaş suçuyla ilgili olarak ve bu Hükûmetin ve bürokratlarının savaş suçu ve
insanlığa karşı suçla ilgili olarak kendisiyle ilgili başlattığı süreç olmuştur.
Bunu iddia ediyorum, bunu yeni iddia etmiyorum bu kürsüden, daha önce de
söylemiştim hatırlarsanız. Dün verilen karar var, biliyor musunuz değerli
arkadaşlar, dün verilen karar. Aklınızı başınıza toplayın, bugün CHP’yi
hapsedebilirsiniz, 11 HDP’li milletvekilini hapsedebilirsiniz; gücünüz var,
iktidarsınız ama yarın öbür gün dünyaya gücünüz yetmeyebilir. Dün Enis
Berberoğlu’yla ilgili verilen karar, hüküm, yarın öbür gün bir uluslararası
ceza mahkemesinin iddianamesinin dayanağı olur. Onlarca kez uyardım, yanlış
yapıyorsunuz dedim, bu işlere girmeyin yanlış yaparsınız ve nitekim o noktaya
geldiniz, nitekim. Siz ne olduğu belli olmayan, müktesebatı belli olmayan,
yarın öbür gün ne yapacağını bilmeyen bu yargıçlara güvendiniz ve büyük bir
galibiyet içerisinde, Enis Berberoğlu casus, ceza aldı, hapiste... Vallahi
sizleri kimse kurtaramaz, açık söylüyorum, yarın öbür gün öyle bir iddianameyle
karşı karşıya kalırsınız ki eski Yugoslavya gibi, Ruanda gibi bir iddianameyle
karşı karşıya kalırsınız, defakto bir mahkeme kurulur ve Suriye’de insanlığa
karşı işlenen suçlarla ilgili olarak, aynen o MİT tırlarındaki bu mahkeme
kararı iddianamenin başlangıcı olur. Böyle tarihî hatalar yapıyorsunuz. Ben bir
hukukçu olarak, bu cumhuriyetin bir milletvekili olarak uyardım, uyarmaya devam
ediyorum. O mahkeme kararı iddianamenin başlangıcı olacak. Bakın, burada var:
31 Mayıs 2015, Sayın Cumhurbaşkanının konuşması. Bakın, o konuşmadan sonra… O
konuşma niyeydi? 31 Mayıs 2015… Niye Sayın Cumhurbaşkanı bu kadar çok panikledi?
Niye bu kadar kin duydu? Çünkü yedi gün sonra seçim vardı, elinde anketler
vardı, iktidarı kaybediyordu ve kaybetti, paniğinin nedeni oydu. Neden kasımdan
sonra harekete geçti Cumhuriyet gazetesine karşı, neden? İktidar oldu ve
yeniden savcılar harekete geçti, Cumhuriyet gazetesine karşı operasyon başladı.

Elinizi vicdanınıza koyun, bu haberin aynısı, dün Enis
Berberoğlu’nun suçlandığı haberin aynısı, 21 Ocak 2014 tarihinde yani 19 Ocak
2014’ten sadece iki gün sonra Aydınlık gazetesinde hepsi yayımlandı. Bu ne
biçim casusluk? Bir yıl dört ay önce yayımlanmış bunlar. İntikam alabilirsiniz,
kibirli olabilirsiniz, güç sizde olabilir ama bunlar sizi kurtaramayacak
değerli arkadaşlar. 
Bakın, şuna geliyorum: Bu dokunulmazlık meselesi,
kalktı kalkmadı; evet, kalktı burada, bu Meclis kaldırdı, kaldırdı bunu Meclis.
Şimdi, konuşulan mesele dokunulmazlık mı, yoksa, elinizi vicdanınıza koyun,
milletvekillerinin tutuklanması meselesi mi? Biriniz kalksanız burada bir şey
söyleseniz ya. Ya Anayasa Mahkemesi kararı var, bu Anayasa Mahkemesi aynı
Anayasa Mahkemesi, bu Anayasa’nın hükümleri aynı, üyeleri aynı üyeler, oy
birliğiyle karar vermişler, 2013 tarihinde 4 Aralıkta, aynısı orada duruyor.
Biriniz kalkın söyleyin ya, bu Anayasa Mahkemesi bu cumhuriyetin bir kurumu. Kalk
Sayın Mehmet Muş, kalk burada söyle: “Ey Anayasa Mahkemesi, seni Anayasa’ya
uygun davranmaya davet ediyorum.” de.
MEHMET MUŞ (İstanbul) – Söyleyeceğim, söyleyeceğim ben;
söyleyeceğim merak etme. 
MUSTAFA SEZGİN TANRIKULU (Devamla) – İki günde verdiğin
kararı niye şu anda, “on gündür”(x) gündemine almıyorsun? Kalk bunu
söyle. Bak, senin koruman gereken husus şudur: Sizin korumanız gereken hukuk bu
Parlamentonun hukukudur, yargının vesayetinin değil. Şu anda
yargıçları atayabilirsiniz, güçlü olabilirsiniz, sırtınız güçlü olabilir ama
siz güçsüz olduğunuz zaman da biz sizin yanınızdaydık, bunu bilin. Yarın da
eğer bir haksızlığa tabi olacaksanız, hukuk dışılığa tabi olacaksanız yine biz
yanınızda olacağız ama şimdi siz o sınavdan geçmiyorsunuz, geçmiyorsunuz,
geçmiyorsunuz! Kendinizi bir gözden geçirin; bu Parlamentonun,
milletvekillerinin hukukuna sahip çıkın, her şeyi boş verdik. 
Bakın, bugün, her şeye rağmen, burada kalmamıza rağmen
Türkiye'nin ana muhalefet partisi lideri bu adaletsizliğe dikkat çekmek için
yürüyor. Hiç mi düşünmediniz ya? Bu Parlamentoyu kullanamıyoruz,
dinlemiyorsunuz, hukuksuzluğa karşı çıkmıyorsunuz; aksine, hukuksuzluğu teşvik
ediyorsunuz, yol veriyorsunuz, insanlarda adalet duygusu kalmadı. 
Bakın, ben yargıya güvenmedim, yirmi beş yıl avukatlık
yaptım, hiçbir zaman yargıya güvenmedim, yargının bağımsızlığına güvenmedim,
tarafsızlığına güvenmedim. 12 Eylül referandumundan önce de, 2010’dan önce de
bu yargı bağımsız ve tarafsız değildi; 2010’dan sonra da değildi, şimdi hiç
değil. Ben yargıyla mücadele ettim insan hakları için, yurttaş hakları için.
Şimdi aynı mücadeleyi yapıyorum. Burada kalkıp bize “Bağımsız yargı, tarafsız
yargı; iyi karar verirse böyle, kötü karar verirse böyle.” demeyin ya, demeyin,
hukukçulara bir sorun kendi içinizde. Bakın, yargı her zaman güçten yanadır
istisnaları hariç olmak üzere. Şimdi, güç sizsiniz ve sizden yanalar, yoksa
bütün kararlarına bir bakalım. Gelin burada gizli oturum yapalım, tümünü
tartışalım yargı uygulamaları konusunda, var mısınız? Ya insanlar tahliye
ediliyor. İstanbul Çağlayan Adliyesinde tahliyeleri için yazı yazılmıyor
UYAP’tan, yazı yazılmıyor. Yeni soruşturma başlatılıyor, yeni gözaltı kararı
veriliyor, yeni dava açılıyor tahliye edilmeden. Ne zaman olmuştur bu, değerli
arkadaşlar? Söyler misiniz bana, ne zaman olmuştur? 12 Eylül döneminde oldu mu?
Birleşmiş Milletlerin yeni açıklaması var: “12 Eylülden daha geridesiniz ifade
özgürlüğünde.” Bu kadar ağır ortamlar var, kendinize gelin, gözden geçirin
çünkü Türkiye kutuplaştı, Türkiye ayrıştı, aynı şeye üzülmüyoruz, aynı şeye
sevinmiyoruz, aynı zeminde değiliz, aynı köprüden bile geçecek durumumuz
kalmadı. Bu Parlamentonun bizim bu yürüyüşümüze rağmen Türkiye'nin birliğini
koruma fırsatı hâlen var. Eğer içeride de barışımızı sağlayamazsak dışarıda
kimseye güvenmeyin. Katar’dan geliyorlar bakın, değerli arkadaşlar. Bunu
kendiniz için bir uyarı alın, Katar’dan geliyorlar Suriye’ye doğru, Suriye’den
de buraya gelecekler. O yüzden, burada barışı sağlayalım, ana muhalefetle,
muhalefet partileriyle barışı sağlayalım. Kendi barışımızı sağlayalım, dışarıya
karşı da siz güçlü olun. İktidar sizsiniz ama burada barışı sağlayamıyorsunuz,
burada bir arada değiliz, burada bize düşmanca davranıyorsunuz. 
Ya, benim hakkımda yedi yıl sonra, dinleme kararıyla
fezleke geliyor, Adalet Bakanı çıksın burada bir cümle bir şey söylesin ya, bir
cümle. (CHP sıralarından alkışlar) Eğer bu cumhuriyetin Adalet Bakanıysa o
fezlekeyi alacak, böyle yırtıp atacak, geri gönderecek, diyecek ki: “Bir
insanın kardeşiyle ilgili bir konuşma fezlekeye girmez.” Bu kadar. Yedi yıl
sonra, başsavcısı ihraç edilmiş, hâkimi ihraç edilmiş, polisi ihraç edilmiş;
yedi yıl neredeydiniz, yedi yıl? Siz soracaksınız, ben değil, siz soracaksınız.
Enis Berberoğlu her mahkemesine gitmiş, her mahkemesine, savcı tutuklama
istemiyor; yirmi beş yıl casusluktan ceza ve oradan tutuklama. Ya, biriniz
çıkın, bir şey söyleyin ya, biriniz! Milletvekili nereye kaçacak? Damatlar
kaçmayacak, milletvekili kaçacak öyle mi? Bu mu sizin vicdanınız, bu mu sizin
adaletiniz?
NURETTİN DEMİR (Muğla) – Adları “Adalet.”
TAHSİN TARHAN (Kocaeli) – Damatların görevi var,
görevi!
HÜSNÜYE ERDOĞAN (Konya) – Can Dündar nerede?
MUSTAFA SEZGİN TANRIKULU (Devamla) – Değerli
arkadaşlar, bakın, zor dönemlerden geçiyoruz, zor dönemlerden; burada tarih
yazmak durumundayız yeniden barış için, yeniden birlik için, yeniden adalet
için; barış için, adalet için, birlik için burada tarih yazma fırsatımız var,
hâlen de var. Biz yürüyeceğiz adalet için, herkesi de çağıracağız. Kendimiz
için değil, adaletsizliğe uğramış her yurttaş için yürüyeceğiz, herkes için
yürüyeceğiz, ta ki Türkiye’de şiddete, teröre başvurmadan adaleti sağlayıncaya
kadar, özgürlüğü sağlayıncaya kadar. Bunu yapmaya çalışacağız ve sizleri de bu
Parlamentonun hukukuna, bu Parlamentonun saygınlığına, parlamenter hukukuna
bağlı kalmaya davet ediyorum.
(Mikrofon otomatik cihaz tarafından kapatıldı) 
BAŞKAN – Tamamlayınız Sayın Tanrıkulu, açıyorum
mikrofonunuzu.
MUSTAFA SEZGİN TANRIKULU (Devamla) – Değerli
arkadaşlar, çok önemli bir şey daha, tesadüf oldu bugün, bunun da olması
tesadüf oldu; 15 Haziran 1215, dünya demokrasisinde bir dönüm noktası olan
Magna Carta yani Büyük Özgürlük Fermanı’nın imzalandığı tarihtir. Bizler de
ayrımsız, Türkiye Cumhuriyeti’nin büyük özgürlük ve demokrasi fermanını
kalplerimizde, vicdanlarımızda imzalayalım ve adaleti talep edelim.
Hepimizin yolu açık olsun. (CHP sıralarından alkışlar)
İSMET UÇMA (İstanbul) - Sezgin, partiye zarar
veriyorsun, yapma ya! Seçime gideceksiniz.
BAŞKAN – Teşekkür ederim Sayın Tanrıkulu.
MEHMET MUŞ (İstanbul) - Sayın Başkan…
BAŞKAN – Sayın Muş…
MEHMET MUŞ (İstanbul) – Sayın Başkan, isim vererek de
bana atıfta bulunmuştur.
BAŞKAN – Sesiniz gelmiyor Sayın Muş.
MEHMET MUŞ (İstanbul) - Sayın Başkan, yargı vesayetine
yaslandığımız, yargı vesayetiyle hareket ettiğimiz gibi ithamlarda bulunmuştur.
Ayrıca, ismimi de zikredip “Buradaki yaşanan süreçlerle alakalı hiçbir şey
söylemiyorsunuz.” gibi ifadelerde bulunmuştur. Bu, 69’a göre bir sataşmadır.
BAŞKAN – Buyurunuz Sayın Muş. (AK PARTİ sıralarından
alkışlar)
VI.- SATAŞMALARA İLİŞKİN KONUŞMALAR (Devam)
13.- İstanbul Milletvekili Mehmet Muş’un,
İstanbul Milletvekili Mustafa Sezgin Tanrıkulu’nun HDP grup önerisi üzerinde
yaptığı konuşması sırasında şahsına ve Adalet ve Kalkınma Partisine sataşması
nedeniyle konuşması
MEHMET MUŞ (İstanbul) – Sayın Başkan, değerli
milletvekilleri; öncelikle, sayın hatip bizi tehdit etmeyi bıraksın. Onun
tehditlerine pabuç bırakacak değiliz. (AK PARTİ sıralarından alkışlar)
ÖMER FETHİ GÜRER (Niğde) – Tehdit etmiyor, “barış”
diyor, “kardeşlik” diyor.
TAHSİN TARHAN (Kocaeli) – Ya, milletvekili o,
milletvekili!
ÖMER FETHİ GÜRER (Niğde) – “Kardeşlik” “barış” diyor,
“Birlik olalım.” diyor.
MEHMET MUŞ (Devamla) – Bakın, eğer savaş suçu işlemiş
birini arıyorsanız Suriye’de yüz binlerce insanı katleden Esad’a bakacaksınız. 
MELİKE BASMACI (Denizli) – “Esed’e” mi, “Esad’a” mı,
hangisine bakacağız?
MEHMET MUŞ (Devamla) – Türkiye orada kan akmaması için
elinden gelen bütün çabayı ortaya koymuş bir ülkedir. Türkiye yetmiyor,
uluslararası boyuta giriyor, uluslararası boyut üzerinden ayrı bir tehdide
kalkışıyor Sayın Tanrıkulu. Burada ismini zikredemeyeceğim ülkelerle Türkiye
Cumhuriyeti’nin Cumhurbaşkanını mukayese edecek ve oradan mesaj veriyor. 
Size, kulağınıza birileri üfürdü mü Sayın Tanrıkulu,
sizin kulağınıza birileri mesaj mı verdi, birileri üfürdü mü size?
MELİKE BASMACI (Denizli) – Sizin yönteminiz bu mu?
MEHMET MUŞ (Devamla) – “Gidin, bunları Türkiye
Cumhuriyeti’nin Meclisinde konuşun.” diye birileri bir şey mi söyledi size? Biz
hiçbir vesayeti kabul etmedik, bundan sonra da kabul etmeyiz. (AK PARTİ
sıralarından alkışlar)
Bakın, konuşmanın tamamına bakıyorum. Bir insan kendi
ülkesine ve devletine karşı bu kadar nefretle yaklaşamaz, mümkün değil ama
Sayın Tanrıkulu’nu konuşmaları, söylemleri maalesef buna işaret ediyor. Bu
kabul edilebilir bir şey değildir…
TAHSİN TARHAN (Kocaeli) – Öyle mi anladın?
MEHMET MUŞ (Devamla) - …bir milletvekili için, bir
Türkiye Cumhuriyeti vatandaşı için de son derece üzücüdür değerli milletvekilleri.

Bakın, Türkiye, PKK’yla mücadele ediyor, Sayın
Tanrıkulu “Devlet katliam yaptı.” diyor. Türkiye DEAŞ’la mücadele ediyor,
DEAŞ’a en büyük darbeyi vuran Türkiye Cumhuriyeti devletidir ama bu sanki
hiçbir şey ifade etmiyormuş gibi onun üzerinden Türkiye Cumhuriyeti’ni
suçlayacak noktaya gidiyor, sizi insafa davet ediyorum. 
Şunu da ifade edeyim: Bu tehditlere biz pabuç
bırakmayız, bunlardan korksaydık biz bu trene binmezdik.
Teşekkür ediyorum. (AK PARTİ sıralarından alkışlar)
TAHSİN TARHAN (Kocaeli) – Atın içeri, atın.
BAŞKAN – Teşekkür ederim Sayın Muş.
MUSTAFA SEZGİN TANRIKULU (İstanbul) – Efendim, bir şey
söylemeye gerek yok, açıkça şahsımı hedef aldı.
BAŞKAN – Buyurunuz Sayın Tanrıkulu. (CHP sıralarından
alkışlar) 
Rica ediyorum, yeni bir sataşmaya meydan vermeyiniz
Sayın Tanrıkulu.
14.- İstanbul Milletvekili Mustafa Sezgin
Tanrıkulu’nun, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına sataşması nedeniyle konuşması
MUSTAFA SEZGİN TANRIKULU (İstanbul) – Sayın Başkan,
değerli milletvekilleri ve değerli tutuklu milletvekilleri.
Değerli arkadaşlar, bakın, güneş balçıkla sıvanmaz.
Yani tehdit falan filan yok, ben bu uyarıları bu Parlamentoda yapıyorum ve
yapmaya devam edeceğim. Ben bu cumhuriyetin yurttaşıyım, bu cumhuriyetin
milletvekiliyim ve dolayısıyla da 80 milyon yurttaşımızın bu dünyada haklarını
korumakla da mesulüm aynı zamanda. Bu uyarıyı yapıyorum: Sen -pardon Sayın Muş-
kısa pantolonla dolaştığın zamanlarda ben insan hakları mücadelesi yapıyordum, tamam
mı? (AK PARTİ sıralarından gürültüler) 
EBUBEKİR GİZLİGİDER (Nevşehir) – Ayıp, ayıp, ayıp!
OSMAN AŞKIN BAK (Rize) – İşte kaliten ortada.
MUSTAFA SEZGİN TANRIKULU (Devamla) – Bak, dolayısıyla
“Benim kulağıma bir yerden fısıldandı.” falan filan demek senin haddin değil.
Ben burada her zaman görüşlerimi söyledim, beş yıldır burada söylüyorum, beş
yıldır; kimse kulağıma fısıldamıyor. Kendi bilgimi, kendi birikimimi, kendi
görgümü burada paylaşıyorum. Senin gibi bir yerlerden talimat alıp, senin gibi
saraydan talimat alıp burada konuşmuyorum. Ben bu konuşmalarımı da Genel
Başkanıma, grup başkan vekiline de sadece bildiriyorum ama sizin gibi değilim,
bunu bilin. 
ŞİRİN ÜNAL (İstanbul) – PKK’yı savunmaya devam et. 
MUSTAFA SEZGİN TANRIKULU (Devamla) – Bakın, ben bunu
açıkça söylüyorum.
MEHMET MUŞ (İstanbul) – Nasıl alıyorsun? Nasıl oluyor,
anlat?
MUSTAFA SEZGİN TANRIKULU (Devamla) – Bu cumhuriyeti
senin kadar korumaya çalışıyorum ama sizin aklınız, öngörünüz yetmez. O nedenle
söyledim Sayın Erdoğan sizin gibi acemi hukukçularla nasıl çalışıyor diye.
Dolayısıyla bakın, ben size buradan söyledim, gelin bunun aksini ispatlayın.
IŞİD belgeleri burada, IŞİD ne zaman terör örgütü oldu, ne zaman? Gel açıkla
burada, sana hodri meydan diyorum, gel burada belgesiyle ortaya koy. 
MEHMET MUŞ (İstanbul) – 2013 yılında.
MUSTAFA SEZGİN TANRIKULU (Devamla) – Türkiye IŞİD’i
diye bir örgütü tanımlamadınız, emniyet genel müdürünün beyanları var. 
MEHMET ERDOĞAN (Gaziantep) – Bağlı olduğun Amerika’nın
sözcülüğünü yapma.
EJDER AÇIKKAPI (Elâzığ) – IŞİD’le en fazla mücadele
eden ülke Türkiye’dir ya.
MUSTAFA SEZGİN TANRIKULU (Devamla) – Türkiye IŞİD’i
diye bir örgütü 2016 yılının sonuna kadar tanımlamadınız ve bu örgüte MİT
tırlarıyla ortaya çıktığı gibi silah gönderdiniz.
Teşekkür ediyorum. (CHP sıralarından alkışlar) 
OSMAN AŞKIN BAK (Rize) – Ayıp, ayıp!
MEHMET ERDOĞAN (Gaziantep) – Amerikan sözcülüğü yapma.
FATMA BENLİ (İstanbul) – Türkiye, IŞİD’i ilk defa terör
örgütü kabul eden ilk ülkelerden bir tanesi, hiç kimse tanımadan Türkiye terör
örgütü olduğunu kendisi kabul etti Bakanlar Kurulu kararıyla.
BAŞKAN – Teşekkür ederim Sayın Tanrıkulu.
MEHMET MUŞ (İstanbul) – Sayın Başkan...
BAŞKAN – Sayın Muş, buyurunuz, 69’uncu maddeye göre
size söz veriyorum. (AK PARTİ sıralarından alkışlar) 
Umarım son konuşma olur.
15.- İstanbul Milletvekili Mehmet Muş’un,
İstanbul Milletvekili Mustafa Sezgin Tanrıkulu’nun sataşma nedeniyle yaptığı
konuşması sırasında şahsına sataşması nedeniyle konuşması
MEHMET MUŞ (İstanbul) – Sayın Başkan, değerli milletvekilleri;
söyleyecek sözünüz bitince bakarsınız, “Ben insan hakları savunuculuğunu
yapıyorken siz şunu yapıyordunuz, bunu yapıyordunuz...”
Şimdi, değerli milletvekilleri, ben bir partiyi temsil
ediyorum, benim bir görevim var. “Akıl yaşta değil, baştadır” diye bir laf
vardır. (AK PARTİ sıralarından alkışlar) Siz 60 yaşına da gelebilirsiniz, 70
yaşına da gelebilirsiniz ama hâlen bu işlerin etrafını dolaşıyorsanız hiçbir
anlam ifade etmez. 
Biz başından beri şunu ifade ettik: Türkiye Cumhuriyeti
hükûmetlerinde de, devletinde de, Devlet-i Aliyye-i Osmaniye’den itibaren de
bin yıldır bu topraklarda yaşayan bu insanların kurduğu bütün devletlerde de ne
tarihinde, ne geçmişinde hiçbir katliam da göremezsiniz, hiçbir çatışmanın
içerisine girdiğini de göremezsiniz; dünyaya hep hoşgörüyü, dünyaya hep
insanlığı ve buraya hizmet için çabalar sunan bir devlet anlayışı görürsünüz
ama bunu anlamayabilirsiniz. Biz, dünyanın farklı bölgelerinde terörist olarak
Türkiye Cumhuriyeti’nin gördüklerine “Terörist değil.” diye ifadelerde
bulunmayız, bunu da siz bulunursunuz veya onların avukatlığına soyunmayız. 
HAKAN ÇAVUŞOĞLU (Bursa) – İngiltere’de değil mi Sayın
Başkan?
MEHMET MUŞ (Devamla) – İngiltere’de, kendisi biliyor. 
Onların avukatlığına soyunmayız, onlarla mücadele
ederiz. Neden? Çünkü insanımıza, ülkemize karşı suç işledikleri zaman ne
yapacaktır devlet? Gereğini yapacaktır. 
BÜLENT YENER BEKTAŞOĞLU (Giresun) – Beraber de
olursunuz değil mi Oslo’da, Oslo’da.
MEHMET MUŞ (Devamla) – Yaklaşımımız budur, referans
aldığımız kaynaklar medeniyetimizin değerleri içerisindedir. 
BURCU KÖKSAL (Afyonkarahisar) – Dolmabahçe mutabakatına
katılan sizsiniz.
MEHMET MUŞ (Devamla) – Lütfen bir daha meseleleri
şahsileştirip sözünüzün bittiği yerden don meselelerine girmeyin, boğulursunuz
içlerinde. 
Teşekkür ediyorum. (AK PARTİ sıralarından alkışlar) 
BAŞKAN – Teşekkür ederim Sayın Muş.
MUSTAFA SEZGİN TANRIKULU (İstanbul) – Sayın Başkan,
tekrar sataştı; yeni bir sataşmaya meydan vermemek üzere söz alıyorum efendim.
BAŞKAN – Buyurunuz Sayın Tanrıkulu.
Bu tartışmalarda kürsüde en son konuşan kaybeder
arkadaşlar. 
16.- İstanbul Milletvekili Mustafa Sezgin
Tanrıkulu’nun, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına tekraren sataşması nedeniyle konuşması
MUSTAFA SEZGİN TANRIKULU (İstanbul) – Değerli
arkadaşlar, meseleyi ben şahsileştirmiyorum, meseleyi şahsileştiren, grup
başkan vekili oldu, “Kulağına üflenen” falan diye sözleri, kendisi burada
söyledi. Ben, burada bir milletvekili olarak uyarı görevimi yaptım ve sağ
olsunlar Adalet ve Kalkınma Partisi Grubu da dikkatle dinledi. Ben, uyarı
görevimi yapmaya devam edeceğim. 2015 yılına kadar, Yargıtay kararı burada…
MEHMET MUŞ (İstanbul) – 2013 yılında Bakanlar Kurulu
var.
MUSTAFA SEZGİN TANRIKULU (Devamla) - Bana getir göster,
sana süre veriyorum bir dahaki oturuma kadar…
MEHMET MUŞ (İstanbul) – Onu al gel. 
MUSTAFA SEZGİN TANRIKULU (Devamla) - …bir dahaki
oturuma kadar bana getir göster. Göstermezsen namertsin. 
MEHMET MUŞ (İstanbul) – Nasıl aldıysan onu da al.
MUSTAFA SEZGİN TANRIKULU (Devamla) - Buradadır ikisi
de, ikisi de buradadır, bakın. 2013 tarihli kararı göstermezsen namertsin, ben
senden özür dileyeceğim; söz, burada gel göster. 
MEHMET MUŞ (İstanbul) – Özür dile, özür dile.
MUSTAFA SEZGİN TANRIKULU (Devamla) - 2013 tarihli
kararı burada göster, senden özür dileyeceğim, ben görmedim diyeceğim. Söz,
tamam mı? Ama, mesele bu değil.
MEHMET MUŞ (İstanbul) – Nedir?
MUSTAFA SEZGİN TANRIKULU (Devamla) - Bakın, 2016
yılının sonuna kadar…
MEHMET MUŞ (İstanbul) – Avukatı mısın DEAŞ’ın ya?
MUSTAFA SEZGİN TANRIKULU (Devamla) - Yargıtay kararı
burada. IŞİD, Türkiye’de terör örgütü olarak görülmedi ya, bu kadar basit. (AK
PARTİ sıralarından gürültüler)
HÜSNÜYE ERDOĞAN (Konya) – Ne münasebet?
MUSTAFA SEZGİN TANRIKULU (Devamla) – “Türkiye IŞİD’i”
diye bir örgüt tanımlanmadı. Ben, bunun peşine düştüm. Burada cevap
veremediniz, soru önergelerim var, cevap verilmedi. 
HALİS DALKILIÇ (İstanbul) – Yazıklar olsun, yazıklar
olsun!
MUSTAFA SEZGİN TANRIKULU (Devamla) – Bakın, arkadaşlar,
bundan hicap duyun, Emniyet Genel Müdürünün tutanaklarda sözü var…
KAZIM ARSLAN (Denizli) – “IŞİD” diye söyleyemediniz,
“DEAŞ” diye ama “IŞİD” diyemediniz. 
OSMAN AŞKIN BAK (Rize) – Her zaman dedik, her zaman. 
MUSTAFA SEZGİN TANRIKULU (Devamla) - …“Bizim böyle bir
çalışmamız olmadı.” dedi, değerli arkadaşlar. Bakın, bunları bir uyarı olarak
görün, karşınıza gelecek. Ben, kimseyi tehdit etmiyorum, bilgimi, birikimimi
burada paylaşıyorum. (AK PARTİ sıralarından gürültüler)
Son olarak şunu söyleyeceğim: Bakın, İngiltere’de
konuştum ve soru sordum. Bana soran ATV muhabiri dedi ki: “PYD terör örgütü
müdür?” diye, ben de dedim ki: “Bunu bana sormayın, bunu Hükûmete sorun.” 
İSMAİL AYDIN (Bursa) – Bilmiyor musun terör örgütü
olduğunu?
MUSTAFA SEZGİN TANRIKULU (Devamla) - Aynen kayıtlarda
var, “Eğer terör örgütüyse, konuştuğum tarihte, bu terör örgütüne 29 Ekim 2014
tarihinde Habur Sınır Kapısı’ndan Mürşitpınar Sınır Kapısı’na kadar bu Hükûmet
neden silah gönderilmesine 300 kilometre boyunca müsaade etti?” dedim. 
İkinci sorum: Neden bu örgütün liderini Ankara’da kabul
etti? Konuştuğum tarih belli, sorduğum soru belli. (AK PARTİ sıralarından
gürültüler)
TAHSİN TARHAN (Kocaeli) – Serbest bıraktılar
IŞİD’cileri, muhatap orada.
MUSTAFA SEZGİN TANRIKULU (Devamla) - Kalk cevap ver
buna, kalk cevap ver. 
(Mikrofon otomatik cihaz tarafından kapatıldı)
ALİM TUNÇ (Uşak) – Sen PYD’ye cevap ver.
MUSTAFA SEZGİN TANRIKULU (Devamla) - Neden, neden,
neden? 29 Ekimde 300 kilometre boyunca…
İSMAİL AYDIN (Bursa) – PYD’ye sor, cevabını alırsın
sen.
BAŞKAN – Teşekkür ederim Sayın Tanrıkulu. 
Birleşime on dakika ara veriyorum. 
Kapanma Saati: 17.32
DÖRDÜNCÜ OTURUM
Açılma Saati: 17.44
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN – Türkiye
Büyük Millet Meclisinin 107’nci Birleşiminin Dördüncü Oturumunu açıyorum.
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 22/2/2017 tarihinde Grup
Başkan Vekili Muş Milletvekili Ahmet Yıldırım tarafından, 4/11/2016 tarihinde
yasal mevzuata aykırı şekilde gözaltına alınıp tutuklanan HDP Eş Başkanları ve
11 milletvekilinin maruz kaldığı hukuksuzlukların tüm boyutlarıyla
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 15
Haziran 2017 Perşembe günkü birleşiminde sunuşlarda okunmasına ve ön
görüşmelerinin, aynı günkü birleşimde yapılmasına ilişkin önerisi (Devam)
BAŞKAN – Halkların Demokratik Partisi grup önerisi
üzerinde son konuşmacı, aleyhte olmak üzere Trabzon Milletvekili Salih Cora. 
Buyurunuz Sayın Cora. (AK PARTİ sıralarından alkışlar) 
Size böyle sakin, sükûnetli bir ortam hazırladık Sayın
Cora. 
SALİH CORA (Trabzon) – Sayın Başkan, değerli
milletvekilleri; Halkların Demokratik Partisi tarafından verilen önergede
HDP’li milletvekillerinin tutuklanma süreciyle ilgili araştırma yapılması
hususunda AK PARTİ Grubu adına söz almış bulunmaktayım. Bu vesileyle hepinizi
sevgi ve saygıyla selamlıyorum.
Değerli arkadaşlar, AK PARTİ, her zaman ülkemizin
sorunlarının çözümünde istişareyi, diyaloğu ve uzlaşmayı temel referans olarak
kabul etmiştir. Bu yolda milletimizin geleceğini, çocuklarımızın geleceğini,
istikbalini, ülkemizin çıkarlarını her şeyin üzerinde tutmuştur. 
Değerli arkadaşlar, buradan biraz önce konuşma yapan
hatiplerin konuşmalarını dinlediğimizde söylenen sözlerin, cafcaflı sözlerin,
barış nutuklarının, sorunların çözümünde çare olmadığını hepimiz biliyoruz.
Yani “barış, barış” demekle barış gelmeyeceği gibi “bal, bal” demekle de ağzın
ballanmadığını hepimiz biliyoruz. 
Değerli arkadaşlar, milletvekilleri olarak bize düşen,
hakikatleri açıkça görmeli ve onları açıkça ifade etmeliyiz. Terör, en ucuz, en
can yakıcı, en kirli, en alçak savaş türüdür. Bunu unutmamalıyız. Hafızamızı
bir yoklayalım: Bu sürece nereden ve nasıl geldik? Bu bardak nasıl doldu
arkadaş? Bu olaylar zinciri ne zaman başladı? Konuşmalarda bu olayın 20
Temmuzda 2 polisin şehit edilmesiyle başladığı şeklinde cümleler de oldu ama
esasında 6-7 Ekimde Kobani’de başlayan olayların ardından HDP Genel Başkanının
televizyonların önünde halkı sokağa davet etmesi, isyan çağrısı yapması ve
sonunda 2 polisin şehit edilmesi ve 31 vatandaşımızın, Yasin Börü ve
arkadaşları dâhil olmak üzere 31 vatandaşımızın öldüğü, birçok kişinin
yaralandığı, kamu kurum ve binalarının yağmalandığı, ev ve iş yerlerinin hasar
gördüğü çok talihsiz bir olayı yaşamış olduk. Bu olayların hepsi gözümüzün
önünde gerçekleşmiştir. Daha sonra PKK’nın, KCK’nın sözde temsilcilerinin “Ölüm
taburlarını şehir merkezlerine göndereceğiz.” şeklindeki açıklamaları ve bunun
da fiilen uygulamaya geçirilmesiyle beraber iş tamamen çıkılmaz bir hâl
almıştır. 
Değerli arkadaşlar, siyasi partiler, terör örgütleriyle
arasına mesafe koymalı, hatta karşısında yer almalıdır, organik bir ilişki
içerisinde asla olmamalıdır; terörü, şiddeti, tuzağı, hendeği, bombayı,
patlayıcıları ve molotofları siyasetin bir enstrümanı olarak kullanmamalıdır.
Bilmenizi isterim ki bu vahim olaylar yaşanırken, biz bu şehit cenazelerimizin
tabutlarını taşırken birileri, maalesef terörist cenazelerinde birbirlerini
ezmekteydiler. Ankara’yı kana bulayan teröristler için taziye çadırları
açılmış, taziyeler kabul edilmiş, terörist cenazelerinde dua edilmiş, teröriste
silah taşımak, kuryelik yapmak, PKK ile ülkeyi tehdit etmek gibi birçok
hezeyanın içerisinde yer alınmıştı ve bu şekilde PKK ile “Sizi tükürüğünüzde
boğarız.” şeklinde açıklamalar, “Sırtımızı PKK’ya, PYD’ye dayadık.” gibi
hezeyana dayalı açıklamalar, aynı zamanda maalesef siyaset sürecini tıkadığı
gibi konuşmayı tamamen ortadan kaldırdığı için hukuken de suç olarak telakki
edilecek bir süreci başlatmış oldu. Bu durum, demokrasiyi ıskat ettiği gibi,
demokrasiyi zehirlediği gibi de çok açık bir şekilde kanunları da ihlal
etmiştir. 
Milletvekilinin görevi, milletin sorunlarını çözmektir,
millete ve ülkemize hizmet etmektir. Devlet içinde devlet kurmak, “öz yönetim”
adı altında özerklik ilan etmek, mümkün değildir, doğru da değildir. Terörden,
şiddetten uzak durmalıyız. Siyasi partiler, terör örgütünün lojistik merkezi
olamaz, teröristlerin sözcüsü olamaz. 
Maalesef gelinen süreçte yaşananlara baktığımızda
iddianamenin içeriğinden ve dosya kapsamından öğrendiğimiz bilgilere göre,
önergede bahsi geçen kişilerle alakalı olarak halkı kanunlara uymamaya tahrik
etmek, Türkiye Cumhuriyeti’ni alenen aşağılamak, terör örgütünün propagandasını
yapmak, Türk milletine, cumhuriyete ve Türkiye Büyük Millet Meclisine alenen
hakaret etmek ve aşağılamak, kamu görevlilerine hakaret etmek, örgüte yardım
etmek, suç işlemeye azmettirmek, halkı isyana teşvik, devletin birlik ve
bütünlüğünü bozmak gibi birçok suçlamayla karşı karşıya kalmak durumunda
kalmışlardı. 
Bu suçlamalar sonucunda, ilgili kişiler hakkında
soruşturma başlatılmış ve haklarında düzenlenen fezleke, Türkiye Büyük Millet
Meclisinde, Anayasa Komisyonunda görüşülmüş, ardından Genel Kurulda Cumhuriyet
Halk Partisinin bir kısım milletvekillerinin, Milliyetçi Hareket Partisi ve AK
PARTİ’nin oylarıyla dokunulmazlıklar kaldırıldı. Ondan sonraki süreçte
mahkemeler tarafından kendilerine gönderilen çağrılara, tebligatlara cevap
verilmedi hatta mahkemelere meydan okundu. Belki meydan okumak, bir tutuklama
gerekçesi olmasa dahi yukarıda bahsettiğim olayların her biri, mahkeme
tarafından dikkate alınarak, gözaltı kararının ardından çıkarılan mahkemede
haklarında, kuvvetli suç şüphesi, kaçma şüphesi de dikkate alınarak, tutuklama
kararı verildi. Şu anda yargılama süreci devam ediyor. Böyle bir durumda, devam
eden yargılamalarla ilgili olarak Meclis araştırması ve soruşturması yapılması
mümkün değildir. Bu vesileyle, bu önergenin aleyhinde olduğumuzu ifade ediyorum
ve hepinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Cora.
AHMET YILDIRIM (Muş) – Sayın Başkan…
BAŞKAN – Sayın Yıldırım…
AHMET YILDIRIM (Muş) – Sayın Başkan, şimdi, maalesef,
partimizin vekilleriyle ilgili aslı astarı olmayan söylemlerde bulunmaya devam
ediyorlar. Vekillerimizin araçlarında silah taşıdığı konusunda ilgisi olmayan
bir sataşmada bulunmuştur. 
BAŞKAN – Buyurunuz Sayın Yıldırım.
VI.- SATAŞMALARA İLİŞKİN KONUŞMALAR (Devam)
17.- Muş Milletvekili Ahmet Yıldırım’ın,
Trabzon Milletvekili Salih Cora’nın HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
AHMET YILDIRIM (Muş) – Şimdi, yeri geldiğinde hukuktan,
yargıdan söz edenler, hiçbir yargı dosyasına intikal etmemiş iftiraları
atmaktan imtina etmiyorlar. Israrla söylüyoruz: Bakın, hakkımızda 500’e yakın
fezleke düzenlendi. Bunlarla ilgili olarak şimdiye kadar 24 arkadaşımız
gözaltına alındı. 140 civarında duruşmaya çıktık. Çıkın, bir belgeyle bir
arkadaşımızın aracında -bu, polis fezlekesi olur, savcılık iddianamesi olur-
silah taşıdığını iddia edin; değilse -sizin söyleminizle söylüyorum- iddiasını
ispat etmeyen, müfteridir. Bütün arkadaşlarımızın şimdiye kadar çıktığı
mahkemelerde -ki ben bunların büyük bir çoğunluğunu takip etmeye çalıştım, en
az 40 duruşmaya katıldım- tamamı, siyasi söylemleri, siyaset yaparken kullanmış
olduğu söylemler ve etkinliklerdir. Bir de -belki şu ülkenin yasama organı
utanır diye söylüyorum- kullanmadıkları söylemler ve iddialar var. İşte, dün
Kayseri’de 2 eş genel başkanımızın duruşması vardı; hiçbir şekilde Kayseri’ye
gitmemişler, bir etkinliğe katılmamışlar; bir konuşma yok, bir etkinlik yok.
Nedir? İl binamız bombalandığı için suç duyurusunda bulunulmuş. Bir de bunu
getirip -20 Temmuza biz “darbe” diyoruz- oraya dayandırıyorsunuz. Daha önce iki
defa şu kürsüden söyledim, tekrar söylüyorum: 9 Şubat 2016 günü dönemin
Başbakanı Ahmet Davutoğlu, Hollanda’dan dönerken uçakta gazetecilerin sorduğu
soru üzerine verdiği cevap, diyor ki: “Süreci biz bitirdik. Ekim 2014’te bizzat
ben talimat verdim bütün güvenlik birimlerine. ‘Hazırlık yapın. Biz harekete
geçin.’ dediğimiz zaman geçeceksiniz.” 
(Mikrofon otomatik cihaz tarafından kapatıldı)
HÜSNÜYE ERDOĞAN (Konya) - O lafın önünü sonunu da
söyle, sadece cımbızlama. 
AHMET YILDIRIM (Devamla) - Minare çalınmış, kılıf
bulunmuştur. Açık açık kalkın deyin ki “Bu süreci biz bitirdik.” 
Teşekkürler. (HDP sıralarından alkışlar)
BAŞKAN – Teşekkür ederim Sayın Yıldırım.
MEHMET MUŞ (İstanbul) – Sayın Başkan…
BAŞKAN – Dinliyorum Sayın Muş.
MEHMET MUŞ (İstanbul) – Sayın Başkan, geçmiş oturumda
da benim bir şeyi ispat etmemle alakalı Sayın Tanrıkulu’nun bir ifadesi vardır.

BAŞKAN – Sesiniz gelmiyor Sayın Muş.
MEHMET MUŞ (İstanbul) - Bir önceki oturumda DAİŞ terör
örgütüyle alakalı, bunun 2013 yılında terör örgütü olarak görüldüğünü ifade etmeme
rağmen bunu ispatlamam için söylemlerde bulundu Sayın Tanrıkulu. Bu anlamda
bunlara cevap vermek hakkımızı kullanmak istiyorum.
BAŞKAN – Sayın Muş, şimdi, o, âdeta sonsuz bir
tartışmaydı. Ben de bu tartışmanın bir yerinde nokta koymak amacıyla uygun bir
zamanda birleşime ara verdim. Birleşime ara verdikten sonra sataşmadan dolayı
söz talebi nedeniyle benim söz vermem mümkün bulunmuyor. İç Tüzük’ün 69’uncu
maddesi açık. Aynı oturum içinde olmak kaydıyla söz verebiliyorum.
MEHMET MUŞ (İstanbul) – O zaman şunu ifade edeyim:
Sayın Tanrıkulu, 10 Ekim 2013 tarihli 28791 sayılı Resmî Gazete’de çıkan karara
baksın, ondan sonra konuşsun.
Teşekkür ederim.
BAŞKAN – Teşekkür ederim Sayın Muş, tutanaklara
geçmiştir.
SALİH CORA (Trabzon) – Sayın Başkan…
BAŞKAN – Sayın Cora…
SALİH CORA (Trabzon) – Sayın Başkanım, az önce hatip,
ifadesinde bir iddiayı ispatlamakla alakalı “müfteri” sıfatını kullandı.
BAŞKAN – Buyurunuz Sayın Cora.
SALİH CORA (Trabzon) – Ben sadece tutanaklara geçmesi
açısından söylüyorum.
BAŞKAN – Peki, dinliyorum.
SALİH CORA (Trabzon) – Benim konuşmamda bahsi geçen
husus -iddianameden okuduğum kadarıyla söylüyorum- ilgili milletvekilinin
aracında silah olduğu yönünde bir ifadem olmamıştır; ilgili milletvekilinin
aracından inen bir şahsın, silah alıp arabaya gelmek üzereyken polis tarafından
yakalanıp gözaltına alınması ve…
MEHMET MUŞ (İstanbul) – Lojistik destek veriyor işte.
SALİH CORA (Trabzon) – …onun ifadesinde, Mehmet Emin
adlı bir mültecinin ifadesinde geçen sözleri ben aktarmış oldum, daha açıklamalı
olarak bunları ifade ettim. “Araçta silah vardır.” şeklinde söylemedim. Burada
bir kuryelik durumu söz konusuydu, onu ifade etmiş oldum. Kayıtlara geçmesi
açısından…
BAŞKAN – Tutanaklara geçmiştir Sayın Cora. 
AHMET YILDIRIM (Muş) – Sayın Başkan…
BAŞKAN – Sayın Yıldırım… 
AHMET YILDIRIM (Muş) – Sayın Vekil beni doğruladığı
için teşekkür ederim. Bilgi yok, belge yok.
SALİH CORA (Trabzon) – İddianame dedim ben.
AHMET YILDIRIM (Muş) – Bakın, ben bilgi, belge, resmî
bir belge, resmî bir iddianame belgesini çıksın göstersin. Dönem dönem kalkıp
bunu söyleyip ondan sonra hiçbir resmî belgeye dayandırmadan bunları kullanmak,
ben açık söylüyorum, iddiayı ispat değildir, iddiayı ispat etmediği için de
neyle itham ettiğim konusunda da arkasındayım.
Teşekkürler. 
BAŞKAN – Tutanaklara geçmiştir Sayın Yıldırım. 
MUSTAFA SEZGİN TANRIKULU (İstanbul) – Sayın Başkan…
BAŞKAN – Bir saniye Sayın Tanrıkulu.
Sayın Muş…
MEHMET MUŞ (İstanbul) – Sayın Başkan, yani ben aslında
bundan söz isteyecektim fakat tartışmanın uzamasını istemediğim için bunlara
devam etmedim. Yani “PKK’yı terör örgütü olarak görmüyoruz.” diyen bir parti,
“PKK’yı bizim eleştirme yetkimiz yok.” diyen aynı parti, çıkmış burada hangi
belge, hangi delil… Bunlardan daha büyük delil, kanıt var mı ortada? (AK PARTİ
sıralarından alkışlar) 
BAŞKAN – Teşekkür ederim Sayın Muş. 
Sayın Tanrıkulu…
MEHMET MUŞ (İstanbul) – Yani devlet baraj yapıyor,
yapılan baraja “askerî baraj” diyor Sayın Genel Başkanları, “Gerillanın
geçişini engellemek için yapıldı bu barajlar.” diyor. Yani “Çukur eylemlerinde
bu çocukları anlamanız lazım.” 
MAHMUT TOĞRUL (Gaziantep) – “Güvenlik barajı
yapıyoruz.” demediniz mi? Yok mu güvenlik barajı?
MEHMET MUŞ (İstanbul) – Bunların arkasında duranlar
şimdi bunları inkâr ediyor? Hangi belgeyi arıyorsunuz Sayın Yıldırım? 
BAŞKAN – Teşekkür ederim Sayın Muş. 
HAKAN ÇAVUŞOĞLU (Bursa) – Hesap vereceksiniz.
AHMET YILDIRIM (Muş) – Sayın Başkan, ben de tutanaklara
geçmesi açısından söylüyorum.
BAŞKAN – Dinliyorum. 
AHMET YILDIRIM (Muş) – Şuna işin ucuzculuğundan alıştılar:
Biz “tutuklu vekiller” deriz, konuyu saptırırlar. 
MEHMET MUŞ (İstanbul) – Saptırma yok ya, ortada. 
AHMET YILDIRIM (Muş) – Biz hangi konuyu gündeme
getirirsek getirelim... Biz buna gelmeyeceğiz. Bizim iddialarımız bellidir,
gerekçemiz bellidir, araştırma önergemiz bellidir, bunlara cevabı olamayanların
başvurduğu ucuz yöntemdir diyorum. 
Teşekkür ediyorum. 
MEHMET MUŞ (İstanbul) – Tabii, tabii, ucuz yöntem
canım!
NİHAT ÖZTÜRK (Muğla) – Belli belli.
BAŞKAN – Tutanaklara geçmiştir. 
Sayın Tanrıkulu…
MUSTAFA SEZGİN TANRIKULU (İstanbul) – Sayın Başkan, İç
Tüzük’ün 69’uncu maddesi uyarınca bir cevap hakkımı kullanmak istiyorum.
Gerçekten burada benim bıktığım bir tartışma yapılıyor gerçekten de. 2014
yılından bu yana bu tartışmayı burada yapıyoruz ama arkadaşlarımız, IŞİD’in,
Türkiye IŞİD’inin bir terör örgütü olarak görüldüğüne dair bir kararı buraya
koymadılar. 
MEHMET MUŞ (İstanbul) – Söyledim, daha ne söyleyeceğim
ona.
MUSTAFA SEZGİN TANRIKULU (İstanbul) – Hâlen de
koymuyorlar. Getirsinler okusunlar, ben de “evet” diyeyim. Bakın, efendim, o
kararlar burada, müsaade edin çünkü adımı andı.
BAŞKAN – Sayın Tanrıkulu, bir saniye, önce konuyu
netleştirelim. Sayın Muş, bir Resmî Gazete’nin tarih ve sayısını vermek
suretiyle “Sayın Tanrıkulu’nun bu Resmî Gazete’ye bakmasını tavsiye ederim.”
dedi. Burada hangi nedenle siz açıklama istiyorsunuz?
MUSTAFA SEZGİN TANRIKULU (İstanbul) – Efendim, bakın, o
Resmî Gazete ve daha sonraki iki tane Bakanlar Kurulu kararı, Türkiye IŞİD’inin
terör örgütü olarak görüldüğüne dair bir karar değil. 
MEHMET MUŞ (İstanbul) – Nedir?
MUSTAFA SEZGİN TANRIKULU (İstanbul) – Bu grup, yaklaşık
üç yıldır bunu çarpıtıyor. Müsaade ederseniz çünkü benim adımı da andı.
BAŞKAN – Tutanaklara geçmiştir bu da Sayın Tanrıkulu.
MUSTAFA SEZGİN TANRIKULU (İstanbul) – Efendim ama
okumam lazım. Lütfen, rica ediyorum.
OSMAN AŞKIN BAK (Rize) – Olmaz efendim. 
BAŞKAN – Buyurunuz Sayın Tanrıkulu. (CHP sıralarından
alkışlar)
OSMAN AŞKIN BAK (Rize) – Efendim, “geçen oturum”
dediniz oldu mu o zaman?
HÜSNÜYE ERDOĞAN (Konya) – Olur mu ya, Mehmet Muş’a
vermediniz.
BAŞKAN – Buyurunuz.
18.- İstanbul Milletvekili Mustafa Sezgin
Tanrıkulu’nun, İstanbul Milletvekili Mehmet Muş’un yerinden sarf ettiği bazı
ifadeleri sırasında şahsına sataşması nedeniyle konuşması
MUSTAFA SEZGİN TANRIKULU (İstanbul) – Değerli
arkadaşlar, bakın, geçmişte bir yanlış yapılmış olabilir. Geçmişte Hükûmetiniz
veya Emniyet Genel Müdürlüğü, IŞİD-Türkiye örgütünü terör örgütü listesine
almamış olabilir. Bunu Darbe Komisyonunda sorduk ve Emniyet Genel Müdürü de
“Evet, böyle bir çalışmamız olmadı." dedi açık açık. 
Şimdi, sizin “2013” dediğiniz karar, 2014 tarihli iki
tane karar burada. Bakın, IŞİD terör örgütüyle siz Maliye Bakanlığı
aracılığıyla mı yürütüyorsunuz mücadeleyi? Ne diyor bu kararda? 2013 tarihli
kararda da aynı cümle var. 
OSMAN AŞKIN BAK (Rize) – Ya, karar var mı, yok mu? Onu
söyle sen.
MUSTAFA SEZGİN TANRIKULU (Devamla) – “Bu karar
hükümlerini Maliye Bakanı yürütür.” 
OSMAN AŞKIN BAK (Rize) – Karar var mı, yok mu? Ya,
“IŞİD terör örgütüdür.” diye karar var mı, yok mu? 
MUSTAFA SEZGİN TANRIKULU (Devamla) – Değerli
arkadaşlar, bakın, bu kararlar, küresel IŞİD örgütünün Türkiye'deki mal
varlıklarının dondurulmasına ilişkin, Maliye Bakanlığına verilmiş görevdir. 
OSMAN AŞKIN BAK (Rize) – Ya, terörle mücadelenin en
önemli ayağı, mali suçları engellemek.
MUSTAFA SEZGİN TANRIKULU (Devamla) – 2015 yılına kadar
Türkiye'de Emniyet Genel Müdürlüğü, bu örgütü, terör örgütü listesine almadı.
Bu kararlar, o kararlar değil. Lütfen, bakın, yanlış yapılmış, o yanlışı burada
savunmayın. Doğru değil Sayın Muş, doğru söylemiyorsunuz, yanlış söylüyorsunuz
ve yanıltıyorsunuz. Kararları vereyim size. 
MEHMET MUŞ (İstanbul) – Ya, “terörizmin finansmanı” ne
anlama geliyor? 
OSMAN AŞKIN BAK (Rize) – Ya, terörizmin finansmanı en
önemli konu zaten ya!
MUSTAFA SEZGİN TANRIKULU (Devamla) – Bakın, ne diyor?
“Bu karar hükümlerini Maliye Bakanlığı yürütür.” diyor. 
Değerli arkadaşlar, iki tane Yargıtay kararı var.
Yargıtay, daha 2015 yılının Nisan ayında demiş ki “Bu örgüt, terör örgütü
değil. Eğer terör örgütüyse İçişleri Bakanlığının bana yazısını göster.” demiş.
Bu Yargıtay demiş bunu.
Teşekkür ediyorum. 
OSMAN AŞKIN BAK (Rize) – Ya Bakanlar Kurulu niye karar
almış o zaman? Finansmanla ilgili niye karar almış?
MUSTAFA SEZGİN TANRIKULU (Devamla) – Değerli
arkadaşlar, bakın, yanlış bilgi veriyorsunuz, doğru değilsiniz. 
Teşekkür ediyorum. (CHP sıralarından alkışlar) 
OSMAN AŞKIN BAK (Rize) – Terörle mücadele için,
finansmanı kesmek için niye karar almış?
BAŞKAN – Teşekkür ederim Sayın Tanrıkulu.
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 22/2/2017 tarihinde Grup
Başkan Vekili Muş Milletvekili Ahmet Yıldırım tarafından, 4/11/2016 tarihinde
yasal mevzuata aykırı şekilde gözaltına alınıp tutuklanan HDP Eş Başkanları ve
11 milletvekilinin maruz kaldığı hukuksuzlukların tüm boyutlarıyla
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 15
Haziran 2017 Perşembe günkü birleşiminde sunuşlarda okunmasına ve ön
görüşmelerinin, aynı günkü birleşimde yapılmasına ilişkin önerisi (Devam)
BAŞKAN – Öneriyi oylarınıza sunuyorum: Kabul edenler…
III.- YOKLAMA
(HDP sıralarından bir grup milletvekili
ayağa kalktı) 
AHMET YILDIRIM (Muş) – Yoklama istiyoruz
Sayın Başkan.
BAŞKAN – Bir yoklama talebi vardır,
yoklama işlemini yapacağım. 
Sayın Yıldırım, Sayın Kürkcü, Sayın
Aslan, Sayın Becerekli, Sayın Kadri Yıldırım, Sayın Behçet Yıldırım, Sayın Uca,
Sayın Ataş, Sayın Toğrul, Sayın Gaydalı, Sayın Paylan, Sayın Dora, Sayın
Akdoğan, Sayın Başaran, Sayın Özgökçe Ertan, Sayın Botan, Sayın Adıyaman, Sayın
İrmez, Sayın Önlü, Sayın Ayhan.
Yoklama için iki dakika süre veriyorum. 
(Elektronik cihazla yoklama yapıldı)
BAŞKAN – Toplantı yeter sayısı vardır.
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 22/2/2017 tarihinde Grup
Başkan Vekili Muş Milletvekili Ahmet Yıldırım tarafından, 4/11/2016 tarihinde
yasal mevzuata aykırı şekilde gözaltına alınıp tutuklanan HDP Eş Başkanları ve
11 milletvekilinin maruz kaldığı hukuksuzlukların tüm boyutlarıyla
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 15
Haziran 2017 Perşembe günkü birleşiminde sunuşlarda okunmasına ve ön
görüşmelerinin, aynı günkü birleşimde yapılmasına ilişkin önerisi (Devam)
BAŞKAN – Öneriyi oylarınıza sunuyorum: Kabul edenler…
Kabul etmeyenler… Öneri kabul edilmemiştir. 
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
3.- CHP Grubunun, 5/5/2016 tarihinde
İstanbul milletvekili Mustafa Sezgin Tanrıkulu ve arkadaşları tarafından,
basının özgür hâle gelmesi, gazetecilik mesleğine dayatılan sansürün ortadan
kaldırılması ve etkili çözüm önerilerinin getirilmesi amacıyla verilmiş olan
Meclis araştırması önergesinin, Genel Kurulun bilgisine sunulmak üzere bekleyen
diğer önergelerin önüne alınarak 15 Haziran 2017 Perşembe günkü birleşiminde
sunuşlarda okunmasına ve ön görüşmelerinin, aynı günkü birleşimde yapılmasına
ilişkin önerisi
15/6/2017
Türkiye Büyük Millet Meclisi
Başkanlığına
Danışma Kurulunun 15/6/2017 Perşembe günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Özgür
Özel
 Manisa
 Grup
Başkan Vekili
Öneri:
İstanbul Milletvekili Mustafa Sezgin Tanrıkulu ve
arkadaşları tarafından basının özgür hâle gelmesi, gazetecilik mesleğine
dayatılan sansürün ortadan kaldırılması ve etkili çözüm önerilerinin
getirilmesi amacıyla 5/5/2016 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin (527 sıra no.lu) Genel Kurulun
bilgisine sunulmak üzere bekleyen diğer önergelerin önüne alınarak 15/6/2017
Perşembe günlü birleşimde sunuşlarda okunması ve görüşmelerinin aynı tarihli
birleşiminde yapılması önerilmiştir.
BAŞKAN – Cumhuriyet Halk Partisi Grubu önerisinin
lehinde Gürsel Erol, Tunceli Milletvekili.
Sayın Erol, buyurunuz. (CHP sıralarından alkışlar) 
GÜRSEL EROL (Tunceli) – Sayın Başkanım, sayın
milletvekilleri; hepinizi sevgi ve saygıyla selamlıyorum.
Sağlık sorunlarım nedeniyle Sayın Genel Başkanımızın
başlatmış olduğu adalet yürüyüşüne katılamamanın üzüntüsünü de buradan
belirterek Sayın Genel Başkanıma ve adalet yürüyüşüne katılanlara buradan selam
gönderiyorum. Ve konuşmama Parlamentoyu bir konuda bilgilendirerek devam etmek
istiyorum. 
Ben, otuz üç yıllık siyasi hayatı olan, gençlik kolları
genel başkanlığı, il başkanlığı görevlerinde bulunan ve otuz üç yıl sonra ilk
defa milletvekili olan, 1 Kasımda milletvekili olarak aranızda bulunan bir milletvekiliyim.
Parlamentonun çalışma düzeninden, siyasetteki siyaset yapma anlayışından,
milletvekillerinin birbirine karşı nezaketsiz davranışından ve Parlamentoyu
gerçekten Türkiye'nin sorunlarının çözümüyle ilgili düşünce üretmek yerine
tartışmanın, konuşmanın ve çatışmanın yeri olarak gördüğüm için önümüzdeki
dönemde de milletvekili adayı olmayacağımı belirterek, sizleri bu konuda
bilgilendirerek konuşmama başlamak isterim. 
BAŞKAN – Çok erken bir beyanda bulundunuz Sayın Erol. 
GÜRSEL EROL (Devamla) – Evet, Sayın Başkanım, böyle bir
kararım var. Siyasete devam edeceğim ama milletvekili olarak değil. 
Sayın milletvekilleri, bu Parlamentonun aslında
tarihsel bir ortak özelliği var. Yani ben daha önceki konuşmalarımda da ifade
etmiştim, dönem dönem, insanların hayatında unutamadıkları dönem arkadaşlıkları
var; bu, mahalle arkadaşlığı, okul arkadaşlığı, asker arkadaşlığı... Ve 26’ncı
Dönemin de kendine özgü bir özelliği var; 26’ncı Dönem, 15 Temmuz darbesine
karşı, hain darbeye karşı direnen bir Meclis. Eğer 15 Temmuz darbesi
gerçekleşmiş olsaydı bu Parlamentoda kimsenin siyasi düşüncesine bakılmasızın
birçok milletvekili yakalandığı yerde infaz edilecekti. Belki şu anda
birçoğumuz yoktuk, birçoğumuz cezaevlerindeydik. Yani kader ortaklığı yaptık
ama görüyorum ki iktidar partisinin milletvekilleri, sanki hiç 15 Temmuzu
yaşamamış gibi, bu ülkede 15 Temmuz gibi bir risk yaşanmamış gibi, kendisi gibi
düşünmeyen diğer siyasi düşünceleri mahkûm etme, ezme, onlara yaşam hakkı
tanımama gibi bir davranış içerisinde. Bu son derece yanlış. 
Değerli milletvekilleri, bizim tarihimizde bununla
ilgili çok emsaller ve örnekler var. Bakın, daha birkaç yıl öncesine kadar
Ergenekon ve Balyoz davalarında “hain” diye tutuklu olan generaller, askerler
bugün vatansever olarak görevlerinin başına döndüler ve o gün “yurtsever” diye,
“vatansever” diye gözüken -ve dönemin Sayın Başbakanı Recep Tayyip Erdoğan
makam arabasını tahsis etmişti- Zekeriya Öz bugün yurt dışında, firar ve vatan
haini. Yani yarın bu ülkede kimin vatan haini olacağı, kimin yurtsever olacağı
meçhul. Bununla ilgili bir örnek vereyim: 1980’li yıllarda, Kenan Evren’i
gittiği her ilde on binler karşılardı. Adı caddelere verildi, sokaklara
verildi, meydanlara verildi fakat Kenan Evren öldüğünde devlet töreniyle
gömülmeseydi, tabutunu taşıyacak 4 sivil yoktu. Ve AKP Hükûmetini kutluyorum, o
günkü -askerî dönemdeki- darbeyi yapanlarla ilgili yargı sürecini başlattı ama
sonuç alınmadan öldüler. 
HÜSEYİN ÇAMAK (Mersin) – Ama geç, geç.
GÜRSEL EROL (Devamla) – Ama önemli olan başlamaktı.
Peki, şimdi size soruyorum: On yıl sonra bu ülkenin
yönetimiyle ilgili neler yaşanabileceğinin garantisini kim verebilir? Eğer
yalnızca konjonktüre dayalı, güce dayalı bir hukuk düzeni kurmaya çalışırsanız,
gençsiniz, genç arkadaşlar var, yarın kendilerini ancak itirafçı olarak
kurtarabilirler. Onun için, kişiye dayalı değil; hukuka dayalı, rejimin,
sistemin gerçeklerine dayalı bir hukuk sistemiyle bu ülke yönetilmelidir. 
Değerli milletvekilleri, ben bunu birkaç defa daha
belirtmiştim, CHP Grubunda en keskin HDP karşıtı milletvekiliyim. Kendi seçim
bölgemde Atatürkçü ve cumhuriyetçi bir milletvekili olarak tanınırım ve çizgim
de budur. Ama tabii ki, doğal olarak, her milletvekilinin siyaset yapma
anlayışı, siyasi tercihleri birbirinden farklıdır. Her siyasi partide görev
alan milletvekili arkadaşımız, mensubu olduğu siyasi partinin düşüncesini
kabullenmiştir ve o partide siyaset yapmaktadır. O milletvekiline ve partiye oy
veren her seçmen de kendine göre inandığı değerler üzerinden siyasi partisini
tercih eder. Yani herkes aynı şeyi düşünmeyebilir, herkes ayrı şeyleri
düşünebilir.
Ben size bir örnek vereyim: Referandum döneminde Sayın
Başbakanımız Tunceli’yi ziyaret etti. Ben Türkiye’de muhalefet partisinin
milletvekili olarak Sayın Başbakanı ilde karşılayan tek milletvekiliydim. Sayın
Başbakanımızı protokol gereği karşıladım, ilimizin sorunlarını Sayın
Başbakanımıza ilettim ve nezaketen orada yer aldım. Bu karşılamamı, ilimin
diğer milletvekili Alican Önlü en şiddetli şekilde sosyal medyada paylaştı ve
protesto etti. Olabilir, onun siyasi düşüncesi ve siyasi yaklaşımı bu olabilir.
Ben devletle çatışmak için milletvekili olmadım, ben devlet ile vatandaş
arasında köprü olup kendi ilimin, devletin yönetiminden kaynaklı sorunlarını
çözmek için milletvekili oldum. Ama geçen hafta, geçen günlerde, ilimde, siyasi
düşünce olarak son derece ters olduğum bir siyasi partinin milletvekili Alican
Önlü Bey’e bir kamu görevlisinin davranış şekli hiç hoş değildi. Alican Bey’in
bir milletvekili olarak bir kamu görevlisiyle o şekilde muhatap olması yanlış
ama bir kamu görevlisinin bir milletvekiline karşı o tavrı göstermesi ne etik
ne ahlaki ne siyasi ne vicdani ne de hukukidir. Eğer biz bizim gibi
düşünmeyenlerin hakkını koruyamazsak, biz bizim gibi düşünmeyenlerin hakkını
arayamazsak yarın aynı duruma düştüğümüzde bizim hakkımızı da kimse aramaz.
Ve yine, Pervin Buldan’dan bahsetmek istiyorum. Düşünün
ki Meclis Başkan Vekili Cumhurbaşkanlığına vekâlet edecek bir makamdır, eğer
Cumhurbaşkanı yoksa Cumhurbaşkanlığına vekâlet edebilecek bir makamdır.
Cumhurbaşkanına vekâlet edecek bir makamı temsil eden kişinin polis gözetiminde
ifadeye götürülmesi doğru değildir.
Değerli milletvekilleri, eğer biz Parlamentonun
saygınlığını koruyamazsak, biz parlamenterlerin saygınlığını koruyamazsak yarın
aynı duruma düştüğümüzde “Eyvah!” deriz. “Eyvah!” dememek için, yarın aynı
duruma düşmemek için, geçmişte sizin arkadaşlarınıza yapılan hataları bugün siz
tekrarlamayın.
Bakın, Merve Kavakcı’ya başörtüsünden dolayı,
türbanından dolayı yemin ettirilmedi bu Mecliste. Peki, siz de sizin gibi
düşünmeyen insanların bu Meclise gelmesini engelliyorsunuz. Ne fark var? Arada
ne fark var? Farkınız ne? Olamaz böyle bir şey. Bu kabul edilebilir bir şey
değil. Bizim yapmamız gereken, bizim gibi düşünmeyen insanların aslında
hakkını, hukukunu, adaletini korumaktır. Demokrasi budur. Herkes aynı şeyi
düşünürse zaten orada sorun var. Önemli olan, sizin gibi düşünmeyen insanların
düşüncelerine saygı duymak ve onların düşüncelerini hayata geçirebilmeleri için
onlara fırsat verebilmektir. 
Sayın milletvekilleri, aslında içinizde, AKP’nin içinde
devlet geleneğinden gelen ve gönül adamı olan insanlar da var. Geçmişte
Parlamentomuzda böyle isimler çoktu. Mesela CHP’de Hikmet Çetin vardı, CHP’nin
Hikmet Ağabeysiydi. DYP’de İsmet Sezgin vardı, DYP’nin İsmet Ağabeysiydi. Refah
Partisinde Yasin Hatipoğlu vardı, MHP’de Murat Sökmenoğlu vardı, ANAP’ta Kamran
İnan vardı. Yani bu isimler çoğaltılabilir. Bunlar siyasetin abileriydi. Eğer
siyasette bir çıkmaz varsa, siyasette bir gerginlik varsa bunlar devreye girer,
nezaketle, hoşgörüyle çözerlerdi. 
İçinizde, şimdi, devlet geleneğinden gelen arkadaşlar
da var. Ya, hiç mi akıl vermezler size! On yıl sonra sonunuzu hiç mi
düşünmezsiniz? 14 Temmuzda 15 Temmuzun olacağını kim düşünürdü? Peki, yarın ne
olacağını kim düşünür? 
Gelin, kişiye dayalı bir güçle, kişilere dayalı bir
hukuk sistemiyle ülkeyi yönetmek yerine hukuk düzenini kuralım. Yani sizin
bütçenizin büyüklüğü önemli değil, sizin büyük kamu binalarında hizmet görmeniz
önemli değil, ordumuzun büyüklüğü önemli değil; önemli olan yurttaşlık
hakkımızın herkese eşit ve adil olmasıdır, evrensel değerler çerçevesinde
herkese eşit yurttaşlık hakkının tanınmasıdır, hukukun tanınmasıdır. Basın
özgürlüğü kalmamış, yurttaşlık hakkı kalmamış, insanlar korkar hâle gelmişler.
Değerli milletvekilleri, içinizdeki, devlet adamı
geleneğinden gelen milletvekillerine sesleniyorum: Yöneticilerinizi, lütfen,
çocuklarımızın geleceği için, ülkemizin geleceği için uyarın. Kişiye dayalı bir
hukuk sistemi değil, Anayasa’ya dayalı bir hukuk sistemiyle yeniden bir yargı
ve Anayasa’nın hazırlanmasıyla ilgili üzerimize düşen siyasi ve ahlaki
sorumluluğu yerine getirelim.
Hepinize en içten dileklerimle sevgi ve saygılarımı
sunarım. (CHP sıralarından alkışlar) 
BAŞKAN – Teşekkür ederim Sayın Erol.
Önerinin aleyhinde Erkan Akçay, Manisa Milletvekili.
Buyurunuz Sayın Akçay. (MHP sıralarından alkışlar) 
ERKAN AKÇAY (Manisa) – Sayın Başkan, değerli
milletvekilleri; Cumhuriyet Halk Partisinin medyaya yapılan ve basına yapılan
baskılar hakkında vermiş olduğu grup önerisi üzerine Milliyetçi Hareket Partisi
Grubu adına söz aldım. Muhterem heyetinizi saygıyla selamlıyorum.
Değerli milletvekilleri, medya, devletin ve ülkenin
işleyişinde yasama, yürütme, yargı kadar önem atfedildiği için çoğu zaman da
dördüncü kuvvet olarak nitelenen bir kurumsal yapıdır. Medyanın demokrasimizi
savunması, millî birlik ve güvenliğimizi tesis etmek için sorumluluk alması
gerekir. Yani hiç tartışılmayan bir konu; medya sadece eleştirir, haber yapar,
çoğu zaman da masabaşında haber üretir, manipülasyon yapar, ajitasyon yapar,
algı operasyonları yapar hâle gelmiştir. Ancak medyanın tarafsız ve ön yargısız
bir çizgide olması basın hürriyetinin de ilk aşamasıdır. Medyanın çıkardan
başka düşüncesi ve hedefi olmayan bir zihniyetten kurtarılması gerekiyor ve
Türkiye'nin en önemli temel sorunlarından birisi de medya sorunudur. Bu konuda
son derece objektif, makul, mantıklı ve ilkeli olmak durumundayız. Ayrıştıran
değil, birleştiren; örtbas eden değil, sorgulayan; patronların değil,
milletimizin yanında olan; iş birlikçi değil, tarafsız bir medyaya ihtiyacımız
her geçen gün daha fazla artmaktadır. Âdeta toplumun nefes alma imkânında ciddi
sorunlar vardır. Medya bir ajitasyon, provokasyon ve algı aparatı olamaz;
gazeteci casusluk faaliyeti içerisinde hiç olamaz. Bunlar inkâr edilebilir mi
değerli arkadaşlar? 
Medyaya dördüncü kuvvet olarak önem veriyoruz, medyanın
ayna olmasını istiyoruz, bir denetim müessesesi olmasını arzu ediyoruz.
Siyasetçi, medyaya bakarak yaptığı işlerin, projelerin ölçüldüğü, sorgulandığı
ve buna göre tedbirlerin alındığı bir iletişim ve ilişki içerisinde olması
gerekirken bugün medyaya baktığımızda gördüğümüz şey, bir kısım medyanın
patronaj yapısı içerisinde kendi gizli gündemleri ve çıkarları uğruna neleri
göze alabildikleridir.
Basın ve ifade özgürlüğü, demokrasinin şartlarından
birisidir. Medya, bu özgürlüğü toplum adına ve kamu yararına kullanır,
kullanması gerekir. Medya, sorularını kamu adına sorar ve milletin ortak ilgilendiği
konularda toplumun aydınlanmasını sağlar; bunu yaparken, sorumlu yayıncılık
adına, hukuku, evrensel değerleri ve basın ahlakını gözetir. Medya görevini
nasıl ve ne ölçüde yerine getiriyor? Medyanın önünde kendisinden kaynaklanan
acaba ne gibi engeller var? Elbette, siyasi baskılar medya-iktidar ilişkileri
başat konu olmakla birlikte sadece bununla da yetinirsek meselenin içinden
çıkmamız asla mümkün olmaz.
Cumhuriyet Halk Partisinin grup önerisinde
gazetecilerin üzerindeki baskılar var. Bu iddialar uzun yıllardır gündemdedir,
bu iddiaları konuşmalıyız. Ancak en az onlar kadar önemli bir diğer konu da
medyanın patronaj yapısıdır ve zaman zaman çeşitli vesilelerle Türkiye Büyük
Millet Meclisinde de dile getirdiğimiz üzere, medyanın patronaj yapısı sorgulanmadığı
sürece medya üzerinde tartışmalardan yol almak mümkün değildir. 
Basın, haber vermekten ziyade algı operasyonlarının
yapıldığı bir mecraya dönüşmüş durumdadır. Bu durum, Türkiye’de basın özgürlüğü
ve tarafsızlığıyla ilgili kaygıları giderek artırmaktadır. Medya, sahibinin
sesi vazifesini gören, onun istekleri doğrultusunda; yayın yapan, kendini
sansürleyen bir hâkim anlayışla yönetilmektedir; halkın haber alma özgürlüğü
âdeta patronun, patronaj yapının insafına bırakılmış durumdadır. Peki, bu denklemde,
bu yapıda basın hürriyeti, millî birlik ve beraberlik, ülkenin güvenliği
meseleleri medyanın faaliyet alanının hangi köşesindedir, acaba medyanın
umurunda mıdır bunlar? Medya patronlarının akçeli ilişkileri basın özgürlüğünün
önündeki en önemli engellerden birisidir.
Değerli milletvekilleri, medya özgürlüğü konusunda son
günlerde gündemimizdeki konulardan birisi de FETÖ’yle mücadelenin yargı boyutu
çerçevesinde adalet vurgusudur. Gerek gazeteci kimliği gerekse de siyasi
kimliğiyle Cumhuriyet Halk Partisi İstanbul Milletvekili Sayın Enis
Berberoğlu’na ilişkin dün İstanbul 14. Ağır Ceza Mahkemesinde çıkan karar ve
Sayın Berberoğlu’nun tutuklanması tartışmaların odağına oturmuştur. Gazeteci
kimliğine de sahip bir milletvekilinin tutuklanması bizler bakımından elbette
üzücüdür ancak bu bir yargı sürecidir, sürecin başında da dokunulmazlıkların
kaldırılmasına ilişkin Anayasa değişikliği vardır. 14. Ağır Ceza Mahkemesinin
açıkladığı hüküm kesin olmayıp hukuki yollar kapanmış ve tükenmiş de değildir.
İstinaf mahkemelerinden Yargıtaya kadar hukuki müracaatlar mümkün ve meşru bir
şekilde yürüyecektir ve bu süreci de soğukkanlı, vakur bir şekilde takip
etmekte biz fayda görüyoruz.
Dokunulmazlığı kaldıran Anayasa değişikliği süreci, 12
Nisan 2016’da Anayasa değişikliğine ilişkin kanun teklifinin Meclise gelmesiyle
başladı ve 20 Mayıs 2016’da bu süreç tamamlandı ve bunun neticesi durumları
görüyoruz. 
Değerli milletvekilleri, FETÖ’nün hain ve alçak darbe
girişiminin üzerinden on bir ay geçti. FETÖ, Türk milletine ve Türk devletine
musallat olmuş habis bir urdur. FETÖ’nün kökünün kazınmasından hiç kimsenin de
rahatsız olmaması gerekir ve bunun ülkemizin geleceği bakımından bir mecburiyet
olduğunu çok iyi bilmemiz gerekir. FETÖ, sadece Pensilvanya ve bunların sözde havarileri
değildir; Türkiye’ye karşı kullanılan uluslararası bir terör şebekesidir, bir
aparattır. FETÖ’nün argümanları üzerinden yol yürüyenlerden, FETÖ’yü
güçlendiren odakların ağzıyla konuşanlardan da hesap sorulması FETÖ’yle
mücadelenin en önemli aşamalarından birisidir. Milletimiz, ihanetin bütün
yönleriyle ortaya çıkarılmasını ve suçluların cezalandırılmasını beklemektedir.
Yargı süreçleri başlamıştır. 
Üzülerek belirtmeliyiz ki adalet dağıtması gereken
makamlar adalet tartışmalarının odağındadır. Adalet mülkün temelidir, devletin
varlığı da işleyişi de buna bağlıdır ancak adalet bir slogan değildir; bir
ülküdür, somut nitelikleri vardır ve güven duyulması gereken bir müessesedir.
Adalet arayışı sokakta, meydanda değil, hukuk, kanun, kurum ve kurallar içerisinde
olmak mecburiyetindedir. Bu çerçevede, FETÖ’yle mücadelede samimi olunduğuna ve
adalet arayışına ilişkin kamuoyunun kafasındaki soru işaretlerinin
giderilmesine ihtiyaç vardır. 
Bu düşüncelerle muhterem heyetinizi saygıyla
selamlıyorum. (MHP sıralarından alkışlar) 
BAŞKAN – Teşekkür ederim Sayın Akçay. 
Önerinin lehinde Ertuğrul Kürkcü, İzmir Milletvekili. 
Buyurunuz Sayın Kürkcü. (HDP sıralarından alkışlar)
ERTUĞRUL KÜRKCÜ (İzmir) – Sayın Başkan, sevgili
arkadaşlar; bu araştırma önergesinin lehindeyiz. 
Tabii, bu araştırma önergesi 5 Mayıs 2016’da Meclise
sunulmuş, bugün gündeme geldi. Bunun içinde, son ayda 9 gazetecinin tutuklanmış
olduğu ve dört olaya yayın yasağı dolayısıyla bunun gündeme getirildiği yazıyor
ama tabii ki bunu güncelleştirmemiz lazım. Şu anki duruma göre, 150’den fazla
gazeteci cezaevindedir ve sadece yayın yasakları değil, aynı zamanda yayınların
kapatılması da söz konusudur. 
Kanun hükmünde kararnamelerle el konulan medya kuruluşu
sayısı şöyledir: 28 televizyon kanalı, 3 haber ajansı, 29 basımevi, 15 dergi,
45 gazete, 34 radyo. Tabii, bu koşullar altında “basın özgürlüğü” diye bir
meselemiz ister istemez vardır. Öyle olduğu için de zaten Türkiye ya da
Türkiye’yi yöneten Hükûmet, bütün bu özgürlük ile otorite arasındaki çatışmada
kendisinin haklı olduğunu hiçbir uluslararası kurumda ne savunabilmekte ne de
ispat edebilmektedir. NATO’dan yani bir askerî güvenlik örgütünden tutun Avrupa
Konseyi Parlamenterler Meclisine, Avrupa Parlamentosuna, uluslararası bütün
gazetecilik ve medya özgürlüğü sıralama ve takip kuruluşlarına kadar hiçbir
yerde güvenlik ile özgürlük arasındaki bu çatışmada güvenlik gerekçeleri kabul
edilmiyor. 
Dolayısıyla, Türkiye’nin son derece ağır bir ifade
özgürlüğü, basın ve medya özgürlüğü meselesi var. Bunun bir sonucuyla da dün
karşı karşıya geldik. Enis Berberoğlu cezaevine kondu ve Enis Berberoğlu’nun
cezaevine konulmasında herhangi bir biçimde adalete, hukuka, ifade özgürlüğünün
istismarına dair ikna edici kanıt ortaya konulamadı. 
Ben şuna dikkatinizi çekmek istiyorum; başından beri
bize arkadaşlarımız, bu tezlere karşı çıkanlar diyorlar ki: “İyi ama, mahkeme
karar vermiş.” Sevgili arkadaşlar, Enis Berberoğlu’nun açıklanmasına yardımcı
olduğu söylenen haberle ilgili olarak iki vaka var. Bunlardan bir tanesi Cumhuriyet
gazetesinin şu haberi, diğeri ise Aydınlık gazetesinin şu haberi. Aydınlık
gazetesi 21 Ocak 2014’te bu haberi yayınlamış, Cumhuriyet gazetesi ise yaklaşık
bir yıl kadar sonra. Ben demiyorum ki niye Aydınlıkçıları içeri atmıyorsunuz?
Ben diyorum ki aynı haberden, bütün unsurlarıyla aynı olan haberden ötürü
Cumhuriyet gazetesinin habercilerini ve onlara bilgi tedarik ettiği
gerekçesiyle bir milletvekilini niçin hapse atıyorsunuz? Doğru olan birincisi
çünkü bu haberin herhangi bir biçimde bir suç oluşturma kabiliyeti yok, olsa
idi öyle davranılmazdı. Burada tamamen siyasi gerekçelerle yargının ifsat edip
olmayacak bir şekilde bir hüküm kurması meselesi var. 
Deniyor ki: “Devlet sırrını ifşa etmiş, dolayısıyla
casusluk yapmış.” Bir yıl önce öyle olmayan bir yıl sonra nasıl oluyor, onu bir
türlü bilmiyoruz. İkincisi, deniyor ki Devlet Sırrı Yasası’nda: “Bu, hukuk
devleti ilkesine ve demokratik toplum düzeni gereklerine aykırı biçimde
yorumlanamaz ve uygulanamaz.” Yani aslında bunun içinde ne olduğuna dair siz
keyfî olarak bir hüküm, bir karar kuramazsınız. Önce, açığa çıktığı zaman dahi
bunun demokratik toplum düzenine uygun olduğunu kanıtlamanız lazım. Öyle
olmadığı için denildi ki: “Bunun içerisinde, Bayır Bucak Türkmenlerine
gidiyordu, mama vardı.” Fakat öyle olmadığı anlaşılınca “Devlet sırrıydı,
casusluk yaptın.” oldu. Ama öyle olsa bile hangi yasa, hangi hukuk, hangi kamu
düzeni ilkesi bunların transferine, nakliyesine izin veriyordu? Bunların
üzerinde mahkemede bir tartışma bile olmadı çünkü bir suç olgusuna ilişkin
bilgiler devlet sırrı olarak gizli tutulamazlar. Bu yönden mahkeme herhangi
biçimde tartışmadı ama mahkemeyi tartışacak değiliz. Demek istediğim şey, ifade
ve basın özgürlüğü üzerinde işte böylesine muazzam bir baskıyla karşı
karşıyayız. Bunca yayın organı, bunca gazeteci hapisteyken Türkiye’de herhangi
bir biçimde ifade özgürlüğünden söz etmek mümkün değil. O yüzden, bunun üzerine
Meclisin gitmesi lazım.
Ben, tezinin esasına katılmadığım hâlde Milliyetçi
Hareket Partisi sözcüsünün medya sermayesinin, medya özgürlüğünün ortadan
kaldırılması, sınırlanması ve kokuşmasına yol açmasına dair söylediklerinin
esasen doğru olduğu kanaatindeyim. Zaten öyle olmasaydı, medya bu kadar devlete
bağımlı, devletin başındakilere bağımlı, kendi kırılgan sermaye-devlet
ilişkilerinin içerisinden medya sahipliğine yürümüş inşaatçılar, nakliyatçılar,
arsa spekülatörleri, emlakçılar…
ERKAN AKÇAY (Manisa) – Tüpçüler…
ERTUĞRUL KÜRKCÜ (Devamla) –…onun bunun üreticileri
medyacı olmasaydı medya böylesine kokuşmazdı. Öyle olmasaydı, Başbakan telefonu
açıp “Alo Fatih” dediğinde oturduğu yerde hazır ola geçmezdi Fatih. Öyle
olmasaydı, böyle olmazdı. Bugün Türkiye medyasının, medya özgürlüğünün
çöküşünde medya ve sermaye arasındaki bu uğursuz evliliğin muazzam bir payı
var. Editoryal bağımsızlık diye hiçbir şey bırakmayacak şekilde sermaye
tarafından, büyük sermaye, kompleks, çapraz sermaye girişimleri tarafından
medya böylesine sahiplenilmiş olmasaydı, bu kadar uşak ruhlu, bu kadar korkak,
bu kadar “Evet efendim”ci bir medyamız olmazdı, bugün referandum sürecinde
bütün uluslararası gözlemcilerin tespit ettikleri hakikat o hakikat olmazdı.
“Hayır” tezini savunan, “Evet”le eşit değerde ve eşit hakka sahip tezi
savunanların medyada yer aldıkları süre ile “Evet.” diyenlerin medyada yer
aldıkları süre ve medya genişliği arasında bu kadar muazzam bir fark olmazdı.
Her gün Cumhurbaşkanı medyaya çıkıp, her saniye, neresi açılacaksa oraya gidip
orayı açıp, devrimcilere, solculara, sosyalistlere, “Hayır” diyenlere,
Kürtlerin hakları için mücadele edenlere, Gezi için mücadele edenlere,
çevrecilere saydırır ama ötekilerin sesi kısılmazdı, böyle olmazdı ama
maalesef, durum budur. O yüzden, bu medyanın kendi kendine iyileştirilmesi
imkânı olmadığını bir araştırma çıkartacaktır. Sermaye ile medya arasındaki bu
uğursuz bağ kopartılmadıkça Türkiye, yalanlar ülkesi hâlinde, insanların bile
bile, kasten, bunun için kurulmuş örgütler vasıtasıyla cahilleştirildikleri bir
ülke olarak kalacaktır. Ama böyle olmamasının gene de bir imkânı var. Ben buradan
sızlanmak da istemiyorum, Meclisin bu araştırmayı yapmayacağından da eminim,
keyfi yerinde çoğunluk grubunun. Türkiye medyasını, devlet medyasını, kamu
medyasını tamamının kontrol altına almış, medyayı genel olarak, yaygın medyanın
yüzde 70’ine yakınını kendi gözdelerine teslim etmiş, el konulmuş medyanın
hepsini şimdi, peyderpey, kendi taraftarlarına aktarırken böyle bir araştırmayı
niçin istesin? Ama bu vesileyle şunu söylemek isterim: Önümüz o kadar kapalı
değildir. Cebinde bir akıllı telefonu bir iPad’i olan herkes artık bir medya
patronudur. Bütün yurttaşlar, bu medyanın hiçbir dediğine bakmadan, kendi
bildiklerini, kendi söylemek istediklerini, kendi işittiklerini, kendi
haberleştirmek istediklerini birbirleriyle ağlar kurarak, ilişkiler kurarak, birbirleriyle
yeni ortamlar meydana getirerek çok güzel bir biçimde değerlendirebilirler.
Şimdi hakikat yaygın medyada değil, şimdi hakikat ticari medyada değil, şimdi
hakikat sosyal medyada, alternatif medyada. O yüzden, böyle olduğu için, şimdi
Emniyet işi gücü bırakıp ev ev dolaşıp sosyal medyada şunu ya da bunu
söyleyenlerin peşine takılıyor. Ama bu, bir vahşi hayvan ile sivrisinekler
arasındaki ilişki gibidir, asla o sivrisineklerden kendi başına kurtulamaz.
Sosyal medyadan da hiç kimse kurtulamayacaktır. (HDP sıralarından alkışlar) 
BAŞKAN – Teşekkür ederim Sayın Kürkcü.
Önerinin aleyhinde Yılmaz Tunç, Bartın Milletvekili.
Buyurunuz Sayın Tunç. (AK PARTİ sıralarından alkışlar)
YILMAZ TUNÇ (Bartın) – Sayın Başkan, değerli
milletvekilleri; Cumhuriyet Halk Partisi grup önerisinin aleyhinde söz aldım.
Bu vesileyle Genel Kurulu saygılarımla selamlıyorum.
Cumhuriyet Halk Partisi grup önerisi 5 Mayıs 2016
tarihli, geçen yılki bir grup önerisi. Grup önerisinin gerekçesine baktığımız
zaman, bazı tutuklamalardan bahsedilerek terör olayları sonrasında alınan yayın
yasakları eleştirilmekte, MİT tırları soruşturması kapsamında tutuklanan
gazetecilerden bahsedilmekte ve bazı haberleri yapan gazetecilerin haberleri
yaptıkları için tutuklandıklarından ve yayın yasakları eleştirilerek medyaya
baskı olduğundan bahsedilmekte ve bu yöndeki iddiaların araştırılması
istenmektedir. Grup önerisinde bahsedilen terör olaylarına ilişkin yayın
yasakları bir kere soruşturmanın selameti açısından, delillerin karartılmaması
açısından, kamu yararı ve kamu güvenliği açısından alınan yayın yasaklarıdır.
Bunların basın özgürlüğüyle bir alakası yoktur, Avrupa’da ve demokratik
ülkelerde, hukuk devleti olan her yerde bu tür yayın yasakları
alınabilmektedir. Nitekim, Fransa’da, İngiltere’de meydana gelen terör
olaylarında da bu yasaklar alınmıştır, izin verilenlerin dışında tek bir kare
görüntü dahi yayınlayamamışlardır olaylardan sonra.
Özellikle son yıllarda, Türkiye’de gazetecilere baskı
yapıldığı, basın özgürlüğünün olmadığı yönünde kasıtlı ve maksatlı bir
propaganda yapılmaktadır. Ülkemizde gazeteciler en ağır eleştirileri Hükûmete
karşı rahatlıkla yapabilmektedirler, hatta eleştiri sınırlarını aşan haberler,
yazılar, karikatürler yayınlanmaktadır. Ancak gazetecilik faaliyeti arkasına
sığınarak suç işleyenler hakkında da yargının birtakım soruşturmalar yaptığını
görmekteyiz. Gazetecilik faaliyeti kılıfı altında suç işlenmesine hiçbir hukuk
devleti müsaade etmez. Türkiye’de bazı kişilerin tutuklanmasında, o kişilerin
gazetecilik faaliyetlerinden ya da görüşlerinden dolayı değil, hukuku
çiğnemelerinden, adi suçlardan tutun da terör örgütü mensubiyetine kadar uzanan
çok farklı suçlardan tutuklu veya hükümlü olduklarını görmekteyiz. İstatistiğe
baktığımız zaman, ceza infaz kurumlarında bulunan hükümlü ve tutuklulardan
gazeteci olduğunu beyan eden… Bu beyan da kendilerinin beyanıdır, bunların
içerisinde sarı basın kartı sahibi olan sayısı çok azdır, içlerinde belki
gazete ya da basın kuruluşlarında -sadece gazeteci değil- farklı şekilde
çalışanlar da olabilir. Bu hükümlü ve tutuklulara baktığımız zaman, 10’unun
adam öldürmeden 3’ünün hırsızlıktan, 3’ünün cinsel istismardan, 21’inin çeşitli
adli suçlardan -bunlar, mühür fekkinden tutun da birçok suça kadar devam
ediyor- tutuklu ve hükümlü olduğu görülüyor. Son darbe girişiminden sonra da
FETÖ mensubu ve kendisinin gazeteci olduğunu iddia eden 109 kişi şu anda
cezaevlerinde tutuklu ve hükümlü olarak görülüyor. 
Terör propagandası yapmak, şiddeti önermek basın
özgürlüğüne girmez; bunu yapan suç işlemiş olur değerli milletvekilleri. Basın
özgürlüğünden anlaşılan, eskisi gibi hükûmet kurup hükûmet yıkan bir medya
gücüne sahip olmaksa artık bunun olmayacağı bir ülkede yaşıyoruz. FETÖ/PDY’ye
mensup 16 civarındaki televizyon ve radyo kanalına el konulduğunda sahip
çıkanları, “Kapattırmayız.” diyenleri, kalkan olanları; o günkü o siyasetçileri
biz o gün dinleseydik, 15 Temmuz darbe girişiminde, o gece hainlerin sesi
gerçekten daha yüksek çıkacaktı. Milletimiz karşısında başarılı olamayacaklardı
ama bu ülkeye çok daha büyük bir zarar vermiş olacaklardı. Darbenin medya ayağı
sayesinde belki bugünkünden çok daha farklı bir durum ortaya çıkacak ve ülkemiz
karanlığa gömülecekti. O günleri hatırlayalım, o günlerde o basın kuruluşlarına
kalkan olanların yaptıkları yanlışın farkına bugün varmış olmaları gerekir.
Darbecilere destek olmak basın özgürlüğü değildir. Darbecilerle birlikte olmak
basın özgürlüğü değildir. 
Türkiye, 2002 yılından itibaren her alanda büyük bir
atılım, gelişme ve kalkınma hamlesi başlatmış, IMF’yle defterini kapatmış, her
alanda yatırımlar büyük bir hız kazanmış, millî silahlarını üreten bir ülke
hâline gelmiştir. 
Küresel güçlerin bölgemizdeki planları karşısında tavır
koyan, haksızlıklara karşı duran Türkiye, bir taraftan halkının refahını
artırırken, diğer taraftan da dış politikadaki dik ve onurlu duruşu nedeniyle
dünyada birilerinin işine gelmemiştir. Tabii ki bunlar da Türkiye'nin
istikrarını bozmak, Türkiye'yi güçsüz düşürmek için planları devreye
koymuşlardır. Özellikle son beş yıl içerisinde yoğunlaşan olaylara
baktığımızda, 2002 yılında MİT Müsteşarının tutuklanmaya kalkışılması, 2013
Gezi olayları ve milletimizin huzurunun bozulmaya çalışılması, 17-25 Aralık
yargı darbesiyle meşru Hükûmetin gayrimeşru yollardan düşürülmek istenmesi,
2014 yılında MİT tırlarının durdurulması girişimiyle Türkiye'nin teröre destek
veren bir ülke algısının oluşturulmaya çalışılması, 6-7 Ekim Kobani olayları,
Ankara ve İstanbul başta olmak üzere ülkemizde gerçekleştirilen bombalı
saldırılarda yüzlerce masum insanın şehit edilmesi ve tüm bunların yanı sıra,
ülkemizin güneydoğusunda PKK’nın hendek kazarak terör olaylarını şehir
merkezlerine taşıması. Bu olayların hepsi, aynı yerden kumanda edilen DAEŞ,
PKK, PYD, DHKP-C ve FETÖ terör örgütlerinin maşa olarak kullanıldığı olaylardır
ve bu olaylar, 12 Eylül öncesinde olduğu gibi 15 Temmuza giden süreçte birer
kilometre taşı olarak kullanılmış ancak darbe girişimi bu kez başarısız
olmuştur. 
Bu kilometre taşlarından biri olan MİT tırlarının
durdurulması olayı da Enis Berberoğlu’nun tutuklanmasıyla tekrar gündemimize
oturdu. Öncelikle, MİT tırları olayının ne olduğunu hatırlamakta fayda var. 
Suriye’deki iç savaş başladıktan sonra orada bulunan
soydaşlarımız mağdur olmaya başlamış, terör örgütleri karşısında kendilerini
savunamaz hâle gelmişlerdir. Bundan dolayı, Türkiye Cumhuriyeti, Suriye’nin
kuzeyinde bulunan Türkmenlere, kendilerini savunabilmeleri ve hayatlarını idame
ettirebilmeleri için çeşitli yardımlarda bulunmuştur. 
İşte, bu yardımlardan birini taşıyan MİT konvoyu, 19
Ocak 2014 tarihinde, terör örgütlerine silah sevkiyatı yapıldığı gerekçesiyle
FETÖ’nün tetikçisi olan savcılar ve jandarmalar tarafından durdurularak
operasyonda görev alan MİT mensupları tutuklanmış, operasyona ait olduğu iddia
edilen fotoğraflar, videolar basına sızdırılmış, örgüte ait medya kuruluşları
ve bu örgüte yakın bazı gazeteciler de bu olayı dünya gündemine oturtmaya
çalışmıştır. FETÖ yargı, iç güvenlik ve basın alanlarındaki militanlarını
koordineli bir şekilde kullandığı bu operasyonla Türkiye Cumhuriyeti’ni terör
örgütlerine yardım yapan bir ülke olarak göstererek uluslararası alanda zor
duruma düşürmeye çalışmış hatta Türkiye Cumhuriyeti’nin terör örgütlerine silah
sağlama suçundan Lahey Uluslararası Savaş Suçları Mahkemesinde yargılanacağı
şeklinde söylentiler çıkarılmıştır. 
Olaydan tam bir buçuk yıl sonra, 29 Mayıs 2015
tarihinde yani 7 Haziran seçimlerinden bir hafta önce, yine seçim öncesi
toplumu etkilemek için Cumhuriyet gazetesi tarafından bir haber yapılmış ve MİT
tırlarıyla ilgili olduğu iddia edilen görüntüler yayınlanmıştır. Bu yayınla
alakalı olarak İstanbul Cumhuriyet Başsavcılığınca soruşturma başlatılmış,
İstanbul 14. Ağır Ceza Mahkemesinde açılan dava sürecinde Can Dündar’ın yazdığı
kitapta “Bana görüntüleri solcu bir milletvekili verdi.” şeklindeki
açıklamasının ardından yapılan soruşturma sonrasında CHP İstanbul Milletvekili
Enis Berberoğlu hakkında soruşturma açılmış, yapılan soruşturmada HTS kayıtları
ve diğer delillerle Berberoğlu’nun Dündar’la bu konudaki görüşmeleri tespit
edildiği iddiasıyla dava açılmıştır ve Sayın Berberoğlu bu davada tutuksuz
yargılanmış. Sonunda dün karar verildi. “Devletin güvenliği veya iç veya dış
siyasal yararları bakımından, niteliği itibarıyla, gizli kalması gereken
bilgileri yasal veya askerî casusluk maksadıyla…” suçunu işlediğinden
mahkûmiyet kararı verilmiş ve hükümle beraber de CMK 100 gereğince tutuklamaya
karar verilmiştir. Tabii, tutuklamaya itiraz için de yedi günlük süre var, bu
da kararda belirtilmiştir. İstanbul 15. Ağır Ceza Mahkemesine itiraz
edilebilecektir. 
Bu bir yargı kararıdır değerli milletvekilleri,
eleştirilebilir. İtiraz yolu açıktır, istinaf ve temyiz yolu da açıktır. Henüz
daha kesinleşen bir karar söz konusu değildir. Bu karar üzerinden, yargı kararı
üzerinden halkı sokağa davet etmek, hukuk devleti ilkesiyle bağdaşır bir durum
değildir.
CEMAL OKAN YÜKSEL (Eskişehir) – Halkı sokağa kim davet
etti Yılmaz Bey?
YILMAZ TUNÇ (Devamla) – Bugüne kadar çok yargı
kararları oldu. Yargı kararı denilen, meşruiyeti tartışılan mahkemelerin
verdiği kararlarla başbakanlar asıldı, bakanlar asıldı ama bu millet sokağa
davet edilmedi.
ÖMER FETHİ GÜRER (Niğde) – Sokağa davet eden yok. “Tek
yürüyorum.” diye açıklama yaptı.
YILMAZ TUNÇ (Devamla) – Henüz daha olayın sıcaklığıyla,
teenniyle hareket edilmesi gerekirken kesinleşmemiş bir mahkeme kararıyla
halkın sokağa davet edilmesi doğru değildir. Yargı bağımsızdır.
ÖMER FETHİ GÜRER (Niğde) – Yok öyle bir şey. “Tek
başıma yürüyorum.” dedi.
YILMAZ TUNÇ (Devamla) – O nedenle, CHP grup önerisinin aleyhinde
olduğumu belirtiyor, Genel Kurulu saygılarımla selamlıyorum. (AK PARTİ
sıralarından alkışlar)
BAŞKAN – Teşekkür ederim Sayın Tunç.
ÖZGÜR ÖZEL (Manisa) – Sayın Başkan…
BAŞKAN – Sayın Özel, dinliyorum.
ÖZGÜR ÖZEL (Manisa) – Sayın Başkan, Sayın Tunç partimiz
tarafından halkın sokağa davet edildiğini ifade etti. Grubumuza sataşmadır,
cevap vermek istiyorum.
BAŞKAN – Buyurunuz Sayın Özel.
VI.- SATAŞMALARA İLİŞKİN KONUŞMALAR (Devam)
19.- Manisa Milletvekili Özgür Özel’in,
Bartın Milletvekili Yılmaz Tunç’un CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
ÖZGÜR ÖZEL (Manisa) – Sayın Başkan, değerli
milletvekilleri; tabii, çok şeyi düzeltmek gerekiyor. Kısa kısa değineceğim.
Birincisi: Ben burada kendi kulaklarımla duydum,
dönemin Başbakanından duydum, dönemin Dışişleri Bakanından duydum. Namus, şeref
üzerine yeminler edilip o tırlarda mama olduğu, o tırlarda çocuk bezi olduğu, o
tırlarda ilaç ve tıbbi malzeme olduğu söylendi. Bunu unutmayın. Daha sonra o
tırların içinden silah çıktı. Bu silahlar çıkınca, bir telaşla döndünüz Bayır
Bucak Türkmenlerine. O dönem bir partinin sayın genel başkanı “Orada Bayır
Bucak Türkmeni mi bıraktınız?” diye size itiraz etti. O partiden ayrılan ve
Anayasa gereği kurulan seçim hükûmetine gelen ve şimdi de Başbakan Yardımcısı
olan Tuğrul Türkeş “Hem vallahi hem billahi Bayır Bucak Türkmenlerine
gitmiyordu. O bölgeyle bağlantılarım sağlamdır. Bire bir öğrendim, ne silah ne
bir yardım gittiği yok.” diye söyledi. Bunu bütün Türkiye gördü. Ha, siz bundan
dolayı Tuğrul Türkeş’e bir şey yaparsınız, o ayrı konu ama Tuğrul Türkeş’i
Başbakan Yardımcılığı makamında oturtup Başbakanın, Dışişleri Bakanlığının
“Vallahi billahi tıbbi malzemeydi.” ifadeleri bu tutanaklarda dururken artık
çıkıp bunları söylemek nasıl olacak bilmiyorum.
Ama 14 gazetede yer almış ve bir gazetede manşet olmuş
bir haber on altı ay sonra Cumhuriyet gazetesinde yer alınca diyorsunuz ki,
altını da çiziyorsunuz “seçimlere beş gün kala” diye, ondan sonra “Daha da onu
bırakmam.” “Daha da onu bırakmam.” dedikten sonra Cumhurbaşkanı; hâkimler,
savcılar, yargıçlar, kolluk kuvvetleri ve düne kadar geliyoruz. Burada bir
milletvekilinden bahsediyorsunuz, o milletvekiliyle ilgili casusluk iddiasında
bulunuyorsunuz on altı ay önce 14 gazetede çıkmış bir haberden dolayı, sonra
bir de “Halkı sokağa davet ediyor.” diyorsunuz. Cumhuriyet Halk Partisi Genel
Başkanı tek başına, arkasında milletvekilleriyle ve ilk çağrısı “Provokasyona
gelmeyin, kimseyle karşı karşıya gelmeyin, adalet arıyoruz, ben yürüyorum.”
olmuştur.
(Mikrofon otomatik cihaz tarafından kapatıldı) 
ÖZGÜR ÖZEL (Devamla) – Buna “sokak çağrısı” demenin
vicdanla bağdaşır tarafı yoktur, gerçekle bağdaşır tarafı yoktur. Bu, grubumuza
karşı yapılmış büyük bir haksızlıktır. Bunu “sokağa davet etme” olarak söylemek
manipülasyondur, iftiradır. Genel Başkan… 
Başkanım, müsaadeniz olur mu bir dakika? 
BAŞKAN – Sataşmada iki dakikadan fazla süre veremiyoruz
Sayın Özel. 
ÖZGÜR ÖZEL (Devamla) – Sabah hepimiz oradaydık,
yürüdük. El salladılar, şehit babası da vardı, gazi de vardı, analar vardı, el
salladılar, çiçek attılar. Biz döndük, buraya geldik; Genel Başkan gitti,
hipodroma vardı. 
Manipülasyon yapmayın, yalan atmayın. “Mübarek gün”
diyorsunuz, bu mübarek günde bu işten bir siyaset çıkarmak için yalana
sarılmayın. 
Saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Özel. 
Sayın Tunç… 
YILMAZ TUNÇ (Bartın) – Sayın Özel yalan söylediğimi
ifade etti, 69’a göre söz istiyorum. 
BAŞKAN – Buyurunuz Sayın Tunç. (AK PARTİ sıralarından
alkışlar) 
20.- Bartın Milletvekili Yılmaz Tunç’un,
Manisa Milletvekili Özgür Özel’in sataşma nedeniyle yaptığı konuşması sırasında
şahsına sataşması nedeniyle konuşması
YILMAZ TUNÇ (Bartın) – Sayın Başkan, değerli milletvekilleri;
burada ben başından sonuna olayı özetledim, basın özgürlüğüyle ilgili olarak
sizin gerekçelerinizde ifade ettiğiniz hususları tek tek saydım, son olarak da
MİT tırlarının durdurulmasıyla ilgili yapılan haberden sonra açılan
soruşturmayla ilgili dava sürecinden ve bu davanın bir mahkûmiyetle
sonuçlandığından bahsettim ve bunu hepimiz görüyoruz. 
Burada, Sayın Berberoğlu yerel mahkemenin kararıyla
yirmi beş yıla mahkûm oldu. Şimdi, bu karardan sonra, evet, bu kararın doğru
olmadığını söyleyebiliriz, bir milletvekilinin hemen hükümle birlikte
tutuklanması eleştirilebilir… 
MUSTAFA SEZGİN TANRIKULU (İstanbul) – “Karşıyız” desen
ne olacak? “Karşıyız” desen ne olacak? 
KAZIM ARSLAN (Denizli) – Sizi tutuklasalar nasıl
davranırdınız? 
MUSTAFA SEZGİN TANRIKULU (İstanbul) – “Bir milletvekili
tutuklanamaz.” desek ne olacak? 
YILMAZ TUNÇ (Devamla) – …bu belki çoğumuzun hoş
karşılamayacağı bir şey ancak bu dosya, Meclisteki dokunulmazlık oylamalarında
Genel Kurulun kararıyla verilen ve dokunulmazlık kapsamında olan bir dosya. 
KAZIM ARSLAN (Denizli) – Bak o ayrı, yargılama ayrı,
tutuklama ayrı. 
YILMAZ TUNÇ (Devamla) – Yargı kararını verdi. 
KAZIM ARSLAN (Denizli) – Bakın, yargılama ayrı,
tutuklama ayrı arkadaşım.
YILMAZ TUNÇ (Devamla) – Şimdi, bu yargı kararının denetimi
belli, Anayasa’mızın 9’uncu, 138’inci maddeleri açık. Bu denetimin nasıl
yapılacağını sizler biliyorsunuz. Burada bu yargı kararı üzerinden iktidar
partisine, AK PARTİ’ye, Cumhurbaşkanımıza ve… 
MUSTAFA SEZGİN TANRIKULU (İstanbul) – Siz hiç eleştirmediniz
mi? Hiç eleştirmediniz mi?
CEMAL OKAN YÜKSEL (Eskişehir) – “Onu öyle bırakmam.”
diyen Cumhurbaşkanı sizin Cumhurbaşkanınız. 
YILMAZ TUNÇ (Devamla) – Eleştirebiliriz, onu
söylüyorum, eleştirebiliriz. 
MUSTAFA SEZGİN TANRIKULU (İstanbul) – Hiç karşı çıkmadınız
mı?
YILMAZ TUNÇ (Devamla) – Ancak, bu yargı kararı
üzerinden…
MUSTAFA SEZGİN TANRIKULU (İstanbul) – Sayın
Cumhurbaşkanı “Ben bu kararı tanımıyorum.” demedi mi? “Anayasa Mahkemesi
kararını ben tanımıyorum.” demedi mi?
YILMAZ TUNÇ (Devamla) – …yargının vermiş olduğu
kararlar üzerinden Hükûmeti eleştirmek, Cumhurbaşkanını eleştirmek hatta
hakarete varacak şekilde yine konuşmalar yapmak, yayın yapmak bir kere basın
özgürlüğüyle, hukuk devleti ilkesiyle kesinlikle bağdaşmaz. Biz basın
özgürlüğünün sonuna kadar arkasındayız.
ERTUĞRUL KÜRKCÜ (İzmir) – Eleştiri bağdaşmıyor mu?
Nasıl oluyor ya?
YILMAZ TUNÇ (Devamla) – Ancak basın özgürlüğü kılıfı
altında suç işlenmesine de karşıyız.
Teşekkür ediyorum. (AK PARTİ sıralarından alkışlar)
BAŞKAN – Teşekkür ederim Sayın Tunç.
Sayın Özel…
ÖZGÜR ÖZEL (Manisa) – Sayın Başkanım “basın özgürlüğü
kılıfı altında suç işlenmesi” diyerek hem itiraz yolları açık olan bir mahkeme
kararına hem de şu anda suçsuz olarak kabul edilmesi gereken ve aramızda olması
gereken milletvekilimize ithamda bulunmuştur, cevap hakkımı kullanmak
istiyorum.
MEHMET NACİ BOSTANCI (Amasya) – Genel bir değerlendirme
yaptı, hususen olaya ilişkin söylemedi.
YILMAZ TUNÇ (Bartın) – Hayır, ben Berberoğlu’yla ilgili
söylemedim, iddia dedim, hem konuşmamdada iddia dedim. Genel değerlendirmeyi
sanki Berberoğlu’yla ilgili değerlendirme gibi algılamış, yanlış algılamış.
BAŞKAN – Sayın Özel, şimdi, Sayın Tunç konuşmasında
“Sayın Berberoğlu’nun tutuklanmasıyla ilgili yargı kararını eleştirebiliriz.”
dedi, “Çoğumuzun da içine sinmiyor.” ya da “Doğru olmadığını düşünüyoruz.”
anlamına gelecek bir değerlendirme yaptı. Sanıyorum, bu mahkeme kararıyla
ilgili genel bir özet oldu Sayın Tunç’un konuşmasının özeti. Son cümlesi geniş
zaman içeren genel bir cümleydi. 
Doğrudan sataşma olarak onu değerlendirmiyorum ama size
60’ıncı maddeye göre söz veriyorum.
Buyurunuz.
V.- AÇIKLAMALAR (Devam)
20.- Manisa Milletvekili Özgür Özel’in,
Bartın Milletvekili Yılmaz Tunç’un sataşma nedeniyle yaptığı konuşmasındaki
bazı ifadelerine ilişkin açıklaması
ÖZGÜR ÖZEL (Manisa) – Sayın Başkanım, biraz önce
mikrofon kesildiğinde kaldığım kısmı söyleyeyim: Sokağa davet edilen, şiddete
çağrılan… “Bunun üzerinden bir şiddet, bir karışıklık üretilmesi isteniyor.”
gibi bir itham gerçekten büyük bir haksızlık. Başında sonunda, her aşamada…
Bugün gençlik kollarından bir çocuk şerit değiştirse 5 milletvekili kolundan
tuttu, hep birlikte bir düzen içinde yürünsün diye. Bu kadar barışçıl… Genel
Başkanın ilk temennisi “Asla ve asla en ufak bir taşkınlık olmayacak.” iken bu
ifadeler manipülasyona yöneliktir, Cumhuriyet Halk Partisine haksızlıktır. 
Ama biz sayın milletvekilinin hem kendisini hem
arkadaşlarını Casusluk, Askerî Casusluk davası, Balyoz davası, Ergenekon derken
ve masumiyet karinesi derken oradan “Ateş olmayan yerden duman çıkmaz.” diyen
kendisidir. Biz “Kişiler suçları ispatlanana kadar itham edilmemelidir.”
derken…
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum, tamamlayınız.
ÖZGÜR ÖZEL (Manisa) – Hatta, şunu da söyleyeyim: 8
gazete de birden -4’ü FETÖ’cü, 4’ü yandaş basın- yüzbaşının kendi helaliyle
fotoğrafını Facebook’undan alıp “eskort kız” diye yayınladıklarında “Allah’ın
bileceğini kuldan mı saklayacaksınız? Ajan bunlar, terörist bunlar, bunlar
hain.” diyen bu sıralardı. Şimdi geldi iş buraya, dönüyorlar dolaşıyorlar, bize
maddeleri falan hatırlatıyorlar. Biraz tutarlılık, biraz insaf, birazcık da
vicdan be kardeşim bugün de ya!
Teşekkür ederiz, sağ olun. (CHP sıralarından alkışlar)
BAŞKAN – Teşekkür ederim Sayın Özel.
Sayın Bostancı, mikrofonunuzu açıyorum.
21.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
MEHMET NACİ BOSTANCI (Amasya) – Sayın Başkanım,
teşekkürler.
MİT tırları davası, 19 Ocak 2014 tarihinde, bugün
mahiyeti herhâlde çok daha geniş kesimlerce doğru bir şekilde anlaşılan FETÖ
terör örgütünün uluslararası ölçeğe taşımak istediği niyetleri yönünde bir
kumpastı, kirli bir organizasyondu. 
Şimdi, bu FETÖ terör örgütünü Ergenekon, Balyoz
davaları üzerinden gayet iyi tanıdıklarını ve teşhis ettiklerini söyleyenlerin,
MİT tırları kumpasının âdeta bir parçası gibi anlaşılabilecekleri tarzda siyasi
mütalaalar yapmalarını esefle karşılaşırım her şeyden önce. Hem bileceksin
kimin, niye yaptığını, hangi kasıtla yaptığını hem de aynı davanın âdeta o
şekilde anlaşılabilecek, bir parçası gibi anlaşılabilecek mütalaalar
serdedeceksin, bunu doğru bulmam.
(Mikrofon otomatik cihaz tarafından kapatıldı) 
BAŞKAN – Tamamlayınız Sayın Bostancı.
MEHMET NACİ BOSTANCI (Amasya) - Teşekkürler.
İkincisi: Sayın Kılıçdaroğlu’nun barışçıl bir girişim
olarak demokrasinin kuralları çerçevesinde bir yürüyüş kararında bulunması
kendi takdiridir. Bizim ümidimiz ve temennimiz, bunun Sayın Özgür Bey’in ifade
ettiği tarzda bir dikkat ve ihtimamla sürdürülmesidir. Bundan memnun oluruz,
bunu da bu vesileyle bildirmek isterim.
Teşekkürler.
BAŞKAN – Teşekkür ederim Sayın Bostancı.
ÖZGÜR ÖZEL (Manisa) – Sayın Başkanım, sadece
tutanaklara geçsin Sayın Bostancı’nın sözlerinden sonra. Onlarca davada
tutumumuz netti. Destek göremedik, atılan laflardan... Bugün de milletvekili
olanların televizyonlara çıkıp da bize neler söylediğini biliyoruz. Kozmik Oda
davasında bu ülkenin Genelkurmay Başkanını terörist ilan ettiler, o çeteydi.
Bugün FETÖ’nün yaptıklarına ya da o tırlarla ilgili meseleye dediğimiz bir şey
yok ama bir tutarsızlık. O gün “İçinde ilaç vardı.” diye yemin edip bugün
“Silah var, bunu söyledim.” diye birilerini mahkûm ediyorsan ve bu, o söylendiği
gün on altı aylık bir aleniyet kazanmış gerçekse, bundan dolayı da milletvekili
tutukluyorsan biz buna isyan ediyoruz. Ayrıca, HTS kayıtları da aynı bölgede
3-4 milletvekilinin olduğunu gösteriyor. Gerçekmiş gibi de burada kabul etmemiz
mümkün değil. Biz adaleti arıyoruz, haksızlıklara isyan ediyoruz. FETÖ’nün de
Allah cezasını versin! (CHP sıralarından alkışlar) 
MEHMET NACİ BOSTANCI (Amasya) – Sayın Başkanım,
FETÖ’nün Türkiye’ye yönelik, herkese yönelik, millet iradesine yönelik bir
kumpas çetesi olduğu konusunda herhâlde kimsenin bir şüphesi yok. FETÖ’nün
gerçekleştirdiği olaylara ilişkin kumpası, entrikayı ayrı bir dille
değerlendirirken bu çerçevede yaşanmış birtakım hukuki olayları farklı bir
dille değerlendirme konusunda bir ihtimam gösterilmesi gerektiğini söyledim. Bu
ikisini birbirinden ayırt etme konusundaki hassasiyet demokrasiye, millet
iradesine saygıdır, kirli oyunlar içerisinde tezgâh kurmak isteyenlere karşı da
milletin ortak cevabı olarak bir bağlama oturacaktır.
Teşekkürler. 
BAŞKAN – Teşekkür ederim Sayın Bostancı.
IX.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 5/5/2016 tarihinde
İstanbul milletvekili Mustafa Sezgin Tanrıkulu ve arkadaşları tarafından,
basının özgür hâle gelmesi, gazetecilik mesleğine dayatılan sansürün ortadan
kaldırılması ve etkili çözüm önerilerinin getirilmesi amacıyla verilmiş olan
Meclis araştırması önergesinin, Genel Kurulun bilgisine sunulmak üzere bekleyen
diğer önergelerin önüne alınarak 15 Haziran 2017 Perşembe günkü birleşiminde
sunuşlarda okunmasına ve ön görüşmelerinin, aynı günkü birleşimde yapılmasına
ilişkin önerisi (Devam)
BAŞKAN - Öneriyi oylarınıza sunuyorum: Kabul edenler...
Kabul etmeyenler... Öneri kabul edilmemiştir. 
Gündemin "Kanun Tasarı ve Teklifleri ile Komisyonlardan
Gelen Diğer İşler" kısmına geçiyoruz. 
1’inci sırada yer alan, Sanayinin Geliştirilmesi ve
Üretimin Desteklenmesi Amacıyla Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporlarının görüşmelerine kaldığımız yerden devam ediyoruz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (x)
BAŞKAN – Komisyon? Yerinde.
Hükûmet? Yerinde. 
Geçen birleşimde, İç Tüzük’ün 91’inci maddesine göre
temel kanun olarak görüşülen 485 ve 485’e birinci ek sıra sayılı Kanun
Tasarısı’nın ikinci bölümünde yer alan 22’nci maddenin önerge işleminde
kalınmıştı. 
Madde üzerinde üç adet önerge vardır.
Önergeleri okutuyorum: 
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın 22’nci
maddesinin aşağıdaki şekilde değiştirilmesini arz ve teklif ederiz. 
 Mustafa Elitaş Mehmet Naci
Bostancı İsmail Tamer
 Kayseri  Amasya Kayseri
 Tülay Kaynarca Harun Karaca Osman
Aşkın Bak
 İstanbul İstanbul Rize
 Alpaslan Kavaklıoğlu
 Niğde
“"MADDE 22- 2809 sayılı Kanunun 33 üncü maddesinin
başlığında ve birinci fıkrasında yer alan "Yüzüncü Yıl Üniversitesi”
ibareleri "Van Yüzüncü Yıl Üniversitesi” şeklinde, ek 22 nci maddesinin
başlığında ve birinci fıkrasında yer alan Ömer Halisdemir Üniversitesi”
ibareleri "Niğde Ömer Halisdemir Üniversitesi” şeklinde, ek 74 üncü
maddesinin başlığında ve birinci fıkrasında yer alan "Acıbadem
Üniversitesi” ibareleri "Acıbadem Mehmet Ali Aydınlar Üniversitesi”
şeklinde, ek 104 üncü maddesinin başlığında ve birinci fıkrasında yer alan
"İstanbul Kemerburgaz Üniversitesi” ibareleri "Altınbaş Üniversitesi”
şeklinde ve ek 132 nci maddesinin başlığında ve birinci fıkrasında yer alan
"Uluslararası Antalya Üniversitesi” ibareleri "Antalya Bilim Üniversitesi”
şeklinde değiştirilmiş ve Kanuna aşağıdaki geçici madde eklenmiştir.
"GEÇİCİ MADDE 49- Bu maddeyi ihdas eden Kanunla
tüzel kişiliği sona erdirilerek Kapadokya Üniversitesi Rektörlüğüne bağlanan
Kapadokya Meslek Yüksekokulunda halen öğrenimlerini sürdüren öğrenciler ve öğretim
elemanları ile Kapadokya Meslek Yüksekokulunun mal varlığı adı geçen
Üniversiteye devredilir.
Mevzuatta "Yüzüncü Yıl Üniversitesine” yapılan
atıflar "Van Yüzüncü Yıl Üniversitesine”, "Ömer Halisdemir
Üniversitesine” yapılan atıflar "Niğde Ömer Halisdemir
Üniversitesine", "Acıbadem Üniversitesine” yapılan atıflar
"Acıbadem Mehmet Ali Aydınlar Üniversitesine”, "İstanbul Kemerburgaz
Üniversitesine” yapılan atıflar "Altınbaş Üniversitesine” ve
"Uluslararası Antalya Üniversitesine” yapılan atıflar "Antalya Bilim
Üniversitesine” yapılmış sayılır.”
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
22’nci maddesinin (1)’inci fıkrasında yer alan “şeklinde değiştirilmiş”
ibaresinin yerine “olarak değiştirilmiş” ibaresinin konulmasını arz ve teklif
ederiz.
 Kazım Arslan Tacettin
Bayır Tahsin Tarhan
 Denizli İzmir Kocaeli
 Akif Ekici İrfan
Bakır
 Gaziantep Isparta

BAŞKAN - Şimdi maddeye en aykırı önergeyi okutup işleme
alacağım. 
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
22’nci maddesinin tasarı metninden çıkartılmasını arz ve teklif ederiz.
 Mahmut Toğrul Erdal Ataş Garo
Paylan
 Gaziantep İstanbul İstanbul
 Müslüm Doğan Erol Dora Behçet
Yıldırım
 İzmir Mardin Adıyaman
 Mizgin Irgat
 Bitlis
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKAN VEKİLİ HARUN KARACAN (Eskişehir) - Katılmıyoruz
Sayın Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge hakkında konuşmak isteyen Mizgin Irgat,
Bitlis Milletvekili. 
Buyurunuz Sayın Irgat. (HDP sıralarından alkışlar)
MİZGİN IRGAT (Bitlis) – Sayın Başkan, değerli
milletvekilleri; hepinizi saygıyla selamlıyorum. 
Evet, yine geldik yargı meselesine, yine geldik
milletvekillerinin tutuklanma meselesine yani vesayetçi yargı sorununu yaşayan
Türkiye'nin hâlâ darbelerle uğraştığı ve darbelerden kurtulmadığı noktasına
geldik. 
Şimdi, buradan sabahtan beri yapılan konuşmalara
bakalım, Türkiye'nin gündemine bakalım ve getirilmek istenen şu torba tasarının
içeriğine bakalım. Tamamen birbirinden bağımsız, birbiriyle örtüşmeyen,
Türkiye'nin gerçek gündemiyle ilgisi olmayan bir torba tasarıyı tartışacağız.
Ekolojiye düşman ve bunca tarım sorununun yaşandığı ülkemizde -bunca insanların
büyük uğraşlarla, büyük emeklerle, tarımı yaşatmaya çalışan köylülerimizin
yaşadığı sıkıntılar- ve insanların özgürlüklerinin çok keyfî bir şekilde
kısıtlandığı bir ortamda, milletvekillerinin hâlâ cezaevlerinde tutuklu
yargılandığı bir ortamda biz bir torba tasarıyı tartışıyoruz ve hâlâ
milletvekillerinin özgürlüklerini kazandığı, özgür bir şekilde bu sıralarda
yerini alması gerektiği noktasında bu Meclisin ciddi bir duruşunun olmadığı bir
süreci yaşıyoruz. 
Bugün, burada, bu Meclisin en önemli sorunlarının
başında bu ülkenin kanayan yarası Kürtlerin statüsü ve Kürt halkının dili, Kürt
halkının kendini özgürce ifade edebileceği bir alanın büyük bir darbeyle
kısıtlanmış olduğudur; kadınların, çocukların, kadın cinayetlerinin, çocuk
istismarının, her gün bir çocuğun ölümü ve istismar sorununun önümüze geldiği
çok ciddi sorunlar. Hakeza, ilim Bitlis’te tarımla uğraşan köylülerin
yaşadıkları ise dehşet verici. Düşünün, birkaç gün önce koyunlarını yaylalara
çıkarmak isteyen köylülerin küçükbaş hayvanlarına el konuldu keyfî bir şekilde,
hiçbir karar, hiçbir yetki olmaksızın keyfî bir şekilde 13 tane küçükbaş hayvan
telef edildi. 
Yıllardır sözde kendilerine destek verilen köylülerin,
“hayır” oyu verdikleri için şu anda kendilerine hibe olarak ve yıllardır
verilen destekler ise kesilmiş durumda. Neden? Çünkü kendileri referandumda
“hayır” dediler. Çünkü önceki seçimlerde Halkların Demokratik Partisine oy
verdiler. Onun için, bu Hükûmet nezdinde ve iktidar tarafından cezalandırılan
bir köylüyle, cezalandırılan bir halkla karşı karşıyayız. Bu temelde burada,
tartışacağımız sorunlarımızın en başında insanların özgürlüklerine kavuşması,
yarın öbür gün darbeler sonucu keyfî bir şekilde yapılmış yakalamalar ve
tutuklamaları tartışacağımızı çok net biliyorum. Çünkü KCK operasyonlarında,
Ergenekon, Balyoz davalarında sözde o gün cemaatçi olduğunu söylediğiniz hâkim
ve savcılar bugün tutukluyken onların hazırlamış olduğu iddianamelerle tutuklu
olan insanlar şu an cezalar almaktadırlar. Dolayısıyla AKP’nin yargı vesayeti
altında, yargısı adı altında yürütmenin hükmüyle, yürütmenin emriyle,
talimatıyla çalışan bu sistemde biz bu ülkeye özgürlükleri vadedemeyiz ve doğru
bir siyaset yapmış olamayız. Bu temelde, burada siyaseten ve önümüzdeki
süreçte, aslında, tüm iradesi bitirilmek istenen bu Meclisin kendi onuruna
sahip çıkması gerekiyor ve bu utançtan vazgeçmesi gerekiyor. Çocuklu
milletvekilleri, çocuklu anneler şu an cezaevlerinde, sözde yargının tecellisi
sonucu mu o cezaları yatmaktadırlar? Evet, damatların özgürlüklerine kavuştuğu,
sabit ikametgâh sahibi olduğu için özgürlüğüne kavuşturulan IŞİD’çiler dururken
sadece ifade özgürlüğünü kullanan bir milletvekilini, en önemli görevi konuşmak
olan bir milletvekilini tutuklayarak siz bir siyaseti yürütüyoruz diyemezsiniz
ve bu ülkeyi de bu anlamıyla, yaptığınız bu yanlış siyasetten dolayı da ambargo
altına, tahakküm altına alamazsınız. 
Bu ülkenin yarısı bu sisteme “hayır” demiştir ve bu
“hayır” demokratik bir temelde örgütlülüğünü sürdürecek ve bu yanlış iktidardan
hesap soracaktır. Yargı ayağı ile yasama, yürütme ve bu anlamıyla toplumun her
alanını baskı altına alan bu rejiminiz mutlak suretle bir gün feshe
uğrayacaktır.
Saygıyla selamlıyorum. (HDP sıralarından alkışlar)
BAŞKAN – Teşekkür ederim Sayın Irgat.
MEHMET MUŞ (İstanbul) – Sayın Başkan…
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
22’nci maddesinin birinci fıkrasında yer alan “şeklinde değiştirilmiş”
ibaresinin yerine “olarak değiştirilmiş” ibaresinin konulmasını arz ve teklif
ederiz.
Kazım
Arslan (Denizli) ve arkadaşları 
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKAN VEKİLİ HARUN KARACAN (Eskişehir) - Katılmıyoruz
Sayın Başkan. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan. 
BAŞKAN – Önerge hakkında konuşmak isteyen Kazım Arslan,
Denizli Milletvekili. (CHP sıralarından alkışlar)
Sayın Muş, el kaldırdınız, şimdi gördüm ancak sistemde
Sayın Bostancı’nın talebi gözüküyor. Dolayısıyla, Bostancı burada olmadığı için
Bostancı’ya söz vermedim. Şimdi el kaldırdığınızı gördüm, Sayın Arslan’dan
sonra dinleyeceğim sizi. 
KAZIM ARSLAN (Denizli) – Sayın Başkan, değerli
milletvekilleri; hepinizi öncelikle sevgiyle, saygıyla selamlıyorum. 485 sıra sayılı
Üretim Reformu Yasa Tasarısı’nın görüşmelerini yapıyoruz. 22’nci maddede vermiş
olduğumuz önerge üzerine söz almış bulunmaktayım.
Değerli arkadaşlarım, bu maddede “Yüzüncü Yıl
Üniversitesi”nin ismi “Van Yüzüncü Yıl Üniversitesi” oluyor, “Acıbadem
Üniversitesi”nin ismi de “Acıbadem Mehmet Ali Aydınlar Üniversitesi” olarak
değişmiş oluyor. Bu değişikliğe bir diyeceğimiz yok ancak ben günümüzün
gerçekten çok ağır bir sorunu olan yargı bağımsızlığından ve yargıda verilmiş
olan haksız kararlardan bahsedeceğim.
Dün, 14. Ağır Ceza Mahkemesinde İstanbul
Milletvekilimiz Enis Berberoğlu’yla ilgili çok ağır bir mahkûmiyet kararı
verildi. Düşünün, bütün bilgiler herkes tarafından biliniyor, görsel medya
biliyor, diğer yayınlar bütün bu haberleri ortaya atmış, herkesin bildiği bir konu
sanki casusluk yapılıyormuş gibi, sanki devletin gizli haberleri verilmiş gibi
bir suçlamayla aylar sonra Enis Berberoğlu hakkındaki dava sonucunda çok ağır
bir mahkûmiyete karar verildi. Bu yetmedi değerli arkadaşlarım, bir de
tutuklama kararı verildi.
Değerli dostlarım, değerli arkadaşlarım, şimdi,
Anayasa’nın 83’üncü maddesinin üçüncü fıkrasını aynen okuyorum: “Türkiye Büyük
Millet Meclisi üyesi hakkında, seçiminden önce veya sonra verilmiş bir ceza
hükmünün yerine getirilmesi, üyelik sıfatının sona ermesine bırakılır; üyelik
süresince zamanaşımı işlemez.” Demek ki milletvekilinin dokunulmazlığı burada
yasama görevi sürdüğü sürece kesinlikle devam ediyor ve tutuklama kararı
verilemez deniyor. Buna rağmen, mahkeme gerçekten siyasi bir karar veriyorsa, gerçekten
bu davanın 3 sanıklı olmasına rağmen, bu davayı Enis Berberoğlu yönünden tefrik
ederek onun hakkında ağır bir karar vererek bu mahkûmiyet kararını uygulamaya
sokmaya çalışıyorsa gerçekten yargının üzerinde bir oturup değerlendirmemiz
gerektiğini düşünüyorum. Şimdi, böyle bir kararı veren mahkemenin gerçekten
bağımsız olduğunu, bu kararı tarafsız olarak verdiğini söyleme imkânı var mı
değerli arkadaşlarım? Demek ki gerçekten bunları oturup iyi bir şekilde
değerlendirmemiz gerektiğini düşünüyorum.
Değerli arkadaşlarım, şimdi, tutuklamada şöyle bir
ibare de yer alıyor: “Sabit ikametgâh sahibi değil, kaçma ihtimali ve gizlenme
ihtimali var.” Değerli arkadaşlarım, Türkiye Büyük Millet Meclisi üyesi olan ve
bütün duruşmalarına bizzat gitmiş, takip etmiş olan bir milletvekilinin kaçma
ihtimali olabilir mi değerli arkadaşlarım? Böyle bir ihtimal olmadığı hâlde
bakın, bu kararın verilmesi düşündürücüdür, gerçekten yargının üzerindeki bu
bağımsızlık ve tarafsızlık ilkesini tamamen zedelemektedir. Şimdi, bir bakıyorsunuz,
bir yandan Türkiye Büyük Millet Meclisi üyesi tutuklanırken bir yandan da
“sabit ikametgâh sahibi” denilerek Bülent Arınç’ın damadı tahliye ediliyor ve
bırakılıyor. Şimdi, bunu nasıl değerlendirmek gerekiyor? Gerçekten burada
tarafsızlık ilkesi var mı, uyuluyor mu? Bu hâkimler bağımsız olarak karar
veriyor mu, bunların üzerinde oturup düşünmemiz gerekiyor. Eğer bunları
yapmazsak, bunların üzerine gitmezsek, yargıyı bağımsız hâle getirmezsek bir
gün bu adalet de, bu yargı da size lazım olduğu zaman sizler de zor durumda
kalabilirsiniz değerli arkadaşlarım. 
O nedenle bu böyle gitmez, bugünler mutlaka geçecek ama
gerçekten ülkemize zarar vermeden bu işi aşmamızın çok büyük faydası olacağını
söylemek istiyorum. Çünkü keser dönecek, sap dönecek, bir gün hesap dönecek herkes
adaletin önünde hesap vermek durumunda kalacak diye sözlerimi bitirmek
istiyorum. 
Değerli arkadaşlarım, hepinizi sevgiyle, saygıyla
selamlıyorum. (CHP sıralarından alkışlar) 
BAŞKAN – Teşekkür ederim Sayın Arslan.
Sayın Muş, mikrofonunuzu açıyorum. 
V.- AÇIKLAMALAR (Devam)
22.- İstanbul Milletvekili Mehmet Muş’un,
Bitlis Milletvekili Mizgin Irgat’ın 485 ve 485’e 1’inci Ek sıra sayılı Kanun
Tasarısı’nın 22’nci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
MEHMET MUŞ (İstanbul) – Sayın Başkan, az önce -HDP
Grubundan olması lazım- bir milletvekili, işte, kişisel tercihlerinden dolayı,
oy kullanmalarından dolayı koyunlarına el konulduğu veya farklı muameleler
yapıldığı şeklinde bazı ifadelerde bulundu. Onunla alakalı ellerindekilerini
bana iletirlerse ben de takipçisi olayım; ilgili kurumlara iletelim hep beraber
ve orada yanlış bir uygulama varsa onun önüne geçelim. 
BAŞKAN – Teşekkür ederim Sayın Muş.
MİZGİN IRGAT (Bitlis) – Sayın Başkan, mikrofonumu
açabilir misiniz, cevap vereceğim kendisine.
BAŞKAN – Buyurunuz, mikrofonunuzu açıyorum. 
23.- Bitlis Milletvekili Mizgin Irgat’ın,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
MİZGİN IRGAT (Bitlis) – Yaşadığımız sorunlar, dile
getirdiğim konu, evet, beş dakikadan çok daha fazla bir sürede aslında
konuşmamız gereken sorunlar. Biz bunu çok fazla şekilde yaşadık, farklı
şekillerde yaşadık. 
Bu küçükbaş meselesinde ise biz bir soru önergesiyle
ilgili Bakanlığa zaten durumu ilettik. Bu konuda ben de acil bir cevap
bekliyorum. Bu köylülerin zararlarının da tazmin edilmesi gerektiğini bir kez
daha buradan vurgulamak istiyorum. Gerçekten şu anda Bitlis’te keyfî bir
şekilde, sadece Bitlis’te değil, bölgenin tamamında keyfî sokağa çıkma
yasakları, yaylalara çıkma yasakları uygulanıyor. Bunlar uygulanırken oralarda
yaşayan köylülerin hangi zorluklarda nasıl geçimini sağlayacağı konusunda ise
hiçbir tedbir alınmamaktadır. Valiliğin, kaymakamlığın bu konuda oldukça
sınırsız, geniş yetkilerini, akşam altı…
(Mikrofon otomatik cihaz tarafından kapatıldı)
MİZGİN IRGAT (Bitlis) – Bu noktada önergemize cevap
bekliyoruz. 
BAŞKAN – Teşekkür ederim Sayın Irgat.
Sayın Gürer, sizin de 60’ıncı maddeye göre söz
talebiniz vardı.
Buyurunuz, bir dakika süreyle söz veriyorum. 
24.- Niğde Milletvekili Ömer Fethi
Gürer’in, adı “Ömer Halisdemir Üniversitesi” olarak değiştirilen Niğde
Üniversitesi’nin adına tekrar “Niğde” ibaresinin eklenerek “Niğde Ömer
Halisdemir Üniversitesi” hâline getirilmesinden memnuniyet duyduğuna ilişkin
açıklaması
ÖMER FETHİ GÜRER (Niğde) – Teşekkür ederiz Sayın
Başkan.
Niğde Üniversitesinin adı “Ömer Halisdemir
Üniversitesi” olarak değişmişti -Ömer Halisdemir ülkemizin ve Niğde’mizin
gururu- ancak “Niğde” adı çıkarılmıştı. “Niğde” adının yeniden eklenmesi
yönünde, yıl başında, Sayın Millî Eğitim Bakanımıza da bir talepte bulunmuştuk.
Bugün yeniden “Niğde Ömer Halisdemir Üniversitesi” şeklinde adının
değiştirilmesinden duyduğum memnuniyeti ifade etmek istiyorum. Emeği geçenlere
teşekkür ediyorum.
BAŞKAN – Teşekkür ederim.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN – Sayın Kazım Arslan ve arkadaşlarının vermiş
olduğu önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
22’nci maddesinin aşağıdaki şekilde değiştirilmesini arz ve teklif ederiz. 
Alparslan Kavaklıoğlu (Niğde) ve arkadaşları
“"MADDE 22- 2809 sayılı Kanunun 33 üncü maddesinin
başlığında ve birinci fıkrasında yer alan "Yüzüncü Yıl Üniversitesi”
ibareleri "Van Yüzüncü Yıl Üniversitesi” şeklinde, ek 22 nci maddesinin
başlığında ve birinci fıkrasında yer alan “Ömer Halisdemir Üniversitesi”
ibareleri "Niğde Ömer Halisdemir Üniversitesi” şeklinde, ek 74 üncü
maddesinin başlığında ve birinci fıkrasında yer alan "Acıbadem
Üniversitesi” ibareleri "Acıbadem Mehmet Ali Aydınlar Üniversitesi”
şeklinde, ek 104 üncü maddesinin başlığında ve birinci fıkrasında yer alan
"İstanbul Kemerburgaz Üniversitesi” ibareleri "Altınbaş Üniversitesi”
şeklinde ve ek 132 nci maddesinin başlığında ve birinci fıkrasında yer alan
"Uluslararası Antalya Üniversitesi” ibareleri "Antalya Bilim
Üniversitesi” şeklinde değiştirilmiş ve Kanuna aşağıdaki geçici madde
eklenmiştir.’
"GEÇİCİ MADDE 49- Bu maddeyi ihdas eden Kanunla tüzel
kişiliği sona erdirilerek Kapadokya Üniversitesi Rektörlüğüne bağlanan
Kapadokya Meslek Yüksekokulunda halen öğrenimlerini sürdüren öğrenciler ve
öğretim elemanları ile Kapadokya Meslek Yüksekokulunun mal varlığı adı geçen
Üniversiteye devredilir.
Mevzuatta "Yüzüncü Yıl Üniversitesine” yapılan
atıflar "Van Yüzüncü Yıl Üniversitesine”, "Ömer Halisdemir
Üniversitesine” yapılan atıflar "Niğde Ömer Halisdemir
Üniversitesine", "Acıbadem Üniversitesine” yapılan atıflar "Acıbadem
Mehmet Ali Aydınlar Üniversitesine”, "İstanbul Kemerburgaz Üniversitesine”
yapılan atıflar "Altınbaş Üniversitesine” ve "Uluslararası Antalya
Üniversitesine” yapılan atıflar "Antalya Bilim Üniversitesine” yapılmış
sayılır.””
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKAN VEKİLİ HARUN KARACAN (Eskişehir) – Olumlu görüşle
takdire bırakıyoruz Sayın Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılıyoruz Sayın Başkan.
BAŞKAN – Gerekçeyi okutuyorum: 
Gerekçe: 
Önerge ile "Ömer Halisdemir Üniversitesi” nin
adının "Niğde Ömer Halisdemir Üniversitesi şeklinde, "İstanbul
Kemerburgaz Üniversitesi” nin adının "Altınbaş Üniversitesi” şeklinde,
"Uluslararası Antalya Üniversitesinin” adının "Antalya Bilim
Üniversitesi” şeklinde değiştirilmesi ve Kapadokya Meslek Yüksekokulunun devri
ile ilgili hususlar maddeye eklenmektedir.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir. 
22’nci maddeyi biraz önce kabul edilen önergeyle
yapılan değişiklik doğrultusunda oylarınıza sunuyorum: Kabul edenler… Kabul
etmeyenler… 22’nci madde kabul edilmiştir. 
23’üncü madde üzerinde iki önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
23’üncü maddesinin son fıkrasında yer alan “Kurul Başkanınca belirlenir”
ibaresinin “Kurul Başkanı tarafından belirlenir” şeklinde değiştirilmesini arz
ve teklif ederiz. 

 Kazım Arslan Akif Ekici Tahsin
Tarhan
 Denizli Gaziantep Kocaeli

 İrfan Bakır Tacettin Bayır Burcu
Köksal
 Isparta İzmir Afyonkarahisar
 BAŞKAN – Şimdi maddeye en aykırı önergeyi okutup
işleme alacağım. 

Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
23’üncü maddesinin ikinci fıkrasında yer alan “Yükseköğretim Kurulu Kararı ile”
ibaresinin “Yükseköğretim Kurumunun Senato Kararı ile” şeklinde
değiştirilmesini arz ve teklif ederiz. 
 Mahmut Toğrul Garo Paylan Erol
Dora
 Gaziantep İstanbul Mardin

 Erdal Ataş Müslüm Doğan Behçet
Yıldırım
 İstanbul İzmir Adıyaman

 Kadri Yıldırım
 Siirt
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKAN VEKİLİ HARUN KARACAN (Eskişehir) - Katılmıyoruz
Sayın Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Önerge hakkında konuşmak isteyen Kadri
Yıldırım, Siirt Milletvekili. 
Buyurunuz Sayın Yıldırım. (HDP sıralarından alkışlar) 
Sayın milletvekilleri, Türkiye Büyük Millet Meclisinde
“yıldırım” soyadlı 7 milletvekili var. 7 milletvekilinin 5’i Halkların
Demokratik Partisinde, 2’si de Adalet ve Kalkınma Partisi Grubundadır,
bilgilerinize sunuyorum. 
ERKAN AKÇAY (Manisa) - Bizde de “şimşek” var Sayın
Başkan. 
BAŞKAN – Evet, doğru. Milliyetçi Hareket Partisinde de
“şimşek” var. 
Sanıyorum Cumhuriyet Halk Partisi Grubunun böyle bir
soyadı yok. 
Evet, buyurunuz Sayın Yıldırım. 
KADRİ YILDIRIM (Siirt) – Teşekkürler. 
Sayın Başkan, değerli milletvekilleri; öncelikle
hepinizi saygılarımla selamlıyorum. 
Benim söz hakkı aldığım madde, yine yıllardır
dillendirdiğimiz YÖK’le ilgilidir. Dolayısıyla YÖK’ün ayrılmaz parçası olan
üniversitelerle ilgili olacaktır. 
Şimdi, isimler belirlenirken o isimlerin ifade
ettikleri anlamlar, içerikler mutlaka pratikte kendini göstermelidir diye
konuluyor. Arap âleminde üniversiteye bir isim bulmaya çalışılırken “camia”
ismi konuldu. Bilindiği gibi, camia, aynı zamanda caminin bir türevidir ve
üniversiteyle birlikte bu iki kelime, bu iki ıstılah da kapsayan, her kesimi
içine alan, kuşatıcı olan, evrensel olan ve umumi olan demektir. Dolayısıyla
“üniversite” dediğimiz zaman bütün kültürlerin, bütün dillerin ve özellikle
eğitimde kullanılmasına fırsat verilmesi bakımından bütün kesimlerin dillerinin
orada hayat bulması gerekir diye düşünüyorum. Ve ilim ayrımı yapılmaksızın,
orada akademisyenlik yapanların fikriyatına bakılmaksızın herkese liyakatine
göre, ehliyetine göre yaklaşılması gerekir.
Bakın, Hazreti Peygamber (AS), Mekke ahalisinden olan
müşrikler Bedir’de esir edildikleri zaman onların müşrik oluşlarına, dinlerine
ve inançlarına, fikriyatına bakmaksızın, o esaretten kurtulmalarının karşılığı
olarak her birisinin 10 Müslüman çocuğa okuma yazma öğretmeleri karşılığında
serbest bırakılmalarını öngördü. Yani ilimlerinden bilimlerinden İslam’ın
peygamberi bu şekilde yararlandı, “Siz müşriksiniz, sizin ilminiz, sizin
fenniniz bize lazım değildir.” demedi. O bakımdan, diyorum ki: Fikriyatı,
zikriyatı, ideolojisi ne olursa olsun, bugün, Türkiye’de veya başka bir yerde,
fikrinden dolayı, görüşünden dolayı ihraç edilen akademisyenlerin,
görevlerinden uzaklaştırılan akademisyenlerin kendilerine yapılan bu muamelenin
ne ilimle ne bilimle ne de din ve İslam’la uyuşur hiçbir tarafı yoktur.
Ve yine, Hazreti Peygamber’in bu konuda bir hadisi var,
diyor ki: “…”(x)
Yani “Müşriklerin ağzından da olsa hikmeti, doğruyu, isabetli görüşleri alın.”
deniliyor. Yine, Saidi Nursi Hazretleri diyor ki… Kendisi Kürt bölgelerinde bir
üniversite kurmayı düşünürken adını “Medresetüzzehra” koymayı düşünüyor ve
diyor ki: “Kuracağım bu üniversite, bu Medresetüzzehra, Cami-ül-Ezher’in yani
Kahire’deki Ezher Üniversitesinin bir kız kardeşi olacak. Lisanıarabi burada
vacip olacak, Lisanıtürki lazım olacak, Lisanıkürdi de caiz olacak yani serbest
olacak; bu üç Orta Doğu dili eğitimde kullanılacak.” Alın size camia, alın size
cami ve alın size üniversite. İşte ihatacılık budur, evrensellik budur,
kuşatıcılık budur. Buna göre kendimizi gözden geçirelim ve buna göre
Türkiye’deki üniversitelere bakış açımızı değerlendirelim. 
(Mikrofon otomatik cihaz tarafından kapatıldı) 
KADRİ YILDIRIM (Devamla) – Nasıl bakıyoruz, pratikte
üniversiteleri ne hâle getirmişiz, görüşlerinden dolayı akademisyenleri nelere
düçar etmişiz, lütfen bir kez daha düşünelim diyorum ve hepinize saygılarımı
sunuyorum. (HDP sıralarından alkışlar) 
BAŞKAN – Teşekkür ederim Sayın Yıldırım.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 23’üncü maddesinin son fıkrasında yer
alan “Kurul Başkanınca belirlenir” ibaresinin “Kurul Başkanı tarafından
belirlenir” şeklinde değiştirilmesini arz ve teklif ederiz. 
Burcu Köksal (Afyonkarahisar) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKAN VEKİLİ HARUN KARACAN (Eskişehir) – Katılmıyoruz
Sayın Başkan.
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge hakkında konuşmak isteyen İrfan Bakır,
Isparta Milletvekili.
Buyurunuz Sayın Bakır. (CHP sıralarından alkışlar) 
İRFAN BAKIR (Isparta) – Teşekkür ederim Sayın Başkan.
Sayın Başkan, değerli milletvekilleri; bugün sizlere
Türk siyasi tarihinde yer edinmiş, söyledikleriyle, yaptığı icraatlarla,
sorulara vermiş olduğu cevaplarla, fötr şapkasıyla, başarılarıyla ve en
önemlisi de milletin ona taktığı “baba” lakabıyla gönüllerde yaşamaya devam
eden merhum 9’uncu Cumhurbaşkanımız Süleyman Demirel’den bahsetmek istiyorum.
Sözlerime başlamadan önce, ekranları başında bizleri izleyen kıymetli
vatandaşlarımızı ve Gazi Meclisi saygılarımla selamlıyorum. 
Isparta İslamköy’de dünyaya gelen Demirel, bizlere her
şeyden önce, neredeyse cumhuriyetle yaşıt olan ömründe yaşadıklarıyla
cumhuriyetin faziletlerini, demokrasiyi, hukuku ve anayasal düzeni anlamamızda
yol gösterici olmuştur. 1930’lu, 1940’lı yıllarda Türkiye fukaradır, kendi
içine kapanıktır, medeni nimetlerden yoksundur. Büyük Atatürk’ün “Türkiye
Cumhuriyeti behemehâl asri, medeni, mamur, müreffeh olacaktır.” demesi bu
manzaraları görmesindendir. Süleyman Demirel bu behemehâllerin peşinden
gitmiştir. Demirel için cumhuriyetin o yılları iyi bilinirse diğer yıllar daha
iyi anlaşılacaktır. Demirel’in ömrü aslında, İslamköy’den Çankaya’ya ömrünü
büyük Türkiye davasına adayarak Türkiye Cumhuriyeti’nin 9’uncu
Cumhurbaşkanlığına uzanan uzun ince bir yol hikâyesidir. Köylünün
sıkıntılarını, fukaralığını, yoksulluğunu görerek, insanların toprakla
mücadelesindeki işkenceyi bilerek ve bilhassa 1934 yılında yaşanan kurak
yıllarda büyüklerinin “Şu dağların arkasında bir göl var. Dağı bir
delebilirsek, yoldan suyu bir getirebilirsek, ‘Palatır’ denen bel yarılsa…”
söylemlerini duyup köylünün yarasına merhem olabilmek için mühendis olmaya
karar veren Demirel için okumak zordu. Ancak devlet cumhuriyetin ilk yıllarında
eğitimde fırsat eşitliğini çok iyi kullanıyordu, ülkenin kabiliyetli
çocuklarını okutmaya çalışıyordu. Parasız yatılı okulu kazanıp okuduğu yıllarda
tatillerde köyüne gelip, bağ bahçede çalışıp çobanlık yapan ve siyasete ilk
girdiği yıllarda “Çoban Sülü” lakabını alan Demirel sonrasında barajların
kralı, milletin babası olacaktır. 
“Ben ışığın değerini akşam olunca yanan gaz
lambasından, suyun değerini anamın su taşımaktan uzayan kollarından, bereketin
değerini kuraklık yıllarından bilirim.” diyen, sulama ve elektrik konularında
araştırma yapmak için Amerika’ya giden Demirel, bir şeyler yapabilme gücünü ya
da değiştirme azmini gördükçe, öğrendikçe meselelerin çok değiştiğini anlar.
Demirel’deki çocukluğundan kalma “Ah şu Palatır bir yarılsa, dağların ardındaki
sular toprağa kavuşsa…” arzusu var ya, bunun azmiyle yurda dönen Demirel
kendisine “Barajlar Kralı” unvanını getirecek olan Devlet Su İşlerine atandı.
1955’te Devlet Su İşleri Genel Müdürü olarak çok sayıda baraj, içme, sulama ve
bataklıkların kurutulması projelerini hayata geçirdi. Boğaz Köprüsü projesinde
“Morrison Süleyman” olarak anıldı. Siyasi hayatına 1962 yılında başlayan
Demirel 1964’te Adalet Partisi Genel Başkanlığına seçildi. 1965 yılında Isparta
Milletvekili olarak Türkiye Büyük Millet Meclisine girdi. Seçimlerden birinci
çıkan partinin lideri olan Isparta Milletvekili Demirel Türkiye Cumhuriyeti’nin
12’nci Başbakanı oldu. Bu uzun ince yola sanki Türk siyasi tarihinin özetini
sığdıran Demirel Türkiye’nin en genç Genel Müdürü, en genç Başbakanı ve en uzun
süre Başbakanlık yapan 3’üncü kişisi ve Türkiye Cumhuriyeti’nin 9’uncu
Cumhurbaşkanı olmuştur. 
“Ben bir gün evde otururken ‘Çankaya’ya çıkayım.’
diyerek çıkmadım.” diyen Demirel elli yılı aşkın kamu hizmeti, kırk yıla yakın
siyasi hayatı, yedi kere seçildiği Başbakanlığı ve yedi yıllık Cumhurbaşkanlığı
boyunca büyük Türkiye hedefi, demokrasinin anayasal kurumlarının güçlenmesi ve
Türkiye’nin geleceği için mücadele etmiştir. Kendi ifadesiyle Atatürk’ün
mekânında yedi yıldır tuttuğu demokratik cumhuriyet nöbeti sırasında
Çankaya’nın halkın evi olduğunu belirten Demirel, Anayasa’nın verdiği bütün
görevleri yerine getirmiş ve bunu yaparken de kesin bir tarafsızlık içinde
hareket ettiğini özellikle vurgulamış, her zaman Anayasa’dan, demokratik ve
laik cumhuriyetten yana olduğunu söylemiştir. Türk siyasi tarihinde
başarılarının yanında, fötr şapkasıyla, üslubuyla akıllarda yer eden ve
“Süleyman Demirel” denince kimseye kaptırmadığı şapkasının demokraside bir
simge hâline geldiğini söyleyerek “Şapka benim değil, artık milletindir.”
değerlendirmesini yapmıştır. “Memlekette benzin vardı da biz mi içtik?”, “Dün
dündür, bugün bugündür.” diyen Demirel’in en önem verdiği projelerden biri de
GAP’tı. “GAP’ı gaptırmam.” sözüyle de hafızalarda yer edinen Demirel, “80
yaşındayım ama kafam hâlâ Zenith marka saat gibi çalışır.” demesiyle de
mizacından ve mizahından asla ödün vermemiştir. 
(Mikrofon otomatik cihaz tarafından kapatıldı) 
TAHSİN TARHAN (Kocaeli) – Demirel için Başkanım, bir
dakika verin.
BAŞKAN – Önergelerde ek süre vermiyorum sayın
milletvekilleri.
İRFAN BAKIR (Devamla) - Türkiye Cumhuriyeti’nin
yetiştirdiği ender kişilerden olan, Türk siyasi tarihinin, bizlerin ve
Isparta’nın çok şey borçlu olduğu merhum Demirel’i, “Elmanın iki yarısıyız.”
dediği eşi Nazmiye Hanım’ı büyük şükran ve minnetle anıyor, yaptıkları hizmetler
için şahsım ve milletim adına teşekkür ediyorum. 
Saygılarımla. (CHP sıralarından alkışlar)
BAŞKAN – Teşekkür ederim Sayın Bakır.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
23’üncü maddeyi oylarınıza sunuyorum: Kabul edenler…
Kabul etmeyenler… 23’üncü madde kabul edilmiştir.
24’üncü madde üzerinde üç önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
24’üncü maddesinde yer alan “yer alan” ibaresinin “bulunan” şeklinde
değiştirilmesini arz ve teklif ederiz.
 Mahmut Toğrul Garo Paylan Erol
Dora
 Gaziantep İstanbul Mardin
 Erdal Ataş Müslüm
Doğan Behçet Yıldırım
 İstanbul İzmir Adıyaman
Türkiye Büyük Millet Meclisi
Başkanlığına
Görüşülmekte olan 485 sıra sayılı “Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik yapılmasına Dair Kanun Tasarısı”nın 24’üncü
maddesinin aşağıdaki şekilde değiştirilmesini arz ve teklif ederiz.
"MADDE 24 - 4/12/1984 tarihli ve 3093 sayılı
Türkiye Radyo-Televizyon Kurumu Gelirleri Kanununun 1 inci maddesinde yer alan
‘cihazlardan’ ibaresi ‘cihazlar ile görsel ve/veya el yayınları alabilen tüm
cihazlardan’ şeklinde değiştirilmiştir.”
 Mevlüt Karakaya Kamil Aydın Ahmet
Selim Yurdakul
 Adana Erzurum Antalya
 Mustafa Kalaycı Fahrettin
Oğuz Tor
 Konya Kahramanmaraş
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
24’üncü maddesinin tasarıdan çıkarılmasını arz ve teklif ederiz.
 Kazım Arslan Akif Ekici Tahsin
Tarhan
 Denizli Gaziantep Kocaeli
 İrfan Bakır Tacettin
Bayır Didem Engin
 Isparta İzmir İstanbul
 Hüseyin Çamak Özkan Yalım
 Mersin Uşak
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKAN VEKİLİ HARUN KARACAN (Eskişehir) – Katılmıyoruz
Sayın Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge hakkında konuşmak isteyen Hüseyin
Çamak, Mersin Milletvekili.
Sayın Çamak, buyurunuz. (CHP sıralarından alkışlar)
HÜSEYİN ÇAMAK (Mersin) – Sayın Başkan, değerli
milletvekilleri; şu an, sanayinin geliştirilmesi ve üretimin desteklenmesiyle
ilgili gerekli yasal değişiklikleri gerçekleştirmek için buradayız. Fakat,
adaletin olmadığı yerde ne sanayi ne de üretim olur. Demokrasinin olmadığı
yerde huzur da barış da olmaz. Nitekim, sanayicinin öncüsü yerli sermayenin de
bu konuda endişelerinin olduğunu, adalete olan güvenin zedelendiğini belirten
TÜSİAD’ın bugünkü açıklamasından anlıyoruz. 
Ülkemiz her geçen gün bir hukuksuzluk cehennemine
dönüşmektedir. Son anayasa değişikliğiyle tamamen siyasal erkin etkisine giren
yargı ve onun aldığı kararlar ne yazık ki toplumun vicdanında büyük yaralar
açmaktadır. Son olarak, dün Enis Berberoğlu gazetecilik faaliyetinden dolayı
yirmi beş yıl hapse mahkûm edilerek tutuklanmıştır. Peki, nedir milletvekilinin
suçu? Suriye’de yıllardır devam eden savaşa iktidarın, Türkiye Büyük Millet
Meclisinin onayı ve bilgisi olmadan uluslararası yasalara aykırı olduğunu
gösteren MİT tırları olayını haberleştirmesidir. 
Sayın milletvekilleri, ne zamandan beri yasa dışı bir
örgüte silah göndermek devlet sırrı olmuştur? Bakınız, aynı konuda birçok kişi
açıklama yaptı, bunu haberleştirdi ama bu konuda sadece Cumhuriyet gazetesi
çalışanları ile milletvekilimiz cezalandırıldı. 
Sayın milletvekilleri, Enis Berberoğlu’nun
cezalandırılması doğrudan doğruya partimize bir gözdağıdır, partimiz nezdinde
muhalefete bir gözdağıdır. Hapisle, tehditle Cumhuriyet Halk Partisine ayar
vermeye, gözdağı vermeye çalışanlar Cumhuriyet Halk Partisinin tarihine
baksınlar. Partimizin tarihi, gericiliğe, hukuksuzluğa ve faşizme direnişin
tarihidir. Bizi yıldıracaklarını sananlar büyük bir yanılgı içindedirler. Asıl
suçlular ahkâm keserken masum insanların, gazetecilerin hapsedildiği bir
garabet yaşıyoruz. Bu ceza, söz konusu haberin gerçek olduğunun tescil
edilmesidir; bu ceza, ülkemizde hukukun iflasının göstergesidir. Hangi
anlayışla, hangi hukukla bu kararın verildiğini anlamak mümkün değil. Bu kararı
ve uygulamayı kabul etmiyoruz. Bu kararı verenler er geç tarih önünde hesap
vereceklerdir.
Sayın milletvekilleri, gerginlik yaratan davranış,
söylem ve uygulamalarla bir ülke uzun süre yönetilemez. İktidar, gücünü korku
ve sindirme aracı hâline getirmemeli. Bugün, hukuk başta olmak üzere, tüm
devlet aygıtı iktidarın sopasına dönüştürülmüştür, oysa bir devlet, her şeyden
önce ortak bir akılla yönetilmelidir. Devlet olmak adaletli olmak demektir.
Gücünü demokrasiden, halktan ve haktan alan bir iktidar kendi halkından
korkmaz. 
Sayın milletvekilleri, zamanında Ergenekon, Balyoz gibi
davalarla adalet çiğnendi ve yerle bir edildi. O zamandan bu yana sendeleyerek
de olsa bir şekilde yürüyen hukuk artık resmen felç olmuştur. 
Adaletin yok sayıldığı tüm hukuksuzluklara karşı yola
çıkan, başta Sayın Genel Başkanımız Kemal Kılıçdaroğlu olmak üzere, adalet
yürüyüşündeki tüm partililerimizi ve vatandaşlarımızı saygıyla selamlıyorum.
Genel Kurulu saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Çamak.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 24’üncü
maddesinin aşağıdaki şekilde değiştirilmesini arz ve teklif ederiz.
“MADDE 24- 4/12/1984 tarihli ve 3093 sayılı Türkiye
Radyo-Televizyon Kurumu Gelirleri Kanununun 1 inci maddesinde yer alan
“cihazlardan” ibaresi “cihazlar ile görsel ve/veya işitsel yayınları alabilen
tüm cihazlardan” şeklinde değiştirilmiştir.”
Mevlüt
Karakaya (Adana) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKAN VEKİLİ HARUN KARACAN (Eskişehir) – Katılmıyoruz Sayın
Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Gerekçeyi okutuyorum:
Gerekçe:
Söz konusu değişiklikle görsel ve/veya işitsel
yayınları alabilen tüm cihazların kapsam içine alınması öngörülmüştür. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
24’üncü maddesinde yer alan “yer alan” ibaresinin “bulunan” şeklinde
değiştirilmesini arz ve teklif ederiz. 
Erol
Dora (Mardin) ve arkadaşları
BAŞKAN – Önergeye Komisyon katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKAN VEKİLİ HARUN KARACAN (Eskişehir) – Katılmıyoruz
Sayın Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge hakkında söz isteyen Erol Dora, Mardin
Milletvekili. 
Buyurunuz Sayın Dora. (HDP sıralarından alkışlar) 
EROL DORA (Mardin) – Sayın Başkan, değerli
milletvekilleri; Sanayinin Geliştirilmesi ve Üretimin Desteklenmesi Amacıyla
Bazı Kanunlarda Değişiklik Yapılmasına Dair Kanun Tasarısı’nın 24’üncü maddesi
üzerine söz almış bulunuyorum. Genel Kurulu saygıyla selamlıyorum. 
Değerli milletvekilleri, tasarının bu maddesiyle 3093
sayılı TRT Gelirleri Kanunu’nda teknik bir düzenlemeye yer verilmektedir.
Tabii, şimdi, öncelikle şunun tekrar tekrar altını çizerek yeniden belirtelim:
Türkiye Radyo ve Televizyon Kurumu yayınlarında tarafsız olmak zorunda olan bir
kamu yayıncısıdır. Bildiğiniz üzere, 2954 sayılı TRT Kanunu’nun “yayın
esasları” başlıklı 5’inci maddesinin (k) bendinde “Haberlerin toplanması,
seçilmesi ve yayınlanmasında tarafsızlık, doğruluk ve çabukluk ilkeleri ile
çağdaş habercilik teknik ve metotlarına bağlı olmak,” ile (m) bendinde
“Kamuoyunun sağlıklı ve serbestçe oluşabilmesi için kamuoyunu ilgilendirecek
konularda yeterli yayın yapmak; tek yönlü, taraf tutan yayın yapmamak ve bir
siyasi partinin, grubun, çıkar çevresinin, inanç veya düşüncenin menfaatlerine
alet olmamak.” ilkeleri yer almaktadır. 
Değerli milletvekilleri, diğer taraftan, TRT, kuruluş
kanununda yer alan yayın ilkeleriyle birlikte, aynı zamanda yayınlarında
denetimi altında bulunduğu Radyo ve Televizyon Üst Kurulunun yayın ilkelerine
de uymakla yükümlüdür. Buna göre, TRT’nin yayınlarının siyasi parti ve
demokratik gruplarla ilgili tek yönlü ve taraf tutan, fırsat eşitliği ilkesini
göz ardı eden, kamuoyunun özgürce kanaat geliştirmesini engelleyen nitelikte
olmaması gerekmektedir. Ancak yapılan yayınlarda çok açık ve net bir biçimde
görülmektedir ki TRT Haber kanalı iktidar partisinin lehine, muhalefet
partilerinin ise aleyhine bir yayın politikasını her geçen gün daha da pervasızlaşan
biçimlerde sürdürmeye devam etmektedir. 
Sayın Başkan, değerli milletvekilleri; tüm yurttaşların
vergileriyle finanse edilen -altını çizerek tekrarlamak istiyorum- tüm
yurttaşların vergileriyle finanse edilen ve kamu yayıncılığını eşit ve tarafsız
yürütmesi anayasal bir zorunluluk olan TRT Haber kanalı, yayınlarında gerek
kendi kanununu gerek RTÜK Yasası’nı gerekse de Yüksek Seçim Kurulunun
yayınladığı yayın ilkelerini açıkça ihlal etmeye devam etmektedir. TRT’nin bu
yayın politikası yasal ve anayasal bir suç niteliğindedir. Dolayısıyla TRT suç
işlemeye devam etmektedir. Bu bağlamda, sorumlular hakkında gerekli hukuki
işlemlerin başlatılması ve hukuki yaptırım uygulanması gerekmektedir. 
Değerli milletvekilleri, partimizin TRT hakkında
bulunduğu suç duyurularından küçük bir alıntı yaparak birkaç veriyi sizlerle
paylaşmak istiyorum: Örneğin, 16 Nisan referandum sürecinde sadece 1-22 Mart
tarihleri arasında TRT Haber kanalında yayınlanan canlı yayın ve program
sürelerinin dağılımına baktığımızda, Cumhurbaşkanlığına 1.390 dakika, AKP’ye
2.723 dakika, CHP’ye 216 dakika, MHP’ye ise 48 dakika ayrıldığı görülmektedir.
HDP’ye, HDP’nin çalışmalarına ise hiç yer verilmemiştir yani HDP’ye ayrılan
süre sıfırdır. Aynı durum haber bültenlerinde ayrılan süreler ve konuk
dağılımında da gözlenmektedir. 
Değerli milletvekilleri, benzer durum AKP Hükûmetinin
hukuka aykırı uygulaması nedeniyle yayın saati 19.00’da kesilen Türkiye Büyük
Millet Meclisi TV’si için de geçerlidir. Saat 14.00’te başlayan Genel Kurul
çalışmaları gece yarılarına kadar sürmekteyken, burada halkın günlük yaşamıyla
ilgili yasalar çıkarılırken halkın bu tartışmaları izlemesi yani haber alma
hürriyeti engellenmektedir. Milletin kendi Meclisini izlemesi bir bakıma
yasaklanmıştır. Bu ise aslında halkın kendine dair karar alma süreçlerinde
demokratik katılımının engellenmesi demektir. Bu anlamda Meclis TV’de halkın
haber alma hürriyeti engellenerek suç işlenmektedir.
Sayın Başkan, değerli milletvekilleri; AKP Hükûmeti
tarafından TRT’ye dayatılan bu hukuk dışı yayın politikası meşru değildir,
sürdürülebilir de değildir. AKP Hükûmeti, halkın ortak vergileriyle faaliyet
yürüten ve özerk olması gereken bir kurum üzerinde yürüttüğü tahakkümcü
politikasından vazgeçmelidir. Zira TRT bir partinin yayın organı değildir,
olmamalıdır diyerek bir kez daha iktidar partisine sesleniyorum.
Bu duygularla tekrar Genel Kurulu saygıyla
selamlıyorum. (HDP sıralarından alkışlar)
BAŞKAN – Teşekkür ederim Sayın Dora.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
24’üncü maddeyi oylarınıza sunuyorum: Kabul edenler…
Kabul etmeyenler… 24’üncü madde kabul edilmiştir.
25’inci madde üzerinde üç önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
25’inci maddesinin (1)’inci ve (3)’üncü fıkrasının metinden çıkarılmasını,
(2)’nci fıkrasında geçen “sanayici sicil belgesine sahip sanayi işletmelerine”
ibaresinden sonra gelmek üzere “, her türlü üretim alanında” ibaresinin eklenmesini
arz ve teklif ederiz.
 Kazım Arslan Akif
Ekici Tahsin Tarhan
 Denizli Gaziantep 
Kocaeli

 Tacettin
Bayır İrfan Bakır
 İzmir  Isparta
Türkiye Büyük Millet Meclisi
Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 25’inci
maddesinin aşağıdaki şekilde değiştirilmesini arz ve teklif ederiz.
 Ahmet Kenan Tanrıkulu  Mevlüt
Karakaya Mustafa Kalaycı
 İzmir Adana Konya
 Ahmet Selim Yurdakul  Kamil
Aydın Fahrettin Oğuz Tor
 Antalya Erzurum Kahramanmaraş

“MADDE 25- 3093 sayılı Kanunun 4 üncü maddesinin c)
bendi ile 3093 Sayılı Kanunun 5. Maddesinin c) bendi yürürlükten kaldırılmış;
4. Maddesi aşağıdaki şekilde düzenlenmiştir.
1) (a) fıkrasında yer alan “üzere;” ibaresi “üzere,
ilave bir yazılım veya donanım desteği olsun veya olmasın doğrudan, internet
üzerinden veya başka bir yolla her türlü görsel ve/veya işitsel yayınları
alabilen;” şeklinde değiştirilmiş, fıkranın (5) numaralı bendinden sonra gelmek
üzere aşağıdaki bentler eklenmiş, mevcut (6) numaralı bent (10) numaralı bent
olarak aşağıdaki şekilde değiştirilmiş, aynı fıkranın sonuna aşağıdaki paragraf
eklenmiştir.
“6. Cep telefonları için % 6,
7. Bilgisayarlar ve tablet bilgisayarlar için % 2,
8. Taşıtlarda yer alan bandrole tabi cihazların ayrı
ayrı tevsik edilememesi halinde, imalatta taşıtın satış faturasındaki (özel
tüketim vergisi hariç) Katma Değer Vergisi matrahı, ithalatta ise gümrük giriş
beyannamesindeki (özel tüketim vergisi hariç) Katma Değer Vergisi matrahı
üzerinden;
a. Kara taşıtları için % 0,4,
b. Diğer taşıtlar için % 0,01
9. Video görüntü veya ekranına bağlantı yapılmak üzere
tasarlanmış olan televizyon alıcıları (uydu alıcıları, set üstü medya kutuları
dahil) için %10,' 
"10. Yukarıda sayılan cihazların dışında kalan ve
görsel ve/veya işitsel yayınları alabilen her türlü cihazlar için % 10”
"Bu Kanundaki cihaz ifadesi asli fonksiyonu farklı
olsa dahi dahili tuner, internet veya başka bir yolla ilave bir yazılım veya
donanım desteği olsun veya olmasın her türlü görsel ve/veya işitsel yayınları
alabilen cihazın bütününü ifade eder.' 
2) (d) fıkrasında yer alan "6 numaralı” ibaresi
"10 numaralı” şeklinde değiştirilmiştir.
BAŞKAN – Şimdi maddeye en aykırı önergeyi okutup işleme
alacağım. 
Türkiye
Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
25’inci maddesinin tasarı metninden çıkarılmasını arz ve teklif ederiz. 
 Mahmut Toğrul  Garo
Paylan  Erol Dora
 Gaziantep İstanbul
 Mardin
 Erdal Ataş Müslüm
Doğan Behçet Yıldırım
 İstanbul İzmir Adıyaman
 Ayşe Acar Başaran
 Batman
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKAN VEKİLİ HARUN KARACAN (Eskişehir) – Katılmıyoruz
Sayın Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge hakkında konuşmak isteyen Ayşe Acar
Başaran, Batman Milletvekili. 
Buyurunuz Sayın Başaran. (HDP sıralarından alkışlar)
AYŞE ACAR BAŞARAN (Batman) – Sayın Başkan, değerli
milletvekilleri; 485 sayılı çorba kanunun 25’nci maddesi hakkında konuşmak için
söz almış bulunuyorum. Yok, iftar vakti geldiği için yanlış söylemedim,
gerçekten yine bir çorba kanun var burada çünkü bir sürü maddenin
karıştırıldığı, bir tarafta meralarla ilgili düzenlemelerin yapıldığı, bir
taraftan TRT’yle ilgili düzenlemelerin yapıldığı, bir sürü maddenin toparlanıp
karşımıza getirildiği yine bir çorba kanun tasarısı üzerine konuşmak için söz
aldım. 
Avukatken en çok bundan muzdariptik çünkü kanunlar ha
bire değişiyor ve nerede bulacağınızı bile bilemiyorsunuz. Bu, bence Meclisin,
yasamanın en büyük sıkıntılarından biri. 
Şimdi, bu kanun maddesinde aslında var olan
zeytinliklerle ilgili bir madde vardı, geri çekildi. Çok uygun oldu, çok
yerinde bir davranıştı ama bilmiyorum ki yani iktidarın bu çekme meseleleri
sonra bir gece kanun hükmünde kararnameyle tekrar geçirilmezse eğer gerçekten
çok uygun. Gerçekten, halkın bir defa da olsa talebinin dinlenmiş ve geri
çekilmiş olması mutluluk verici bir durum. 
Şimdi, ben, özellikle TRT’yle ilgili sürekli vergi
alınması, katkı payı alınmasıyla ilgili olarak söz aldım. Yani şöyle aslında:
Bence, bu kanun maddesi hazır bu kadar karışıkken bir öneri de biz yapalım
buradan, bunun TRT ismini değiştirelim, AK RTE TV yapalım, Külliye TV yapalım
ama böyle Radyo ve Televizyon Üst Kurulu ya da şey kalmasın. Yani ismi bu
değil, şu anda bütün Türkiye toplumunu kapsayan, gerçekten halka hitap eden bir
televizyon değil. İktidarın ve sarayın sürekli propagandasını yapan bir
televizyondan başka bir şey değil. 
Bakın, ben buraya her geldiğimde bir film, bir kitap
öneririm, size başka kitap daha önereceğim. Eğer siz “Yok, sayfaları çok fazla,
biz özetini okumak istiyoruz.” derseniz, özeti de Google’da vardır, oradan
bulabilirsiniz. 1984 diye bir kitap var. Orada, Big Brother, evlere koyduğu
radyolardan sürekli insanlara talimat verir, sürekli kendi düşüncesini empoze
etmeye çalışır. İşte TRT aynen böyle bir şey ve sizin o kitaptaki Big Brother
da sizin deyiminizle reisiniz. Bakın, az önce arkadaşımız da söyledi, sürekli
AKP’nin, sürekli sarayın propagandasını yapan, bin defa açılan ama bin bir defa
tekrar açılışı için canlı, flaş flaş olarak veren bir televizyon için halkın
cebinden sürekli vergi alıyorsunuz. Ben niye sürekli bana hakaret eden bir
televizyona vergi vereyim ki? Bu televizyon gerçekten benim sesimi yansıtıyor
mu ki sürekli telefondan katkı payı alınsın TRT’ye verilsin, bilgisayardan
katkı payı alınsın TRT’ye verilsin? Bence bu katkı payının direkt kaldırılması
gerekiyor. Eğer siz kendi şahsınıza, AKP’ye ya da Külliye’ye ait bir televizyon
istiyorsanız bunu yapın, zaten devletin bütün olanakları yine elinizde. O, üstü
örtülü ödeneklerle siz bir şekilde yine televizyonunu yürütürsünüz, hiç o
konuda da merak etmeyin. 
Yine, bunun yanında, TRT’yle ilgili olarak sürekli
katkı payı alınırken devletin, halkın cebinden, para alınırken bir taraftan da
bu iki yıllık süre içerisinde biraz gazetecilere ne yaptığınıza bir bakalım.
Onlarca televizyon kanalını kapattınız çünkü sizin düşüncelerinizi
yansıtmıyordu. Bir amcanın bir haykırışı vardı: “Ya, ben 130 televizyonda tek
adamı dinlemek zorunda mıyım?” Gerçekten öyle, kumandanın düğmesine
basıyorsunuz sürekli olarak tek bir ses, tek bir yüz ve sürekli aynı cümleler.
İşte, o muhalif kanalların hepsini kapattığınız için bu hâldeyiz.
Yine, bütün muhalif gazetecileri cezaevine koydunuz.
Bunlara “gazeteci” demiyorsunuz. Çünkü gazeteci kartlarını veren sizsiniz, siz
kendinize göre tanımlıyorsunuz, size göre onlar gazeteci değil. Niye? Çünkü
sizin düşüncelerinizi yansıtmıyor. Çünkü sizin özel uçaklarınızla seyahat edip
sizin ısmarladığınız şekilde yazılar yazmıyor. Ama buradan uyarıyorum, tekrar
uyarıyorum, her defasında bir de uyarı yapıyorum arkadaşlar: Bakın, bu
yaptıklarınız döner gelir sizi vurur. Bence bu uygulamalarınızdan bir an önce
vazgeçin.
Bir de bu katkı paylarının burada bir kısmını
kaldırmışsınız ama eğer halkı düşünüyorsanız bence bu önergedeki gibi hepsinin
kaldırılması lazım. Halk kendine küfreden, kendine hakaret eden bir televizyona
katkı vermek zorunda değil. Bakın, birine “TRT Kürdî” demişsiniz, Türkçe
yetmemiş, bir de Kürtçe, daha çok bizim halkın, Kürt halkının anladığı dilden
sabahtan akşama kadar onların seçilmişleri hakkında, onların iradeleri hakkında
hakaret ediyorsunuz, küfrettiriyorsunuz. Biz bu hakaretlere, bu küfürlere, bu
saldırılara bir de destek vermek zorunda değiliz ki.
O açıdan, özellikle bu TRT katkı payıyla ilgili olarak,
en kısa zamanda bunun kaldırılması… Kendinize bir televizyon açın, gerçekten bu
konuda sizi destekliyorum diyorum.
Teşekkür ederim. (HDP sıralarından alkışlar)
BAŞKAN – Teşekkür ederim Sayın Acar Başaran.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 485 sıra sayılı
Sanayinin Geliştirilmesi ve Üretimin Desteklenmesi Amacıyla Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 25’inci
maddesinin aşağıdaki şekilde değiştirilmesini arz ve teklif ederiz.
Mustafa Kalaycı (Konya) ve arkadaşları
“MADDE 25- 3093 sayılı Kanunun 4 üncü maddesinin c)
bendi ile 3093 Sayılı Kanunun 5. Maddesinin c) bendi yürürlükten kaldırılmış;
4. Maddesi aşağıdaki şekilde düzenlenmiştir.
1) (a) fıkrasında yer alan “üzere;” ibaresi “üzere,
ilave bir yazılım veya donanım desteği olsun veya olmasın doğrudan, internet
üzerinden veya başka bir yolla her türlü görsel ve/veya işitsel yayınları
alabilen;” şeklinde değiştirilmiş, fıkranın (5) numaralı bendinden sonra gelmek
üzere aşağıdaki bentler eklenmiş, mevcut (6) numaralı bent (10) numaralı bent
olarak aşağıdaki şekilde değiştirilmiş, aynı fıkranın sonuna aşağıdaki paragraf
eklenmiştir.
“6. Cep telefonları için % 6,
7. Bilgisayarlar ve tablet bilgisayarlar için % 2,
8. Taşıtlarda yer alan bandrole tabi cihazların ayrı
ayrı tevsik edilememesi halinde, imalatta taşıtın satış faturasındaki (özel
tüketim vergisi hariç) Katma Değer Vergisi matrahı, ithalatta ise gümrük giriş
beyannamesindeki (özel tüketim vergisi hariç) Katma Değer Vergisi matrahı
üzerinden;
a. Kara taşıtları için % 0,4,
b. Diğer taşıtlar için % 0,01
9. Video görüntü veya ekranına bağlantı yapılmak üzere
tasarlanmış olan televizyon alıcıları (uydu alıcıları, set üstü medya kutuları
dahil) için %10,” 
“10. Yukarıda sayılan cihazların dışında kalan ve
görsel ve/veya işitsel yayınları alabilen her türlü cihazlar için % 10”
“Bu Kanundaki cihaz ifadesi asli fonksiyonu farklı olsa
dahi dahili tuner, internet veya başka bir yolla ilave bir yazılım veya donanım
desteği olsun veya olmasın her türlü görsel ve/veya işitsel yayınları alabilen
cihazın bütününü ifade eder.' 
2) (d) fıkrasında yer alan "6 numaralı” ibaresi
“10 numaralı” şeklinde değiştirilmiştir.
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKAN VEKİLİ HARUN KARACAN (Eskişehir) – Katılmıyoruz
Sayın Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge hakkında konuşmak isteyen Mustafa
Kalaycı, Konya Milletvekili. 
Buyurunuz Sayın Kalaycı. (MHP sıralarından alkışlar) 
MUSTAFA KALAYCI (Konya) – Sayın Başkan, değerli
milletvekilleri; görüşülmekte olan 485 sıra sayılı Kanun Tasarısı’nın 25’inci
maddesiyle ilgili verdiğimiz değişiklik önergesi üzerine Milliyetçi Hareket
Partisi Grubu adına söz aldım. Bu vesileyle yüksek heyetinizi hürmetle
selamlıyorum.
Maddeyle, sanayi siciline kayıtlı işletmelerin elektrik
kullanımlarından kesilen TRT payının kaldırılması öngörülmektedir. Esasen,
elektrik abonelerinden TRT payı alınmasının hiçbir haklı gerekçesi yoktur.
Ayrıca, TRT, tarafsızlık ilkesine bağlı ve objektif bir yayın organı niteliğini
kaybetmiş, Adalet ve Kalkınma Partisinin resmî yayın organı hâline gelmiştir. O
nedenle, eğer TRT payı alınacaksa bunun Adalet ve Kalkınma Partisinin
gelirlerinden kesilmesi daha doğru ve isabetli olacaktır. 
Elektrik faturaları sanayicinin, çiftçinin ve esnafın
en büyük maliyet unsuru olmuş, ailelerin bütçesinde önemli bir harcama kalemi
hâline gelmiştir. Milliyetçi Hareket Partisi olarak, elektrik abonelerinden TRT
payı alınması uygulamasının tümüyle kaldırılmasını öneriyoruz. Eğer elektrik
maliyetini düşüreceksek, gelin, elektrik bedelinden alınan TRT payını, fon
payını, vergileri, kaçak elektrik bedeli ve sayaç okuma parasını toptan
kaldıralım. Vatandaş haraca bağlanmış gibi elektrik tüketimi üzerinden bir sürü
fon, pay, vergi, hatta verginin vergisi alınmaktadır. Gelin, önce bunları
temizleyelim, indirim yapılacaksa böyle yapılır. 
Tasarıda, sanayiciden TRT payı alınmaması
öngörülmektedir. Olumlu bir düzenleme ama sizlere soruyorum: Sanayici üretiyor
da çiftçi üretmiyor mu? Sanayicinin maliyeti var da çiftçinin maliyeti yok mu?
Zor şartlarda üretim yapan, istihdam sağlayan, ihracata katkı veren Türk
çiftçisi neden üvey evlat muamelesi görüyor? 
Çiftçi reel sektörün temelidir ama Hükûmet bunu hâlâ
bilmemekte, hâlâ idrak edememektedir. Uygulanan yanlış politikalar, milletin
efendisi çiftçilerimizi bankaların kölesi konumuna getirmiştir. Çiftçimiz on
beş yılda 150 kat borca sokulmuştur. Borç tuzağına düşen ve borçlarını ödeyemez
hâle gelen, artık sadece ihtiyaçlarını karşılamak için banka kredi
kuyruklarında bekleyen çiftçilerimiz, alın teriyle ekmeklerini kazandıkları
arazilerini haraç mezat satmak zorunda kalmaktadır.
Bakınız, Sosyal Güvenlik Kurumuna sigortalı olarak
kayıtlı çiftçi sayısı 2016 yılında yüzde 10, son beş yılda ise yüzde 36
oranında azalmıştır. Tarım BAĞ-KUR’lu olarak bilinen kayıtlı çiftçi sayısındaki
azalma beş yılda 403 bin kişidir. Bu, vahim bir gidişattır.
Tarım ve hayvancılık alanında ivedilikle yapısal reform
gerçekleştirilmelidir. Tarım sektörünün yapısal sorunlarını çözecek, tarımsal
girdi yükünü azaltacak ve tarım sektörünü yeniden ayağa kaldıracak tedbirler
mutlaka ve ivedilikle alınmalıdır. Tarımdaki gelir seviyesi, mutlaka ama
mutlaka ülke ortalamasına çıkarılmalıdır. Her şeyin ötesinde çiftçimize daha
fazla destek verilmelidir. Çiftçimize verilen her kuruşun fazlasıyla ülke
ekonomisine geri döndüğü unutulmamalıdır. 
Değerli milletvekilleri, Konya Ovası’nda geçtiğimiz
günlerde etkili olan dolu yağışı birçok çiftçimizi çok zor duruma düşürmüştür.
Çiftçimizin bin bir emekle zor şartlar içinde gece gündüz çalışarak
yetiştirdiği mahsuller yağan dolunun etkisiyle tamamen mahvolmuştur. Doğal
afetten dolayı elde avuçta bir şeyi kalmayan çiftçilerimiz geçimini nasıl
sağlayabilecek? Elektrik borçlarını, prim borçlarını, vergi borçlarını, kredi
borçlarını nasıl ödeyebilecektir? Bakın, bir çiftçimiz “Her şeyimiz bitti, biz
bu ektiklerimizle geçimimizi sağlıyoruz. Başka geçim kaynağımız yok.
Büyüklerimiz bize yardım etsin. 400 bin lira borcum var. Ben nasıl ödeyeceğim?
Araziyi satsam yine ödeyemem ve satsam da çocuklarım aç kalır. Bir tane ineğim
vardı, sattım, çapa yaptırdım. Ben ne yapayım? Ben bittim. Akşam eve pide
götürecek param kalmadı.” diyor. Hükûmet çiftçimizin içler acısı durumuna
duyarsız kalmamalıdır. Mağdur üreticilerimize muhakkak yardım eli uzatarak
şefkat ve iyi niyet göstermelidir. Konyalı çiftçilerimiz kaderine terk
edilmemeli, tarım sigortası yaptırmadı diye çiftçilerimizin hasarı göz ardı
edilmemelidir. Çiftçimizin borçları faizsiz ertelenmelidir. 
Teşekkür ediyor, saygılar sunuyorum. (MHP sıralarından
alkışlar) 
BAŞKAN – Teşekkür ederim Sayın Kalaycı. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 25’inci maddesinin (1)’inci ve (3)’üncü
fıkrasının metinden çıkarılmasını, (2)’nci fıkrasında geçen “sanayici sicil
belgesine sahip sanayi işletmelerine” ibaresinden sonra gelmek üzere “, her
türlü üretim alanında” ibaresinin eklenmesini arz ve teklif ederiz.
Tahsin Tarhan (Kocaeli) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKAN VEKİLİ HARUN KARACAN (Eskişehir) – Katılmıyoruz
Sayın Başkan. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim. 
BAŞKAN – Önerge hakkında konuşmak isteyen Tahsin
Tarhan, Kocaeli Milletvekili. 
Buyurunuz Sayın Tarhan. (CHP sıralarından alkışlar) 
TAHSİN TARHAN (Kocaeli) – Sayın Başkan, değerli
milletvekilleri; hepinizi saygıyla selamlıyorum. 
Değerli milletvekilleri, dünyanın hiçbir yerinde
gazetecilik yapmak suç değilken Türkiye’de AKP iktidarı döneminde suç sayılmaya
başlanmıştır. Cumhuriyetçi, demokrat, muhalif ne kadar siyasetçi, gazeteci
varsa hepsi bir şekilde hapse atılmıştır. Dün, maalesef, milletvekili
arkadaşımız Enis Berberoğlu, sırf gazetecilik faaliyetinde bulunduğu için yirmi
beş yıl hapis cezasına çarptırılmıştır. Bu MİT tırları için Tuğrul Türkeş canlı
yayında yemin ederek “Vallahi de billahi de o silahlar Türkmenlere gitmiyordu.”
demedi mi sevgili arkadaşlar? Dedi.
OSMAN AŞKIN BAK (Rize) – Yanlış bilgi vermişler, yanlış
bilgi.
TAHSİN TARHAN (Devamla) - Sizlerle birlikte tüm Türkiye
de duydu. Peki, ne oldu? Sayın Türkeş Başbakan Yardımcısı oldu. Olmaz
arkadaşlar, olmamalı. Sizler, ancak arkadaşlarınız aranızdan FETÖ’cü diye
gittiğinde uyanacaksınız.
Değerli milletvekilleri, şimdi, gelelim içtiğimiz
sudan, yaktığımız elektriğe, neredeyse aldığımız nefese kadar ödediğimiz TRT
payına. 25’inci maddede “Sanayiciden TRT payını kaldırıyoruz.” diyorsunuz.
Sanayiciden kaldırdığınız bu payı bir yasa maddesiyle katlayarak vatandaşa
yüklüyorsunuz. Daha önce kanun hükmünde kararnameyle alınan kararı
yasalaştırmak istiyorsunuz. 25’inci maddeyle getirmek istediğiniz rakamlar
ortada. Cep telefonunda yüzde 6, bilgisayar ve tabletlerde yüzde 2, kara
taşıtlarında binde 4, diğer taşıtlarda on binde 1, televizyon alıcılarında
yüzde 10, görsel ve işitsel her türlü cihazlarda yüzde 10 olarak TRT payını
vatandaşın sırtına bindiriyorsunuz.
Değerli milletvekilleri, Türkiye’de 33 milyona yakın
elektrik abonesi bulunmaktadır. TRT bu 33 milyon aboneden 2015 Yılı Faaliyet
Raporu’na göre 850 milyon TL tahsil etmiştir. TRT bu paraları ne yapıyor? Polis
Akademisinin hazırladığı -terör bağlamında- Terör Amaçlı Kullanılan Kamusal Mal
ve Hizmetler Raporu’nda FETÖ mensuplarının TRT’ye sızıp ilk etapta
kendilerinden olmayan yapım şirketlerini saf dışı bıraktıkları, işleri örgütün
güdümünde şirketlere vererek yaklaşık 300 milyon liralık vurgun yaptıkları
tespit edilmiştir. Bu vurgunlara hep birlikte artık yeter demeliyiz. 
Değerli milletvekilleri, bu kadar vurgunun yapıldığı
TRT’nin kaç tane yayın organı var, ne iş yapar, hedefi nedir; bilen var mı? 
ÖMER FETHİ GÜRER (Niğde) – Borazan! 
TAHSİN TARHAN (Devamla) – Maalesef yok. Ben söyleyeyim:
TRT’nin 17 adet yayın kuruluşu var. Bu kadar çok yayın organı olmasına ne gerek
var? Her biri ayrı bütçe, ayrı ödenek, ayrı yönetici, ayrı kadro anlamına
geliyor. Bu yüzden iktidar için gereği var. 
Değerli milletvekilleri, bugün en çok izlenen özel
televizyon kanallarının çalışan sayısı 700 kişiyi geçmemektedir. Reytingleri
son sırada olan TRT, 8 bin kişiye yakın personel sayısıyla iktidarın sesi
konumundadır. 
Maalesef, TRT neresinden tutarsanız tutun, elinizde
kalıyor. İşe devamsızlık oranında 1’inci mi arıyorsunuz, gelirlerinin yarısı
personel gideri olan kurum mu arıyorsunuz, kurumun başına atanmış yandaş imam
mı arıyorsunuz, üç günlük çekimi için 22 kişiyi yurt dışına götüren kurum mu
arıyorsunuz; hepsinin cevapları TRT’de. 
Bizim önerimiz, tüm üretim alanlarından, sanayiden,
tarımdan, turizmden, vatandaşın faturasından TRT payının tamamen
kaldırılmasıdır. 
Hepinizi saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Tarhan. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
25’inci maddeyi oylarınıza sunuyorum: Kabul edenler…
Kabul etmeyenler… 25’inci madde kabul edilmiştir. 
Birleşime bir saat ara veriyorum, hayırlı iftarlar. 
Kapanma Saati: 20.04
BEŞİNCİ OTURUM
Açılma Saati: 21.05
BAŞKAN: Başkan Vekili Mehmet
Akif HAMZAÇEBİ
KÂTİP
ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 

-----0-----
BAŞKAN – Türkiye Büyük Millet Meclisinin
107’nci Birleşiminin Beşinci Oturumunu açıyorum.
Birleşime on beş dakika ara veriyorum. 
Kapanma
Saati: 21.06
ALTINCI OTURUM
Açılma Saati: 21.23
BAŞKAN: Başkan Vekili Mehmet
Akif HAMZAÇEBİ
KÂTİP ÜYELER:
Fehmi KÜPÇÜ (Bolu), Mehmet Necmettin AHRAZOĞLU (Hatay) 

-----0-----
BAŞKAN – Türkiye Büyük Millet Meclisinin
107’nci Birleşiminin Altıncı Oturumunu açıyorum.
485 sıra sayılı
Kanun Tasarısı’nın görüşmelerine devam ediyoruz. 
Komisyon
yerinde. 
Hükûmet yerinde.

26’ncı madde
üzerinde üç önerge vardır, önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
26’ncı maddesinde yer alan “hesaplanan bandrol ücretinin iki katı tutarında”
ibaresinin “hesaplanan bandrol ücretinin yarısı tutarında” şeklinde
değiştirilmesini arz ve teklif ederiz.

 Mahmut Toğrul Garo Paylan Erol
Dora
 Gaziantep İstanbul Mardin
 Erdal Ataş Müslüm
Doğan Behçet Yıldırım
 İstanbul İzmir Adıyaman
 Mehmet
Emin Adıyaman
 Iğdır

Türkiye Büyük Millet Meclisi
Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 26’ncı maddesinin
aşağıdaki şekilde değiştirilmesini arz ve teklif ederiz.
MADDE 26- 3093 sayılı Kanunun 6 ncı maddesinin birinci
fıkrasında yer alan “cihazın satış bedeli kadar” ibaresi “hesaplanan bandrol
ücretinin beş katı tutarında” şeklinde değiştirilmiş ve aynı fıkranın ikinci
cümlesi yürürlükten kaldırılmıştır. 
 
 Ahmet
Kenan Tanrıkulu Mevlüt Karakaya Ahmet Selim Yurdakul
 İzmir Adana Antalya
 Mustafa Kalaycı Kamil
Aydın Fahrettin Oğuz Tor
 Konya Erzurum Kahramanmaraş
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
26’ncı maddesinin tasarıdan çıkarılmasını arz ve teklif ederiz.
 
 Kazım Arslan Akif Ekici Tahsin
Tarhan
 Denizli Gaziantep Kocaeli
 İrfan Bakır Tacettin
Bayır Burcu Köksal
 Isparta İzmir Afyonkarahisar
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Önerge hakkında konuşmak isteyen Burcu Köksal,
Afyonkarahisar Milletvekili.
Buyurunuz Sayın Köksal. (CHP sıralarından alkışlar)
BURCU KÖKSAL (Afyonkarahisar) – Sayın Başkan, değerli
milletvekilleri; bu terazi adaleti temsil ediyor, ayarını bozduğunuz adaleti;
iktidar partisi mensuplarına ve onların damatlarına işleyen adaleti temsil
ediyor. 
Bugün Güvenpark’ta Genel Başkanımızın önderliğinde
başlattığımız Adalet Yürüyüşü, işte bu bozduğunuz adaleti yeniden tesis etmek
için. Bizde bir laf vardır, tam da size göre, AKP’lilere göre söylenmiş:
“Ayarını bozduğunuz kantar, gün gelir bir gün sizi de tartar.” Yani bugün
menfaatiniz gereği oynadığınız kantar, o bozuk ayar getirdiğiniz kantar yarın
sizin için de lazım olabilir. Genç bir vekil olarak büyük bir istek, azim ve
inançla geldiğim Mustafa Kemal Atatürk’ün kurucu olduğu Gazi Meclisin
vekillerinin gözdağıyla susturulmak istendiği, demokrasinin askıya alındığı,
hukuksuzluğun tavan yaptığı, adaletin iktidar partisi mensuplarının damatlarına
işlediği bir Türkiye’de halkın vekili Sevgili Enis ağabeyimiz sadece gazeteci
olduğu için, muhalif olduğu için ne yazık ki tutuklandı. Şu işe bakın ki
IŞİD’li teröristlerin elini kolunu sallayarak gezdiği, FETÖ’nün siyasi
kanadının üstünün kapatılmaya çalışıldığı, Ata’mıza hakaret edenlere neredeyse
madalya takılacağı bugünlerde Enis ağabeyimiz vatan haini yaftasıyla
tutuklanıyor. Cumhuriyet Halk Partisi, cumhuriyeti kuran partidir; Cumhuriyet
Halk Partisi, Mustafa Kemal Atatürk’ün partisidir. Mustafa Kemal Atatürk’ün
kurduğu bu partiden vatan haini çıkarmaya çalışanları, Enis ağabeyimize bu
yaftayı vurmaya kalkarak ceza verenleri, önce FETÖ’yle et ile tırnak gibi olup
“Gel de bu hasret bitsin.” diyenleri, Pensilvanya’da “Hoca Efendi” diyerek
ağlak FETÖ’nün elini ayağını öpenleri, FETÖ’cülere devletin arazilerini peşkeş
çekenleri, Türkçe Olimpiyatları’nda FETÖ’ye methiyeler düzmek için sıraya
girenleri yargılasınlar. Bu ülkede muhaliflere biçtiğiniz ceza ya zindana atmak
ya işten atmak. Korkmuyoruz çünkü Mustafa Kemal Atatürk Samsun’a çıkarken
korkmuyordu, biz de bu ülkeye adaleti getirmek için korkmuyoruz. Sevgili Enis
ağabey dün şunu söylemişti: “Siz beni unutmayacaksınız, ben de sizi
unutmayacağım.” demişti. Evet, bu ülkedeki yürekli yurtseverler, bu ülkedeki
Atatürkçüler; bu ülkede hak, hukuk, adalet, demokrasi isteyenler, bu ülkedeki
cumhuriyetçiler, bu ülkede cumhuriyete inananlar onu asla unutmayacak ve onu
asla yalnız bırakmayacak. Biz her fırsatta bu kürsüde “adalet” diyeceğiz,
alanda Genel Başkanımızla beraber adalet için yürüyeceğiz, yeter ki Türkiye’de
adalet tesis edilsin. 
Bugün Enis ağabeyimiz başta olmak üzere bu ülkede
demokrasi için, hukuk devleti için, tam bağımsız yargı için, temel hak ve
hürriyetlerin güvence altına alınması için, cumhuriyet için uğraşan herkesi
aslında şu dizeler çok güzel anlatıyor: 
“Öyle yıkma kendini,
Öyle mahzun, öyle garip...
Nerede olursan ol,
İçerde, dışarda, derste, sırada,
Yürü üstüne üstüne,
Tükür yüzüne celladın,
Fırsatçının, fesatçının, hainin...
Dayan kitap ile,
Dayan iş ile,
Tırnak ile, diş ile,
Umut ile, sevda ile, düş ile.”
Biz de sonuna kadar dayanacağız adalet için, Türkiye’de
adaleti tesis etmek için. 
Herkesi sevgiyle selamlıyorum. (CHP sıralarından
alkışlar)
BAŞKAN – Teşekkür ederim Sayın Köksal.
Önergeyi oylarınıza sunuyorum…
ÖZGÜR ÖZEL (Manisa) – Karar yeter sayısı talep
ediyorum. 
BAŞKAN – Karar yeter sayısı arayacağım.
Kabul edenler… Kabul etmeyenler… Karar yeter sayısı
yoktur. 
Birleşime on beş dakika ara veriyorum. 
Kapanma Saati: 21.29
YEDİNCİ OTURUM
Açılma Saati: 21.44
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay)

-----0-----
BAŞKAN – Türkiye Büyük Millet Meclisinin 107’nci
Birleşiminin Yedinci Oturumunu açıyorum.
485 sıra sayılı Kanun Tasarısı’nın 26’ncı maddesi
üzerinde Afyonkarahisar Milletvekili Burcu Köksal ve arkadaşlarının önergesinin
oylamasında karar yeter sayısı bulunamamıştı. Şimdi önergeyi tekrar oylarınıza
sunacağım ve karar yeter sayısı arayacağım.
Kabul edenler… Kabul etmeyenler… Önerge kabul
edilmemiştir, karar yeter sayısı vardır. 
485 sayılı Kanun Tasarısı’nın görüşmelerine devam
ediyoruz.
Komisyon yerinde. 
Hükûmet yerinde.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 26’ncı maddesinin
aşağıdaki şekilde değiştirilmesini arz ve teklif ederiz.
Ahmet
Kenan Tanrıkulu (İzmir) ve arkadaşları
MADDE 26- 3093 sayılı Kanunun 6 ncı maddesinin birinci
fıkrasında yer alan “cihazın satış bedeli kadar” ibaresi “hesaplanan bandrol
ücretinin beş katı tutarında” şeklinde değiştirilmiş ve aynı fıkranın ikinci
cümlesi yürürlükten kaldırılmıştır.
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan. 
BAŞKAN – Önergenin gerekçesini okutuyorum:
Gerekçe:
Söz konusu düzenlemeyle bandrolsüz cihaz satışının
engellenmesi amaçlanmaktadır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
26’ncı maddesinde yer alan “hesaplanan bandrol ücretinin iki katı tutarında”
ibaresinin, “hesaplanan bandrol ücretinin yarısı tutarında” şeklinde
değiştirilmesini arz ve teklif ederiz.
Mahmut
Toğrul (Gaziantep) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim. 
BAŞKAN – Önerge hakkında konuşmak isteyen Mehmet Emin
Adıyaman, Iğdır Milletvekili.
Buyurunuz Sayın Adıyaman.
MEHMET EMİN ADIYAMAN (Iğdır) – Sayın Başkan, değerli
milletvekilleri; hepinizi saygıyla selamlıyorum.
Aslında, bugün ve bu son günlerde, özellikle, bütün
hatip milletvekilleri adaletten, hukuktan, hukukun üstünlüğünden ve özgürlükçü
hukuk anlayışından bahsetmekteler. Aslında, dünyanın en diktatöryal, en faşist
ülkelerinde bile demokratik, özgürlükçü ve adil bir hukuk sistemi olmasa bile
en azından kanunlar vardır. Dolayısıyla, biz o ülkelere hukuk devleti diyemesek
bile diktatöryal, faşist ülkelerde, cuntayla yönetilen ülkelerde bile kanunlar
vardır ve bu cunta yönetimlerin kendi koymuş oldukları kendi kanunlarına uymak
gibi bir prensipleri ve kuralları vardır. Ne yazık ki ülkemizde artık, bırakın,
hukuk devletinden, hukukun üstünlüğünden, yargının bağımsızlığından ve
tarafsızlığından, tabii hâkimlik ilkesinden, bırakın özgürlükçü bir hukuk
anlayışını ülkede artık bir kanunlar devletinden bile bahsetmek mümkün
değildir. 
Nitekim, 16 Nisan referandumundan sonra mevcut Anayasa
değişikliğiyle Cumhurbaşkanının artık parti başkanı olmasıyla birlikte artık il
valileri AKP’nin il başkanları, kaymakamlar AKP’nin ilçe başkanları ve bütün
bürokrasi ise AKP’nin birer çalışanı, yöneticisi konumunda bir ülke durumuna
geldik. Dolayısıyla, Türkiye’ye artık “Türkiye Cumhuriyeti” demek yerine “AKP
cumhuriyeti” demek herhâlde yerinde bir tespit olacaktır. 
Eş genel başkanlarımıza ve milletvekillerimize yönelik
hukuksuzluk, bırakın hukuksuzluğu, kanunsuzluk… Zira, Ceza Kanunu’nun tüm
mevzuatı AKP döneminde, AKP’nin iktidarda olduğu dönemlerde değiştirildi.
AKP’nin kendi değiştirmiş olduğu, kendi koymuş olduğu kanunlara uymamak gibi
bir prensibi var. Milletvekillerimizin ve eş başkanlarımızın yargılanmaması ve
bir yıla yakın bir süre geçmesine rağmen yargı önüne çıkarılmamış olması
AKP’nin artık bu ülkede bölgelere göre bir hukuk, kişiye göre hukuk, olaya göre
hukuk ve zamanın ruhuna göre kendi hukukunu inşa ettiği gerçekliğiyle karşı
karşıyayız.
Bölgemizde özellikle olağan hâle, rutin hâle gelen bir
zırhlı araç katliamı peyderpey yaşanmaktadır. Çok kısa bir süre önce Silopi’de
zırhlı araç bir eve girdi, 2 çocuk katlediliyor, yine Van’da zırhlı araç sivil
eziyor, daha dün Lice’de yine bir kadını eziyor ama ortada ne bir yargı ne bir
hukuk ne bir sorumluluk var. Öte yandan, yine bu Parlamentonun bir milletvekiline
bir astsubay haddini aşarak keyfî bir uygulama yapıyor, hukuk diye bir şey
işlemiyor. Yine, çok kısa süre önce, 4 Haziran günü Iğdır İl Genel Meclisi
seçimleri gerçekleştirildi. Bu İl Genel Meclisi seçimleri öncesinde bu
Hükûmetten güç alan ne idiği belirsiz, aslında bir çete, bir serseri ama aynı
zamanda Hükûmetten güç alan bir köy korucusu, bizim adaylarımızın
fotoğraflarını alıp gördüğünüz gibi kafasına silah dayatarak ve bunu bir
videoya -bu aldığım fotoğraf videodan sadece bir fotoğraf- alıyor, açık tehdit
savuruyor, akla hayale gelmeyen tehditler savurup küfürler ediyor ve bunu
sosyal medyada paylaşıyor ama hakkında hiçbir işlem yapılmıyor. Neden
yapılmıyor? Az önce ifade ettiğim gibi, tüm bürokrasi AKP’nin birer yöneticisi,
birer çalışanı konumuna getirildiğinden yapılmıyor. Bu hukuksuzluğun, bu
adaletsizliğin en başta bu ülkede anarşizmi, kaosu ve en önemlisi de iktidarın…
(Mikrofon otomatik cihaz tarafından kapatıldı) 
MEHMET EMİN ADIYAMAN (Devamla) - …kendi başına
yaratacağı bir bela olduğunu ifade etmek istiyorum.
Saygılar sunuyorum. (HDP sıraların alkışlar) 
BAŞKAN – Teşekkür ediyorum Sayın Adıyaman.
Sayın Muş, mikrofonunuzu açıyorum.
V.- AÇIKLAMALAR (Devam)
25.- İstanbul Milletvekili Mehmet Muş’un,
Iğdır Milletvekili Mehmet Emin Adıyaman’ın 485 ve 485’e 1’inci Ek sıra sayılı
Kanun Tasarısı’nın 26’ncı maddesiyle ilgili önerge üzerinde yaptığı
konuşmasındaki bazı ifadelerine ilişkin açıklaması
MEHMET MUŞ (İstanbul) – Sayın Başkan, değerli
milletvekilleri; bürokratların nasıl atanacağı, nasıl çalışacağı ilgili kanun
hükümlerinde belirlenmiştir. Bizim il başkanlarımız bellidir, ilçe
başkanlarımız bellidir, kaymakamların veya valilerin bizim parti yöneticimiz
olması gibi bir şey kesinlikle söz konusu olamaz. Onlar bürokratik işlemlerini
yapacaklar, biz siyasi olarak il başkanlarımızla, ilçe başkanlarımızla
siyasetimizi yapıyoruz.
Teşekkür ederim.
BAŞKAN – Teşekkür ederim Sayın Muş.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
AHMET YILDIRIM (Muş) – Sayın Başkanım, müsaadeniz
olursa sadece kayıtlara geçmesi için çok kısa bir şey söyleyeceğim. Doğrudur,
bir yazılı yasal mevzuat vardır. Bu, valiler ve kaymakamlar da dâhil olmak
üzere bürokratların nasıl atanacağını düzenlemektedir. Ama hatırlatmak isterim:
Acaba 4 bine yakın mülki amirin, şu anda cezaevinde olan mülki amirin atandığı
gibi mi atanıyorlar? Yarın bir gün bu suça konu olan eylemleri sevk ve idare
eden mülki amirlerin nasıl atandığı veya atanmasının yazılı kayıtlarda nasıl
durduğuyla alakalı değiliz, onların icraatlarıyla alakalıyız. Yarın bir gün onların
da ne yapacağını hepimiz seyredeceğiz, göreceğiz. 
BAŞKAN – Teşekkür ederim. 
Tutanaklara geçmiştir Sayın Yıldırım.
Sayın Muş…
MEHMET MUŞ (İstanbul) – Sayın Başkan, suç işleyen kim
olursa onunla ilgili yasal mevzuat ne öngörüyorsa o yapılır. Eğer birisi
görevini kötüye kullanıyorsa, kamu hizmetini yerine getiriyorken hukukun dışına
çıkıyorsa orada kanun devreye girer, hukuk devreye girer ve gereği yapılır. O
açıdan yanlışlık varsa yanlışın üzerine her zaman biz gideriz. 
BAŞKAN – Teşekkür ederim Sayın Muş.
Biraz önce Sayın Mehmet Emin Adıyaman’ın üzerinde
konuştuğu önergeyi oylamıştık. 
Ben de ortam çok monotonlaştı, bir espri yapayım derken
araya başka cümleler girdi. Şimdi, Sayın Adıyaman’ın soyadından şöyle bir şey
aklıma geldi. “Adıyaman” deyince tabii “Allah Allah, Adıyaman Milletvekili mi?”
diye insan ilk anda zannediyor, hâlbuki Sayın Adıyaman Iğdır Milletvekili.
Bürokrasideyken buralara geldiğimiz zaman önergeler okunuyordu. Bir önergede
iki isim çok sık okunmuştu yani bir önerge değil, birçok önergede iki isim çok
sık okunuyordu. İkisi de Kocaeli Milletvekiliydi. Birisinin ismi Halil İbrahim
Artvinli, diğerinin de İsmail Amasyalı’ydı ama ikisi de Kocaeliliydi. Herkes
soyadına uygun ilden seçilsin, gelsin diyeceğim ama Sayın Muş’a haksızlık olacak.
Onun için onu söylemiyorum. 
26’ncı maddeyi oylarınıza sunuyorum: Kabul edenler…
Kabul etmeyenler… 26’ncı madde kabul edilmiştir. 
27’nci madde üzerinde iki önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
27’nci maddesinde yer alan “ilişkin kararların alınması ve” ibaresinin “ilişkin
kararların alınması ile” aşağıdaki şekilde değiştirilmesini arz ve teklif
ederiz. 
 Kazım
Arslan  Akif Ekici  Tahsin Tarhan
 Denizli  Gaziantep
 Kocaeli
 İrfan Bakır  Tacettin
Bayır  Melike Basmacı 
 Isparta  İzmir 
Denizli 
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
27’nci maddesinde yer alan “yapılması Bilim, Sanayi ve Teknoloji Bakanlığının
uygun görüşüne tabidir.” ibaresinin “yapılması durumunda Bilim, Sanayi ve
Teknoloji Bakanlığından görüş istenir.” şeklinde değiştirilmesini arz ve teklif
ederiz. 
 Mahmut
Toğrul  Garo Paylan  Erol Dora 
 Gaziantep  İstanbul
 Mardin 
 Erdal Ataş  Müslüm
Doğan  Behçet Yıldırım
 İstanbul  İzmir
 Adıyaman 
 Leyla Birlik 
 Şırnak
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkanım.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge hakkında konuşmak isteyen Leyla Birlik,
Şırnak Milletvekili.
Sayın Leyla Birlik, buyurunuz efendim. (HDP
sıralarından alkışlar) 
LEYLA BİRLİK (Şırnak) – Sayın Başkan, değerli
arkadaşlar; 4342 sayılı Mera Kanunu’nun 30’uncu maddesinde yapılan
düzenlemelere ilişkin söz almış bulunmaktayım. 
Meralara ilişkin tasarıdaki değişiklik “Bilim, Sanayi
ve Teknoloji Bakanlığının talebiyle organize sanayi bölgeleri, endüstri
bölgeleri, teknoloji geliştirme bölgeleri, yerleşim yerleri içinde bulunan
sanayi siteleri ve münferit işletmelerin yerleşim yeri dışına çıkarılması için
tahsis amacı değişikliği yapılır.” hükmünü içermektedir. Yani bu tasarıyla
sanayi alanları için meraların talan edilmesinin önü açılmıştır. Meraların
ıslah edilip Türkiye'nin hayvancılık alanında gelişmesini sağlamak yerine,
meraların bu şekilde sanayiye açılması ileride Türkiye’de hayvancılığın bitmesi
gibi telafisi mümkün olmayan sonuçlar doğuracaktır. 
Meralara ilişkin yapılan bu değişiklikler son yıllarda
krizden bir türlü çıkmayan hayvancılık sektörü için de büyük bir tehdit
oluşturmaktadır. Bu durum, mera hayvancılığının geliştirilmesi hedefiyle büyük
bir çelişki oluşturmaktadır. Hayvancılığın temel alanı olan meraların
sermayenin kullanmasını kolaylaştırmak için farklı kullanımlara açılması,
Türkiye'nin temel ihtiyaçlarından, temel geçim kaynaklarından olan hayvancılıkta
bugün itibarıyla bütünen dışa bağımlı hâle gelmesine sebep olacaktır. Tarım ve
hayvancılık alanında yaşanan sorunların ana kaynağı, tarımsal faaliyetlerle
ilgili karar alma süreçlerine ve politika belirlemesine halkın doğrudan veya
dolaylı yollardan demokratik katılımının sağlanmaması yani söz sahibi
olmamasıdır. Böyle olunca, halkın tarım ve hayvancılık faaliyetlerini bizzat
gerçekleştirmesine, üretmesine, yaratmasına ve bu faaliyetlere emek vermesine
rağmen halk, altından kalkamayacağı ağır sorunlar ve zorluklarla
karşılaşmaktadır. Bırakalım temel ihtiyaçlarını karşılamayı, beslenme
sorunlarını bile yeterince çözemeyen yine halkın kendisi olacaktır. Bu
tasarıyla, küçük çapta hayvancılık yapan üreticiler aç ve işsiz kalacak,
kentlere göçlerin sayısı artacaktır. Tarım ve hayvancılık alanında yaşanan
temel sorunlardan biri de halkın kendi iradesiyle kendi ihtiyaçlarını
karşılayacak düzeyde bu faaliyeti yürütecek imkânlarının elinden alınarak bunun
yerine devlet, özel sermaye, şirket ve kuruluşların kendi egemenliklerine
tahsis etmesidir. 
Sayın Abdullah Öcalan’ın “Nanın ana yurdunda nansız
bırakılması.” sözü, tam da tarım ülkesi olan Türkiye’de yapılmak isteneni
çarpıcı bir şekilde ortaya koymaktadır. Şu çok açıktır ki: Bu tasarıyla beraber
iktidar, yıllardır gündemden düşmeyen doğa tahribatına, ekolojik dengelerin
altüst edilmesine, bu politikaların yol açtığı sorunlara her gün bir yenisini
daha ekleyip ülkeyi bütünsel bir yaşam alanı olarak ciddi tehlikelerle karşı
karşıya bırakmaktadır. Düzenlenen bu tasarıda açıktır ki iktidar, bu sorunları
aşacak politikalar izlemekten çok uzaktadır. 
Ayrıca, Türkiye ekonomisinin büyük bir oranda tarım ve
hayvancılığın dayalı olduğu kürdistanda süren askerî operasyonlar, askerî yasak
bölge ve geçici güvenlik bölgesinin ilanları sebebiyle hem Türkiye ekonomisini
büyük oranda olumsuz etkilemekte hem de kürdistan halkının tek geçim kaynağı
olan tarım, hayvancılığı bitirme noktasına getirmektedir. Şu anda Şırnak’ın
birçok bölgesinde, askerî yasak bölge ilanı nedeniyle meralara çıkartılmadıklarından
dolayı binlerce hayvan telef olma tehlikesiyle karşı karşıyadır. Sadece bu yıl,
Şırnak’ın Beytüşşebap ilçesinde en az 24.600 küçükbaş, 2.820 büyükbaş hayvan ve
yine Şırnak’ın Balveren beldesinde 150 bin civarında arı kovanı yaylalara götürülmediğinden
dolayı şu anda bir telefle karşı karşıyadır. Yıllardır sürgün, göç etme
uygulamaları sonucu da hayvancılık faaliyetlerinin yürütüldüğü Kürt köylerinin
yaklaşık yarısı boşaltılmış, geçim kaynakları olan tarım alanları ve
hayvancılık da yok edilmek istenmiştir. Aynı uygulamalar başka bir şekilde
yeniden devreye konularak bu durum devam ettirilmektedir. İktidarın uyguladığı
bu politika aslında yasa tasarısında yapılmak istenen değişiklikle bire bir
örtüşmektedir. Siyasi iktidar halkın kuşaklardan beri yararlandığı doğanın
gasbına çanak tutarak, sermayeye güç katarak halklar arası ekonomide
adaletsizliği büyütmekle kalmayıp doğayı da halkın yaşam alanlarını da tahrip
etmektedir.
Sonuç olarak, betonlaşma, doğadan uzaklaştırma, çevre
katliamları gibi devreye konulan yüzlerce kirli politikanın devam
ettirilmesinin bir ayağı da meraların katliamıyla sermayeye peşkeş çekme
tasarısının bir an evvel çekilmesi elzemdir.
Meclisi saygıyla selamlıyorum. (HDP sıralarından
alkışlar) 
BAŞKAN – Şırnak milletvekili Leyla Birlik’e teşekkür
ediyorum.
GARO PAYLAN (İstanbul) – Karar yeter sayısı…
MEHMET MUŞ (İstanbul) – Sayın Başkan…
BAŞKAN – Sayın Muş…
MEHMET MUŞ (İstanbul) – Hatip konuşmasında
“kürdistandaki askerî operasyonlar, Kürt köylerindeki sokağa çıkma yasakları
veya oraya…”
Sayın Başkan, bakın, bu tabirler, idari yapılanmamızda
olmayan yerler ve ısrarla hatip şunu yapmaya çalışıyor.
MAHMUT TOĞRUL (Gaziantep) – Trakya var mı idari yapıda?
NİHAT AKDOĞAN (Hakkâri) – Cumhurbaşkanının
konuşmalarına bakın.
MEHMET MUŞ (İstanbul) – Sanki Türkiye'nin içerisinde
başka bir bölge var ve Türkiye oraya müdahale etmiş, orada askerî operasyonlar
yapıyor ve bunlar da oranın temsilcisi, gelmişler burada bunları savunuyorlar.
Böyle bir şey yok. Türkiye Cumhuriyeti toprakları içerisinde, sınırları
içerisinde terör örgütlerine karşı bir mücadele veriliyor. Başta, orada yaşayan
vatandaşlarımızın huzuru, refahı için bu mücadele veriliyor, sonra da bütün
Türkiye için bu mücadele veriliyor. Bunu özellikle belirtmek istiyorum. (AK PARTİ
sıralarından alkışlar) 
BAŞKAN – Teşekkür ederim Sayın Muş.
AHMET YILDIRIM (Muş) – Sayın Başkan…
MEHMET MUŞ (İstanbul) – Sanki başka bir yerden
bahsediyor adamlar ya!
MAHMUT TOĞRUL (Gaziantep) – Kürdistanı bilmiyorsun?
BAŞKAN – Sayın Yıldırım…
AHMET YILDIRIM (Muş) – Şimdi, Sayın Başkan, son birkaç
aydır kalkıp…
MEHMET MUŞ (İstanbul) – Kardeşim, nerede var kürdistan?
Nerenin milletvekilisin?
MAHMUT TOĞRUL (Gaziantep) – Senin Cumhurbaşkanın
söyledi.
BAŞKAN – Bir saniye sayın milletvekilleri… Bir saniye
efendim.
MEHMET MUŞ (İstanbul) – Nerenin milletvekilisin,
söylesene. Kendilerine göre tabir çıkarıyorlar ya. Yok öyle bir şey. Hukuka
göre hareket edeceksiniz arkadaşlar, kafanıza göre değil.
ERTUĞRUL KÜRKCÜ (İzmir) – Kendine gere ha… İslam
Ansiklopedisi’ne bakın…
MEHMET EMİN ADIYAMAN (Iğdır) – Anadolu neresi, Trakya
neresi?
V.- AÇIKLAMALAR (Devam)
26.- Muş Milletvekili Ahmet Yıldırım’ın,
siyasi konjonktüre göre ülkeyi idare edenlerin söylem diline takılmayacaklarına
ve yeri geldiği zaman mütemadiyen “kürdistan” sözcüğünün kullanılacağına
ilişkin açıklaması
AHMET YILDIRIM (Muş) – Şimdi, ülkedeki siyasi
konjonktüre göre ülkeyi idare edenlerin söylem diline takılmayacağız biz. Yeri
geldiği zaman mütemadiyen “kürdistan” sözcüğü kullanılacak. Bu kavram
kullanıldığı için Yargıtaya intikal edecek, Yargıtay, bu sözcüğün
kullanılmasında herhangi bir sakınca görmeyecek... Konjonktür değişti diye biz
iktidarın peşine takılıp onların söylemlerini kullanmak zorunda hiçbir zaman
kendimizi hissetmedik, hissetmeyeceğiz. Bunun bu ülkeyi bölmek anlamına
gelmediğini, bunun tarihsel bir göndermesinin olduğunu sıklıkla ifade ettik.
Anlayan anlar, anlamayan anlamaz. 
(Mikrofon otomatik cihaz tarafından kapatıldı) 
AHMET YILDIRIM (Muş) – Toparlıyorum Sayın Başkan.
BAŞKAN – Tamamlayınız.
AHMET YILDIRIM (Muş) – Açsınlar -söyledik- Birinci
Meclis zabıtlarına baksınlar, o günkü mebusların “Kürdistan mebusu” olarak şu
Birinci Meclis çatısı altına geldiklerine baksınlar; bir de Cumhurbaşkanının, o
günkü Başbakanın 2012 konuşmalarına baksınlar; sadece kullanmıyor, kullandıktan
sonra muhalefet partilerinin onu eleştirmesine karşılık, kendi grup
toplantısında on dört dakika bu kavramın neden kullanılması gerektiğini savunan
konuşmalarına baksınlar. Konjonktür onların istediği biçimde ilerlerken, bu
kavram, Başbakan tarafından kullanılacak ama muhalefet partisi
milletvekillerinin kullanımına bugünkü reaksiyonlar oldukça naif kalıyor.
Teşekkür ederim.
BAŞKAN – Teşekkür ederim Sayın Yıldırım.
ERKAN AKÇAY (Manisa) – Sayın Başkan… 
BAŞKAN – Sayın Akçay, buyurunuz, açıyorum
mikrofonunuzu.
27.- Manisa Milletvekili Erkan Akçay’ın,
“Kürt köyleri”, “kürdistan” ifadelerinin son derece tehlikeli ve bölücü bir dil
olduğuna, bütünleştirici ve birleştirici bir dil kullanmakta büyük fayda
olduğuna ilişkin açıklaması
ERKAN AKÇAY (Manisa) – Teşekkür ederim Sayın Başkan.
Şimdi, zaman zaman kürsüde konuşma yapan bazı
milletvekilleri, sürekli ve özenle, âdeta milletimizi ve Türkiye Büyük Millet
Meclisini kışkırtırcasına, teröristbaşının bazı sözlerinden alıntı yapmak, ülkemizin
bazı yörelerini, şehirlerini başka isim ve sıfatlarla anmak suretiyle çok
yanlış, etnikçi ve bölücü bir dil kullanmaktadır. Bu bölücü ifadeleri şiddetle
reddediyoruz ve bu bölücü ve kışkırtıcı ifadelerden kaçınmaya davet ediyoruz. 
(Mikrofon otomatik cihaz tarafından kapatıldı) 
BAŞKAN – Tamamlayınız Sayın Akçay.
ERKAN AKÇAY (Manisa) – Türkiye Cumhuriyeti, ülkesi ve
milletiyle bölünmez bir bütündür. Türkiye’mizin her bir köşesi, Türkiye’dir,
Türkiye'nin şehirleridir, köyleridir. “Kürt köyleri”, “kürdistan” ifadeleri,
son derece tehlikeli ve bölücü bir dildir. Bütünleştirici ve birleştirici bir
dil kullanmakta ve buna özen göstermekte büyük fayda olduğunu ifade ediyoruz.
Teşekkür ederim Sayın Başkan.
BAŞKAN – Teşekkür ederim Sayın Akçay. 
Sayın Bostancı, buyurunuz.
28.- Amasya Milletvekili Mehmet Naci
Bostancı’nın, AK PARTİ Genel Başkanının geçmişte “Kürt” kelimesini kullanma
biçiminin ya tarihsel atıf yahut da Kuzey Irak’a ilişkin olduğuna, Türkiye’nin
içinde herhangi bir coğrafyanın “kürdistan” olarak nitelendirilmesinin söz
konusu olmadığına ilişkin açıklaması
MEHMET NACİ BOSTANCI (Amasya) – Sayın Başkanım,
teşekkürler.
İmparatorluklar dönemindeki adlandırmalar ile ulus
devletler aşamasına geçmiş olan toplumların topraklara ilişkin adlandırmaları
ve idari sistemleri elbette birbirinden farklı. Bu vadede uzun bir konuşma
yapma niyetinde değilim, zamanım da yetmez. Biz ortak bir toplumsal kültür inşa
etmeye çalışıyoruz, 80 milyonun kardeşliğini, ortak kaderini ve geleceğini hep
birlikte kurmaya uğraşıyoruz. Bu, bütün siyasilerin görevi. Türkiye'nin
içindeki her yer, hem Kürtler için kendi şehirleri ve topraklarıdır hem de
Türkler için kendi şehirleri ve topraklarıdır. Türkiye'nin herhangi bir
bölgesini ayrı bir etnik kimlikle adlandırma çabasını etnik kimlikçi siyasetin
bu yöndeki siyasal iddiasının bir hegemonya mücadelesi olarak görür ve
reddederim. 
(Mikrofon otomatik cihaz tarafından kapatıldı) 
BAŞKAN – Tamamlayınız, mikrofonunuzu açıyorum Sayın
Bostancı.
MEHMET NACİ BOSTANCI (Amasya) – Teşekkür ediyorum. 
Sayın Genel Başkanımızın da geçmişte “Kürt” kelimesini
kullanma biçimi, ya tarihsel atıftır yahut da Kuzey Irak’a ilişkindir.
Türkiye'nin kendi içinde, bu yönde herhangi bir coğrafyayı “kürdistan” olarak
nitelemesi söz konusu değildir. 
HDP’nin de bizim de bütün siyasilerin de görevi, bu
insanların, bu milletin ortak kaderini sağlama doğrultusunda bir çaba ve
kardeşliği pekiştirmekse, etnik kimlikçi ve ayrımcı bir dili burada terk
etmekte, ortaklaştırıcı bir toplumsal tahayyülü öne çıkarmakta fayda vardır
diye düşünüyorum.
Teşekkür ediyorum.
BAŞKAN – Sayın Yıldırım, açıyorum mikrofonunuzu. 
29.- Muş Milletvekili Ahmet Yıldırım’ın,
bir ülkenin bütünlüğünün farklı siyasi partilerin kendi zaviyesinden farklı
şekillerde yorumlanabileceğine ve ifade özgürlüğünün de farklı olanların
birbirlerinin görüşlerine tahammül etmesi demek olduğuna ilişkin açıklaması
AHMET YILDIRIM (Muş) – Teşekkür ederim Sayın Başkan.
Şimdi, bir ülkenin bütünlüğü, farklı siyasi partilerin
kendi zaviyesinden farklı şekillerde yorumlanabilir. Kimine göre bir ülkenin
bütünlüğü, her şeyi tekleştirmek üzerine kurulu olabilir; etnik, dinsel,
kültürel, dilsel; işte siyasi iktidar da son iki yılda olduğu gibi, her şeyi
Türkleştirme ve tekleştirme üzerine kurabilirler. Ancak biz bu ülkenin bütünlüğünü,
geleceğini teminat altına almayı… Bu ülkede yaşayan 80 milyon insanın,
farklılıklarını bir zenginlik olarak görmesi ve kendini gördüğü, Allah’ın ona
vermiş olduğu kimlikleriyle birlikte yaşaması durumunda ve bu haklarının
tanınması durumunda bu ülkeye dair aidiyet ve sahiplenme duygusunun artacağını,
güçleneceğini düşünen bir açıdan bakıyorum. Zaten ifade özgürlüğü de böyle bir
şeydir, farklı olanların, birbirlerinin görüşlerine tahammül etmesidir.
Teşekkür ederim.
BAŞKAN – Teşekkür ederim Sayın Yıldırım.
GARO PAYLAN (İstanbul) – Sayın Başkan…
BAŞKAN – Sayın Paylan, sayın grup başkan vekillerine
söz verdim. Onun için onun dışında bu konuda milletvekillerine söz
vermeyeceğim.
GARO PAYLAN (İstanbul) – Söz istemiyorum efendim, karar
yeter sayısı istiyorum.
BAŞKAN – Bir saniye, belki ben de konuşacağım.
ERKAN AKÇAY (Manisa) – Sayın Başkan…
BAŞKAN – Ben de konuşacağım.
VII.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili
Mehmet Akif Hamzaçebi’nin, “Kürdistan” kelimesini Türkiye Cumhuriyeti vatandaşı
Kürtlerin yaşadığı bir bölgeyi tarif etmenin ötesinde bir egemenlik yetkisinin
kullanımı şeklinde ya da Türkiye Cumhuriyeti sınırları içerisinde egemen bir
yönetimin var olduğu kanısını uyandıracak şekilde kullanmayı doğru bulmadığına
ilişkin konuşması
BAŞKAN – Sayın milletvekilleri, Anayasa’mızın “İdarenin
kuruluşu” başlıklı bölümünün altında merkezî idare ve mahallî idareler
düzenlenmiştir. Merkezî idare, Anayasa’nın 126’ncı maddesinde, mahallî idareler
de Anayasa’nın 127’nci maddesinde düzenlenmiştir. Bunun dışında farklı bir
idareye atıf yapan ya da farklı bir idare şeklini düzenleyen herhangi bir madde
bulunmamaktadır. 
“Kürdistan” kelimesini Türkiye Cumhuriyeti vatandaşı
Kürt kardeşlerimizin yaşadığı bir bölgeyi tarif etmenin ötesinde bir egemenlik
yetkisinin kullanımı şeklinde ya da Türkiye Cumhuriyeti sınırları içerisinde
egemen bir yönetimin var olduğu kanısını uyandıracak şekilde kullanmayı doğru
bulmuyorum.
MEHMET EMİN ADIYAMAN (Iğdır) – Kim öyle kullanıyor
Sayın Başkan?
BAŞKAN – Doğru bulmuyorum.
Sayın Yıldırım’ın biraz önce yapmış olduğu açıklama
aslında konuya bence açıklık getirdi, öyle görüyorum. Genel Kurulun bu konudaki
hassasiyetini de dikkate alarak ben bütün milletvekili arkadaşlarımı, bütün
siyasi parti gruplarını bu konuda birbirlerine daha duyarlı olmaya davet
ediyorum.
ERKAN AKÇAY (Manisa) – Sayın Başkan, ülkemizin
sınırları, yerleşim yerlerinin hukuki, siyasi statüleri, kişilerin yorumlarına
veya siyasi partilerin kendi tercihlerine bağlı bir durum değildir kesinlikle.
BAŞKAN – Tabii ki Sayın Akçay, elbette ki.
ERKAN AKÇAY (Manisa) – Hukuki, siyasi, kültürel, reel
bir hakikat vardır ve bu hakikat, birlik beraberlik içerisinde bunu kabul
ederek yaşamanın şartıdır, buna aykırı ifadeler bölücü ifadelerdir efendim.
BAŞKAN – Teşekkür ederim Sayın Akçay.
Tutanaklara geçmiştir.
AHMET YILDIRIM (Muş) – Sayın Başkan, eğer müsaadeniz
olursa iki cümleyle…
Biz, ısrarla “Kürdistan” sözcüğünü bir idari bölge
olarak kullanmadığımızı söylememize rağmen, niyet okuyarak zorlama bir yorumla
bunu ele almak… Bakın, ben bir Kürt olarak bu ülkedeki vatandaşlığımın ve bu
vatandaşlığa dair, bu ülkeye dair aidiyet ve sahiplenme duygumun artışını
dilimin, kimliğimin, kültürümün bir zenginlik olarak görülüp kabul edilmesi
temelinde daha güçleneceğini düşünüyorum. Bunu bir idari kavram olarak
kullanmadığımızı söylememize rağmen, bunu böyle almanın bir zorlama yorum ve
niyet okuma olduğunu ifade etmek isterim.
BAŞKAN – Teşekkür ederim Sayın Yıldırım.
Siz karar yeter sayısı mı talep ettiniz Sayın Paylan?
GARO PAYLAN (İstanbul) – Hayır.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN – Karar yeter sayısı talebi yok.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
27’nci maddesinde yer alan “ilişkin kararların alınması ve” ibaresinin “ilişkin
kararların alınması ile” aşağıdaki şekilde değiştirilmesini arz ve teklif
ederiz.
Melike
Basmacı (Denizli) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN - Önerge hakkında konuşmak isteyen, Melike Basmacı,
Denizli Milletvekili. 
Buyurunuz Sayın Basmacı. (CHP sıralarından alkışlar)
MELİKE BASMACI (Denizli) – Sayın Başkan, sevgili
vekiller; Sanayinin Geliştirilmesi ve Üretimin Desteklenmesi Amacıyla… Yok, ben
bu konuşmayı yapamayacağım bugün. Ülkemin her yerinde bu kadar mutsuzluk
varken, gözyaşı dökülürken, belki de açlık grevlerinin, hani o farkında
olmadığınız Semih’in, hani o farkında olmadığınız Nuriye’nin bugün grevinin
100’üncü günüyken, bugün ülkemizde gazeteciler içerideyken, ülkemizde mağdurlar
varken, ekonomi sıkıntıdayken, her gün şehit varken ben 27’nci maddede imarla
ilgili konuşsam ne yazar? Nasıl olsa konuşsak da konuşmasak da yürüteceksiniz,
o belli. (CHP sıralarından alkışlar)
Şimdi bunları bırakalım da bugün ilk defa, on dört
yıldır ilk defa ülkemin üstündeki karanlıktan bir ışık gördüm. Bugün,
Güvenpark’ta etiketler, rozetler, hiçbir şey yoktu. Kol kola, ülkesinin
yarınından korkan insanlar vardı. Ben çocukken, benim zamanımda annelerin
kaygıları basitti. Mesela, “Çocuğum hangi okula gidecek?”, “Acıktı mı?”, “Top
mu oynayacak?”, “Hangi komşuma bıraksam?” Şimdiyse “Şehit düşer mi?” ya da
“İftiradan içeri girer mi?”, “Belki de gazeteci olur, başı daha büyük belaya
girer.” Şimdi annelerin başı çok daha belada. Ama bugün, bugün başlayan yürüyüşle,
Sayın Genel Başkanımızın tek başına yürüyerek ve bizler yanında başladığı
yürüyüş ülkemizde umut olacak, adaleti getirecek. Hani şu, sizin sonunuzda,
ihtiyacınız olduğunda sizi kurtaracak, elinizden tutacak adalet için yürüyoruz
birlikte. Hem de öyle bir yürüyoruz ki, inanın bana, evet, ayaklarımız ağrıyor
bugün, belki güneşten yandık, yüzlerimiz kırmızı ama ilk defa şuramızda bir kuş
öttü bugün. Ve adalet için, birlikte olabilmek için, şimdi güldüğünüzde ama
zamanında damat olmadığınız için içeri atıldığınızda sizin de ihtiyacınız olan
adalet için yürüyoruz. Ve belki de çok da fazla konuşmaya gerek yok ama şunu
bilmenizi istiyorum, iki şeyi unutmayın: Bir, bugün burada sizler
milletvekiliyseniz bunu Mustafa Kemal Atatürk’e borçlusunuz. (CHP sıralarından
alkışlar)
OSMAN AŞKIN BAK (Rize) – Türk milletine borçluyuz.
MELİKE BASMACI (Devamla) – İkincisi ise, burada oturan
550 milletvekili de Türkiye Cumhuriyeti’nin yarınından sorumlu, gelecekten
sorumlu ve unutmayın sevgili vekiller, ilahi adaletin zaman aşımı yoktur, size
de lazım olacak.
Teşekkür ediyorum. (CHP sıralarından alkışlar)
BAŞKAN – Teşekkür ederim Sayın Basmacı.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
27’nci maddeyi oylarınıza sunuyorum: Kabul edenler...
Kabul etmeyenler... 27’nci madde kabul edilmiştir.
28’inci madde üzerinde iki önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
28’inci maddesinde yer alan “geçmemek üzere belirlemeye” ibaresinin “geçmeyecek
şekilde belirlemeye” şeklinde değiştirilmesini arz ve teklif ederiz.
 Mahmut Toğrul Erdal
Ataş Garo Paylan
 Gaziantep İstanbul İstanbul
 Müslüm Doğan Erol
Dora Behçet Yıldırım
 İzmir Mardin 
Adıyaman
 Bedia
Özgökçe Ertan
 Van
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
28’inci maddesinin, tasarı metninden çıkarılmasını arz ve teklif ederiz.

 Kazım Arslan  Akif
Ekici Tacettin Bayır
 Denizli  Gaziantep İzmir
 İrfan Bakır Tahsin
Tarhan Didem Engin
 Isparta Kocaeli İstanbul
 Serkan Topal Serdal
Kuyucuoğlu
 Hatay Mersin
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge hakkında konuşmak isteyen, Sayın Serdal
Kuyucuoğlu, buyurunuz. (CHP sıralarından alkışlar)
SERDAL KUYUCUOĞLU (Mersin) – Teşekkür ederim Sayın
Başkan.
485 sıra sayılı Yasa Tasarısı’nın 28’inci maddesi
üzerine söz almış bulunuyorum. Hepinizi saygıyla selamlıyorum. 
Dünden beri olumsuz bir konuyla karşı karşıyayız, uzun
süredir zaten, Enis Berberoğlu arkadaşımız aramızda yok. Evet, bu, nereden
çıktı? Uzun süre önce Sayın Cumhurbaşkanı ne dedi? “Bunu yanlarına
bırakmayacağız.” dedi. Gerçekten, dün alınan kararla milletvekili arkadaşımızın
yanına bu bırakılmadı. 
Altı yüz yirmi yıllık bir Osmanlı hanedanının
mirasçılarıyız, doksan dört yıllık da cumhuriyet deneyimimiz var yani yedi yüz
on dört yıllık devlet deneyimi olan bir ülkeyiz. “Bir hukuk devletiyiz.”
diyoruz ama bugün geldiğimiz noktada -maalesef, bu benzetme pek hoş değil ama-
bir guguk devleti hâline geldik. Bunun sorumlusu kim? Arkadaşlar diyorlar ki:
“Seçimler yapılıyor.” Seçimlerin yapılması, bir ülkede demokrasi olduğunu
göstermez. Biliyoruz ki birçok ülkede seçimler yapılıyor ama bu, o ülkelerde
demokrasi olduğunu hiçbir zaman göstermiyor, göstermeyecek de. Hepimiz
biliyoruz, Hitler de 1933’te seçimle gelmişti. 
Evet, burada, dört parti Parlamentoda temsil ediliyor;
AK PARTİ bir görüşü temsil ediyor, Cumhuriyet Halk Partisi başka bir görüşü
temsil ediyor, Halkların Demokratik Partisi ayrı bir görüşü temsil ediyor,
Milliyetçi Hareket Partisi farklı bir renk, hepimiz farklı renkleriz. Daha
fazla renkler olsa zararı mı olur, kötü mü olur? Ülkenin sorunlarına farklı
açılardan bakmamızın ne zararı var? Birbirimize tahammül etmek zorundayız, aynı
ülkenin insanlarıyız, aynı ülkenin çıkarları için uğraşıyoruz. 
Evet, bugün 16 Haziran, şanlı 15-16 Haziran işçi
direnişinin 47’nci yılı. Evet Hocam, o zaman ben de vardım o yürüyüşlerde. Kırk
yedi yıl geçti; o gün, o tarihlerde milyonlarca işçi, ülkede sokaklara döküldü.
O günden bu yana, işçi sınıfının sendikalaşmasına ve örgütlenmesine
baktığımızda nereden nereye gelmişiz. Kırk yedi yıl önce milyonları sokaklara
dökebilen işçi sendikaları nerelerde? Yani, kırk yedi yıl sonra çok daha geri
noktalara gitmiş işçi sınıfının örgütlenmesi. 
Evet, yine bugün, 15 Temmuzdan bu yana on bir aylık
süre geçti. Bu on bir aylık sürenin içerisinde darbenin arkası bir türlü ortaya
çıkarılmadı, FETÖ’cülerin siyasi ayağı bir türlü ortaya çıkarılamadı. Evet,
yine, dün bir önerge verdik “FETÖ’cüler mali yapısıyla nereden bu kaynakları
buluyorlar?” diye araştırma yapalım dedik, o da reddedildi. Hep diyorsunuz ki
“Biz FETÖ’cülere karşıyız, bunlara, bu darbecilere gereğini yapacağız.” Ama
bunların araştırılması için her türlü önlemi de engeli de çıkarıyorsunuz,
desteklemiyorsunuz. 
Evet, bu darbe sonrası 100 binin üzerinde insan mağdur
edildi, hiç alakası olmayan insanlar, askerî öğrenciler, öğretmenler,
akademisyenler, gazeteciler “hak, hukuk, adalet” diyenler, ya işlerinden
atıldılar ya açlığa mahkûm edildiler ya cezaevlerine atıldılar ya da korkuyla
yaşıyorlar. 
Evet, bu atılanların yerine, devletin içerisine kendi
partililerinizi yerleştiriyorsunuz. Belli oranda bu olabilir ama hukukun
içerisine kendi adamlarınızı yerleştirirseniz o ülkede adaleti sağlayamazsınız.
(Mikrofon otomatik cihaz tarafından kapatıldı)
SERDAL KUYUCUOĞLU (Devamla) - Bugün gelinen noktada,
işte, hukukun, adaletin içerisine siyasetin girmesi, ülkemizi bu noktaya
getiriyor. Bir ana muhalefet başkanını, maalesef, yürümeye, adalet aramaya
zorluyorsunuz. Bu, ülkenin çıkarına değil; bu, ülkenin hayrına değil. Şapkanızı
önünüze koyun, bir daha, bir daha düşünün lütfen. (CHP sıralarından alkışlar)
BAŞKAN – Teşekkür ederim Sayın Kuyucuoğlu.
III.- YOKLAMA
(CHP sıralarından bir grup milletvekili ayağa kalktı)
ÖZGÜR ÖZEL (Manisa) – Yoklama talep ediyoruz.
BAŞKAN - Önergeyi oylarınıza sunacağım ancak bir
yoklama talebi vardır, önce yoklama işlemini gerçekleştireceğim.
Sayın Özel, Sayın Basmacı, Sayın Tarhan, Sayın Aydın,
Sayın İrgil, Sayın Zeybek, Sayın Arslan, Sayın Köksal, Sayın Öz, Sayın Topal,
Sayın Gürer, Sayın Özdemir, Sayın Yüksel, Sayın Tuncer, Sayın Gökdağ, Sayın
Akyıldız, Sayın Altıok, Sayın Sarıbal, Sayın Çamak, Sayın Engin.
Yoklama için iki dakika süre veriyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime on beş dakika ara veriyorum.
Kapanma Saati: 22.26
SEKİZİNCİ OTURUM
Açılma Saati: 22.43
BAŞKAN: Başkan Vekili Mehmet
Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin
AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 107’nci
Birleşiminin Sekizinci Oturumunu açıyorum.
III.- YOKLAMA
BAŞKAN - 485 sıra sayılı Kanun Tasarısı’nın 28’inci
maddesi üzerinde Mersin Milletvekili Serdal Kuyucuoğlu ve arkadaşlarının
önergesinin oylamasından önce istem üzerine yapılan yoklamada toplantı yeter
sayısı bulunamamıştı.
Şimdi yoklama işlemini tekrarlayacağım. 
Yoklama için iki dakika süre veriyorum. 
(Elektronik cihazla yoklama yapıldı)
BAŞKAN – Toplantı yeter sayısı vardır. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN - Mersin Milletvekili Serdal Kuyucuoğlu ve
arkadaşlarının önergesini oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
485 sıra sayılı Kanun Tasarısı’nın görüşmelerine devam
ediyoruz.
Komisyon yerinde.
Hükûmet yerinde.
28’inci madde üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 28’inci maddesinde yer alan “geçmemek
üzere belirlemeye” ibaresinin “geçmeyecek şekilde belirlemeye” şeklinde
değiştirilmesini arz ve teklif ederiz.
Mahmut
Toğrul (Gaziantep) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge üzerinde konuşmak isteyen Bedia Özgökçe
Ertan, Van Milletvekili.
Buyurunuz Sayın Özgökçe Ertan. (HDP sıralarından
alkışlar)
BEDİA ÖZGÖKÇE ERTAN (Van) – Teşekkür ediyorum Sayın
Başkan.
Sayın Başkan, değerli milletvekilleri; Genel Kurulu
saygıyla selamlıyorum.
Gündemimizde görüşmekte olduğumuz 485 sıra sayılı
üretim reformu tasarısının 28’inci maddesi üzerinde konuşmak üzere söz aldım. 
İfade etmek isterim ki Toprak Bayramı Haftası’nda
AKP’nin meraları, kıyıları talan etmesinin önünü açan tasarıyı görüşmek hem
bizler açısından hem de Türkiye toplumu açısından son derece üzüntü vericidir.
Tasarıya ve ayrıca bu maddeye dair görüşlerimizi gerek Komisyon aşamasında
gerekse de muhalefet şerhimiz kanalıyla açıkladık. Ben yargı bağımsızlığına
dair konuşmak istiyorum.
Aslında bugün ve 26’ncı Dönem başladığı günden beri,
özellikle, en çok yargı bağımsızlığı üzerine konuşmalar yapıldı bu kürsüden
çünkü bir toplum için ve bir devlet için en önemli olgulardır. Birey olarak
bizlerin devletle ilişkilenmemizin tek ve en önemli güvencesi adalet ve hukukun
üstünlüğü prensipleridir. Bu prensiplerin hayata geçmesinde sorun varsa,
örneğin hukuk üstün değer olarak tanımlanmıyorsa ya da ele alınmıyorsa ya da
yargı bağımsız değilse yaşamımızı çevreleyen hiçbir konuda güvencemiz de
yoktur. Özellikle yargı bağımsız değilse kişiye sıkı sıkıya bağlı temel
haklarda ihlallerin yaşanması kaçınılmazdır. İşte yıllardır süren iktidar
partisi tasarrufları ve yönetim anlayışı, özellikle son iki yıldır süren
güvenlikçi politikalar tüm toplumda yargı bağımsızlığının ve hukukun
üstünlüğünün tartışılır hâle gelmesinin önünü açmış, yargıya güveni son derece
zayıflatmıştır.
Değerli milletvekilleri, özellikle partim Halkların
Demokratik Partisine ve Demokratik Bölgeler Partisine yönelik 7 Hazirandaki
seçim sonuçlarından sonra başlatılan tutuklama operasyonları peşin cezalandırma
yöntemine dönüşmüştür. Büyük bir kumpas olduğu yakında da ortaya çıkacak olan
Ceylânpınar’da 2 polisin evlerinde öldürülmesi ve akabinde, 24 Temmuz 2015’te
çatışmalı sürecin yeniden başlamasından bu yana partimize yönelik baskılar
vekillerimizin tutuklanmasıyla bambaşka bir evreye taşınmıştır. Bu tarihten
günümüze dek partimize, parti tabanımıza, bileşenlerimize yönelik gerçekleşen
gözaltı ve tutuklamalar: Bu operasyonlar neticesinde en az 11 bin insan, 11 bin
yöneticimiz ve partilimiz gözaltına alınmış; eş genel başkanlarımızın,
milletvekillerimizin, il ve ilçe yöneticilerimizin, parti üyelerimizin içinde
bulunduğu 3 binden fazla HDP’li tutuklanmıştır. Yine, 86 belediye eş
başkanımızın dâhil olduğu DBP’nin üye ve yöneticileri bu sayıya eklendiği zaman
5 bin insan, 5 bin gönüllü ve yöneticimiz tutukludur hâlihazırda. Bu sayısal
görüntü bile bir siyasi partiyi siyaset alanından ceza kanunlarını bile kötüye
kullanarak ve yargı eliyle uzaklaştırma anlayışı olduğunun en bariz
göstergesidir. Yargının yürütmenin talimatıyla hareket ettiğini biz çok iyi
biliyoruz ve görüyoruz; bunu artık gizleyemeyecek hâle geldiniz. Vekilleri
tutukla, beş ay, on ay ceza ver, istinaf mahkemelerinde çok kısa bir sürede
kesinleştir, sonra vekilliklerini düşür. Belediye başkanlarını tutukla,
görevinden alıp yerine AKP gibi hareket eden devlet memurlarını kayyum olarak
ata; başkanlar, parti yöneticileri uzun süre tutuklu kalsınlar, davalarını
açma, bir gün dava açtığında ise ağır cezalarla cezalandır. Kusura bakmayın ama
hiç kimse “Suçla, suçlulukla mücadele ediyorum.” diyemez bu tablo karşısında.
Sadece HDP için atanmış savcı ve hâkimler var, özel görevli yargı mensupları
var. Anlıyoruz ki bu tablo karşısında durum, Hükûmetin, iktidarın bir
tutumudur. Evet, bu bir tutumdur. Bu, Kürt halkını siyasetten uzaklaştırma
tutumudur. 
Sayın Başkan, değerli milletvekilleri; makul sürede
adil yargılanma hakkı hukukun temel ilkelerindendir ve herkes için geçerlidir.
Burada haktan, hukuktan, özgürlüklerden, taleplerden… Demokratik taleplerin
anayasal güvenceler altında talep edilmesi durumlarında bile öyle ağır cezalandırmalar
uygulanıyor ki ve bu temel ilkelerden öyle uzaklaşılmış ki ben çoğu zaman bu
kürsüde konuşurken “Ya, ne hukuku, ne adaleti!” demekten kendimi alamıyorum. Ne
yazık ki milyonlarca insan da benimle aynı durumdadır. 
Bu demokratik hukuk ilkelerini uygulamamanın sebebi
olsa olsa bir kesime karşı düşman hukukunun açıkça uygulanıyor olmasıyla
açıklanabilir diyorum, hepinize saygılar sunuyorum. (HDP sıralarından alkışlar)

BAŞKAN – Teşekkür ederim Sayın Özgökçe Ertan. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
28’inci maddeyi oylarınıza sunuyorum: Kabul edenler...
Kabul etmeyenler... 28’inci madde kabul edilmiştir. 
29’uncu madde üzerinde ikisi aynı mahiyette olmak üzere
toplam üç önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı'nın 29’uncu
maddesinin aşağıdaki şekilde değiştirilmesini arz ve teklif ederiz.
MADDE 29- 5/6/1986 tarihli ve 3308 sayılı Mesleki
Eğitim Kanununun 3 üncü maddesinin birinci fıkrasının (r) bendi aşağıdaki
şekilde değiştirilmiştir.
"r) "Mesleki Staj", Yükseköğretim
Kurulunca, yükseköğretim kurumlarında verilmekte olan her düzeydeki alana özgü
olarak belirlenen teorik ve uygulamalı dersler dışında, öğrencilerin öğretim
programlarıyla kazandırılması öngörülen mesleki bilgi, beceri, tutum ve
davranışlarını geliştirmeleri, sektörü tanımaları, iş hayatına uyumları, gerçek
üretim ve hizmet ortamında yetişmeleri amacıyla işletmede yaptıkları mesleki
çalışmayı;”
 Mevlüt Karakaya Kamil Aydın Ahmet
Selim Yurdakul
 Adana Erzurum Antalya

 Mustafa
Kalaycı Fahrettin Oğuz Tor
 Konya Kahramanmaraş
BAŞKAN – Şimdi okutacağım iki önerge aynı mahiyette
olduğundan önergeleri birlikte işleme alacağım. 
Şimdi aynı mahiyetteki önergeleri okutuyorum: 
Türkiye
Büyük Millet Meclisi Başkanlığına
Görüşülmekte olan 485 sıra sayılı Kanun
Tasarısı’nın 29’uncu maddesinin tasarı metninden çıkarılmasını arz ve teklif
ederiz. 
 Mahmut
Toğrul Garo Paylan Erol Dora
 Gaziantep İstanbul Mardin

 Erdal
Ataş Müslüm Doğan Behçet Yıldırım
 İstanbul İzmir Adıyaman
 Ziya
Pir
 Diyarbakır
Aynı mahiyetteki diğer önergenin imza sahipleri:
 Kazım
Arslan İrfan Bakır Tacettin Bayır
 Denizli
 Isparta  İzmir
 Serkan
Topal  Tahsin Tarhan  Akif Ekici
 Hatay Kocaeli Gaziantep
BAŞKAN – Aynı mahiyetteki iki önergeye Komisyon
katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Aynı mahiyetteki önergelerle ilgili olarak
önerge sahiplerine söz vereceğim.
İlk söz, Diyarbakır Milletvekili Ziya Pir’in.
Buyurunuz Sayın Pir. (HDP sıralarından alkışlar)
ZİYA PİR (Diyarbakır) – Sayın Başkan, değerli
milletvekilleri; 485 sıra sayılı Sanayinin Geliştirilmesi ve Üretimin
Desteklenmesi -nokta, nokta, nokta- Kanunu Tasarısı’yla ilgili ben konuşacağım,
evet.
Şimdi, burada, genel gerekçede şöyle bir cümle geçiyor,
ilk başta: “Ülkemizin 2023 hedeflerine ulaşması, yatırım ortamının
iyileştirilmesi, bürokrasinin azaltılması, teşvik ve desteklerin kritik ve öncü
teknolojilere yoğunlaşması -nokta, nokta, nokta- rekabet gücümüzü artıracak
düzenlemeler yapılmasına bağlıdır.” diye böyle bir giriş yapılmış. Buraya kadar
her şey tamam, katılıyoruz, bizce de olması gereken şeyler. Fakat burada tabii
ki “kritik ve öncü teknolojiler” deyince insanın aklına hemen dijitalleşme ya
da dijital dönüşüm geliyor. Dördüncü Sanayi Devrimi ya da Endüstri 4.0… 4.0
dedim, hâlâ kimse bakmıyor. Bazıları “Endüstri 4.0” deyince futbol skoru
sanıyor bunu, böyle kafayı kaldırıyor ama bu akşam o da yok. “Endüstri 4.0”
olarak nitelendirilen bilgi teknolojilerindeki gelişmeler yani dijitalleşme,
toplumların sosyolojik yapısını da kökünden değiştirecek bir devrim olacaktır.
Kaba tabirle, Dördüncü Sanayi Devrimi, otonom cihazlar, üç boyutlu yazıcılar, robotik
cihazlarda yaşanan devrimdir aslında. 
Türkiye’nin daha önceki ilk üç sanayi devriminde
gelişimi yöneticilerin beceriksizliği ve nitelikli insan kaynağı olmadığından
ıskaladığını hepimiz biliyoruz, hepimizin malumudur. Türkiye bu yeni endüstri
devrimine sıkı sıkı sarılmalı; verimli, etkin, insani, ekolojik üretim
altyapısı oluşturmalıdır. Gelişmiş ülkelerin İkinci Dünya Savaşı sonrası
başlattığı gelişimi biz de bu devrimle birlikte yakalayabiliriz çünkü yeni
endüstriyel devrimle birlikte bütün iş sahaları yeniden tanımlanacak, tabiri
caizse sınai gelişmişlik “reset”lenecek, herkes sıfırdan başlayacaktır, hatta
başlamıştır. Biz ülke olarak, bana göre, biraz geç kaldık bu konuda. Size,
Sayın Bakan, burada çok iş düşüyor diye düşünüyorum. 
Şu an her sektörde yeni üretim platformları, dijital
üretim platformları kurulmaktadır. Gelişmiş ülkelerle birlikte dünyadaki
başlıca bilgi ve iletişim teknolojileri şirketleri yeni sanayi devriminin
gerektirdiği uygulamaları hızla geliştirmeye başlamıştır. Büyük üreticiler ise
bu teknolojileri üretim hatlarına entegre ederek verimlilik artışı sağlamaya
başlamıştır. 
Birkaç hafta önce Almanya’da BMW şirketini ziyaret
ettim. Orada, onların Microsoft’la bu dijital dönüşümü nasıl sağladıklarını
gördüm. Gerçekten heyecanlandırıcı bir durum. Ama Türkiye’ye geliyoruz, bu
biraz önce kullandığım kavramları, sizin kullandıklarınızı TÜBİTAK da
kullanıyor. TÜBİTAK da Türkiye'nin hedeflerine ulaşması için geliştirilmesi
kritik ürün ve teknolojilerden bahsediyor ve hedeflerden bahsediyor. Bu
hedeflere 10 tane hedef koymuş. Bunları, değerli arkadaşlar, dijitalleşmeyle
ilgili, bütün Batılı ülkelerdeki lise kitaplarının giriş kısmında
okuyabilirsiniz. TÜBİTAK, Sayın Başkan, bunları almış, “copy-paste”le kendi
sayfasına koymuş. Bu normaldir herhâlde, hayvanat bahçesinden bir müdürü alıp
da orada başka bir merkezin müdürü yaparsanız. Size o sayfadan bir iki projeden
bahsetmek istiyorum, TÜBİTAK’ın sayfasından:
1)
Bir selam da bizden size
selamünaleyküm projesi,
2)
Kötü söz söyletilen kavanoz projesi,
3)
Tillo evliyalarının kerametleri
projesi,
gibi böyle şeyleri o sayfalara koymuşlar,
ne alakası var?
4’üncüsü biraz daha uygun TÜBİTAK’a diye düşünüyorum. 
Bence biraz daha ciddi, biraz daha samimi olmak lazım.
Her ne kadar Sayın Başbakan yeni nesil bilgisayar ve kılavuz sistemiyle ilgili
“Çok uğraşmayın bu konularla, kafayı sıyırırsınız.” diyorsa da Sayın Bakan,
bence, inovasyon ve dijitalleşme bakanlığının süratle kurulması lazım. Bu da
bizim size HDP olarak bir önerimiz olsun.
Teşekkür ederim. (HDP sıralarından alkışlar)
BAŞKAN – Teşekkür ederim Sayın Pir.
Aynı mahiyetteki ikinci önerge hakkında söz isteyen
Serkan Topal, Hatay Milletvekili. 
Buyurunuz Sayın Topal. (CHP sıralarından alkışlar)
Sayın Topal, siz biraz önce aslında zamanında geldiniz.
Yalnız, Sayın Basmacı konuşmasını bir buçuk dakika erken bitirince siz sanki
geç kalmış gibi gözüktünüz ama ben biliyorum, siz çok dakiksiniz. (CHP
sıralarından alkışlar)
SERKAN TOPAL (Hatay) – İlginize teşekkür ederim.
Saygılarımı sunuyorum. 
Sayın Başkan, değerli milletvekilleri; hepinizi
saygıyla selamlıyorum.
Bu maddeyle staj kapsamı daraltılıyor, yargıyla
yüksekokul öğrencisinin kazandığı haklar bu maddeyle ortadan kaldırılıyor. Biz
Komisyonda değişiklik önergesini vermemize rağmen reddedildi. Bu yüzden, biz
CHP olarak buna karşıyız.
Sayın milletvekilleri, Hükûmetin “ileri demokrasi”
söylemleriyle başladığı yolculuk, 20 Temmuzda bindiğimiz OHAL treninde devam
ediyor. İkinci Yasama Yılının sonuna geldik ve hâlâ demokrasiye ait bir yaşam
belirtisi maalesef yok. On bir ayın sonunda on binlerce insan ihraç edildi, on
binlercesi açığa alındı, binlercesi tutuklandı. Temel hak ve özgürlükleri için
mücadele eden insanlar ya terörist olmakla ya da terör örgütüne destek vermekle
itham edilerek derdest edildi. 
Değerli milletvekilleri, eğer bir ülkede toplum adalete
olan inancını yitirirse o ülkede hiç kimse kendini güvende hissedemez. Eğer bir
ülkede adalet duygusu zedelenirse bir arada yaşama arzusu kaybolur, barış
ortamı bozulur ve hoşgörü ortamı maalesef yok olur. Bu yüzden, toplumu
kutuplaştırmaktan vazgeçin ve hukuku herkese eşit bir şekilde uygulayın.
Sayın milletvekilleri, geçenlerde -Resmî Gazete’den-
içinde Fetullah Gülen’in de olduğu 130 kişinin Türk vatandaşlığından
çıkarılacağına dair bir haber okuduk. Sahiden bunun ne anlama geldiğini biliyor
musunuz, bilmiyor musunuz? Eğer bunu biliyorsanız ve sonucunun ne olduğunu
biliyorsanız durum vahim, eğer bilmiyorsanız, bilmeden bürokrat aracılığıyla
bir liste sizin elinize verildiyse bu daha da vahim. O zaman FETÖ’yü uzakta
aramayalım, sizlere bu aklı verenden lütfen bir an önce başlayın. Bu
eyleminizden Fetullah Gülen’in iadesinin istenmediği açıkça belli oluyor. 
Değerli milletvekilleri, Türkiye’nin, Katar konusunda
sorunun bir parçası olacak açıklamalardan ve yaklaşımlardan kaçınmasını ısrarla
tavsiye etmemize rağmen, iktidar Suriye’de olduğu gibi ülkemizi krizin tarafı
hâline getirmeye çalışmıyor mu? Mehmetçik’in Katar’da ne işi var, soruyorum
sizlere? İktidar sahipleri derhâl İhvan sevdasından vazgeçmeli ve aklıselimle
hareket etmelidir. Mehmetçik Katar’a güç katar ancak Türk Silahlı Kuvvetlerinin
İhvan sevdasına siper olması Türkiye’ye gözyaşından başka bir şey katmaz.
Dışişleri Bakanı Sayın Çavuşoğlu “Katar’da kuracağımız üssün amacı bütün Körfez
ülkelerinin güvenlik ve istikrarına katkı yapmaktır.” diyor. Peki, sormazlar mı
adama: Bölgenin güvenliğini kime karşı sağlayacaksınız? Hedef ülke neresidir?
Siz, Orta Doğu’nun jandarması mısınız? Bırakın Körfez ülkelerinin güvenliğini
sağlamayı da siz önce Türkiye'nin güvenliğini sağlayın, siz önce kendi
vatandaşlarımızın can ve mal güvenliğini sağlayın. Siz daha, Batman’ın Kozluk
ilçesinde teröristlerin silahlı saldırısında olay yerinden geçerken kurşunların
hedefi olan ve hayatını kaybeden öğretmen Aybüke Yalçın’ı koruyamadınız. Bu
millet size çoluk çocuğunu bodyguard yapın diye oy vermedi. 
RAMAZAN CAN (Kırıkkale) – Öldürene de birkaç laf et!
SERKAN TOPAL (Devamla) - Bu millet size Katar’ın çölüne
Mehmetçik’i gönderin diye oy vermedi. Bu milletin anaları çocuklarını Katar’a,
Rakka’ya, Suriye’ye göndermek için doğurmadı. Bu milletin anaları çocuklarını
bu millet için, bu bayrak için, bu vatan için, bu devlet için ve Türkiye için
büyüttü, nokta. (CHP sıralarından alkışlar) 
SALİH CORA (Trabzon) - Aybüke’yi kim öldürdü? Kim
öldürdü, onu niye söylemiyorsun? Ama onu söylemeye cesaretin yok.
SERKAN TOPAL (Devamla) - Son olarak buradan,
Kuvayımilliye’nin başkentinden, Ankara’dan İstanbul’a özgürlüğü, eşitliği,
barışı, kardeşliği, adalet meşalesini taşıyan Anadolu’nun Kemal’ine bir kez
daha bin selam ve bütün yoldaşlarımıza.
Saygılarımı sunuyorum. (CHP sıralarından alkışlar) 
BAŞKAN – Teşekkür ederim Sayın Topal.
ÖZGÜR ÖZEL (Manisa) – Aynı mahiyetteki önergelerin
oylamasında…
OSMAN AŞKIN BAK (Rize) – Sayı yeterli değil efendim.
BAŞKAN – Yani ben önergeleri henüz daha sunacağım
demedim Sayın Özel.
Evet, aynı mahiyetteki iki önergeyi oylarınıza
sunacağım.
III.- YOKLAMA
(CHP sıralarından bir grup milletvekili ayağa kalktı)
ÖZGÜR ÖZEL (Manisa) – Yoklama talep ediyoruz Sayın
Başkan.
BAŞKAN - Oylamadan önce bir yoklama talebi vardır,
yoklama işlemini gerçekleştireceğim.
OSMAN AŞKIN BAK (Rize) – Sayın yeterli değil efendim şu
anda.
BAŞKAN - Sayın Özel, Sayın Basmacı, Sayın Tarhan, Sayın
Bekaroğlu, Sayın Akyıldız, Sayın Arslan, Sayın Köksal, Sayın Zeybek, Sayın
Gürer, Sayın Özdemir, Sayın Tuncer, Sayın Engin…
OSMAN AŞKIN BAK (Rize) – Dışarıdan gelen olabiliyormuş
demek ki!
BAŞKAN - Sayın Öz, Sayın Altıok, Sayın Çamak, Sayın
Sarıbal…
OSMAN AŞKIN BAK (Rize) – Efendim, yine eksik, yine
eksik.
MEHMET MUŞ (İstanbul) – Sayın Başkan, 20 kişi yok, 20
kişi aynı zamanda kalkmak zorunda.
BAŞKAN - Sayın Kuyucuoğlu, Sayın Bakır, Sayın Yüksel,
Sayın Tanrıkulu.
OSMAN AŞKIN BAK (Rize) – Sayın Başkan, 20 kişinin aynı
anda kalkması lazım. Efendim, yoklama talep edildiği zaman 16 kişi vardı
burada.
BAŞKAN – Yoklama için iki dakika süre veriyorum. 
(Elektronik cihazla yoklama yapıldı) 
BAŞKAN – Toplantı yeter sayısı vardır. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN – Önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı'nın 29’uncu
maddesinin aşağıdaki şekilde değiştirilmesini arz ve teklif ederiz.
MADDE 29- 5/6/1986 tarihli ve 3308 sayılı Mesleki
Eğitim Kanununun 3 üncü maddesinin birinci fıkrasının (r) bendi aşağıdaki
şekilde değiştirilmiştir.
"r) "Mesleki Staj", Yükseköğretim
Kurulunca, yükseköğretim kurumlarında verilmekte olan her düzeydeki alana özgü
olarak belirlenen teorik ve uygulamalı dersler dışında, öğrencilerin öğretim
programlarıyla kazandırılması öngörülen mesleki bilgi, beceri, tutum ve
davranışlarını geliştirmeleri, sektörü tanımaları, iş hayatına uyumları, gerçek
üretim ve hizmet ortamında yetişmeleri amacıyla işletmede yaptıkları mesleki
çalışmayı;”
Mevlüt
Karakaya (Adana) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Gerekçeyi okutuyorum:
Gerekçe:
Söz konusu değişiklikle stajın hangi amaçla
yapıldığının tanımı yapılmıştır. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
29’uncu maddeyi oylarınıza sunuyorum: Kabul edenler…
Kabul etmeyenler… 29’uncu madde kabul edilmiştir.
30’uncu madde üzerinde iki önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
30’uncu maddesinde geçen “birimlerinde” ibaresinden sonra gelmek üzere “staj”
ibaresinin eklenmesini arz ve teklif ederiz.
 Kazım Arslan  Akif Ekici
 Tahsin Tarhan
 Denizli  Gaziantep
 Kocaeli
 İrfan Bakır  Tacettin
Bayır  Sibel Özdemir 
 Isparta  İzmir
 İstanbul
 Yaşar
Tüzün
 Bilecik
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
30’uncu maddesinin tasarı metninden çıkarılmasını arz ve teklif ederiz.
 Mahmut Toğrul  Erdal Ataş  Müslüm
Doğan
 Gaziantep  İstanbul
 İzmir
 Garo Paylan  Erol Dora
 Behçet Yıldırım
 İstanbul  Mardin
 Adıyaman
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge hakkında konuşmak isteyen Mahmut
Toğrul, Gaziantep Milletvekili.
Buyurunuz Sayın Toğrul. (HDP sıralarından alkışlar)
MAHMUT TOĞRUL (Gaziantep) – Teşekkürler Sayın Başkan.
Değerli milletvekilleri, Sayın Bakanım; şimdi, biz dün
bir madde geçirdik. Üniversite öğretim üyeleri, doçentler, profesörler buradan
emekli olunca üniversitelerine döndüklerinde çift maaş alıyorlar. İtirazım
bununla ilgili değil. Sayın Başkan, bilirsiniz, akademik dünyanın yükünü
araştırma görevlileri çeker ama araştırma görevlilerini ne yapıyoruz değerli
arkadaşlar, öğretim üyesi arkadaşlarım? Bakın, özellikle, yüksek lisans,
doktoralarını bitirdikten sonra yüzde 80’ini sokağa alacağız, yüzde 20’sini
neye göre alacağımız çok açık kriterlere bağlı değil. Yüzde 80’ine, yüksek
lisans, doktorasını bitirdikten sonra yani 27-28 yaşına gelmiş bir gencimize
“Buyurun sokağa çıkın, ne yapıyorsanız yapın.” diyeceğiz. Sayın Bakan, 33/A’yla
alalım, size teklif ediyoruz; tüm araştırma görevlilerimizi bir yıllığına, hatta
iki yıllığına gelişmiş bir üniversiteye gönderelim, orada bilgisini, görgüsünü
artırsın ama iş güvencesini mutlaka verelim araştırma görevlilerine. 
Bir taraftan kendimize iltimas geçiyoruz ama bir
taraftan, akademik dünyanın en önemli adımına, en büyük yükünü çekenlere bu
kadar kötü davranıyoruz. Değerli arkadaşlar, gerçekten, bu bir çifte
standarttır, bunun kabul edilebilir hiçbir tarafı yoktur. Onun için, lütfen,
19’uncu maddeye bağlı ek madde 38 bu taslaktan mutlak şekilde çıkarılmalıdır
Sayın Başkan.
İkincisi: Kıyı Kanunu. Bakın, çok iyi bir şey yaptık,
zeytinlikleri kurtardık, meraları kurtardık da Kıyı Kanunu’nu bir maddeyle
deliyoruz. Sayın Bakanım, gelin bundan vazgeçin, bizler de birbirimize yardımcı
olalım. Bakın, bu saatte bu tartışmalarla ne kaliteli yasa çıkar ne yaptığımız
işin farkına, ayırdına varırız ne de hazzını alırız. Onun için, sizden ısrarla
istirham ediyorum: Tüm arkadaşlarım, değerli arkadaşlar; bakın, araştırma
görevlilerine yaptığımız kötülüğü… Bir taraftan, dün gece kendimize bu iltiması
geçiyoruz, bugün ise araştırma görevlilerini böyle bir durumda bırakıyoruz. Ben
milletvekili olduğumda ilk kanun teklifim 50/D maddesinin kaldırılmasıydı
değerli arkadaşlar. Ama şimdi, bakıyoruz ki biz 50/D kaldırılsın derken 33/A’yı
tamamen devreden çıkarıyor ve araştırma görevlisinin kaderini iki dudak arasına
bırakıyoruz, hiçbir objektif kriter yok. Orada esnek bir şey var Sayın Bakan,
işte kalite standartlarına, bilmem neye göre belirlenecek. Bu tamamen “Bizden
olan buyursun, kadrosunu alsın; bizden olmayan yüzde 80 de buyursun, açıkta
kalsın.” 27 yaşına, 28 yaşına gelmiş, bu kadar emek vermiş kişileri sokağa
bırakmak doğru değildir.
Değerli arkadaşlar, bilim ticari bir iş değildir,
mutlaka ticari boyutu vardır ama illaki para getirecek bir şey değildir.
Örneğin, biz bu ülkenin florasını, faunasını “Para getirmiyor.” diye
çalışmayacak mıyız değerli arkadaşlar? Biz bu ülkenin coğrafyasını, jeolojisini
araştırmayacak mıyız? Bunlara illaki “Ne kadar para getirir?” diye, “Sanayinin
ne kadar hizmetinde olur?” diye bakarsak doğru yapmış olmayız. Bunu
önemsemeliyiz ama her şeyi bu kriterlere bağlamamalıyız. Onun için, bilime
sadece bir ticari mantıkla bakarsanız bu ülkeye iyilik yapmış olmazsınız.
Sayın Bakan, o açıdan, bu iki maddeyi lütfen çekin ve gerçekten
bizler de bu torba yasanın ilerlemesine katkıda bulunalım. Biz kendimiz için
bir şey istemiyoruz, bakın, gençlerimiz için istiyoruz ve kıyılarımız için
istiyoruz. 
Trabzon’da yaşayan arkadaşlarımız, kıyılarımızda
oteller dike dike neredeyse denize girecek bir yerimiz kalmadı. İmara açtık tüm
kıyılarımızı. Bakın, bir yerden delersek bunun devamı gelir, bunu durduramayız.

Sayın Bakan, onun için, tekrar tekrar söylüyorum, bu
iki yasayı gelin, çekelim. Bu ülkenin geleceğine, gençlerimize kötülük yapmayalım
diyorum, saygılar sunuyorum.
Teşekkür ediyorum. (HDP sıralarından alkışlar)
BAŞKAN – Teşekkür ederim Sayın Toğrul.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
30’uncu maddesinde geçen “birimlerinde” ibaresinden sonra gelmek üzere “staj”
ibaresinin eklenmesini arz ve teklif ederiz.
Sibel
Özdemir (İstanbul) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ABDULKADİR AKGÜL (Yozgat) – Katılmıyoruz efendim.
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan. 
BAŞKAN – Önerge hakkında konuşmak isteyen Sibel
Özdemir, İstanbul Milletvekili.
Buyurunuz Sayın Özdemir. (CHP sıralarından alkışlar)
SİBEL ÖZDEMİR (İstanbul) – Teşekkür ederim Sayın
Başkanım.
Görüşülmekte olan kanun tasarısının 30’uncu maddesi
üzerine söz aldım, yüce Meclisi saygıyla selamlıyorum.
Elbette, öncelikle İstanbul Milletvekilimiz Enis
Berberoğlu’nun kendisinin, gazetecilik mesleği gereği yapılan bir haberle
ilgili gerçekçi, somut kanıt, delil olmadan çok ağır bir kararla karşı karşıya
kalması hepimizi çok üzmüştür. Biz elbette, Parlamentoda hukuksuzlukları,
adaletsizlikleri ve haksız mağduriyetleri anlattık, anlatmaya da devam
edeceğiz. 
Değerli milletvekilleri, tasarıda eğitimle ilgili
maddeler tali olarak Millî Eğitim Komisyonunda görüşüldü, muhalefet şerhi
yazıldıktan sonra, bir hafta sonra Sanayi Komisyonunda tasarıyla ilgisiz,
eğitimle ilgili birçok madde eklendi. Bunlar içerisinde ismi değiştirilen
üniversiteler, üniversitelere kadro tahsisi gibi… Ancak bunların içerisinde en
önemlisi olan, görevlerinden istifa ederek yasama görevlerinde bulunan bir
kısım iktidar partili öğretim üyelerine istediği üniversitede kadro ve dahası
çift maaş imkânı sağlayan madde, eşitlik ilkesine ve benim de içlerinde olduğum
gibi kadro bekleyen binlerce genç bilim insanına çok büyük bir haksızlıktır.
Yıllardır kadro bekleyen genç akademisyenler adına, ilgili değişikliği yapan
tasarıdaki maddenin tekrar düzenlenmesi konusunu vicdan ve takdirlerinize
sunuyorum. Kaptıkaçtı anayasanın yapıldığı ve kanunsuz, gayrimeşru Anayasa’nın
yürürlüğe girdiği ülkemizde yasaların da kaptıkaçtı yasa maddeleriyle, kanun
tasarılarıyla anılması çok doğal oldu tabii ki.
Değerli milletvekilleri, tasarıda sanayi sektörünün
rekabet edebilirliğiyle ilgili ve nitelikli insan kaynağı, YÖK ve
üniversitelerin yapısıyla ilgili düzenlemeler yer almaktadır. Üzerinde
konuştuğum 30’uncu maddeyle 3308 sayılı Mesleki Eğitim Kanunu’ndaki uygulamalı
eğitim yapan ve ödenek, ücret alan ortaöğretim öğrencilerine ek olarak
yükseköğretim öğrencileri de eklenmiştir. Evet, bu yasa tasarısında, bazı
bölümlerde yükseköğretim yapan öğrencilere de uygulamalı eğitim zorunluluğu
getirildiği için böyle ek bir düzenlemenin yapılması gerekiyordu. Ancak ben,
milletvekilimizin tutuklanması esnasında Genel Kurul çalışmalarına ara
verilince üzerinde konuşmam gereken bir maddeyi konuşamadım. Bu madde de
bilimsel araştırma projelerinde görevlendirilecek yüksek lisans, doktora
programlarındaki öğrencilerin ödenekleriyle ilgili bir düzenleme içermekteydi.
Genç akademisyen adayları için gerçekten önemli bir düzenleme ancak bunun
dışında, genç bilim insanlarının özlük haklarının güvence altına alınması,
objektif performans kriterlerini gözeten ve liyakati esas alan atama
kriterlerine tabi olmaları, özgür ve baskı altında olmadıkları, çağdaş ve
demokratik üniversiteler ama değerli milletvekilleri, elbette en önemlisi
hukukun üstün, adaletin bağımsız olduğu, demokrasisi güçlü bir ülke olmanın
önemini dikkatlerinize sunuyorum. 
Bugünün sanayileşmiş ve başarılı kalkınma hamleleri
yapan ülkelerinin kalkınma süreçlerinde özellikle üniversitelerinin ve
akademisyenlerinin bilim, bilimsel araştırma üretme performansları, akademik ve
bilimsel anlamda özerk ve özgür kurumsal yapıları çok önemlidir. 
Tasarıda YÖK’le ilgili önemli kurumsal değişiklikler
getirilmektedir. Bu düzenlemelerin YÖK ve üniversitelerin kendi yapılarından
kaynaklanan sorunlara çözüm üretmesini ve iktidarların baskılarından, özellikle
ideolojik ve siyasi baskılardan kurtularak yaratıcı, sorgulayan ve nitelikli
bilgi ve insan kaynağı yaratmasını ve gerçekten en önemlisi, bugün hepimizin
karşı karşıya kaldığı en önemli sorun olan genç işsizlere üniversitede
işsizliğe çözüm noktasında bir adım olmasını elbette umuyoruz ve bekliyoruz
çünkü on beş yıldır eğitim politikasını tek başına yöneten bu iktidar temel
eğitim ve akabinde yükseköğretimde kalıcı ve köklü çözümler getiremediği gibi,
üniversitelerin bilim insanlarının akademik özgürlükleri, kadrolaşma, liyakat
sorunları ve son olarak da sorgusuz tutuklamalar ve ihraçlar süreci… 
Neticede, iktidarınız döneminde üniversitelerin sayısal
artışı dışında, bilim üretme kapasiteleri hızla gerilediği gibi maalesef
çağdışı kaldılar. Evrensel bilim dünyasından da hızla uzaklaşmaktayız. Bu
iktidar devam ettikçe, işte dünya dördüncü sanayi devrimine geçerken biz hâlâ
çöken eğitim sistemimizi torba yasalarla, eklemelerle ve kaptıkaçtı maddelerle
konuşmaya devam ediyoruz. 
Geçtiğimiz süreçte, biz Parlamento üyelerinin en büyük
sorumluluğu ve Cumhuriyet Halk Partisinin de en büyük hedefi, köklü bir eğitim
reformu ve istihdam stratejisi olmalıdır ve özgür, evrensel bilim dünyası ile
çağdaş üretim ve refah düzeyiyle ülkemizi hızla bütünleştirmektir. 
Teşekkür ederim. (CHP sıralarından alkışlar) 
BAŞKAN – Teşekkür ederim Sayın Özdemir.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
30’uncu maddeyi oylarınıza sunuyorum: Kabul edenler…
Kabul etmeyenler… 30’uncu madde kabul edilmiştir.
31’inci madde üzerinde üç önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 31’inci
maddesinin aşağıdaki şekilde değiştirilmesini arz ve teklif ederiz.
 Mustafa
Elitaş  Faruk Çaturoğlu  İsmail Aydın
 Kayseri  Zonguldak
 Bursa
 Özcan Ulupınar  Ahmet
Hamdi Çamlı  Hüseyin Özbakır
 Zonguldak  İstanbul
 Zonguldak
MADDE 31- 4/4/1990 tarihli ve 3621 sayılı Kıyı
Kanununun 6 ncı maddesinin dördüncü fıkrasına aşağıdaki bent eklenmiştir.
"e) Trabzon ve Zonguldak illerinde 24/5/1933
tarihli ve 2219 sayılı Hususi Hastaneler Kanunu kapsamında kalan sağlık
tesisleri hariç olmak üzere, Sağlık Bakanlığının önerisi ve Bakanlar Kurulunca
alınacak kamu yararı kararı doğrultusunda kurulacak sağlık tesisleri ve
alternatif alan bulunmaması durumunda 9/1/2002 tarihli ve 4737 sayılı Endüstri
Bölgeleri Kanununa göre kurulan, işletilen ve mevcut en iyi teknikleri kullanan
endüstri bölgeleri,”
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
31’inci maddesine (e) bendinden sonra gelmek üzere aşağıdaki (f) bendinin
eklenmesi hususunda gereğini arz ve teklif ederim. 
 Fahrettin
Oğuz Tor  Erkan Akçay  Erhan Usta
 Kahramanmaraş  Manisa
 Samsun
 Deniz Depboylu  İzzet
Ulvi Yönter
 Aydın  İstanbul
“f) Samsun ilinde, 9/1/2002 tarihli ve 4737 sayılı
Endüstri Bölgeleri Kanununa göre kurulan, işletilen ve yatırımları asgari
olarak ‘stratejik yatırım teşvikleri’nden yararlanan medikal, biyomedikal ve
tıbbi cihaz ileri teknolojik endüstri bölgeleri,”
BAŞKAN – Şimdi, maddeye en aykırı önergeyi okutup
işleme alacağım.
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
31’inci maddesinin tasarı metninden çıkarılmasını arz ve teklif ederiz.  
 Mahmut
Toğrul Erdal Ataş Müslüm Doğan
 Gaziantep İstanbul İzmir
 Garo Paylan Erol
Dora Behçet Yıldırım
 İstanbul Mardin Adıyaman
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ABDULKADİR AKGÜL (Yozgat) - Katılmıyoruz efendim.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN
– Önerge hakkında söz isteyen Erdal Ataş, İstanbul Milletvekili. 
Buyurunuz
Sayın Ataş. (HDP sıralarından alkışlar) 
ERDAL
ATAŞ (İstanbul) – Sayın Başkan, değerli milletvekilleri; iktidar sahiplerinin
yasa yapma anlayışı tersten işlediği için, maalesef, torba yasalarla
coğrafyamızdaki değişmesi gereken yasaların tümü güçlendirilmeye çalışılıyor,
korunması gereken yasalarsa delinmeye çalışılıyor; böyle ters bir tutumu söz
konusu mevcut iktidarın. 12 Eylülden kalan yasaların tümü yetersiz görülüyor
gelinen aşama içerisinde. Bunlar, KHK’lar ve OHAL maddeleriyle güçlendiriliyor.
Onlar yetmiyor, burada da torba yasalar içerisinde işçilere yönelik hak gasbını
içeren, biraz, bir parça emekten yana olan ya da geliştirilen, bunun üzerine
mücadelelerle geliştirilen, meralara yönelik yani doğamıza, ekolojimize
yönelik, ne kadar hak varsa bunların bir bütününe yönelik yoğun bir hak gasbı
siyaseti uygulanıyor; nerede antidemokratik yasalar varsa 12 Eylülden kalan,
faşist olan, ayrımcı olan, ırkçı olan, bu yasaların tümü de güçlendirilmeye
çalışılıyor. Yani askerlerin yetkileri artırılıyor, demokratik alanda
muhalefetin sesi kısılmaya çalışılıyor, insanlara yönelik getirilen yeni
yasalarla tutuklamalar, saldırılar, baskılar diz boyu, şu an ilerliyor. Ama
tersten, sadece bu bir iki hafta içerisinde meralara yönelik, işçi haklarına
yönelik -tazminat haklarına yönelik- yine zeytinliklere yönelik, kıyılara
yönelik yani her şeye yönelik de bu yasaların tümü, maalesef, halkların
zararına bir şekilde geliştirilmeye çalışılıyor. 
Bugün iktidarın değiştirmek istemediği yasalar
sonucunda bu ülkedeki milletvekilleri içeride; dün, birisi daha yine aynı
şekilde tutuklanarak içeri atıldı. Ondan önceki süreçte gazeteciler, aydınlar,
bu ülkedeki akademisyenler, bunların bir bütünü muhalefetle birlikte
susturulmaya çalışılıyor. Bir yıldır bu ülkede KHK ve OHAL’lerle ülkedeki
demokrasi güçleri susturuluyor. “12 Eylülü değiştireceğim.” diyen güçler
maalesef, onu daha da güçlendirerek devam ettirmeye çalışmaktadırlar. 
Bunun yanında, dediğim gibi, halkın ortak değerleri
olan, aslında bu ülkenin ekonomisini ve geleceğini de garanti altına alan bütün
noktalara yönelik ise yandaşlara, bir şekilde tanıdık işverenlere, sermaye
kesimlerine peşkeş çekecek yasalar torbaların içine doldurularak önümüze
getirilmiş durumda. Bir tanesi de, maalesef, halka ait olan kıyı şeritlerinin
oralara çivi çakılmayacak, halkın tümü bunların tümünü ortak değerlendirecek;
burada en küçük bir engel, çukur, yapı, herhangi bir inşaat yapılmayarak
insanların burada eşit koşullarda yararlanmasını sağlayan yasaların tümü
getirilen bu tasarıyla… Şimdi de Trabzon’da, Zonguldak’ta, diğer yerde herhangi
bir işletmenin veya bir sermayedarın cebini doldurmak için, hatta bir de orada
ihtiyaç olmamasına rağmen, böyle bir değerlendirmeyle maalesef Bakanlar Kurulu
kararıyla bu meseleyi geçirerek… Bundan sonraki süreçte de kıyılarımızda yarın
bir gün İstanbul’daki isteyecek, İzmir’deki isteyecek, Antalya’daki isteyecek,
bunların bir bütünü isteyerek Bakanlar Kurulu da elde etmiş olduğu bu yasayla
kıyılarımızda yani 8.500 kilometre olan bu kıyılarımızın tümünde, oradaki
tabiatın tümünü halkın ortak değerlerini, oradaki doğal zenginliklerin tümünü
tahrip ederek oralara işletmeler, işte ihtiyaç dışı olan hastaneler ve
benzerlerini yapacaklar.
Zonguldak’taki mesele de gerçekten ihtiyaç olmuş olsa
olur. Yani asıl yapılmak istenen kesinlikle Zonguldaklının sağlık ihtiyacını
gidermek filan değil çünkü Zonguldak’taki Tabip Odasının yaptığı açıklamaya
göre oradaki hastaneler yeterli. Varsa eksiklik, elde var olan, işte Bakanlar
Kurulu bu ortaklaşa yapmış olduğu, kamu-özelle yapmış olduğu bütün bu değerleri
yani o paranın tümünü oradaki hastanelerin zenginleştirilmesi, varsa
eksikliklerin giderilmesi üzerine kullanabilir; hastanelerin alanlarını,
koşullarını genişletebilir ama durum o değil. Bu yasayı geçirerek, “Orada
ihtiyaç var.” diyerek, Bakanlar Kurulunun eline böyle bir yasa geçirip
kıyılarda bundan sonraki süreçte nerede iyi bir alan varsa bunların tümünü
beleş bir şekilde… Çünkü gidip parayla yer almak yerine; belediyelerle, oradaki
valiliklerle anlaşarak bu meseleyi çözmek beleş olan halkın meralarını,
kıyılarını, zeytinliklerini bir şekilde sömürmeye, küçük birkaç tane işletmeye
sunmaya çalışmaktadırlar. Bu tamamen yandaş siyasetidir, sermaye yanlısı bir
tutumdur; çevre yanlısı değildir.
(Mikrofon otomatik cihaz tarafından kapatıldı) 
ERDAL ATAŞ (Devamla) – Bu, ülkemizin coğrafyasındaki
halkların da değerlerini tahrif etmektir. Hükûmet bir an önce bu tutumdan
vazgeçmeli ve bu yasayı geri çekmelidir.
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Ataş.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
31’inci maddesine (e) bendinden sonra gelmek üzere aşağıdaki (f) bendinin
eklenmesi hususunda gereğini arz ve teklif ederim.
“f) Samsun ilinde, 9/1/2002 tarihli ve 4737 sayılı
Endüstri Bölgeleri Kanununa göre kurulan, işletilen ve yatırımları asgari
olarak ‘stratejik yatırım teşvikleri’nden yararlanan medikal, biyomedikal ve
tıbbi cihaz ileri teknolojik endüstri bölgeleri,”
Erhan Usta (Samsun) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ABDULKADİR AKGÜL (Yozgat) – Katılamıyoruz efendim.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge hakkında konuşmak isteyen Erhan Usta,
Samsun Milletvekili.
Buyurunuz Sayın Usta. (MHP sıralarından alkışlar) 
ERHAN USTA (Samsun) – Sayın Başkan, değerli
milletvekilleri; görüşmekte olduğumuz 485 sıra sayılı Kanun Tasarısı’nın
31’inci maddesi üzerine Milliyetçi Hareket Partisi olarak verdiğimiz önerge
üzerinde konuşmak üzere söz aldım. Genel Kurulu saygıyla selamlarım.
Şimdi, bu madde, Trabzon ilinde kıyıda sağlık tesisleri
ve endüstri bölgesinin kurulmasına müsaade eden bir madde. Bizim önergemiz de
esas itibarıyla, buraya yeni bir bent ekleyerek, Samsun ilinde de medikal,
biyomedikal ve tıbbi cihaz ileri teknolojik endüstri bölgesinin kurulmasına
imkân veren bir önergedir. Bu özelliğiyle baktığımızda, aslında bu, Türkiye’de
bir ilk olacaktır. Çünkü bizde endüstri bölgesi çok. Endüstri bölgelerinin çok
iyi işlediğini ifade etmek aslında çok da mümkün değil işin doğrusu. Ancak
tematik ve bir konuya odaklanmış bir endüstri bölgesinin kurulmasını biz burada
amaçlıyoruz. Çünkü sürekli “üretimin artırılması” diyoruz, bütün kalkınma
planları ve bütün Hükûmet programları bunun üzerine kurulmuş. “Yüksek
teknolojili üretim” diyoruz, “katma değeri yüksek üretim” diyoruz; bunları
bugüne kadar gerçekleştiremedik çünkü somut projelerle aslında halkımızın
karşısına çıkamadı iktidar.
Burada tabii, Samsun iline yönelik verilmiş gibi
gözükse de aslında bu bir Türkiye projesi. Bunun Samsun olmasının özelliği
şundan kaynaklanıyor: Samsun’da özellikle tıbbi cihaz üretiminde ciddi bir
potansiyel var, ciddi bir bilgi var. Bu bilgiyi ve bu üretim potansiyelini, bu
beceriyi daha ileri boyutlara taşımak, daha teknolojik üretime kavuşturmak
amaçlı olarak verilmiş bir önergedir. Yani eğer, inşallah Genel Kurul bunu
kabul ederse burada bir ileri medikal, biyomedikal ve tıbbi cihaz ileri
teknolojik üretim endüstri bölgesi kurulması durumunda, Türkiye açısından
ihtiyaç duyduğumuz ve ciddi olarak ithalat yaptığımız medikal ürünlerde ciddi
bir üretim potansiyeline Türkiye kavuşacaktır.
Şimdi, ilk olduğunu söyledim, sadece Türkiye'de değil,
aslında coğrafyada da bu anlamda, tematik endüstri bölgesi anlamında bu bir
ilktir.
Şimdi, burada, tabii “Ne getirecek?” diye baktığımızda…
Burada zaten kısmi bir kümelenme var. Ancak bunlar kümelenme mantığı içerisinde
hareket eden tesisler değil. Burada eskiden beri gelen bir üretim var, yaklaşık
otuz beş yıl geçmişi olan ve çok ciddi bir üretim var. Mesela buradaki firmalar
üretimlerinin yüzde 60’ını ihraç ediyorlar. İhraç ediyorlar fakat şöyle de
garip bir durum var: Burada, tabii, bir formatı olmadığı için… Mesela ameliyat
için bir setin bir parçasını, iki parçasını biz burada üretiyoruz, onu 5 dolara
satıyorsak aynı ürettiğimiz mal bize setin içerisinde 100 dolar olarak geri
geliyor -beş kat, on kat- kendi ürettiğimiz malı ülkemize geri alıyoruz.
MR cihazları üretemiyoruz, tomografi cihazları
üretemiyoruz. Bunların hepsini üretmeye yönelik bir fikirdir. Bunun bu anlamda
ben çok önemli olduğunu düşünüyorum çünkü buradaki kümelenmeyle bir defa
maliyet açısından ciddi bir avantaja kavuşacağız. Laboratuvarlar açısından,
ortak kullanımlar, AR-GE merkezleri, ham madde alımındaki ortak yapılar, depo
kullanımındaki, yan tesislerdeki ortak yapılar firmalarımıza ciddi bir rekabet
avantajı sağlayacaktır. Yine, tanıtım ve pazarlama konusundaki yetersizliklere
ortak çözümler geliştirilecektir. Markalaşma anlamında burada önemli bir mesafe
katedilecektir. Az önce söyledim, fason olarak üretiyoruz, ürettiğimizi yurt
dışına verdiğimiz fiyatın beş on katına geri alıyoruz. Hâlbuki kendi markamızla
üretim yapma imkânına burada kavuşacağız. Yine, tabii, rekabet etmek bilgi ve yeni
teknoloji üretmekle mümkün oluyor. Buradaki temel amacımız da bilgi ve yeni
teknolojinin üretilmesi. Bu AR-GE çalışmalarını desteklemek, ticarileşmeleri
sağlamak için üniversite ile firmalar arasında köprü oluşturmak ve firmalara
destek ve danışmanlık olanakları sağlamak bu kümelenmenin temel hedefi
olacaktır. Bu anlamda baktığımızda, bu önerge Türkiye açısından son derece
önemli bir önergedir, üretim potansiyeli açısından önemlidir. Tabii, Samsun ve
Karadeniz için de ayrıca önemini söylemeye, ifade etmeye mutlaka gerek yok.
Şimdi, Onuncu Kalkınma Planı’nın temel kurgusu üretimin
artırılması, ithalat bağımlılığının azaltılmasıdır. Buna hizmet edecek, buna
tamamıyla hizmet edecek bir önergedir. Ben önergemize, özellikle Bakanlıktan,
Komisyondan ve Adalet ve Kalkınma Partisi Grubundan da destek beklediğimizi
ifade etmek istiyorum.
Genel Kurulu saygıyla selamlarım. (MHP sıralarından
alkışlar) 
BAŞKAN – Teşekkür ederim Sayın Usta.
ÖZGÜR ÖZEL (Manisa) – Erhan Bey, bizden istemiyor
musunuz?
ERHAN USTA (Samsun) – Sizden elbette, siz zaten
veriyorsunuz.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Sanayinin Geliştirilmesi
ve Üretimin Desteklenmesi Amacıyla Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 31’inci maddesinin aşağıdaki
şekilde değiştirilmesini arz ve teklif ederiz.
Özcan
Ulupınar (Zonguldak) ve arkadaşları
MADDE 31- 4/4/1990 tarihli ve 3621 sayılı Kıyı
Kanununun 6 ncı maddesinin dördüncü fıkrasına aşağıdaki bent eklenmiştir.
"e) Trabzon ve Zonguldak illerinde 24/5/1933
tarihli ve 2219 sayılı Hususi Hastaneler Kanunu kapsamında kalan sağlık
tesisleri hariç olmak üzere, Sağlık Bakanlığının önerisi ve Bakanlar Kurulunca
alınacak kamu yararı kararı doğrultusunda kurulacak sağlık tesisleri ve
alternatif alan bulunmaması durumunda 9/1/2002 tarihli ve 4737 sayılı Endüstri
Bölgeleri Kanununa göre kurulan, işletilen ve mevcut en iyi teknikleri kullanan
endüstri bölgeleri,”
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ABDULKADİR AKGÜL (Yozgat) – Takdire bırakıyoruz
efendim.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılıyoruz Sayın Başkan.
BAŞKAN – Gerekçeyi okutuyorum.
Gerekçe:
Kıyılarımızda yer alan illerdeki coğrafi şartların
zorluğu ve uygun alanların bulunmaması veya kıyı alanının yetersizliği
nedeniyle kaynakların etkin kullanımını sağlamak, bölgesel kalkınma hedeflerine
ulaşmak, uluslararası rekabet ortamında yatırımcımıza avantaj sağlamak
amaçlarıyla Bakanlar Kurulu kararıyla kıyı dolgu alanlarda mevcut en iyi
teknikleri kullanan endüstri bölgesi ile 2219 sayılı Hususi Hastaneler Kanunu
kapsamında kalan sağlık tesisleri hariç olmak üzere, Sağlık Bakanlığının
önerisi ve Bakanlar Kurulunca alınacak kamu yararı kararı doğrultusunda
kurulacak sağlık tesislerinin kurulması amaçlanmaktadır. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir.
31’inci maddeyi önergeyle yapılan değişiklik
doğrultusunda oylarınıza sunuyorum: Kabul edenler… Kabul etmeyenler… 31’inci
madde kabul edilmiştir.
Trabzon ve Zonguldak illerine hayırlı olsun. (AK PARTİ
sıralarından alkışlar)
32’nci madde üzerinde ikisi aynı mahiyette olmak üzere
toplam üç önerge vardır, okutuyorum.
Türkiye Büyük Millet Meclisi
Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 32'nci maddesinde
"Bu araziler Devletin hüküm ve tasarrufu altındadır, özel mülkiyet konusu
olamaz” cümlesinin "Bu doldurma ve kurutma yapılan araziler Devletin hüküm
ve tasarrufu altındadır, özel mülkiyet konusu olamaz” şeklinde değiştirilmesini
arz ve teklif ederiz.
 Fahrettin Oğuz Tor Erkan Akçay Erhan
Usta
 Kahramanmaraş Manisa Samsun
 Deniz Depboylu İzzet
Ulvi Yönter
 Aydın İstanbul

BAŞKAN – Şimdi okutacağım iki önerge aynı mahiyette
olduğundan önergeleri birlikte işleme alacağım.
Aynı mahiyetteki önergeleri okutuyorum.
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
32’nci maddesinin tasarı metninden çıkarılmasını arz ve teklif ederiz.
 Mahmut Toğrul Garo
Paylan Erol Dora
 Gaziantep İstanbul Mardin
 Erdal Ataş Müslüm
Doğan Behçet Yıldırım
 İstanbul İzmir Adıyaman
 Ziya
Pir Nihat Akdoğan
 Diyarbakır Hakkâri
Aynı mahiyetteki diğer önergenin imza sahipleri:
 Kazım Arslan Akif
Ekici Tahsin Tarhan
 Denizli Gaziantep Kocaeli
 İrfan Bakır Tacettin
Bayır Didem Engin
 Isparta İzmir İstanbul
 Yaşar
Tüzün
 Bilecik
BAŞKAN – Aynı mahiyetteki önergelere Komisyon katılıyor
mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ABDULKADİR AKGÜL (Yozgat) – Katılmıyoruz efendim.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Aynı mahiyetteki önergelerle ilgili söz talep
eden sayın milletvekillerine söz vereceğim.
İlk konuşmacı Nihat Akdoğan, Hakkâri Milletvekili.
Buyurunuz Sayın Akdoğan. (HDP sıralarından alkışlar)
NİHAT AKDOĞAN (Hakkâri) – Sayın Başkan, değerli
milletvekilleri; görüşülmekte olan 485 sıra sayılı Kanun Tasarısı’nın 32’nci
maddesi üzerinde söz almış bulunmaktayım. Anayasa’ya aykırı bir şekilde
kaldırılan dokunulmazlıklarla, Anayasa suçu işlenerek bugün 224 gündür içeride
rehin tutulan değerli eş başkanlarım ve değerli vekil arkadaşlarım, sizleri
saygıyla selamlıyorum.
Değerli Başkan, aslında ben 30’uncu madde üzerinde söz
alacaktım ama… Değerli vekiller, 30’uncu maddeyle birlikte getirilen, eğitim
sisteminde yıllardır sorunlar yaşanırken, eğitim sistemi eşit ve adil bir
düzene oturtulmamışken Hükûmetin her sene yapboz tahtasına çevirdiği eğitim
politikaları eskilerini aratmaktadır. Özellikle, vekili olduğum Hakkâri ilinin
en büyük sorunlarından biri eğitim sorunudur. Uygulamalı eğitim gören Hakkârili
öğrenciler, staj yapmak bir tarafa staj yapacak kurum veya iş yeri dahi
bulamamaktadır. 10 kişilik yerlere 30’un üzerinde öğrenci gönderilince hâliyle,
ayrılmış olan staj ücretleri sayıya göre bölüşülmektedir. Şimdi, staj
uygulamalı eğitim derken riskli alanlarda çalışan öğrencilerin hakları bu
kanunla ortadan kaldırılıyor. Ücret ödenmediği için hangi öğrenci yeni bir
meslek öğrenmek isteyecektir? Zaten birçok sanat, meslek kolu eleman bulmakta
sıkıntı yaşarken bu tasarıdaki maddeyle durum daha da vahim hâle
getirilmektedir. Yapılması gereken, staj ücretlerinin kaldırılması ya da insafa
bırakılması değildir; olması gereken, staj yapanların daha üstün bir verim
almaları için ücretlerin artırılması, staj sürelerinin uzatılmasıdır. Eğer staj
ücreti ve sigorta durumları kişilerin insafına terk edilirse yarın birçok
alanda bunun boşluklarını yoğun olarak yaşayacağız. 
Hükûmet -tasarıdaki bu değişikliğin gerekçesi-
yükseköğretim kurumlarında staj yapan öğrencilere yeterli ödenek tahsis
edilmediği için staj ücretini ödememekte. Peki, aynı şey, şunun için niye
ödenek bulmaktadır? Sarayın çay bardaklarının tanesi 1 milyarın üzerindeyken
yeni bir meslek, yeni bir hayata başlangıç yapacak öğrencilere staj ücretinin
ödenmemesini gerçekten de hangi vicdana kabul ettirebilirsiniz?
Değerli arkadaşlar, staj konusunda temel sorunsal ise
işletmelerde “uygulamalı eğitim” adı altında öğrencilerin çalıştırılmasıdır.
İşletmelerde stajyer öğrencilerin uzun süre çalıştırıldıkları, 4 öğrenciden
1’inin iş kazası tehlikesi altında olduğu, iş yerlerinde amirler tarafından
meslek dışı görevler verildiği bilinmektedir. Yapılan değişiklikle, bu durumun
getireceği mali yüklerin ortadan kaldırılması amaçlanmaktadır. Bu gerekçeyle
yapılan bu değişiklik öğrencilerin aleyhinedir. Bizim talebimiz, bu konuda bu
maddenin daha geliştirilmesi, staj bulamayan öğrencilere staj bulunması.
Türkiye'de birçok meslek kuruluşu, iş kolu bugün
öğrenci bulamazken bu konuda getirilen bu yasayla birlikte biz şunu diyeceğiz
bundan sonra: Bu iş kolundaki mesleğe artık öğrenci bulamıyoruz. Bu konuda
öğrencilerin teşvikiyle yeniden uğraşacağız. Bunu ortadan kaldırmanın yolu
bunların sınırlandırılması değil, bunların daha geliştirilmesidir ama maalesef,
bir taraftan sermaye düşünülürken diğer taraftan bu konuda öğrencilerin
haklarının, öğrencilerin paralarının, ücretlerinin esirgenmesi ne kadar
manidardır.
Ben bütün Kurulu saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Akdoğan.
MEHMET NACİ BOSTANCI (Amasya) – Sayın Başkan...
BAŞKAN – Sayın Bostancı...
MEHMET NACİ BOSTANCI (Amasya) – Sayın konuşmacı konuşmasının
bir yerinde “Sarayda çay bardağının tanesi 1 milyar lira iken…” gibi bir
değerlendirmede bulundu. Böyle bir şey söz konusu değil. 
ÖZGÜR ÖZEL (Manisa) – Eski parayla 1 milyar dedi. 
MEHMET NACİ BOSTANCI (Amasya) – Dünyanın neresinde 1
milyarlık çay bardağı vardır?
NİHAT AKDOĞAN (Hakkâri) – Eski parayla, eski parayla. 
MEHMET NACİ BOSTANCI (Amasya) – Elmastan yapsanız bu
para etmez. 
NİHAT AKDOĞAN (Hakkâri) – Eski parayla, eski parayla. 
MEHMET NACİ BOSTANCI (Amasya) – Herkesin bildiği,
normal çay bardağı. Kayıtlara geçsin diye…
BAŞKAN – Teşekkür ederim Sayın Bostancı. 
AHMET YILDIRIM (Muş) – Sayın Başkan…
BAŞKAN - Bu tartışılacak bir mevzu değil arkadaşlar. 
NİHAT AKDOĞAN (Hakkâri) – Yok, değil, değil. 
AHMET YILDIRIM (Muş) – Şimdi, biz nereden alındığını,
faturasını görerek değil, kamuoyunda tartışılma biçimi üzerinden, hatta
yaygınca tartışılma biçimi üzerinden, televizyonlarda tartışma programlarına
konu olması biçiminden söylüyoruz. Biz görmedik, bilmiyoruz, Sayın Bostancı o
bardaktan çay içmişse bilemem. 
MEHMET NACİ BOSTANCI (Amasya) – Evet, o bardaktan çay
içtim, bildiğin piyasadaki bardak.
Teşekkür ederim. 
OSMAN AŞKIN BAK (Rize) – Çay içtik, evet, Paşabahçe
bardağı. 
BAŞKAN – Aynı mahiyetteki diğer önerge hakkında söz
isteyen Yaşar Tüzün, Bilecik Milletvekili. (CHP sıralarından alkışlar) 
Buyurunuz Sayın Tüzün. 
OSMAN AŞKIN BAK (Rize) – Paşabahçe bardağı, Rize çayı
içtik, 1 lira, ücreti 1 lira. Evet, Paşabahçe bardağı, Rize çayı içtik, 1 lira.

NİHAT AKDOĞAN (Hakkâri) – Eğer 1 liraysa ben sözümü geri
alayım. 
YAŞAR TÜZÜN (Bilecik) – Sayın Başkan, sevgili
milletvekilleri; Cumhuriyet Halk Partisi Grubu olarak 32’nci madde üzerinde
vermiş olduğumuz önergeyle ilgili söz aldım. Yüce heyetinizi saygıyla
selamlıyorum. 
Sevgili arkadaşlar, maalesef, son yıllarda Türkiye
Büyük Millet Meclisinin gündemine gelen birçok yasa tasarısı temel kanun olarak
geliyor. Temel kanun deyince de temel birkaç konuya değinmek istiyorum. 
Sayın Başkanım, Sayın Başkanlık Divanı üyeleri;
özellikle verilen önergelere, Genel Kurulda verilen önergelere, komisyon
başkanı, komisyon başkan vekili veyahut şu anda olduğu gibi, raporun özel
sözcüsü verilen önerge hakkında “Katılıyorum.” veya “Katılmıyorum.” noktasında
bir söz ifade etmemeli. Burada “Katılıyorum.” cümlesi ya Genel Kurulun
takdirine sunulacaktır veyahut da burada, Meclisteki komisyonda çoğunluk yani
salt çoğunluk bulunacaktır. Genel Kurula, yüce Meclise, nezaketinden dolayı
katılamasa bile komisyon adına oturan temsilcinin “Katılamıyoruz.” cümlesini
kullanmasının Genel Kurulun bugüne kadarki etik kuralları açısından doğru
olacağına inanıyorum. 
Değerli arkadaşlar, bu kanunda özellikle organize
sanayi bölgelerine lise ve yüksekokul kurulması noktasında bir madde var. Bunu
takdirle karşılıyoruz. Organize sanayi bölgelerinde fiziki binayı yapmak bir
şey ifade etmiyor çünkü ara eleman noktasında sıkıntı bütün sanayicilerin en
büyük sorunu olarak gözüküyor. Bunlara ara eleman yetişmesi noktasında,
özellikle yüksekokul, fakülte hatta üniversite noktasında bir binanın olması da
yetmiyor. 
Bakın, temel kanun çıkarırken verdiğimiz önergelere
katılmıyorsunuz. Ancak, bir toplumun, bir sanayicinin, vatandaşın
mağduriyetinin giderilmesi noktasında verdiğimiz asıl önergelere de
katılmıyorsunuz. Önceki gün 16’ncı maddede yüksekokul öğrencilerine, evet,
belki de burs ve asgari ücretin üçte 1’i verilmesi noktasında bir önerge
verdik; kabul etmediniz. Orada, organize sanayi bölgesinde fiziki bir bina
yetmiyor, bir fiziki binanın olması yetmiyor. O öğrencileri teşvik edecek,
onların bu tür yüksekokullara gitmesine destek verecek bir maddi desteğe
ihtiyacı var bu öğrencilerin. Bu önergeyi verdik, maalesef reddettiniz. 
Değerli arkadaşlar, yine, organize sanayi bölgelerinin
üçte 2 doluluk oranıyla müteşebbis heyetten yönetime yani arazinin gerçek sahiplerine
devri maddesini üçte 1’lik doluluk oranıyla değiştiriyorsunuz, bu da güzel.
Ancak, bir şeyi net olarak ifade etmek isterim ki… Sayın Bakanım, bu, seçim
bölgem Bilecik Organize Sanayi Bölgesi’ni de ilgilendirdiği için, sanayi
bölgelerinde bu sorunu yaşadığımız için burada bir önemli konuya daha değinmek
istiyorum. 
Sevgili arkadaşlar, 1.200 dönümlük bir organize sanayi
bölgesinde 1.000 dönümlük parseller dolmuş, 200 dönümlük bir boşluk var. Ancak
özellikle AKP’li il genel meclisi üyelerinin, belediye meclis üyelerinin ve
AKP’li seçilmiş belediye başkanlarının müteşebbis heyetlerde bulunup oradan
ücret almalarını devam ettirecek bir yanlış uygulama içerisindesiniz. O da
şudur: Geriye kalan 200 dönümlük araziyi… 1.000 dönümlük arazide 30 parsel varsa
200 dönümlük araziye 60 parsel ilave ediyorsunuz ve üçte 2’lik doluluk oranını
sağlamadığı için müteşebbis heyet görevine devam ediyor.
Değerli arkadaşlar, bir taraftan sanayinin gelişmesi ve
sanayiciye katkı ve destek diyoruz, bir taraftan da sanayinin gelişmesi
noktasındaki bütün kısıtlamaları, bütün engellemeleri ortaya koyuyorsunuz ve en
önemlisi, buralardan yandaşlarınıza rant sağlıyorsunuz. Bu, doğru değil. Bu,
parsel bazında değil, metrekare bazında olup gerçek sahiplerine devretmemiz
gerekiyor. 
Bu duygu ve düşüncelerle hepinize adaletli akşamlar
diliyor, Genel Kurulu saygıyla selamlıyorum. (CHP sıralarından alkışlar)
BAŞKAN – Teşekkür ederim Sayın Tüzün.
Aynı mahiyetteki iki önergeyi oylarınıza sunuyorum:
Kabul edenler… Kabul etmeyenler… Önergeler kabul edilmemiştir.
Yani çok limitte kabul edilmedi, onu size söyleyeyim,
oyları sayıyorum.
Madde üzerindeki üçüncü önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 32’nci
maddesinde, “Bu araziler Devletin hüküm ve tasarrufu altındadır, özel mülkiyet
konusu olamaz” cümlesinin “Bu doldurma ve kurutma yapılan araziler Devletin
hüküm ve tasarrufu altındadır, özel mülkiyet konusu olamaz” şeklinde
değiştirilmesini arz ve teklif ederiz.
Erhan Usta (Samsun) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ABDULKADİR AKGÜL (Yozgat) – Katılmıyoruz Başkanım.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge hakkında konuşmak isteyen Erhan Usta,
Samsun Milletvekili.
Sayın Usta, buyurunuz.
ERHAN USTA (Samsun) – Teşekkür ederim Sayın Başkan.
Sayın Başkan, değerli milletvekilleri; az önce AKP
Grubu tarafından ve Hükûmet tarafından, Samsun’da stratejik yatırım
teşviklerinden asgari şekilde yararlanması öngörülen medikal, biyomedikal ve
tıbbi cihaz üretimi, ileri teknoloji endüstri bölgesi önergemiz reddedildi.
Öncelikle üzüntülerimi ifade etmek istiyorum fakat tabii, bu siyasi bir konu
değildi esasında. Belki biz kendimizi doğru ifade edemedik, ben en azından
orayı o şekilde yorumlayayım ancak bundan sonra belki önümüzdeki dönemde mesafe
katedilmesi açısından ben bu konuya ilişkin değerlendirmeleri bir miktar daha
sürdürmek istiyorum gecenin bu vaktinde arkadaşlardan özür dileyerek. 
Şimdi, bu tür şeylere yapıcı bakmak lazım. Bu Hükûmet
Onuncu Kalkınma Planı’nı Bakanlar Kurulunda kabul etti, daha sonra da Meclise
getirdi, yüce Meclis tarafından da Onuncu Kalkınma Planı kabul edildi. Bu
kalkınma planının arkasında 25 tane Öncelikli Dönüşüm Programı vardı,
Türkiye’nin meselelerini çözmeye yönelik olarak dizayn edilmiş, kurgulanmış
programlar vardı. Onlardan 4 tanesi benim elimde. Az önce ifade ettiğim, bu
ileri teknoloji endüstri bölgesi kurulması fikri esas itibarıyla bu Öncelikli
Dönüşüm Programlarından 4 tanesini doğrudan ilgilendiriyordu. Neydi o? Bir
tanesi Üretimde Verimliliğin Artırılması Programı. Bakın, Türkiye’nin ortalama
ihracat bedeli kilogram başına 1,5 dolar. Samsun’da yaptığımız üretimin,
yapılan üretimin veya daha genel olarak medikaldeki üretimin asgari olarak
kilogram ihracat fiyatı bin dolar. Yani, 1,5 dolarlık bir şeyin karşısında bin
dolarlık bir üretim var ve biz bu üretimin artırılmasına, daha da ileri
boyutlara taşınmasına ilişkin bir proje fikri sunuyoruz ve bu, AKP Grubu
tarafından reddediliyor. Dolayısıyla 1’inci programa tamamen ters bir konuda
AKP Grubu parmak kaldırdı ve reddetti. 
2’nci program, İthalata Olan Bağımlılığın Azaltılması
Programı. Arkadaşlar, burada asgari olarak 7 milyar dolar ithalat var. Nüfus
yaşlanıyor, nüfus yaşlandıkça bu ithalatın da, tıbbi cihaz, medikal cihaz
ithalatının da artma trendi çok yüksek. Biz diyoruz ki burada bir üretimi
artıralım, ileri teknoloji üretelim. Özel bir tasarımdan bahsediyoruz,
maalesef, Hükûmet ve AKP Grubu, üzerinde belki de hiç düşünmeden bunu
reddediyor. Dolayısıyla ortaya koyduğumuz ve yüce Meclis tarafından kabul
edilmiş 2’nci programa da, İthalata Olan Bağımlılığın Azaltılması Programı’na
da ters bir şekilde parmak kaldırdığınızı ifade etmek isterim. 
CEYHUN İRGİL (Bursa) – Bunu bilen yok, Samsun’da alet
yapıldığını bilen yok. 
ERHAN USTA (Devamla) – 3’üncü program, Öncelikli
Teknoloji Alanlarında Ticarileştirme Programı. Az önce, kısa zaman içerisinde
ifade etmeye çalıştım, ticarileştirme… Bazı şeyleri buluyoruz ancak
ticarileştiremiyoruz. Patentlerimiz iyi kötü var çok düşük olmakla birlikte ama
ticarileştiremiyoruz. Ona da hizmet edecek bir şeydi. Bu programı da doğrudan
etkileyecek, bu programa hizmet edecek bir önergeyi burada reddettiniz.
4’üncü program, Sağlık Endüstrilerinde Yapısal Dönüşüm
Programı. Bakın, programın adıyla tamamen örtüşen bir proje fikrini
reddediyorsunuz arkadaşlar, yapmayın. Bu konu siyasi bir konu değil. Üzerinde
düşünmeye Sayın Bakanı… Komisyon Başkanı da çok değerli promosyon arkadaşımdır,
otuz yıllık arkadaşım. O, orada “hayır” dememek için zannediyorum oradan
kalktı, öbür tarafa gitti. Yani üzüntülerimi ifade etmek istiyorum gerçekten.
Bunu, bu programlara hizmet edecek, Türkiye’nin önünü açacak, ithalat
bağımlılığını azaltacak ve ciddi ihracat… Bakın, bu firmalar bugün itibarıyla
dahi ürettiklerinin yüzde 60’ını ihraç ediyorlar, yüzde 80’ini ihraç eden
firmalar var orada. Bunları artıralım diyoruz, buralara bir şeyler yapalım
diyoruz; bunları, hemen geliyorsunuz, reddediyorsunuz. Şimdi denecek ki
“Efendim, OSB var.” Arkadaşlar, eğer bunu söylerseniz -bunu söyleyeceğinizi
ummuyorum- hakikaten bizim söylediğimiz fikir karşısında çok cılız kalır. OSB
ayrı bir şey, benim söylediğim tematik, konu bazlı ileri teknoloji endüstri
bölgesi farklı bir şey, endüstri bölgelerinin dahi üzerinde. Özel teşvik
tasarımları olabilecek -çünkü, Bakanlar Kurulu kararıyla buraya çok özel
teşvikler verebiliriz- yabancı firmaları da çekebileceğimiz bir konuyu ben
burada size getirmeye çalışmıştım ancak bu -çok üzülerek ifade ediyorum-
reddedildi. Dolayısıyla yapacak bir şey yok ama inşallah bundan sonra aklıselim
galip gelir de bunlar kabul edilir diye düşünüyorum.
Şimdi, burada, tabii, Trabzon iline ilişkin endüstri
bölgesi var. Zonguldak Milletvekilleri de iyi çalıştı, oraya Zonguldak da
eklendi, hayırlı uğurlu olsun. Ben soruyorum burada, AKP Grubuna soruyorum
özellikle: Samsun Milletvekilleri nerede? 6 tane Samsun Milletvekili var. Yani
söylediğimiz kötü bir şeyse, hatalı bir şeyse burada lütfen çıksın birisi
cevabını söylesin ama doğru bir şeyse en azından… Ben bunu Samsun için söylüyor
değilim, Samsun Milletvekili olduğum için de söylüyor değilim, bunu bir Türkiye
projesi olarak söylüyorum. Orada bir bilgi var, o bilgiyi kullanalım diye
Samsun’u öne çıkartarak ifade ettiğimiz bir şeydi, yoksa mesele Samsun meselesi
falan değildi, mesele Türkiye meselesiydi.
Üzüntülerimi ifade ederek Genel Kurulu saygıyla
selamlarım. (MHP sıralarından alkışlar) 
BAŞKAN – Teşekkür ederim Sayın Usta.
Sayın İrgil, konuya ilişkin bir açıklama yapmak üzere
60’ıncı maddeye göre söz talebiniz bana ulaştı, mikrofonunuzu açıyorum. 
Süreniz bir dakikadır. 
V.- AÇIKLAMALAR (Devam)
30.- Bursa Milletvekili Ceyhun İrgil’in,
Samsun Milletvekili Erhan Usta’nın 485 ve 485’e 1’inci Ek sıra sayılı Kanun
Tasarısı’nın 32’nci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
CEYHUN İRGİL (Bursa) – Teşekkür ederim Sayın Başkan.
Samsun Milletvekili Erhan Usta aslında Türkiye için çok
hayati bir noktaya parmak bastı. Ben de yıllardır hastanelerde çalışan bir
genel cerrah olarak bu konunun tekrar bu Meclis tarafından gündeme alınmasını
ve ciddiye alınmasını öneririm. Çünkü onlarca hastane kuruyorsunuz, şehir
hastaneleri kuruyorsunuz ve yüzlerce tıbbi malzeme almak zorundasınız. Bir tane
uyduruk veya Türkiye’de üretilebilecek bir makasa -şu anda marka vermek
istemiyorum- Amerika’ya, Avrupa’ya, İsviçre’ye 100 binlerce lira… Bir makas
için bazen 10 bin lira para ödüyorsunuz. Oysa Samsun’daki üreticiler,
Samsun’daki bu girişimciler bunu başarmıştı ve yüzlerce tıbbi alet yapıyorlar.
Biz Türkiye’ye yük olmasın diye birçok aletimizi Samsun’dan alıyorduk.
İsterseniz bu konuyu gerçekten bir daha gözden geçirin ve Samsunlu üreticilerin
önünü açın ki Türkiye tıbbi alet gereksinimini Samsun’dan karşılasın ve bütün
dünyaya da oradan satabilesiniz çünkü dünyada bir tane üretici var.
BAŞKAN – Teşekkür ederim Sayın İrgil.
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Sayın Başkan…
BAŞKAN – Sayın Usta, Bursa’dan Samsun’a gelen bu
desteği unutmayın.
ERHAN USTA (Samsun) – Teşekkür ederiz, çok teşekkür
ediyorum. CHP Grubu zaten önergemize de destek verdi, teşekkür ediyorum. 
BAŞKAN – Buyurun Sayın Bakan, size de 60’ıncı maddeye
göre söz veriyorum.
31.- Bilim, Sanayi ve Teknoloji Bakanı
Faruk Özlü’nün, Samsun Milletvekili Erhan Usta’nın 485 ve 485’e 1’inci Ek sıra
sayılı Kanun Tasarısı’nın 32’nci maddesiyle ilgili önerge üzerinde yaptığı
konuşmasındaki bazı ifadelerine ilişkin açıklaması
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Sayın Başkan, değerli milletvekilleri; şimdi, Erhan Bey’in bahsettiği durum son
anda, son dakikada verilen bir önergeyle ilgili. 
ERHAN USTA (Samsun) – Sabahleyin gönderdim Sayın
Bakanım.
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Erhan Bey Planlamacıdır, aslında bunu çok önceden planlamış olması gerekirdi,
bir.
CEYHUN İRGİL (Bursa) – Sayın Bakanım, şimdi yapalım,
engel var mı?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Hayır, hayır…
İkincisi, Erhan Bey’in bahsettiği konu kümelenme
konusudur.
BAKİ ŞİMŞEK (Mersin) – 3 tane üniversiteyi önergeyle
geçirdiniz Sayın Bakan, sizin planlamanız yok mu? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Üçüncüsü, endüstri bölgesi kurmak için kanun çıkartmaya gerek yok, endüstri
bölgeleri Bakanlar Kurulu kararıyla kurulur Erhan Bey.
Sayın Başkanım, teşekkür ediyorum.
BAŞKAN – Teşekkür ederim Sayın Bakan.
ERHAN USTA (Samsun) – Sayın Başkan…
BAŞKAN - Önergeyi oylarınıza sunuyorum…
ERHAN USTA (Samsun) – Sayın Başkan, planlama
yapmadığımı ifade ettiği için Sayın Bakan, bir sataşmadan söz almak istiyorum.
BAŞKAN – Hayır, bir sataşma yok Sayın Usta.
ERKAN AKÇAY (Manisa) – Var Sayın Başkan.
BAŞKAN – Yerinizden söz vereyim, buyurunuz.
ERHAN USTA (Samsun) – Bundan daha büyük sataşma olur
mu: “Planlamacıydın, son dakikada önerge getirdin.”
BAŞKAN – Şöyle: Ben Sayın Bakanın nazik üslubunu
biliyorum, size sataşmak veya sizi rencide etmek amacıyla bir cümle sarf
etmemiştir, o niyetle söylüyorum.
ERKAN AKÇAY (Manisa) – Kanunu çıkmasa niye önerge
verelim ki?
BAŞKAN – Buyurunuz Sayın Usta, buyurunuz, siz bunu
sataşma olarak telakki ediyorsanız buyurunuz.
BAKİ ŞİMŞEK (Mersin) – Üç tane üniversiteyi buradan
önergeyle geçirdiniz, sizin bir planlamanız yok mu Sayın Bakan?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Var, var.
BAKİ ŞİMŞEK (Mersin) – Devleti idare ediyorsunuz, böyle
bir şey olur mu? Tarsus Üniversitesi yok bunun içinde.
VI.- SATAŞMALARA İLİŞKİN KONUŞMALAR (Devam)
21.- Samsun Milletvekili Erhan Usta’nın,
Bilim, Sanayi ve Teknoloji Bakanı Faruk Özlü’nün yaptığı açıklaması sırasında
şahsına sataşması nedeniyle konuşması
ERHAN USTA (Samsun) – Tabii, biz Sayın Bakana burada
kanunlarında çok ciddi destek veriyoruz, ben bunu… Arkadaşlar, mesele şu: Bunun
kanunla ilgili kısmı kıyıda yapılmış olmasından dolayı. Sayın Bakan, çok iyi
bildiğim konular bunlar benim, kanunu da, mevzuatını da ne Bakanlar Kurulu…
İfade ettim ben “Endüstri bölgesi kurma meselesi filan da değil.” dedim. Şimdi,
burada bir tematik endüstri bölgesi kurulmasından bahsediyoruz. Kanununda bunun
yapılmasının nedeni bu kıyı şeridinde olmasındandır ve bunu emsal olarak da
Trabzon ve Zonguldak’a yaptığınız içindir; anlatabiliyor muyum? Dolayısıyla
burada bu son dakikada getirilmiş bir şey değil arkadaşlar, buna ilişkin… Ben
bunları, geçmiş fikirleri ifade etmek istemiyorum ama 2013 yılında çıktı bu
plan, ben bu planın teknik koordinasyonunu yapan bir bürokrattım. Yani bunları
böyle son dakikada değil, bunlar üzerinde asgari üç yıl çalıştığımız, fikir
oluşturduğumuz meselelerdir. Dolayısıyla oradaki öncelikli dönüşüm programlarıyla
da alakasını kurarak konuyu burada getirdim. Hiçbir şekilde son dakikada… Ha,
size intikali son dakikada olabilir, son dakika değil o. Ben Sayın Bakanın
ofisine öğle civarında bunu gönderdim “Önergemize destek istiyoruz.” diye.
Dolayısıyla burada teşviklerde de Bakanlar Kurulunda, zaten onu da ifade ettim.
Bunu burada yapmamız durumunda Bakanlar Kurulundan da buraya çok özel teşvikler
çıkartıp yerli ve yabancı yatırımcıları buraya çekme imkânımız olacaktı,
maalesef bu imkânı kaçırdık şu an itibarıyla.
Teşekkür ederim. (MHP sıralarından alkışlar) 
BAŞKAN – Teşekkür ederim Sayın Usta.
Sayın Kemal Zeybek’e de söz vereceğim Samsun
Milletvekili olması nedeniyle.
60’ıncı madde çerçevesinde size de bir dakika süreyle
söz veriyorum.
V.- AÇIKLAMALAR (Devam)
32.- Samsun Milletvekili Kemal Zeybek’in,
Samsun’daki tıbbi aletler teknolojisinin, yatırımlarının desteklenmesi
gerektiğine ilişkin açıklaması
KEMAL ZEYBEK (Samsun) – Teşekkür ediyorum Sayın
Başkanım.
Değerli milletvekili arkadaşım doğru şeyler söylüyor.
Tabii, Samsun’da medikal aletlerin en üst seviyede teknolojik olarak
yapıldığını görüyoruz. Dünya standartlarının en iyi şekilde uygulandığı ve
Türkiye’deki tıbbi aletleri Türkiye’ye yeterli bir şekilde sağlamaya
çalıştıklarını, çoğunluğunun da ihraç edildiğini görüyoruz ve bu konuda
Samsun’un, Samsun’daki tıbbi aletler teknolojisinin, yatırımlarının
desteklenmesi gerektiğini düşünüyorum ve bu konuda şu andaki mevcut Hükûmetin
desteğinin olmadığını, kendi yeterlilikleri açısından kendi yatırımlarını yaptıklarını
görüyorum oradaki sektör sahiplerinin. Bu konudaki devletin bir politikasının
orada tıbbi aletlere en iyi şekilde destek verilmesi ve bunun teknolojisinin
uygulanması gerektiği inancı içerisindeyim.
Saygılarımı sunuyorum.
BAŞKAN – Teşekkür ederim Sayın Zeybek. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN – Erhan Usta ve arkadaşlarının önergesini
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
AHMET DEMİRCAN (Samsun) – Sayın Başkanım, söz isteğimiz
vardı. 
BAŞKAN – Evet, Sayın Demircan’ın söz talebini
görüyorum.
Buyurun, size de bir dakika süreyle söz veriyorum.
V.- AÇIKLAMALAR (Devam)
33.- Samsun Milletvekili Ahmet Demircan’ın,
Hükûmetin Samsun’daki medikal üretim konusunu takip ettiğine ilişkin açıklaması
AHMET DEMİRCAN (Samsun) – Sayın Başkanım, teşekkür
ediyorum.
Bu medikal sanayiyle ilgili, Samsun’da, özellikle
cerrahi aletler ve bunun dışında da tıbbi cihazlar üretimiyle ilgili büyük bir
potansiyel var ve gelişmiş ve gelişmekte olan bir potansiyel var. 
Evvelki gün, Başbakan Yardımcımız Sayın Nurettin
Canikli Bey’in başkanlığında, Sağlık Bakanımız ve dış ticaretten sorumlu
Bakanımız, Samsunlu Bakanımız Çağatay Bey ve Samsun milletvekilleriyle birlikte
bir toplantı yapıldı. 
Samsun’da MEDİKÜM Medikal Kümelenme bir organize sanayi
olarak Bafra’da yerleşti ve çalışmaları yapılıyor, orada organize sanayi şeklinde
kuruluyor. 
Bir de sanat okulu… Yine, oradaki medikal sanayicilerle
birlikte bu sanat okulundaki eğitim birlikte yürütülecek. Samsun bu işin
peşinde, takip ediyor ve Hükûmetimiz de takip ediyor. 
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Demircan.
Samsun milletvekili olup söz almayan arkadaşımız var mı
Genel Kurulda? 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN – 32’nci maddeyi oylarınıza sunuyorum: Kabul
edenler… Kabul etmeyenler… 32’nci madde kabul edilmiştir.
33’üncü madde üzerinde iki önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 33’üncü
maddesinin 2’nci fıkrasında yer alan “üzere” ibaresinin “amacıyla” ibaresiyle
değiştirilmesini arz ve teklif ederiz.
 Kazım
Arslan Akif Ekici Tahsin Tarhan
 Denizli Gaziantep Kocaeli
 İrfan Bakır Tacettin
Bayır Bülent Öz
 Isparta İzmir Çanakkale
BAŞKAN – Şimdi, maddeye en aykırı önergeyi okutup
işleme alacağım.
Türkiye
Büyük Millet Meclisi Başkanlığına
Görüşülmekte olan 485 sıra sayılı Kanun
Tasarısı’nın 33’üncü maddesinin ikinci fıkrasında yer alan “hızlı, kaliteli”
ibaresinden sonra gelmek üzere, “nitelikli, emek odaklı” ibarelerinin
eklenmesini arz ve teklif ederiz. 
 Mahmut Toğrul Garo Paylan Erol
Dora
 Gaziantep  İstanbul Mardin
 Erdal Ataş Müslüm
Doğan Behçet Yıldırım
 İstanbul İzmir Adıyaman
 Mizgin Irgat
 Bitlis
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ABDULKADİR AKGÜL (Yozgat) – Katılmıyoruz Başkanım.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim. 
BAŞKAN – Önerge hakkında konuşmak isteyen Mizgin Irgat,
Bitlis Milletvekili. 
Buyurunuz Sayın Irgat. (HDP sıralarından alkışlar) 
MİZGİN IRGAT (Bitlis) – Sayın Başkan, değerli
milletvekilleri; partim adına 33’üncü madde üzerinde söz almış bulunuyorum.
Sizleri saygıyla selamlarım. 
Yasaların normalde toplumun yararına olması beklenirken
şu anda tartıştığımız birden çok yasayı, birden çok tarafı, kurumu ve sivil
toplum örgütünü ilgilendiren yasa tasarılarını bir potada bir anda yeterince
tartışmaksızın ve aslında toplumun yararını önemsemeyen, sermayeyi güçlendiren,
sermayedarları güçlendiren yasa tasarılarını tartışıyoruz ve büyük bir
ihtimalle de iktidar partisinin oy çokluğuyla da bunları yasalaştırıp yarın da
yürürlüğe geçireceğiz. 
Değerli milletvekilleri, şu anda küçük, orta ölçekli
esnaf kan ağlarken özellikle bölgemizde, sizin çok tartıştığınız kürdistandaki
küçük esnaf kan ağlarken, üretim durma aşamasına gelmişken, biz bu tasarıyı
tartışıyorken gerçeklikten uzak, gerçekten hiçbir soruna çözüm üretmeyen bir
torba tasarıyla çözüm üretmeye çalışıyoruz. 
Kıyılar, meralar, denizler, zeytinlikler bütün
insanlığa aittir. Bulunduğu ülkeye aittir, evet ama aslında bütün insanlığın
ortak kullanımına, ortak tarihine şahitlik eden ortak zenginliklerimizdir.
Fakat bu tip yasalarla o yasaların, o yerlerin ticarileşmesi, sermayedarlara
peşkeş çekilmesi, ranta dönüşmesi ve bu anlamda emekten uzak, halkın yararından
uzaklaştırılan, ticarileştirilen bir alan hâline getirilmesini hiçbir surette
kabul etmememiz gerekmektedir. Ve bu tasarının -bir an önce, bir bütünel-
sadece zeytinliklerle ilgili olan kısmı değil, bütün paketin şu an geri
çekilmesi gerekmektedir. Gerçekten esnafımızın, gerçekten üniversitelilerimizin
şu an yaşadığı sıkıntılara baktığımızda, söz konusu tasarı, gerçeklikten uzak,
var olan sorunlarına çözüm getirmeyecek noktadadır.
İlim Bitlis’te, Ahlat’ta, oraya bağlı Ovakışla
beldesinde köylülerimiz pancarla, patatesle geçimlerini sağlamaktadırlar.
Kendilerine her yıl verilen destek, bu yıl ise hiçbir gerekçe sunulmaksızın
kesilmiştir. Ve en önemlisi, köylülerin gidip itiraz edebileceği bir merci de
bulunmamaktadır. Olağanüstü Hâl Kanunu iddiasıyla, OHAL olduğu gerekçesiyle
kendilerinin bu taleplerine neden destek verilmediği noktasında gerçek bir
cevabı, gerçek bir muhatabı da bulmakta zorlanan köylülerimiz şu anda ne
ekimini yapabilmekte ne de var olan sorunlarını çözümlemekte. Bu noktada,
tutuklu yargılanan belediye başkanları yedi aydır mahkeme önüne
çıkarılmaksızın… Oradaki köylülerin ekim yapması için var olan destek
kredilerinin kendilerinden kesilmesi ve bu noktada bölgeler arası dengesizliği
giderecek hiçbir soruna çözüm getirmeyen bu torba tasarının bize çözüm
olmadığını bir kez daha burada yinelemek istiyorum.
Bitlis’te, bölgede şu anda destek adı altında reklamı
yapılan destek kredilerinin aslında hiçbirisinin gerçekçi bir şekilde ve
gerçekten hakkaniyetli bir şekilde dağıtımı yapılmamaktadır. AKP iktidarına
yakın olan çevrelere dengesiz bir şekilde dağıtılmakta ve bu anlamıyla da bu
dağıtımlar da adil bir şekilde gerçekleşmemektedir. Yani biz aslında esnafın,
halkımızın yaşadığı sorunları, sınıfsal sorunları aşacak düzeyde gerçek anlamda
bir düzenlemeyi burada yapmadık, yapmıyoruz ve bu anlamda, burada çıkarılmaya
çalışılan bu yasa tasarısında bölgedeki köylüler, halkımız, esnafımız kendisini
görememektedir. Yaylaları yasak, yaylaları yasaklı, tarım alanları yasaklı ve
tek geçim kaynağı olan tütün fabrikası kapalı olan Bitlis’te halkımız açlığa
mahkûm edilmiştir. Askerî politikalarla, yasakçı politikalarla halkın doğal
alanlarına, yaşam alanlarına ve her alana müdahale edilmektedir. 
(Mikrofon otomatik cihaz tarafından kapatıldı) 
MİZGİN IRGAT (Devamla) – Bu temelde, bu tasarıdan bu
maddenin bir an önce çekilmesini biz de öneriyoruz. 
Saygıyla selamlıyorum. (HDP sıralarından alkışlar) 
BAŞKAN – Teşekkür ederim Sayın Irgat. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın 33’üncü maddesinin 2’nci fıkrasında yer alan “üzere”
ibaresinin “amacıyla” ibaresiyle değiştirilmesini arz ve teklif ederiz.
Bülent
Öz (Çanakkale) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ABDULKADİR AKGÜL (Yozgat) – Katılmıyoruz Sayın
Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge hakkında söz isteyen Bülent Öz,
Çanakkale Milletvekili. 
Buyurunuz Sayın Öz. (CHP sıralarından alkışlar) 
BÜLENT ÖZ (Çanakkale) – Sayın Başkan, değerli
milletvekilleri; 33’üncü madde üzerine CHP Grubu adına söz aldım. Yüce
heyetinizi saygıyla selamlarım. 
Geçtiğimiz gün zeytinliklerle ilgili yasa maddesi
Bakanın ve iktidar milletvekillerinin de mücadelemize ve toplumun sesine kulak
vermesiyle tasarıdan geri çekilmiştir. Bu sonucu bizler ve zeytin üreticileri
sevinçle karşıladık. Mutluyum çünkü altında büyüdüğüm asırlık zeytin ağaçları
kurtuldu; tedirginim çünkü Komisyon görüşmesinde Sayın Bakan “Yasa bundan sonra
da yedi defa, on yedi defa, yirmi yedi defa gelebilir.” dediği için.
Zeytinliklerimiz gelecekte tekrar yok olma tehlikesine atılabilir endişesini
yaşıyorum. Zeytin sahalarıyla derdiniz nedir, anlamıyorum. 
Sayın milletvekilleri, bir endişem de sosyal devletin
ve hukuk üstünlüğü anlayışının bugün ülkemizde yok olduğudur. Delili olmayan,
iftira niteliğindeki suçlamada milletin vekilini hapsetmeleri elbette sadece
yargının kararı değildir. 
Hatırlayalım “Vallahi billahi o silahlar Türkmenlere
gitmiyordu, bilerek söylüyorum.” diyen Başbakan Yardımcısına sormak istiyorum:
Asıl, vatana ihanet terör örgütlerine silah yollamak değil midir? Bu
adaletsizliğin siz de farkındasınız. Unutmayınız ki milletimizin nezdinde
yargılanıyorsunuz ve milletin kararı siyasi değil vicdani olacak ve bugünkü
adalet yürüyüşümüzün sesi milletimizin vicdanının sesi olacaktır.
Bugün sanayinin gelişimini konuşuyoruz ama bir ülkede
yargı bağımsızlığı, hukukun üstünlüğü ve demokrasi ayaklar altına alınmışsa o
ülkenin kalkınması beklenemez, böyle bir ülkeye yatırımcı güven duymaz.
Özellikle OHAL kapsamında kanun hükmünde kararnamelerle yönetilen bir ülkede
sanayinin ve ekonominin gelişmesi beklenemez. Siz sanayinin gelişmesi için
istediğiniz kadar proje üretin, o ülkede hukukun üstünlüğü yoksa, yargı
bağımsız değilse, demokrasi, özgürlükler bitmek üzereyse o ülkenin kalkınması
beklenemez. 
Olmaması gereken bir davayla siyasi karar alan yargı
kendisini Anayasa’dan üstün görmüştür. Hukuku katlederek muhalefeti susturma
çabalarıyla, muhalif yazı yazan gazetecileri ve milletin vekilini tutuklayarak
gerçekleri örtmeleri imkânsızdır. Eskiden yargısız infaz vardı bugün ise yargı
eliyle infaz yapılmaktadır. Bugün yargı kararları siyasidir. Yargı kararları
direktifler doğrultusunda verilmektedir. Enis Berberoğlu’nun davası da alınan
karar da siyasidir. Bir kez daha adalet, hukuk, bağımsız yargı yok edilmiştir.
Biliyoruz ki siyasi baskıların karşısında güçlenen demokrasi, kaybeden ise
yargı eliyle infaz yapanlar olacaktır. Bizim tek derdimiz demokrasinin tesis
edilmesidir. Bugün de baskı rejimine karşı halkımızla birlikte olduk ve adalet
için, demokrasi için yürüdük. Gerçeği ortaya çıkaran bir haberden mağduriyet
yaratıp asılsız ve delilsiz iftiralarla mahkûm ettikleri milletin Vekilidir.
Milleti temsil hakkını tutuklamak milleti tutuklamak demektir. Ergenekon
savcısı olup kandırılanlar şimdi de bu sürecin savcısı olmuştur. Bu kararı
verenleri tarih affetmeyecek ve milletin huzurunda mahkûm olacaklardır.
Bugün ülkemizde devlet gücünü kullanarak yapılan
adaletsizlikler, hak ihlalleri üst seviyeye ulaşmıştır. Devlet gücünü
kullanarak referandum çalışması yapmak adaletsizliktir. Gerçekte “hayır” çıkan
referandum sonucunu “evet” diye ilan etmek hak ihlalidir. Ergenekon, Balyoz
sürecinde, bugün de gazetecileri, milletvekillerini sahte deliller üreterek ya
da iddianamelerini uzun süre hazırlamayarak hapislerde tutmak yine
adaletsizliktir, haksızlıktır. Öte yandan, Atatürk’e hakaret eden Hasan Akar ne
hikmetse yakalanmıyor ve adalet yine yerine gelmiyor. Bugün de Enis
Berberoğlu’nun davasının kararını alanlar siyasilerin önünde eğilmiştir. 
Ama bizim başımız dik, kararımız tektir, adalet yerini
bulana kadar yürüyeceğiz. Adaletin, hukukun olmadığı, demokrasi ve
özgürlüklerin demir parmaklıkların ardına sokulduğu süreçte Cumhuriyet Halk
Partisinin adalet yürüyüşü ülkemizin geleceğini aydınlatacaktır. Gün gelecek,
bugün adaletsizliği yaratanlar için de adalet geçerli bir kavram olacak, onlara
da adalet lazım olacak. Biz, onlar adaletsiz yargılandıkları zaman yine
yollarda olacağız. Adalet bu ülkede yaşayan 80 milyon vatandaşın hak ettiği bir
olgudur. Dolayısıyla kararlılıkla, azimle yolumuza devam edeceğiz.
Teşekkür ederim.
Saygılar sunuyorum. (CHP sıralarından alkışlar)
BAŞKAN – Teşekkür ederim Sayın Öz.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
33’üncü maddeyi oylarınıza sunuyorum: Kabul edenler…
Kabul etmeyenler… 33’üncü madde kabul edilmiştir.
34’üncü madde üzerinde bir önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
34’üncü maddesinin ikinci fıkrasının tasarı metninden çıkarılmasını arz ve
teklif ederiz.
 
 Mahmut
Toğrul Garo Paylan Erol Dora
 Gaziantep İstanbul Mardin
 Erdal Ataş Müslüm
Doğan Behçet Yıldırım
 İstanbul İzmir Adıyaman
 Lezgin Botan
 Van
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ABDULKADİR AKGÜL (Yozgat) – Katılmıyoruz efendim.
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Önerge hakkında konuşmak isteyen Lezgin Botan,
Van Milletvekili.
Buyurunuz Sayın Botan. (HDP sıralarından alkışlar)
LEZGİN BOTAN (Van) – Sayın Başkan, değerli
milletvekilleri; 34’üncü madde üzerine grubum adına söz almış bulunmaktayım.
Genel Kurulu saygıyla selamlıyorum. 
Değerli arkadaşlar, AKP’nin on dört yıllık iktidar
hikâyesini hepimiz az çok yakından takip ediyor, yaşıyoruz. Kazan kazan
politikalarıyla ülkenin bütün değerlerinin nasıl piyasalaştırıldığını, nasıl
piyasaya peşkeş çekildiğini, kâr ve çıkar hırsıyla yandaşlara ülkenin
değerlerinin, ülkenin geleceğinin, ortak çıkarının düşünülmeksizin nasıl
sunulduğunu hepimiz görüyoruz. Bu mevcut yasada da aynı şeyi görüyoruz. Aynı
hırsla, para hırsıyla, kâr hırsıyla, yine piyasalaştırma mantığıyla hareket
edildiğini maalesef üzülerek görüyoruz. Öyle ki ne meralar ne kıyılar ne
denizler ne akarsular ne ormanlar, hiçbir şey düşünülmeden nasıl talan
edildiğini, nasıl piyasaya peşkeş çekildiğini, nasıl sermayeye açıldığını
hepimiz ibretle görüyoruz. 
Özellikle seçim bölgem Van’la ilgili birkaç şeyi
paylaşmak istiyorum. Yedi yıldır Van’ın bir çevre yolu hikâyesi var. Önce
büyükşehir olduğu için il özel idaresinden yetkinin, meralarla ilgili yetkinin
Büyükşehir Belediyesine geçtiğini fakat bunu defaten bahane gösterdiler,
gerekçe gösterdiler. Dolayısıyla en son bir torba yasayla bu Büyükşehre ait
olan meralara ilişkin tasarrufun Çevre ve Şehircilik Bakanlığına verildiğini
biliyorsunuz. Yetmedi, biliyorsunuz, en son zorbalıkla, silah zoruyla halkın
iradesi gasbedilerek kayyumlar atandı. Hâlen Van’da 18’inci madde kapsamında
sırf kamulaştırma bedeli ödenmesin diye 2 milyona yakın imarlı arsaya şerh
konuldu ve âdeta Van’ın kaderine el konuldu. Van’da ciddi bir ayrımcılık söz
konusu. 
Yine, Van, bildiğiniz gibi, Türkiye'nin meralar
bakımından en geniş, en zengin, en verimli meralarına sahip. 15 milyon küçük ve
büyükbaş hayvanın beslenebileceği bu meralar maalesef yayla yasaklarıyla ve bu
meraların ıslah edilmemesiyle heba edildiği gibi, bugün Van büyük bir
yoksullukla, büyük bir ekonomik ambargoyla yüz yüze bırakılmıştır. Van âdeta
ayrımcı politikalarla cezalandırılmıştır. Bununla da yetinmeyenler kayyumların
eliyle… Özellikle Van’ın Edremit ilçesi Türkiye güzeli, Orta Doğu güzeli
bir ilçe ve bu ilçeye atanan kayyum ilk iş olarak o kıyıları molozlarla
doldurmaya başlamış ve ciddi bir ekolojik çevre katliamına imza atmıştır. Sırf
orada birkaç yandaşa rant sağlamak adına bunlar yapılmaktadır. 
Değerli arkadaşlar, sermayenin gelişeceği, sermayenin
halkın yararını gözetecek şekilde faaliyet göstereceği yer çatışmanın, kavganın,
siyasi kaosun olduğu yer değildir ancak kendi siyasi kaoslarını çözmüş,
kendi iç barışını sağlamış, toplumsal dinamiklerin, kimliklerin,
kültürlerin, aidiyetlerin, sosyal, felsefi aidiyetlerin, siyasi aidiyetlerin,
kültürel aidiyetlerin halledildiği, anayasal güvenceye kavuşturulduğu,
toplumsal barışın sağlandığı, iç barışın sağlandığı, iç huzurun sağlandığı
yerde ekonomide gelişme olabilir, sanayide gelişme olabilir. Fakat çatışmanın,
özellikle savaşın kışkırtıldığı ve iktidarın sürekli savaşı kışkırtan, savaşın
çığırtkanlığını yaptığı bir ortamda, bu kadar kaosu derinleştirdiği bir
ortamda, demokrasinin katledildiği bir ortamda, muhalefet üzerinde âdeta bir
terörün estirildiği ve yargının araçsallaştırıldığı bir ortamda, yargının
aslında muhalefeti terbiye etme, kontrol altına alma, susturma aracına
dönüştürüldüğü bir ortamda bu konuları konuşmayı, bu konuları tartışmayı zül
sayarım ve özellikle bu yasada geçen meralarla ilişkili ve kıyılarla ilişkili
bütün bu maddelerin geri çekilmesini talep ediyorum. Genel Kurulu saygıyla
selamlıyorum. (HDP sıralarından alkışlar)
BAŞKAN – Teşekkür ederim Sayın Botan.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
34’üncü maddeyi oylarınıza sunuyorum: Kabul edenler…
Kabul etmeyenler… 34’üncü madde kabul edilmiştir.
35’inci madde üzerinde iki önerge vardır. Aynı
mahiyetteki bu önergeleri okutacağım ve birlikte işleme alacağım. Talep
etmeleri hâlinde önerge sahiplerine ayrı ayrı söz vereceğim veya gerekçelerini
okutacağım.
Şimdi aynı mahiyetteki bu önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
35’inci maddesinin tasarı metninden çıkarılmasını arz ve teklif ederiz. 
 Kazım Arslan  İrfan
Bakır  Tahsin Tarhan
 Denizli  Isparta
 Kocaeli
 Tacettin Bayır  Akif
Ekici  Didem Engin
 İzmir  Gaziantep
 İstanbul
Aynı mahiyetteki diğer önergenin imza sahipleri:
 Mahmut Toğrul  Erdal Ataş  Müslüm
Doğan
 Gaziantep  İstanbul
 İzmir
 Garo Paylan  Erol Dora
 Behçet Yıldırım
 İstanbul  Mardin
 Adıyaman
 Adem Geveri
 Van
BAŞKAN – Komisyon aynı mahiyetteki önergelere katılıyor
mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ HASAN SERT (İstanbul) – Katılmıyoruz efendim.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önergeler hakkında önerge sahiplerine söz
vereceğim.
İlk konuşmacı, Adem Geveri, Van Milletvekili.
Buyurunuz Sayın Geveri. (HDP sıralarından alkışlar) 
ADEM GEVERİ (Van) – Değerli Başkan, saygıdeğer
milletvekilleri; bu saatte, doğrusunu söylemek gerekirse elbette ki pek
kıymetli bu yasal düzenlemeden bahsetmek isterdik ama her gün başımıza gelen
bir felaket, insani bir felaketten sonra bu tür torba yasalarla vakit
geçirmenin de maalesef hiçbir anlamının olmadığının idrakine varmış
bulunmaktayız.
Nitekim, özellikle, bu önümüze getirilen torba yasa da
tamamen küçük kırıntılarla araya serpiştirilmiş teşvik maddelerinin dışında
hemen hemen bütün yasaların çoğu gibi sermaye gruplarının, özellikle rant
çevrelerinin işine yarayacak şekilde oluşturulmuş kanun tasarısından ibarettir.
Nitekim YÖK’ü kaldırma vaadiyle iktidara gelen AKP Hükûmeti on beş yıldır YÖK’ü
takviye etmeye ve güçlendirmeye çalışarak, bu yasa tasarısında da özellikle,
YÖK’e yeni yetkiler vererek akademiyi, bilimi ve teknolojiyi öldürmeye
çalışmaktadır. 
Ve yine biliyorsunuz, OSB’lerle ilgili çeşitli yasal
düzenlemeler var ki bunlar tamamen kırıntı teşvikler. Bu teşviklerin hepsi,
maalesef, yine esnafın, yine çiftçinin, yine hayvancılıkla geçimini yapan
halkımızın, yine tarım, özellikle de zeytincilik üretimiyle geçimini yapan
büyük bir nüfusun mağduriyetine sebep olmaktadır. Bu açıdan, biz kendi grubumuz
adına, tamamen bu yasanın geri çekilmesini öneriyoruz ve bütün maddelerine
karşıyız. Hele, zeytincilikle ilgili, meralarla ilgili, kıyılarla ilgili,
özellikle, getirilen kanuni düzenlemelerin hiçbiri halkımızın hizmetine,
menfaatine ve maslahatına değildir. Tamamen sermaye gruplarının, tamamen
holdinglerin ve özellikle, yandaş ekonomik rant çevrelerinin önerileriyle
hazırlanmış bir pakettir. 
Özellikle de bu pakete karşı çıkmamızla birlikte,
biliyorsunuz, sağ olsunlar, yoğun bir şekilde kamuoyunun desteğiyle Mecliste
birçok madde geri çekildi ama buna rağmen hâlâ ısrarla, kalan maddeler
geçirilmeye çalışılmakta. Umarım, bu bir iki gün içinde de bu yasal
düzenlemelerin tamamı toplu hâlde reddedilir ve rant çevrelerinin arzuladığı bu
paket geri çekilmiş olur.
STK’ların, meslek örgütlerinin, üretici ve tüketici
derneklerinin ve odalarının ısrarlı çabaları ve özellikle baskılarıyla, siz de
biliyorsunuz, bu maddeler geri çekildi ancak buna rağmen ısrar etmenizin
sebebi, AKP’nin on beş yıldır tamamen sermayedar gruplara yönelik, rant
çevrelerine dönük çabaları ve onları destekleyen, zenginleştiren
politikalarından ısrar gelmektedir. Bu açıdan, biz bunları toplu hâlde
reddediyoruz, halkımızın faydasına ve maslahatına olmayan hiçbir yasal
düzenlemenin en ufak bir tarafı ya da yanı olamaz ki geçelim bunları.
Özellikle, Cumhurbaşkanı Erdoğan’ın bindiği tren ve
arkasına aldığı bütün bürokratik çevrelerle birlikte yandaş medyayla her gün
bir milletvekili tutuklanmakta, gözaltına alınmakta, bir eş başkan
tutuklanmakta, belediyelere kayyumlar atanmakta, insanlarımız tek tek mağdur
edilmekte. Bütün bunlar yetmemiş gibi bugün de artık çevreye, ekolojiye,
özellikle de doğal tabiata yönelik kıyımlar uygulanmaktadır. Bunların tamamı
rant çevrelerine dönüktür. Umut ediyoruz ki bunlar bugün itibarıyla bitirilir;
aksi takdirde, en kısa sürede halkımız AKP’ye gerekli dersi verecektir ve
inşallah, yakın zamanda da tabii ki bu açık bir şekilde karşılarına çıkacaktır.
Bu vesileyle hepinizi saygıyla selamlıyorum, hayırlı
ramazanlar ve hayırlı sahurlar diliyorum. (HDP sıralarından alkışlar)
BAŞKAN – Teşekkürler Sayın Geveri.
Aynı mahiyetteki diğer önergenin gerekçesini
okutuyorum:
Gerekçe:
Özelleştirme uygulamalarına ilişkin olup tasarının ilk
hâlinde yer almamaktadır. Son dakika önergesiyle hiçbir tartışmaya olanak
tanınmaksızın Komisyonda AKP milletvekillerinin oylarıyla kabul edilmiştir. Söz
konusu maddeyle bugüne kadar ve bundan sonrası için de özelleştirme kapsamına
veya programına alınan kamu kuruluşlarında Özelleştirme Kanunu çerçevesinde
şirket birleştirmesi veya ayrı bir şirket kurarak var olan kamu kuruluşunun bu
kurulan şirkete devri esnasında ortaya çıkmış bir yasa dışı uygulamanın
sonuçları ortadan kaldırılmak ve kamu zararına yol açan kişilere rücu edilmesi
gereken bedellerden vazgeçilmesi istenmektedir. Düzenlemenin tasarı metninden
çıkarılması gerekmektedir.
BAŞKAN – Aynı mahiyetteki iki önergeyi oylarınıza
sunuyorum: Kabul edenler… Kabul etmeyenler… Önergeler kabul edilmemiştir.
35’inci maddeyi oylarınıza sunuyorum: Kabul edenler…
Kabul etmeyenler… 35’inci madde kabul edilmiştir.
36’ncı madde üzerinde üç önerge vardır. Aynı
mahiyetteki bu önergeleri okutacağım ve birlikte işleme alacağım. Talepleri
hâlinde önerge sahiplerine ayrı ayrı söz vereceğim veya gerekçelerini
okutacağım.
Şimdi, aynı mahiyetteki önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
36’ncı maddesinin metinden çıkarılmasını arz ve teklif ederiz.
 Mehmet Muş Tülay Kaynarca Hakan
Çavuşoğlu
 İstanbul İstanbul
 Bursa
 Ramazan Can Mehmet Demir
 Kırıkkale Kırıkkale
Aynı mahiyetteki diğer önergenin imza
sahipleri:
Kazım Arslan  Akif Ekici
 Tahsin Tarhan
 Denizli  Gaziantep
 Kocaeli
 İrfan Bakır  Tacettin
Bayır  Didem Engin 
 Isparta  İzmir
 İstanbul
 Orhan Sarıbal 
 Bursa
Aynı mahiyetteki diğer önergenin imza
sahipleri:
Mahmut Toğrul  Erdal Ataş  Müslüm
Doğan
 Gaziantep  İstanbul
 İzmir
 Garo Paylan  Erol Dora
 Behçet Yıldırım
 İstanbul  Mardin
 Adıyaman
BAŞKAN – Aynı mahiyetteki önergelere Komisyon katılıyor
mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ HASAN SERT (İstanbul) – Takdire bırakıyoruz
efendim.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılıyoruz Sayın Başkan.
BAŞKAN – Evet, aynı mahiyetteki önergelerle ilgili
konuşmak isteyen Sayın Orhan Sarıbal, Bursa Milletvekili.
Buyurunuz Sayın Sarıbal. (CHP sıralarından alkışlar) 
ORHAN SARIBAL (Bursa) – Sayın Başkan, değerli
milletvekilleri; öncelikle önerge sahiplerine teşekkür etmek gerekiyor. Sayın
Bakana da katıldığı için teşekkür etmek gerekiyor ama yine de tarımın sorunları
ya da mera sorunu bitmiyor, yeniden ele almak zorundayız, bilimsel bir şekilde
ele almak zorundayız. Bugün ülkede yaşanan kırmızı et meselesinin özü doğrudan
merayla ilgilidir. Dünyada mera kullanma oranı kırmızı ette yüzde 60’tır.
Birkaç örnek vermek istiyorum, İrlanda’da yüzde 97, İngiltere’de yüzde 83,
Fransa’da yüzde 71, Hollanda’da yüzde 54 oranında mera kullanılarak kırmızı et
üretimi sağlanmaktadır. Bizde ne yazık ki bu rakam yüzde 14’le 20 arasındadır.
Oysa kırmızı ette yem oranı yüzde 60’la yüzde 50 arasında değişmektedir. Süt
ineklerinde meradan yararlanma oranı ya da yem oranı yüzde 60 oranında
etkilemektedir, beside yem oranını yüzde 40 genel üretim açısından
etkilemektedir yani eğer ot yoksa ota ulaşamıyor isek eti ucuzlatmamız, sütü
ucuzlatmamız mümkün değil. Dün akşam söylemiştim sanıyorum ya da önceki gün,
kişi başına düşen et miktarımız 10-12 kilogram; süt, litre olarak yetişkinler
için kişi başına düşen miktarımız ne yazık ki 20-25 litre arasında. Oysa,
gelişmiş toplumlarda yetişkinlerde kırmızı et en az 30 kilogramla başlayıp
50-60 kilograma kadar çıkıyor, sütte de 65 litre civarında süt tüketimi söz
konusu. Yani, bizim hem sütte hem ette minimum tüketime rağmen ne yazık ki
üretimimiz yetersiz. Bunun karşılığında ne oluyor kısaca paylaşmak isterim: Son
beş yılda yani 2010 yılında siyasal iktidarın ithalat kararı aldığı günden
bugüne kadar 4,2 milyon küçükbaş-büyükbaş toplam ithalat yapmış, karşılığı 4,5
milyar dolar. 
Yine, özellikle yemle ilgili çok önemli bir şey
söylemek isterim: Kırmızı Et Stratejisi var mesela, Bakanlığın, 2015 yılı
Kırmızı Et Stratejisi; bizzat Bakanlığın kendisinin hazırlamış olduğu bir
strateji aynen şunu söylüyor: “Türkiye'nin 15 milyon kaba yem ve 5 milyon ton
karma yem açığı bulunmaktadır.” diyor. Dolayısıyla, bu yem açığının
giderilebilmesi için mera ıslahının, mera varlığının korunması ve meraların
sürdürülebilir bir yöntemle düzenli bir şekilde ıslah edilmesi gerektiğini
söylüyor. Yine, kırmızı et sorununun ithalatla çözülemeyeceği 2015 yılında aynı
Hükûmetin, siyasal iktidarın hazırlamış olduğu Kırmızı Et Raporu’nda var; bu,
çok önemli. Yani, mera yoksa ot yok, ot yoksa süt yok, et yok; o yüzden bir şey
yapmamız lazım. Büyükşehir yasası çıkardınız 2004, 2014 tam şehir yasası… Zaten
meralar yeterince korunamıyor Sayın Bakanım çünkü orada bir mera kurulu var,
mera kurulu zaten yeterli değişiklikleri yapıyor. Yeni bir uygulamaya, yeni bir
şeye ihtiyaç olmadığını görmüş olmanız, bunu bu şekilde ortaya koymanız
sevindirici ama yine sorun çözülmüyor, meraları mutlaka ve mutlaka korumalıyız,
bunun için Mera Islahı Projesi’ni hayata geçirmeliyiz. Çünkü bizim meralarımız,
ülkenin genelinde iklim şartlarına göre yaşamını sürdürmektedir; sulama yok,
yeniden ekim çok zor. Bir şeyler yapılıyor ama ne yazık ki temmuz ayından
itibaren -yağış rejimine bağlı olduğu için- meralar kuraklığa terkediliyor ve
ot alamıyoruz, ot alamayınca da dönüyoruz bu defa yem ihtiyacına, ısrarla yem
ihtiyacı. Sadece 2016 yılının yem miktarını sizinle paylaşmak isterim Sayın
Bakanım. 8,8 milyon ton 2016 yılında yem satın almışız; 8,8 milyon ton. Bunun
karşılığında verdiğimiz para 3 milyar 49 milyon dolar, 3 milyar 49 milyon
dolar. Ne almışız? Kısaca paylaşmak isterim. Zaman kalmadı, belki bir sonraki
maddede yine söz alırsam bunu karşılayacağım. Kısaca, aldığınız karar doğrudur
ama sorun bitmiyor. Bunu birlikte üretebiliriz. Mera yoksa ot yok, ot yoksa süt
yok, et yok. 
Saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Sarıbal. 
Aynı mahiyetteki diğer iki önergenin gerekçelerini
okutuyorum:
Mahmut Toğrul (Gaziantep) ve arkadaşlarının vermiş
olduğu önerge gerekçesi:
Yapılan düzenlemeyle 4342 sayılı Mera Kanunu’nun
14’üncü maddesinde değişiklik öngörülerek meraların sanayi alanları için talan
edilmesinin önü açılmaktadır. Maddeyle mera vasfı niteliğindeki arazilere
sanayi endüstri, organize sanayi, teknoloji geliştirme, serbest bölge ya da
sanayi sitesi açılması durumunda mera vasfının kaldırılması düzenlenmektedir.
Mera Kanunu ve yönetmeliğinin yürürlüğe girdiği 1998 yılından bu yana birçok
değişiklik yapıldı. Özellikle AKP iktidarı döneminde, meraların tahsis amacını
düzenleyen 14’üncü madde defalarca kez delinerek meraların ranta açılması
mümkün hâle gelmiştir. AKP Hükûmetlerinin çok sıklıkla başvurduğu kanun
hükmünde kararnamelerle mera alanlarının amaç dışı kullanılması yönünde yasal
düzenlemeler yapılmıştır. Hayvanların yaşam, üreme, beslenme alanları olan,
geçimlik hayvancılığın temel alanı olan meraların vasıflarının sermayenin
kullanımını kolaylaştırmak için farklı kullanımlara açılması, ülkemizin temel
geçim kaynaklarından olan hayvancılığın bugün itibariyle can çekişmesinin ve et
ithalatına mecbur hâle gelmemizin temel sebebidir. Sonuç itibariyle, meraların
talanını derinleştirecek bu düzenlemenin tasarı metninden kati suretle
çıkarılması gerekmektedir.
Mehmet Muş (İstanbul) ve arkadaşlarının vermiş olduğu
önerge gerekçesi:
Meri mevzuat hükümlerinin uygulanmasına devam olunması
amaçlanmaktadır. 
BAŞKAN – Aynı mahiyetteki önergeleri oylarınıza sunuyorum:
Kabul edenler… Kabul etmeyenler… Kabul edilmiştir.
Sayın milletvekilleri, kabul edilen önergeler sonucunda
madde metinden çıkarılmıştır.
Herhangi bir karışıklığa mahal vermemek amacıyla
görüşmelere sıra sayısında bulunan maddeler üzerinden devam edilecektir. Madde
numaraları, Başkanlıkça, kanunun yazımı sırasında teselsül ettirilecektir. 
37’nci madde üzerinde dört önerge vardır. Aynı
mahiyetteki bu önergeleri okutacağım ve birlikte işleme alacağım, talepleri
hâlinde önerge sahiplerine söz vereceğim veya gerekçelerini okutacağım. 
Şimdi aynı mahiyetteki önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
37’nci maddesinin metinden çıkarılmasını arz ve teklif ederim. 
 Mehmet
Muş  Ramazan Can  Mehmet Demir
 İstanbul  Kırıkkale
 Kırıkkale 
 Hakan Çavuşoğlu  Tülay
Kaynarca 
 Bursa  İstanbul

Aynı mahiyetteki diğer önergenin imza sahipleri:
 Ahmet
Kenan Tanrıkulu  Mevlüt Karakaya  Ahmet Selim Yurdakul
 İzmir  Adana
 Antalya 
 Mustafa Kalaycı  Kamil
Aydın  Fahrettin Oğuz Tor
 Konya  Erzurum
 Kahramanmaraş
Aynı mahiyetteki diğer önergenin imza sahipleri:
 Mahmut Toğrul  Garo Paylan  Erol
Dora
 Gaziantep  İstanbul
 Mardin
 Erdal Ataş  Müslüm
Doğan  Behçet Yıldırım
 İstanbul  İzmir
 Adıyaman
Aynı mahiyetteki diğer önergenin imza sahipleri:
 Kazım Arslan  Tahsin Tarhan  Akif
Ekici
 Denizli  Kocaeli
 Gaziantep
 İrfan Bakır  Tacettin
Bayır  Didem Engin
 Isparta  İzmir
 İstanbul
 Orhan Sarıbal 
 Bursa 
BAŞKAN – Komisyon aynı mahiyetteki önergelere katılıyor
mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ HASAN SERT (İstanbul) – Takdire bırakıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılıyoruz Sayın Başkan.
BAŞKAN – Aynı mahiyetteki önergelerle ilgili olarak
Bursa Milletvekili Orhan Sarıbal söz istemiştir. 
Buyurunuz Sayın Sarıbal. (CHP sıralarından alkışlar) 
ORHAN SARIBAL (Bursa) – Sayın Başkan, değerli
milletvekilleri; biraz da meranın tarihsel sürecinden bahsetmek isterim
sizlere. 
Cumhuriyetin ilk yıllarına yani 1928 yılına -elimizde
olan en yakın veriler bunlar görülüyor- o tarihlere baktığımızda işlenen toplam
arazilerin 7 katı kadar mera var, işlenen toplam tarım arazilerinin 7 katı
kadar mera var. O tarihlerde, yine, 46 milyon hektar olan çayır, mera
varlığımız, değerli milletvekilleri, bugün ne yazık ki 15 milyon hektara kadar
düşmüş, 15 milyon hektar. Bunun, tabii, gerekçesi çok: Konut, sanayi, ticaret,
yol, köprü, adına ne derseniz. Bütün bu yatırımlar gerekçesiyle, bütün bu
gerekçelerle mera alanlarımızda kala kala 15 milyon hektar arazi kalmış. Bunun
10,8 milyon hektarı tahdit edilmiş yani sınırları belli, nerede olduğu ne kadar
olduğu sınırları çizilmiş ama hâlâ tahdit edilmeyen yani sınırları belli olmayan,
işaretli olup da net olarak çizgilerle belli olmayan alanlarımız var. Öncelikle
bunların mutlaka ve mutlaka hayata geçirilmesi ve ciddi bir şekilde tespitinin
yapılması gerekiyor. 
Peki, bugün geldiğimiz noktada, meraların buralara
kadar gelmesinin nedenleri ne? Her yönetmelikte olduğu gibi, her değişimde
olduğu gibi bir kamu yararı felsefesi getiriyoruz arkadaşlar; bir kamu yararı.
Gerçekten bu siyasal iktidar döneminde hâlâ çözemediğim bu kamu yararı
meselesini bize bir anlatın? Samimi söylüyorum, hangi konuda, hangi alanda bir
kamu yararı var? Bunu sahici bir şekilde anlatırsanız biz de ne olduğunu
anlarız. Bu kamu yararı meselesinin karşısında hukuken bir dayanağımız var
bizim: Telafisi mümkün olmayan zararlar. Sayın Bakanım, 48 milyon hektardan geldiğimiz
15 milyon hektar alana düşüş meselesinin özü, ne yazık ki telafisi mümkün
olmayan zararların sonucudur.
Giden mera alanı bir daha geri dönmüyor. Bu mümkün
değil ama bu ülkede nüfus sürekli artıyor, insanımız sürekli artıyor ve gıda
egemenliği, gıda güvenliği üzerinden mutlaka ve mutlaka meralara ihtiyacımız
var. Merasız bir hayvancılığı yapma imkânımız yok. Ha, hayır, şunu diyorsanız:
“Biz bu ülkede hayvancılık yapmayacağız, hayvancılık yapmak zor. Zaten yemin
bütününü de dışarıdan alıyoruz; senede 3 milyar, 4 milyar dolar yeme para
veriyoruz. E, ithalat da yapıyoruz.” Gene Bakanlık geçen gün açıkladı, 185 bin
baş sığır ithali yapacak. Yani tamamen dışa bağımlıysak bunu da anlayalım. 
Ama değerli arkadaşlar, değerli milletvekilleri; hemen
yanı başımızda Katar örneği var. Bizim toprağımız var, suyumuz var, iklimimiz
var, gücümüz var, bilim insanımız var, teknolojimiz var. Akıllı hiçbir ülke
gıda egemenliğini ve gıda güvenliğini yabancı şirketlere, başka toplumlara,
başka çiftçilere teslim etmez. Katar bulabiliyor mu bugün? Tunus da böyledir
Sayın Bakanım, Fas da böyledir. Tarihsel olarak bakın, önce Avrupa Birliğinden
un aldılar; Amerika Birleşik Devletleri’nden un aldılar; sonra buğday aldılar
fakat Amerika Birleşik Devletleri ile Avrupa Birliği ortak tarım politikaları
geliştirdiklerinde Fas’ın dönüp ekeceği toprağı kalmadı. 
Evet, Sudan’a gitmek kolay, gidersiniz; ki kabul
etmiyorum, toprak gasbıdır, bizim yeterince toprağımız vardır ama biz, kendi
insanımızın karnını kendi topraklarımızla doyurabiliriz. 171 milyar dolarlık
tarımsal ithalatımız var, 175 milyar dolar da tarımsal ihracatımız var. İyi
gibi görünüyor değil mi? İhracatın ithalattan olan kısmı yüzde 65’dir, yüzde
65. Oysa, o ihracatın ithalattan olan yüzde 65’lik kısmının tümünü biz bu topraklarda
sonuna kadar el birliğiyle yetiştirebiliriz. Tek şeye ihtiyaç var: Yurtsever,
toplumdan yana, bu ülkenin halkından yana, bu ülkenin havasından, suyundan,
toprağından yana bir tarım politikası uygulamak ortak akıl, ortak anlayışla.
Bunu başarabilir miyiz? Elbette başarırız. Biz varız, her zaman yanınızda
olacağız yeter ki birbirimizin sesine kulak verelim.
Kısaca, gıda egemenliği ve gıda güvenliği, gelişmiş her
toplumun insanı için yapması gereken en önemli unsurdur diyorum. Bu topraklarda
Sayın Bakanım, hep birlikte, insanca ve yeterli düzeyde karnımızı doyurabilecek
olanak ve imkân vardır. Bunun için demokrasiye, özgürlüklere ve dayanışmaya
ihtiyacımız var.
Hepinize saygılar sunuyorum. Teşekkür ediyorum. (CHP
sıralarından alkışlar) 
BAŞKAN – Teşekkür ederim Sayın Sarıbal.
Aynı mahiyetteki diğer üç önergenin gerekçelerini
okutuyorum:
Behçet Yıldırım (Adıyaman) ve arkadaşlarının vermiş
olduğu önerge gerekçesi: 
Yapılan düzenlemeyle tasarının 36’ncı maddesinde
yapılan 4342 sayılı Mera Kanunu’ndaki değişikliğe paralel teknik bir değişiklik
yapılmaktadır. 36’ncı maddenin tasarı metninden çıkarılmasını önerdiğimiz için,
bu maddeyle ihdas edilen (i) bendini içeren 37’nci maddenin de bütünlük olması
açısından çıkarılmasını öngörmekteyiz.
Fahrettin Oğuz Tor (Kahramanmaraş) ve arkadaşlarının
vermiş olduğu önerge gerekçesi:
Söz konusu maddenin tasarıdan çıkarılmasıyla, her yıl
gittikçe küçülen mera alanlarının korunması amaçlanırken şehir dışına taşınacak
küçük sanayi siteleri için hazineye ait çok daha uygun araziler bulunmaktadır.
Mehmet Muş (İstanbul) ve arkadaşlarının vermiş olduğu
önerge gerekçesi: 
36’ncı maddenin metinden çıkarılması sonucunda bu
maddenin de metinden çıkarılması gerekmektedir.
BAŞKAN – Aynı mahiyetteki önergeleri oylarınıza
sunuyorum: Kabul edenler… Kabul etmeyenler… Kabul edilmiştir.
Sayın milletvekilleri, kabul edilen önergeler sonucunda
madde metinden çıkarılmıştır. 
Herhangi bir karışıklığa mahal vermemek bakımından
tasarının görüşmelerine sıra sayısında yer alan madde numaralarıyla devam
edilecektir. Başkanlıkça, kanunun yazımı sırasında madde numaraları ayrıca
teselsül ettirilecektir.
Birleşime on dakika ara veriyorum.
Kapanma Saati: 00.43
DOKUZUNCU OTURUM
Açılma Saati: 00.58
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi
KÜPÇÜ (Bolu), Mehmet Necmettin AHRAZOĞLU (Hatay)
----- 0 -----
BAŞKAN – Türkiye
Büyük Millet Meclisinin 107’nci Birleşiminin Dokuzuncu Oturumunu açıyorum.
485 sıra sayılı
Kanun Tasarısı’nın görüşmelerine devam ediyoruz. 
Komisyon
yerinde.
Hükûmet yerinde.

38’inci madde
üzerinde bir önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 38’inci maddesinde yer alan “OSB”
ibaresinin “Organize Sanayi Bölgesi (OSB)” şeklinde değiştirilmesini arz ve
teklif ederiz.
 
 Mahmut
Toğrul Garo Paylan Erol Dora
 Gaziantep İstanbul Mardin
 Erdal Ataş Müslüm
Doğan Behçet Yıldırım
 İstanbul İzmir Adıyaman
 Mehmet
Ali Aslan 
 Batman
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ HASAN SERT (İstanbul) – Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Önerge hakkında söz isteyen Mehmet Ali Aslan,
Batman Milletvekili.
Buyurunuz Sayın Aslan. (HDP sıralarından alkışlar) 
MEHMET ALİ ASLAN (Batman) – Sayın Başkan ve Sayın Genel
Kurulu saygıyla selamlıyorum.
E tabii, muhalefetteki milletvekili arkadaşların hepsi,
ilgili yasalarla muhalefet şerhlerini sözlü olarak dile getirdiler. Hepsine
katılmakla beraber Kuveyt’le ilgili bir anımı anlatmak istiyorum.
Bir ay önce Kuveyt’e giderken havaalanında gözaltına
alınmıştım ama ertesi gün gitmek nasip oldu. Orada şunu gördüm: Kuveyt’te yer
kum, hava çok sıcak; zeytin gördüm, bu zeytinleri nereden getirdiklerini
sordum. Dediler ki: “İtalya’dan gemilerle getiriyoruz.” Ve çok büyük bir
maliyetle o zeytini getirip oraya dikiyorlar. O zeytin de fazlaca orada
yaşamıyor yani bir kaç yıl yaşıyor, her üç beş yılda bir bunu tekrar ediyorlar,
hem dünyanın parası hem de emeği orada geçiyor. Aynı zamanda yer kum olduğu
için hem yerden sıcaklık, aşağısı biliyorsunuz petrol, yukarısı güneş, çim yok,
çim hemen kuruyor, plastik çim ekiyorlar. 
Tabii, bunu niye anlattım? Az önce sayın hatip de dile
getirdi, aslında petroldür, altındır, bunların hepsi yapay, suni ve göreceli
zenginliklerdir. Esas zenginlik verimli topraktır; esas zenginlik bizim
meralarımızdır, zeytinliklerdir, yeşil alanlarımızdır. Çünkü gördüğünüz gibi,
Allah göstermesin, bir savaş durumunda insanlar petrol yiyip içemiyor, insanlar
altın yiyip içemiyor; toprağa ihtiyaçları var. 
Katar dünyanın en zengin ülkelerinden biri ama iki
günde acil gıda yardımı çağrısı yaptılar, hiç beklemediğimiz bir şey. Yani
dolayısıyla bizim bu zenginliklerimizi korumamız lazım, artırmamız lazım,
eksiltmememiz lazım. Eksiltmekle ilgili yapılan bütün çabalar bu ülkeye, 80
milyon insana zarar vermektir, geleceklerine ipotek koymaktır. Bu zenginlikler
bize atalarımızdan miras kaldı, bunu da göz önünde bulundurmamız lazım; bunu
korumamız üzerimize vazifedir, borçtur. 
Ramazan ayındayız, sürekli iftar yemeklerine şahit
oluyoruz. İşte, birçoğu da “Dostlar alışverişte görsün.” nevinden maalesef
iftar yemekleri. Oysa ki fakirlerin davet edilmesi lazım, fakirlere, yoksullara
inilmesi gerekiyor. Bu konuda da bir hadisişerif var, “En kötü yemek, en kötü
ziyafet zenginlerin davet edilip de fakirlerin davet edilmediği yemektir.” diye
buyuruyor Resulullah (AS). Bu ramazan ayında bizim buna dikkat etmemiz gerekiyor.

Etin kilosu 50 lira. Tabii, az önce sebepleri
açıklandı, meraların azalması vesaire, bunların hepsi etin kilogram fiyatını
artırıyor ama inanın, bu ramazan ayında evine et girmeyen insanlarımız var.
Düşünün, bir asgari ücretlinin yevmiyesi 50 lira değil, dolayısıyla 1 kilogram
et alabilecek gücü yok. Önümüzde bir bayram var, bunun için biz neler
yapıyoruz? Yurttaşlarımıza, vatandaşlarımıza bu konuda nasıl bir imkân
sağlayacağız? Bu sorumluluk, arkadaşlar, hepimize ait. 
Bununla beraber, yine, bir şeye daha değineceğim.
Sur’daki bir iftar yemeğine katılmıştık halkla beraber ama Sur’da katıldığımız
iftar mahallesinde elektrik ve su yoktu. Sırf oradaki yurttaşlar o evleri terk
etsin diye elektrik ve su bilinçli olarak maalesef verilmiyor. Duvar yazılarını
görmüşsünüzdür, “Bu ramazanda elektriğimiz yok, suyumuz yok.” diye yazıları
hepiniz görmüşsünüzdür. Bunda yine birinci derecede sorumlu elbette ki
Meclistir, Meclis bu konuda üzerine düşeni yapmalıdır. 
Yine, Batman’a bağlı Kuyubaşı köyünde DSİ suları kesmiş.
Neden? Çünkü vana takmamış. Köylüler “Gelin, vana takın.” diyor, DSİ
yetkilileri diyor ki: “Vanaları hırsızlar çalmış.” Bu yüzden suyu da
vermiyorlar. Mısır tarlaları bu gidişle bir hafta içinde kuruyacak. Yani
düşünün, DSİ vanaları çaldırıyor, faturayı, zararı halka kesiyor, diyor ki:
“Vana olmadığı için suyunuzu bırakmıyoruz.” Böyle bir anlayış olabilir mi? 
Sayın Bakan, bu konuyla da yakından ilgilenmenizi rica
ediyorum.
Teşekkür ediyorum. (HDP sıralarından alkışlar)
BAŞKAN – Teşekkür ederim Sayın Aslan.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
38’inci maddeyi oylarınıza sunuyorum: Kabul edenler…
Kabul etmeyenler… 38’inci madde kabul edilmiştir.
39’uncu madde üzerinde iki önerge vardır, okutuyorum.
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
39’uncu maddesinin (f) fıkrasında yer alan “yönetmelikte belirlenen” ibaresinin
“yönetmelikle belirlenmiş” şeklinde değiştirilmesini arz ve teklif ederiz.
 Mahmut Toğrul Garo
Paylan Erol Dora
 Gaziantep İstanbul Mardin
 Erdal Ataş Müslüm
Doğan Behçet Yıldırım
 İstanbul İzmir Adıyaman
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 485 esas numaralı Kanun Tasarısı’nın
çerçeve 39’uncu maddesiyle değiştirilen 4562 sayılı Kanun’un 3’üncü maddesinin
birinci fıkrasının (c) bendinin aşağıdaki şekilde değiştirilmesini, 4562 sayılı
Kanun’un ek 2’nci maddesinin yürürlükten kaldırılmasını arz ve teklif ederiz.
"c) Finansal Kiralama Şirketi: 6361 sayılı Kanun
kapsamında kurulan finansal kiralama şirketleri ile katılım, kalkınma ve
yatırım bankalarını,”
 Kazım Arslan Akif
Ekici Tahsin Tarhan
 Denizli Gaziantep Kocaeli
 İrfan
Bakır Tacettin Bayır 
 Isparta İzmir 
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ HASAN SERT (İstanbul) – Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Gerekçeyi okutuyorum.
Gerekçe:
4562 sayılı Kanun’a 20/2/2014 tarihli ve 6525 sayılı
Kanun’la getirilen "Finansal Kiralama Şirketi” tanımının eksik kalması
nedeniyle yapılan itirazlar dikkate alınmak suretiyle, sadece altı gün sonra
26/2/2014 tarihli ve 6527 sayılı Kanun’la eklenen madde ile "Katılım,
kalkınma ve yatırım bankalarınca bu Kanun kapsamında finansal kiralama
işlemleri yapılabilir. " hükmü getirilmiştir. 
Önergemizle "Finansal Kiralama Şirketi” tanımını
genişleten bu hususun dikkate alınarak ek 2’nci maddeyi de kapsayan bir tanım
öngörülmüştür. Bu geniş tanım neticesinde ek 2’nci maddenin yürürlükten
kaldırılması öngörülmüştür. Zira kaldırılması öngörülen ek 2’nci madde
"Katılım, kalkınma ve yatırım bankalarınca bu Kanun kapsamında finansal
kiralama işlemleri yapılabilir.” hükmünü içermekte olup 2’nci maddedeki tanımda
zaten bulmuştur.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
39’uncu maddesinin (f) fıkrasında yer alan “yönetmelikle belirlenen” ibaresinin
“yönetmelikle belirlenmiş” şeklinde değiştirilmesini arz ve teklif ederiz.
Mahmut
Toğrul (Gaziantep) ve arkadaşları 
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ HASAN SERT (İstanbul) – Katılmıyoruz efendim
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
MEHMET ALİ ASLAN (Batman) – Gerekçe…
BAŞKAN – Gerekçeyi okutuyorum:
Gerekçe:
Değişiklik ile maddenin daha iyi anlaşılması
amaçlanmıştır.
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
39’uncu maddeyi oylarınıza sunuyorum: Kabul edenler…
Kabul etmeyenler… 39’uncu madde kabul edilmiştir.
40’ıncı madde üzerinde üç önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 485 sıra sayılı Kanun Tasarısı’nın
40’ıncı maddesinde yer alan "Bununla ilgili usul ve esaslar Bakanlık ve
Çevre ve Şehircilik Bakanlığınca müştereken belirlenir.” ibaresinin
"Bununla ilgili usul ve esaslar Bakanlık ile Çevre ve Şehircilik
Bakanlığınca müştereken belirlenir. " şeklinde değiştirilmesini arz ve
teklif ederiz.
 Mahmut Toğrul  Erdal Ataş
 Müslüm Doğan
 Gaziantep  İstanbul
 İzmir
 Garo Paylan  Behçet
Yıldırım Erol Dora
 İstanbul  Adıyaman Mardin
 Adem Geveri
 Van
Türkiye Büyük Millet Meclisi
Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı'nın 40’ıncı
maddesinde yer alan “Ayrıca Yüksek Planlama Kurulu Kararı ile Kamu İktisadi
Teşebbüsleri OSB Müteşebbis Heyetine katılım sağlayabilir.” ve "OSB'lerde
plan bütünlüğünü bozmayacak konumda yer alan taşınmazlar; Bakanlıkça OSB
sınırları dışına çıkarılabilir.” ifadelerinin madde metninden çıkarılmasını arz
ve teklif ederiz.

 Ahmet Kenan Tanrıkulu Mustafa
Kalaycı Mevlüt Karakaya
 İzmir Konya Adana
 Kamil Aydın Ahmet
Selim Yurdakul Fahrettin Oğuz Tor
 Erzurum Antalya Kahramanmaraş

BAŞKAN – Şimdi maddeye en aykırı önergeyi okutup işleme
alacağım. 
Türkiye Büyük Millet Meclisi
Başkanlığına
Görüşülmekte olan (1/837) esas numaralı Kanun
Tasarısı’nın çerçeve 40’ıncı maddesiyle değiştirilen 4562 sayılı Kanun’un
4’üncü maddesinin altıncı fıkrasına "Yatırım İzleme ve Koordinasyon
Başkanlığı” ibaresinden sonra gelmek üzere “üyelerini veya ortaklarını işyeri
sahibi veya yatırım yapmak amacıyla kurulan dernek, vakıf veya kooperatif”
ibaresinin ve aynı fıkranın sonuna "OSB kuruluşuna iştirak edecek dernek,
vakıf veya kooperatiflerinde aranacak üye veya ortak sayısı ile yatırıma yönlendirebilecekleri
asgari birikim tutarı ve diğer gerekli şartlar Bakanlıkça belirlenir.”
ibaresinin eklenmesini ve 4’üncü maddesinin on üçüncü fıkrasının madde
metninden çıkarılmasını, on dördüncü fıkrasının aşağıdaki şekilde
değiştirilmesini arz ve teklif ederiz.
 Kazım Arslan Akif
Ekici Tacettin Bayır
 Denizli  Gaziantep İzmir
 İrfan Bakır Tahsin
Tarhan
 Isparta Kocaeli
“Yer seçiminin kesinleşmesinden sonra mülkiyet edinimi
sorunlu olan veya diğer kanunların zorunlu kıldığı durumlarda, OSB'de plan
bütünlüğünü bozmayacak konumda yer alan taşınmazlar, Bakanlıkça OSB sınırları
dışına çıkarılabilir. Bu fıkraya göre katılımcılar, OSB sınırları dışına
çıkarma talebinde bulanamaz.”
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ HASAN SERT (İstanbul) – Katılmıyoruz efendim.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Gerekçeyi okutuyorum:
Gerekçe: 
4562 sayılı OSB Kanunu’nun ilk hâline göre sanayici ve
çeşitli iş çevreleri tarafından kurulan dernek ve kooperatifler OSB müteşebbis
heyetine dâhil olabilmekteydiler. Nitekim, çok sayıda OSB'nin müteşebbis heyeti
dernekler ve/veya kooperatiflerden oluşmuş ve bu OSB'ler başarılı da olmuşlardır.
2008 yılında yapılan değişiklikle sanayici ve çeşitli iş çevreleri tarafından
kurulan dernek ve kooperatiflerin OSB müteşebbis heyetine iştirak etmeleri
önlenmiş, böylece küçük tasarrufların bu kuruluşlar yoluyla OSB'lerde yatırıma
yönlendirilmesi ve KOBİ'lerin kooperatifler aracılığıyla büyümelerine son
verilmiştir. Hâlbuki, iş yeri kurmak veya yatırım yapmak amacıyla kurulan
kooperatif, vakıf ve derneklerin belli şartlarda OSB kuruluşuna iştirak
edebilmesinin önünün açılması ve böylece küçük tasarrufların yatırıma
yönlendirilmesi, ülkemizin sanayileşme politikalarına da uygundur. İhtisas
OSB'lere ve endüstri bölgeleri yönetici şirketine iştirak edebilen sanayici ve
iş çevreleri tarafından kurulan kooperatif, dernek ve vakıfların karma OSB
kuruluşuna iştirak edememesi bir taraftan çelişki oluşturmakta, diğer taraftan
da küçük tasarrufların yatırıma yönelmesini önlemektedir. Gerekli birikime
ulaşmış kooperatif, dernek ve vakıfların OSB iştirakçisi olabilmeleri için
önünün açılması, tasarrufların yatırıma yönlendirilmesi, üretimin artırılması
bakımından büyük önem taşımakta ve bu yönde yapılacak düzenleme bu tasarının
amacına ve ruhuna uygun düşmektedir.
Tasarının 40’ıncı maddesinin on üçüncü fıkrasına göre,
katılımcıların üç ay içinde OSB tarafından karara bağlanmayan imar ve
parselasyon planı ve değişiklik talepleri Bakanlıkça karara bağlanabilecektir.
Katılımcıların hukuka uygun imar ve parselasyon planı ve değişiklik talepleri
OSB yönetimleri tarafından yerine getirilmek durumundadır. Örneğin, katılımcıların
tevhit, ifraz ve proje değişikliği başvuruları bunlardandır. Bu konulardaki
imar mevzuatına uygun taleplerin yerine getirilmemesi OSB yönetimlerinin
sorumluğunu gerektirir. Ayrıca, OSB’lerin katılımcıların bu kapsamdaki
başvuruları konusunda verdikleri kararları yargı denetimine tabidir. Yargı
denetimine tabi bir konuda Bakanlığa yetki verilmesi, katılımcıların mevzuata
uygun olmayan taleplerinin Bakanlığa yönelmesine yol açabileceği gibi, OSB
yönetimlerini zora sokabilecek ve OSB’lerde uygulama birliği de bozulacaktır.
Kaldı ki tasarıyla Bakanlığın vesayet yetkisinin de oldukça güçlendiği
değerlendirildiğinde, Bakanlığa böyle bir yetki verilmesine ihtiyaç yoktur.
On dördüncü fıkrayla ilgili olarak;
Aynı maddenin on dördüncü fıkrası hükmüyle hiçbir ayrım
yapmaksızın, dönemden/zamandan bağımsız şekilde OSB'lerde bulunan taşınmazların
(arsa-tesis-fabrika) Bakanlık tarafından OSB dışına çıkarılması
öngörülmektedir. Tek bir ölçü konmuş, o da plan bütünlüğünün bozulmamasıdır
fakat plan bütünlüğünün bozulmamasından ne anlamak gerekir? Belki plancılar
buna yanıt verebilir ancak plancıların bu yanıtına uygun işlem yapılıp
yapılmayacağı belirsizdir. Örneğin, OSB’nin coğrafi alanın tam ortasında
bulunan herhangi bir taşınmazın OSB sınırları dışına çıkarılması plan bütünlüğünü
bozar mı? Yanıtlanmaya muhtaçtır. Bu konuda gerekçede de bir açıklama yer
almamıştır. Madde gerekçesinde, OSB yer seçiminin kesinleşmesinden sonra
mülkiyet edinimi ve benzeri nedenlerle sorun teşkil eden taşınmazların bölge
dışına çıkarıldığı belirtilmektedir. Hâlbuki fıkrada, mülkiyet edinememe ve
dönem belirtilmiyor, fıkra hükmü gerekçeye uygun düzenlenmemiştir. Fıkranın bu
şekliyle yasalaşması çeşitli sorunlara yol açacaktır. OSB mevzuatının getirmiş
olduğu sınırlama ve yükümlülüklerden kaçınmak veya sanayi yapısı/tesisi dışında
daha kârlı ya da ranta yönelik çeşitli ticari yapılaşmalar için OSB dışına
çıkmak isteyen katılımcıların bölge dışına çıkma isteğini artırabilecektir.
Örneğin, sanayi yatırımlarına göre getirisi daha yüksek ve kısa dönemli olan
AVM ve konut yapımı vb. yatırımlara yönelme olabilir. Ayrıca, Bakanlığa
verilecek bu yetki OSB’lerde uygulama birliğini bozacak ve Bakanlığa yönelik
talepleri artıracaktır. Bu düzenlemeye ihtiyaç olduğu açıktır ancak bölge
sanayicisinin bölge dışına çıkma talebi olmamalıdır. Fıkra mevcut hâliyle
gerekçesini ve amacını aşacak şekilde yazılmıştır. Bu önergeyle fıkranın
tasarıdaki gerekçesine ve tasarının amacına uygun olması sağlanmıştır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 485 sıra sayılı
Sanayinin Geliştirilmesi ve Üretimin Desteklenmesi Amacıyla Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı'nın 40’ıncı
maddesinde yer alan “Ayrıca Yüksek Planlama Kurulu Kararı ile Kamu İktisadi
Teşebbüsleri OSB Müteşebbis Heyetine katılım sağlayabilir.” ve "OSB'lerde
plan bütünlüğünü bozmayacak konumda yer alan taşınmazlar; Bakanlıkça OSB
sınırları dışına çıkarılabilir.” ifadelerinin madde metninden çıkarılmasını arz
ve teklif ederiz.
Ahmet Kenan Tanrıkulu (İzmir) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ HASAN SERT (İstanbul) – Olumlu görüşle takdire
bırakıyoruz efendim. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılıyoruz Sayın Başkan. 
ERKAN AKÇAY (Manisa) – Gerekçe…
BAŞKAN – Gerekçeyi okutuyorum:
Gerekçe:
Bir taraftan Kamu İktisadî Teşekkülleri (KİT)
verimlilik, etkinlik ve ekonomiye katkılarının artırılması ve benzer sebeplerle
özelleştirilirken diğer taraftan OSB'lerin müteşebbis heyetlerinde yer almaları
gerek ekonomik model ve gerekse de uluslararası uygulamalar açısından uygun
değildir. Teklifimizle söz konusu aykırı durum düzeltilmektedir. 
Diğer yandan, OSB içerisinde yer alan taşınmazlar
kamulaştırılırken, hususi olarak OSB yapılmak üzere kamulaştırılmaktadırlar. Bu
genel kamulaştırma kararının dışına çıkılarak belirli taşınmazların OSB
sınırları dışarısına çıkarılması, şehre yakın veya şehir içindeki OSB'lerin
konut veya ticaret alanına dönüştürülüp kullanılmasına yol açabilecektir. OSB
dışına çıkarılan her bir taşınmaz, OSB sınırlarının kaymasına yol
açabilecektir.
Herhangi bir OSB'nin böyle bir mevzuat değişikliğiyle
çözülmeyi gerektiren bir sorunu var ise bu soruna tüm Türkiye'ye yönelik bir
mevzuat maddesiyle değil, sadece o bölgeye özel geçici bir maddenin kanun
tasarısına eklenmesiyle çözüm getirilebileceği düşünülmektedir.
Teklifimizle bu özel uygulamanın geneli etkilemesinin
önüne geçilecektir. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir. 
Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 485 sıra sayılı Kanun
Tasarısı’nın 40’ıncı maddesinde yer alan "Bununla ilgili usul ve esaslar
Bakanlık ve Çevre ve Şehircilik Bakanlığınca müştereken belirlenir.” ibaresinin
"Bununla ilgili usul ve esaslar Bakanlık ile Çevre ve Şehircilik
Bakanlığınca müştereken belirlenir." şeklinde değiştirilmesini arz ve
teklif ederiz.
Mahmut Toğrul (Gaziantep) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ HASAN SERT (İstanbul) – Katılmıyoruz Sayın Başkan. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim. 
BAŞKAN – Önerge hakkında konuşmak isteyen Adem Geveri,
Van Milletvekili. 
Buyurunuz Sayın Geveri. (HDP sıralarından alkışlar) 
ADEM GEVERİ (Van) - Sayın Başkan, değerli
milletvekilleri; kanun tasarısıyla ilgili partim adına görüşlerimizi
belirteceğiz.
Sayın Başkan, değerli milletvekilleri; 7 Haziran
seçimlerinden beri sahada günden güne eriyen ve kendi içinde çözülmeye doğru
giden AKP iktidarı bütün hıncını kendisi gibi düşünmeyen ve kendine biat
etmeyen muhaliflerden çıkarmak yoluna gitmiştir. Bunun için de sarayın emrine
girmiş olan yargıyı, güvenlik güçlerini ve tüm devlet kurumlarını kullanarak
siyasetçilere, aydınlara, işçilere, köylülere, farklı düşüncelere mensup
herkese baskı uygulamakta, korkutmaya, sindirmeye ve onların iradesini teslim
almaya çalışmaktadır. Ancak ülkedeki farklılıklara tahammül etmeyen ve
muhalifleri, çerçevesini Cumhurbaşkanı ve Hükûmetin belirlediği sınırlar içinde
hapsetmeye, yandaşlar gibi hizaya getirmeye çalışan iktidar büyük yanılgının ve
çöküşün içindedir. Bugün bu uğurda hukuku, adaleti, dini ve evrensel tüm
değerleri ayaklar altına alarak hareket edenler yarın yok saydıkları hukuk
karşısında mutlaka hesap vermek zorundadır. Adalet er ya da geç tecelli
edecektir.
Değerli arkadaşlar, özellikle bu saatte bu kanun
tasarısıyla ilgili değerlendirmelerin dışında bu önemli hak, adalet ve
özgürlüğe tekabül eden düşünceleri dile getirmemin ve AKP iktidarını uyarmamın
sebebi, maalesef, bu ramazan ayında bile Türkiye’de ve özellikle de
kürdistanda, Kürt illerinde insanlara yapılan zulümlerin haddi hesabı yoktur
arkadaşlar. Maalesef, her geçen gün birileri tutuklanırken birçok insan da
işkenceden geçirilmekte ve sorgusuz sualsiz arkadaşlar, uzun aylar, yıllar
boyunca hapishanede tutulmaktadır. Nitekim eş başkanlarımız ve
milletvekillerimizle birlikte birçok belediye eş başkanı ve bunun dışında da 5
binin üzerindeki partili yöneticilerimizle birlikte sivil halktan olmak üzere
on binlerce insan, arkadaşlar, şu an hiçbir hukuk süreci sürdürülmeden tamamen
keyfî muameleyle gözaltına alınmakta ve nitekim bu tutuklamalar her geçen gün
arttığı gibi, artık hızını alamayan Hükûmet ve maalesef, Hükûmetin de
boyunduruğu altında olan Emniyet güçleri bir taraftan artık kaza süsüyle birçok
insanımızı maalesef trafik canavarı cinayetleriyle katletmekte, diğer taraftan
da “terörist” adıyla 50, 60, 70 yaşındaki insanlarımızı dağ başında, yaylada
çalışırken ya da herhangi bir çiftçilik faaliyeti için tarlada bulunurken
gözaltına alarak, maalesef, uzun süre ya tutuklamakta ya da bunları belli bir
süre işkenceden geçirdikten sonra, arkadaşlar, hiçbir gerekçe bulmadan
salıvermekte ve bütün bunlar hiçbir şekilde hukuki bir takibattan geçmemekte
çünkü arkadaşlar, OHAL ve KHK treniyle yönetilen Türkiye’de ne adalet ne hak ne
de özgürlükler kalmıştır. Bu nedenle, artık bu saatten sonra hak, adalet
mücadelesi verilmeden, Türkiye’de demokratik bir mücadele verilmeden ve
demokratik bir ülkeye, özellikle de Türkiye anayasal bir düzene dönüştürülmeden
hiçbir şekilde ekonomik kalkınmanın ya da refah düzeyinin yükseltilmesi söz
konusu değildir. Nitekim benim özellikle de yaşadığım bölgede ve ilde, Van ve
çevresindeki diğer illerde birçok esnafın kepenk kapatması ve özellikle de
çiftçinin, özellikle hayvancılıkla uğraşan vatandaşımızın mağduriyeti son
derece artmış durumdadır. Umut ediyorum ki batıda yaşayan milletvekili
arkadaşlar ya da yetkili bakan arkadaşlar bölgeye gelir gezerlerse görürler
oradaki esnafın hâlinin ne olduğunu. 
Son olarak, arkadaşlar, size çok yakın bir zamanda
devletin kolluk güçleri tarafından sorgusuz sualsiz ve hiçbir sebep yokken
işkenceye maruz bırakılan 50, 53 ve 35 yaşındaki üç vatandaşımızın
fotoğraflarını göstermek istiyorum. Bunlar, arkadaşlar, sanki Suriye’de Esed’in
ya da oradaki çetelerin, DAEŞ’in zulmüne maruz kalmış insanların fotoğraflarına
benzemektedir ve özellikle bu saatte sizin takdirinize ve vicdanınıza
sunuyorum. Beş gün işkence altında bırakıldıktan sonra, valinin talimatıyla -ki
bunlar, üç kişi terörist diye tutuklanmıştı- beş gün sonra sorgusuz sualsiz,
arkadaşlar, işkence yapılarak bırakıldılar bunlar. Bunları, arkadaşlar, sizin
takdirinize sunuyoruz. Umut ediyorum, arkadaşlar, bununla ilgili gerekli
takibatı İnsan Hakları Komisyonu yapacaktır.
Saygılarımla selamlarım. (HDP sıralarından alkışlar) 
BAŞKAN – Teşekkür ederim Sayın Geveri.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
40’ıncı maddeyi biraz önce kabul edilen önergeyle
yapılan değişiklik doğrultusunda oylarınıza sunuyorum: Kabul edenler… Kabul
etmeyenler… 40’ıncı madde kabul edilmiştir.
Sayın milletvekilleri, böylece, ikinci bölümde yer alan
maddelerin oylamaları tamamlanmıştır. 
Şimdi üçüncü bölümün görüşmelerine başlıyoruz.
Üçüncü bölüm 58’inci maddeye bağlı ek madde 3, ek madde
4, ek madde 5 ile 60’ıncı maddeye bağlı geçici madde 13, geçici madde 14,
geçici madde 15, geçici madde 16 dâhil 41 ila 64’üncü maddeleri kapsamaktadır.
Üçüncü bölüm üzerinde söz talebinde bulunan siyasi
parti gruplarına ve şahısları adına söz isteyen sayın milletvekillerine söz
vereceğim.
Gruplar adına ilk söz hakkını Milliyetçi Hareket
Partisi Grubu adına İstanbul Milletvekili İzzet Ulvi Yönter kullanacaktır.
Buyurunuz Sayın Yönter. (MHP sıralarından alkışlar) 
MHP GRUBU ADINA İZZET ULVİ YÖNTER (İstanbul) – Sayın
Başkan, değerli milletvekilleri, Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı’nın üçüncü bölümü hakkında partim adına söz
almış bulunmaktayım. Hepinizi saygılarımla selamlıyorum.
Biraz evvel vermiş olduğumuz önergemize destek veren
Komisyonumuza, Sayın Bakanımıza, Hükûmetimize ve siz değerli milletvekillerine
şükranlarımızı ve teşekkürlerimizi sunuyoruz. İnşallah, kanun tasarısının, daha
iyi, milletimize daha anlam katacağını, daha faydalı olacağını düşünüyoruz.
Tekraren teşekkürlerimizi sunuyoruz.
Malumunuz olacağı üzere, söz konusu tasarı kamuoyuna
üretim reformu paketi olarak sunulmuş, öğrenilmiş ve duyurulmuştu. Ancak
komisyon çalışmaları sırasında da şahit olduk ki tasarı yine bir torba tasarı
hâline dönmüştür. Aynı zamanda da Organize Sanayi Bölgeleri Kanunu’nda revizyon
niteliği taşımaktadır. (Gürültüler)
Sayın Başkanım, biraz gürültü var, onun için tam
konsantre olamıyorum. 
BAŞKAN – Anlıyorum Sayın Yönter. 
Sayın milletvekilleri, biliyorum sahura az kaldı,
sabırsızlanıyorsunuz ancak sayın hatip de kürsüde, lütfen efendim. 
İZZET ULVİ YÖNTER (Devamla) – Sahura hepimiz gideceğiz
şüphesiz.
BAŞKAN – Devam ediniz Sayın Yönter.
İZZET ULVİ YÖNTER (Devamla) – Bu hâliyle kanun
tasarısının, Türk sanayisinin uzun yıllardır devam eden yapısal sorunlarını
çözmekten şu hâliyle uzak olduğu düşüncesindeyiz. Sanayicimizin en büyük
sorunu, takdir buyurursunuz ki kur ve faiz kaynaklı ekonomik sıkıntılardır.
Tasarıda sanayicimizin bu sıkıntılarına yönelik herhangi bir düzenleme yer
almamıştır. Komisyonda tasarının görüşülmesine baştan sona kadar refakat ettik
fakat bu konuda bir girişim, bir düzenleme, bir teşebbüs maalesef göremedik.
Sanayicimizin üzerindeki mali yüklerin azaltılmasına yönelik maddeler tasarıda
yer almakla birlikte özellikle imalat sektörünün büyümesini sağlayacak,
istihdamı artıracak, AR-GE, yenilik ve teknoloji alanlarında atılım sağlayacak
düzenlemelere de yer verilmediği ortadadır.
Sayın Başkan, değerli milletvekilleri; sanayileşme,
ülkelerin gelişmesinde önemli bir aşamadır. Bir ülkenin sanayileşmesi demek
sanayi ürünleri ihracatı ve ham madde ithalatının artması, dış ticaret hacminin
büyümesi, ortalama hayat standardının yükselmesi, işsiz insan sayısının
azalması, nitelikli iş gücünün önem kazanması, kişi başına düşen millî gelirin
artması, sorun çözme kültürünün tecelli etmesi demektir. Gelişmiş ülkeler
zenginliklerinin önemli bir kısmını sanayileşmeyle sağlamışlardır. Sanayileşme
üretmeden tüketmenin ve ülkenin iktisadi hayatındaki yaşadığı buhranların önüne
geçeceği için toplumların kalkınmasında da büyük önem arz etmektedir.
Ülkemizdeki işsizliğin, ekonomik olarak kalkınamamanın sebebi, şüphesiz,
sanayileşme sorunlarından doğmaktadır. Üretememek, ülkemizin ihtiyacı olan
malları ithal etmesine neden olmakta, dolayısıyla hem ülkemizin dış açığına hem
de işsizlik sorununun katlanmasına, artmasına sebebiyet vermektedir. Bu şubat
ayında mesela TÜİK tarafından ülkemizdeki işsiz sayısı 3 milyon 900 bin olarak
açıklanmıştı, iş aramayıp çalışmaya hazır olanların sayısı 2 milyon 489 bin
olarak belirtilmişti; böylece, ülkemizdeki fiilen işsiz sayısı 6 milyon 389 bin
olmuştu. İş aramayıp çalışmaya hazır olan işsizleri önce iş gücüne ilave eder,
sonra fiilî işsiz sayısına oranlarsak, maalesef, karşımızdaki işsizlik
sorununun ne kadar büyük olduğunu da görürüz ve bu oran şu anda yüzde 20’lere
dayanmış durumda. Sanayileşemeyen ülkemizde, maalesef, yine üzülerek ifade
etmek isterim ki fatura 6,5 milyona yakın işsizimize çıkmaktadır.
Sanayileşemeyen ülkemizde işsizlik oranı almış başını yürümüştür. Genç işsiz
oranımız ise çok daha vahim boyutlardadır, bugün her 4 gencimizden 1’isi işsiz
durumdadır, yarınsız durumdadır, umutsuz durumdadır. Bugün dünyanın gelişmiş
ülkelerine bakarsak hepsinin sanayileşmesini tamamlamış ve üreten ülkeler
olduğunu görürüz. Sanayileşmeyle birlikte gelen istihdam halkın refah
seviyesini yükseltmektedir. Refah seviyesi artmış olan ülkelerde iç
huzursuzlukların meydana gelmesi az gelişmiş ülkelerle mukayese edersek daha
azdır. Türkiye, toplumsal huzur içinde üretmeye, sanayileşmeye, bu konuda büyük
bir hamle yapmaya hem mecbur hem de buna zorunludur. Özellikle bilişim,
teknoloji, savunma, sanayi ve ağır sanayi hamlelerini yapmak durumundayız. Ülke
olarak üretmemiz, üretimin önündeki engelleri kaldırmamız lazımdır. Üretmeden
gelen tüketim yani üretilenden fazlasını tüketmek toplum ve devletleri tarihte
her zaman yıkıma, çöküşe götürmüştür. Şu anda da Türkiye üretmeden tüketmenin
girdabında, açmazında âdeta kıvranmaktadır. On beş yıllık AKP iktidarları… (AK
PARTİ sıralarından gürültüler)
Tabii, biz üretimden konuşuyoruz, sanayileşmeden
konuşuyoruz... 
Evet, Sayın Başkan, çok da dinleyen yok zannediyorum.
ERKAN AKÇAY (Manisa) – Sayın Başkan, fotoğraf çekiyor
arkadaşlar ya!
İZZET ULVİ YÖNTER (Devamla) – Evet. 
On beş yıllık AKP iktidarları döneminde belirgin bir
sanayi politikamızın olmadığı ortadadır. 
Tabii, sanayileşme, sorun çözme kültürünü beraberinde
getiriyor. Sorun çözme kültürünün doğmasıyla beraber her şeyi halledelim,
fotoğrafı da çekelim, başka şeyleri de paylaşalım ama ilk önce sanayileşmeyi
konuşalım.
MUSTAFA ILICALI (Erzurum) – İnşallah.
İZZET ULVİ YÖNTER (Devamla) – İnşallah.
AKP, sanayileşerek kalkınma yerine rant ve inşaatla
ülkeyi kalkındıracağına inanmıştı. Sonuçta, kalkındığı, şaha kalktığı söylenen
Türkiye ve sanayimiz, on beş yıldır, dünyada rekabet eden küresel bir marka
-çok açık söylüyorum- ortaya koyamamıştır. Varsa yoksa, işte, malum, kibrit
TOKİ’ler, duble yollar, hastaneler, kalkındığımızı göstermeye yetecek örnekler
olarak sunulmuştu. 
Sayın Başkan, değerli milletvekilleri; ülkemizde
sanayinin gayrisafi yurt içi hasılasındaki payı 1998 yılında yüzde 25,1 iken,
2016 yılında yüzde 19,7’ye gerilemiştir. 2009 yılından beri, sanayinin
gayrisafi yurt içi hasılasındaki payı yüzde 19 civarındadır ki bu bir patinaja
işaret etmektedir. Sanayi politikamız, stratejimiz, akla AR-GE harcamalarını
getirmektedir. Türkiye'nin TÜİK tarafından açıklanan son AR-GE harcaması 20
milyar 615 milyon lira, dolar bazında ise yaklaşık 6 milyar dolar civarındadır.
Size bir örnek vereceğim. PricewaterhouseCoopers, her
yıl şirketlerin AR-GE harcamalarının listesini yayımlıyor. 2015 yılında bu
listede 1’inci sırada Volkswagen bulunuyor. Volkswagen’in yıllık AR-GE
harcaması tutarı ne kadar biliyor musunuz? Yaklaşık olarak 15,3 milyar dolar.
Alman -ki ortakları şu anda tabii çeşitlendi- Volkswagen şirketinin yıllık
AR-GE harcama tutarı, Türkiye'nin yıllık toplam AR-GE harcama tutarının 2,5
katı mesabesinde.
Yıllık AR-GE harcamalarına gelince, Türkiye bu alanda
maalesef yarım Volkswagen bile etmiyor. AR-GE açısından ülkemizin vaziyeti ortada.
Kore, otuz beş yıl önce kişi başına millî geliri, Türkiye’nin altında olan bir
ülkeydi. Rüzgârı arkasına aldı, üretti, birlik ve beraberlik içinde,
dayanışmayla ön aldı, sanayi politikasını ve stratejisini belirledi, önce orta
gelir tuzağından çıktı, şimdi de küresel dev şirketlere sahip. Dünyada önde
gelen şirketler ağırlıkla otomotiv, sağlık ve bilgi iletişim teknolojileri
alanında çalışmaktadır. Dünya, artık sektöre değil, sektörleri dönüştürecek
teknolojilere odaklanmaktadır ki aslında sanayileşme de bu demektir. Nedir
bunlar? Biyoteknoloji. Nedir bunlar? Nanoteknoloji. Nedir bunlar? Bilgi
iletişim teknolojileri. 
Sayın Başkan, değerli milletvekilleri; adı “üretim
reformu” olan tasarının üçüncü bölümünde gördük ki Türkiye’de üretimin önünde
en büyük engel, organize sanayi bölgelerinin sorunlarıymış. Biz bunu kapsamlı
bir şekilde inceledik, komisyonda tartıştık, görüştük, konuştuk. İnşallah,
yaptığımız değişikliklerle organize sanayi bölgelerimizin sorunları çözülmüş
olur, bir nebze de olsun sanayileşmeyle ilgili sorunları aşmış oluruz.
Temennim, bu kanun tasarısının milletimize ülkemize, devletimize hayırlı
olması, yeni ufuklar açmasıdır ve konuşmak, tartışmak zorundayız. Konuşarak,
tartışarak sorunlarımızın çözüleceğine inanıyorum. 
Görüştüğümüz tasarının hayırlı olmasını diliyorum,
hayırlı sahurlar diliyorum. Önümüzdeki mübarek Ramazan Bayramı’nızın şimdiden
kutlu olmasını temenni ediyorum. 
Hepinizi saygılarımla selamlıyorum, teşekkür ediyorum.
(MHP ve AK PARTİ sıralarından alkışlar) 
BAŞKAN – Teşekkür ederim Sayın Yönter. 
Gruplar adına ikinci konuşmacı, Halkların Demokratik
Partisi Grubu adına Ahmet Yıldırım, Muş Milletvekili. 
Buyurunuz Sayın Yıldırım. (HDP sıralarından alkışlar) 
HDP GRUBU ADINA AHMET YILDIRIM (Muş) – Teşekkür ederim
Sayın Başkan.
Gecenin bu saatinde bütün Genel Kurulu saygıyla
selamlayarak başlamak istiyorum. 
Sadece üç gündür bu 485 sıra sayılı Yasa Tasarısı’nın
görüşülmesinde bile muhalefetin değiştirici, dönüştürücü, olumlu gücü özellikle
zeytinlikler ve merayla ilgili kanun tekliflerinin topluma izah edilemeyişi,
toplumda yaratmış olduğu rahatsızlıklara muhalefetin sahip çıkarak geri
çektirilmesi, büyük bir yanlıştan, özellikle geri dönüşü beraberinde
getirmiştir.
Yalnız, bu yasanın spesifik olarak maddelerine takılıp
kalacak durumda değiliz. Ülkenin gündemi de spesifik olarak temel kanun ya da
torba kanunlarla bozulmuş olan ekonomik istikrarı düzeltmeyecek. Bu gibi
yasaların geçmesiyle de mümkün olmayacaktır. Bunlar büyük fotoğrafın çok çok
ayrıntısında kalan değişikliklerdir. 
Cumhuriyet tarihi boyunca dış politikanın Türkiye’nin
iç siyasetine ve idari sistemine bu kadar tesir ettiği herhâlde ikinci bir
dönem görülmemiştir. Orta Doğu’daki ve dünyadaki uluslararası gelişmeler,
direkt Türkiye’nin iç siyasetini ve idari denklemini belirlemekte, etkilemekte
ve istifade edilmesi ve dış politikanın doğru kurgulanması durumunda belki de
ülke bundan müspet anlamda faydalanabilecekken iktidarın yanlışları sayesinde
körüklenen dış politikadaki karşıtlık, yandaşlık denklemlerinin özellikle kendi
içinde ülkeye büyük kaybettirme riskini taşıdığını ifade etmek isterim.
İbn-i Haldun, “Coğrafya kaderdir.” der. Evet,
Türkiye’nin Orta Doğu’nun bir parçası olması, yönetsel anlamda Türkiye’ye çok
büyük zorluklar getirmektedir, bunu kabul ediyoruz. Ancak ülkeyi yönetenler,
eğer dış politikayla ilişkilerini doğru zemin üzerine kurgular, kapsayıcı olur,
sadece ülkeyi yöneten bir avuç azınlığın mutluluğu ve çıkarı üzerine bir dış
politika kurgulamaz, onların ideolojik kodları üzerinden bir dış politika hattı
izlemezse ülke, pekâlâ daha büyük kazanabilir. Ama siyasi iktidarın dış
politikayla ilgili attığı her adım, ülkeyi büyük bir riskle karşı karşıya
getirmiştir. Açık ifade etmek gerekirse bir ülkede özellikle dış politikayla
ilişkilenimler, o ülkeyi yönetenlerin ideolojik kodlarına saplanılıp
bırakılırsa bugün Türkiye'nin yaşamış olduğu itibar ve imaj erozyonu yaşanır.
Kim kalkıp diyebilir ki bu ülke, üç yıl öncesine göre uluslararası toplum
nezdinde daha muteberdir? Kim kalkıp diyebilir ki bu ülkenin kendi parası,
ticaret hacmi, uluslararası ilişkilerde üç yıl önceye göre daha güçlüdür? Kim
kalkıp diyebilir ki bu ülke, hukukun üstünlüğü, demokratik teamülleri
uygulamasıyla uluslararası toplum nezdinde bir model hâline gelmiştir? 
Amerika’sından Avrupa’sına, dönemsel ilişkiler
kurduğumuz Rusya’sından İran’ına kadar birçok ülkenin, Türkiye'nin içine
müdahale etme, Türkiye'nin içine oynama, Türkiye'nin istikrarını bozma,
Türkiye'nin kendi içerisinde taşımış olduğu handikaplar üzerinden ülkeyi bir
felakete sürükleme politikaları aktiftir. Bunda da yalnız başına siyasi
iktidarın kendi ideolojik tahayyüllerini ülkeye ve bölgesel politikalara
dayatmasından başka hiçbir şey etkili değildir. 
Düşünün, Cumhurbaşkanı, 16 Mayıs günü Amerika’ya
gidecek, orada korumaları, Beyaz Saray’dakileri bile sürekli protesto eden
göstericiler oraya geldi diye kavga edecekler ve bugün itibarıyla Amerika’da
özellikle bir emniyet müdürünün teklifiyle Cumhurbaşkanlığının 12 koruması
hakkında yakalama kararı çıkarılacak, kendi vatandaşları olan ve o gösterilere
katılan 2 kişi ise bugün tutuklanacak. Bu mudur yani itibar? Türkiye'nin
itibarı bununla mı arttı? Kim kalkıp diyebilir ki ya bu Cumhurbaşkanı ne kadar
da iyi yapmış? Ülkesini Amerika’da ne kadar iyi temsil etmiş mi diyecekler bununla
bize? Siz, istediğiniz kadar, kendi bulunduğunuz yerden posta okumaya devam
edin. 
Avrupa’da durum çok mu farklıdır? Her gün açıklanan
uluslararası raporlarla ülke töhmet altında bırakılmakta, ülkenin hukuk
standardının dibe vurduğu söylenmekte, emek alanına, hukuk alanına, ekonomi
alanına dönük yeni yaptırım kararlarıyla karşı karşıya gelmekteyiz. 
Geçen hafta Katar’la ilgili olarak, Körfez ülkeleri
başta olmak üzere belli ülkelerin almış olduğu kararlar “Katar’ım sana
söylüyorum, Türkiye sen anla.” kabilinden kararlardır. Yoksa balıklama
atlayarak, Türkiye gibi, Katar’a bu kadar açıktan yanlışlarına sahip çıkan
ikinci bir ülke var mıdır dünyada? Ne oldu da biz kalkıp kendi itibarımızı,
imajımızı düzeltme yoluna girmeden, adı birçok cihadist örgütle özdeş hâle
gelmiş olan Katar’a ne diye sahip çıkıyoruz? Eğer gerçekten amaç, Katar
insanının mağdur olmamasıysa, Katar’daki vatandaşların gıda teminini
sağlamaksa, biraz, oraya sergilediğimiz çabanın onda 1’ini de bir Gazze
ablukası için sergilesek. Bu ülkeyi yönetenlerin aylardır Gazze ablukasıyla
ilgili bir cümlesi yoktur.
LEZGİN BOTAN (Van) – Olamaz da!
OSMAN AŞKIN BAK (Rize) – Geçen hafta gemi kalktı, gemi.

AHMET YILDIRIM (Devamla) – Çünkü Katar’ın yeşil
dolarları, petrolü Gazze’de yoktur.
OSMAN AŞKIN BAK (Rize) – Bir gemi dolusu yardım kalktı
ya. Nasıl söylüyorsun?
LEZGİN BOTAN (Van) – Nerede kalktı, hiç görmedik ya?
OSMAN AŞKIN BAK (Rize) – Nerede görmedin, İstanbul’dan
kalktı ya!
LEZGİN BOTAN (Van) – Niye kızıyorsun? Rahat ol, sakin
ol!
BAŞKAN – Sayın Yıldırım…
AHMET YILDIRIM (Devamla) – İnsicamımı bozuyor Sayın
Başkan.
OSMAN AŞKIN BAK (Rize) – Ne alakası var? Bir şey
yaptığım yok. Ben Gazze’ye yardım gidiyor diyorum. 
BAŞKAN – Siz devam hitap edin Genel Kurula.
Sayın Bak, lütfen efendim, lütfen…
MAHMUT TOĞRUL (Gaziantep) – Osman, gecenin bu saatinde
millet seni duymuyor ya!
AHMET YILDIRIM (Devamla) – Şimdi, sanıyorsunuz ki
sadece bu konuyla alakalı sizin bilginiz var. Söyleyeyim, ben diyorum ki
iktidarın bu konuyla ilgili bir demeci yok, siz “Yardım gitti.” diyorsunuz.
OSMAN AŞKIN BAK (Rize) – Evet.
AHMET YILDIRIM (Devamla) – Yardımı götüren, bir insani
yardım kuruluşudur. Türkiye’den Hükûmet adına, devlet adına oraya çıkarılmış
bir yardım paketi falan yok. Buradaki insani yardım kuruluşlarının oraya götürmeye
çalıştığı insani yardım tırlarının Hükûmet politikalarıyla ne ilgisi var? Katar
için vermiş olduğunuz demeçlerin onda 1’ini niçin Gazze için vermeyi unuttunuz,
niye vermiyorsunuz?..
OSMAN AŞKIN BAK (Rize) – Veriyoruz, nerede vermiyoruz
ya? 
AHMET YILDIRIM (Devamla) – Çünkü Gazze’nin doları yok,
çünkü Gazze’nin buraya getirebileceği sıcak parası yok. 
Bakın, 31’inci madde geçti. Neydi 31’inci madde? Kıyı
kanunu. Bakın, ben hayretle izledim, Trabzon ve Zonguldak’ın kıyısı, hoyratça
yabancı sermayeye açıldı, iktidar partisinin Zonguldak ve Trabzon
milletvekilleri gidip Bakan Bey’e teşekkür etti. Anlaşılmaz bir şekilde -kendi
takdirleridir- muhalefet partisinin Samsun milletvekilleri “Niye bize yok?”
dedi. Bunu anlamakta ben güçlük çekiyorum.
SALİH CORA (Trabzon) – Arsa yok Trabzon’da.
AHMET YILDIRIM (Devamla) - Bu ülkenin kıyıları hoyratça
yatırıma peşkeş çekilecek, bu ülkenin kıyıları kâr hırsı uğruna uluslararası
sermayeye peşkeş çekilecek, siz kalkıp bunun adına milliyetçilik diyeceksiniz
ve orada sadece parası olan, parası dışında bu ülkeye… Siz düşünebiliyor
musunuz? Oraya yatırım yapma sözü veren ülkeler, Türkiye’ye bir kültür
getirebilir mi? Türkiye’nin ekosistemini, ekolojik dengesini koruyabilecek bir
yatırım yapar mı? 
Bu ülkenin doğal zenginlik kaynakları -bir coğrafyacı
olarak söylüyorum- parayla ölçülebilir servetler değildir. Allah, bize vermiş,
biz hoyratça talan ediyoruz. Doğanın dengesi, öyle bir şeydir ki dıştan
mühendislik müdahaleleriyle yarına taşınamaz. Oraya dikeceğiniz en mühendislik
harikası binanın ömrü yüz yıldır ama o kıyılar milyonlarca yılın jeolojik
değişimleri neticesinde bugüne gelmiştir. Bu mudur milliyetçilik? Ülke sevdası
bu mudur? Yabancı sermayenin kalkıp burayı kâr hırsı uğruna yatırıma boğmasına,
bunu yaparken de ülkenin yer altı, yer üstü zenginlik kaynaklarını ve doğal
güzelliklerini talan etmesine dönük büyük bir sevinç edasıysa bu oyunda biz
yokuz. Ben, ülkenin -doğusu batısı, kuzeyi güneyi- bu şekilde kâr hırsı uğruna
doğal güzelliklerinin sadece yatırıma feda edilmesini anlamakta bir coğrafyacı
olarak güçlük çekiyorum. 
Gecenin bu saatinde bütün Genel Kurulu saygıyla
selamlıyorum. Herkese hayırlı sahurlar diliyorum. (HDP sıralarından alkışlar)
BAŞKAN – Teşekkür ederim Sayın Yıldırım.
Sayın Muş…
V.- AÇIKLAMALAR (Devam)
34.- İstanbul Milletvekili Mehmet Muş’un,
Muş Milletvekili Ahmet Yıldırım’ın 485 ve 485’e 1’inci Ek sıra sayılı Kanun
Tasarısı’nın üçüncü bölümü üzerinde HDP Grubu adına yaptığı konuşmasındaki bazı
ifadelerine ilişkin açıklaması
MEHMET MUŞ (İstanbul) – Sayın Başkan, değerli
milletvekilleri; bizim AK PARTİ olarak Gazze’ye bakışımız; tüm Türkiye
kamuoyunun malumudur, en zor zamanlarda Gazze halkının yanında durduğumuz.
Gazze halkı bombalar altındayken Gazze’nin sesi olmuş olan bir partiyiz. O
açıdan, biz insanlara bakıyorken, bir yerde dolar var, öbüründe dolar yok diye
bir açıdan hiçbir zaman bakmadık, bakmayız, böyle bir anlayışımız olmadı, böyle
bir anlayışla da meseleye yaklaşmadık, yaklaşmayız da. Gazze’nin, orada yaşayan
insanların her zaman yanında olduk, bundan sonra da o insanların yanında olmaya
devam edeceğiz.
(Mikrofon otomatik cihaz tarafından kapatıldı) 
BAŞKAN – Tamamlayınız Sayın Muş.
MEHMET MUŞ (İstanbul) - Bir diğeri: Trabzon ve
Zonguldak’la alakalı acaba kanunun neresinde uluslararası sermayeye peşkeş
çekileceği, yazıyor? Kaldı ki uluslararası yatırım, uluslararası sermaye tabii
ki ülkemize gelebilir, tabii ki doğrudan yatırımlar bu ülkeye gelir, burada
teknoloji üretir, katma değer üretir, biz buna açık bir iktidarız, bunu da
teşvik ediyoruz. Ama sanki bir talan oluyormuş, sanki bir yıkım oluyormuş,
kanunda da böyle yazıyormuş gibi bu işin lanse edilmesini doğru bulmuyoruz. 
Ben Trabzonluyum, Trabzon’un arazi yapısı bellidir ve
orada bir bölüm zaten dolgu alanı olarak kullanılmış, buranın bir kanuni
düzenlemeyle beraber bir endüstri bölgesi hâline getirilmesi hadisesidir. Keza
yine Zonguldak’ta Erdemir’in bulunduğu alan ve dolgu alanı yapılmış vaziyette
olan bir alan var ve oraya şu an yatırım yapılamıyor. Bunun önünün açılmasıdır
hadise ve iki ille bu sınırlanmıştır, amacı da budur, bunun dışında herhangi
bir şey yoktur. Fakat her ne hikmetse yok uluslararası sermayeye peşkeş
çekilecek, yok hoyratça yabancı sermayeye peşkeş çekilecekmiş gibi iddiaları
asılsızdır, temelsizdir.
BAŞKAN – Teşekkür ederim Sayın Muş.
MAHMUT TOĞRUL (Gaziantep) - Gelirlerse neyle
engelleyeceksiniz? 
AHMET YILDIRIM (Muş) - Sayın Başkan…
BAŞKAN – Sayın Yıldırım, mikrofonunuzu açıyorum,
buyurunuz.
35.- Muş Milletvekili Ahmet
Yıldırım’ın, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
AHMET YILDIRIM (Muş) – Teşekkür ederim Sayın Başkan.
Şimdi, ben ülke yönetiminin Katar toplumuna ulaştırmaya
çalıştığı ve uygulanan gıda ambargosunun kaldırılmasına dönük çabasına anlam,
değer biçmekle birlikte, aynı gayretkeşliğin neden Gazze için sergilenmediğini,
bunu ülke olarak, devlet olarak neden yapmadığımızı sorguladım. Biz parti
olarak böyleyiz de, biz parti olarak şöyleyiz de laflarına bizim karnımızın tok
olduğunu ifade edeyim. Ben parti sorgulamıyorum burada, ülkeyi yönetenler
üzerinden sorguluyorum. 
Bir de artık o 31’inci maddeyle “Sadece 2 ille sınırlı
tuttuk…” vesair. O 2 ilin nasıl yaygınlaşacağını, bütün sahil şeridinin nasıl
bu sermayeye peşkeş çekileceğini -umarım ben yanılırım ama- zaman gösterecektir
diyorum. 
Teşekkür ederim. 
BAŞKAN – Teşekkür ederim Sayın Yıldırım. 
MEHMET MUŞ (İstanbul) – Sayın Başkanım, biz kendimizi
herhangi bir partiye beğendirmek zorunda değiliz, kendimizi beğendirmek için de
bir açıklama yapmadık. Bu da böyle bilinsin. 
BAŞKAN – Teşekkür ederim Sayın Muş. 
Sayın Özel, mikrofonunuzu açıyorum. 
36.- Manisa Milletvekili Özgür Özel’in,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
ÖZGÜR ÖZEL (Manisa) – Teşekkür ederim Sayın Başkan. 
Gecenin bu saatinde Sayın Mehmet Muş’u geçmişte
yaşananlardan bağımsız dinlerse insanın inanası geliyor da, bu Mavi Marmara
gemisine İsrail askerleri gecenin bir yarısında inip orada Türkiye Cumhuriyeti
vatandaşlarını katlettikten sonra “Gerekirse o gemiye bizzat ben binip
kuşatmayı ben yaracağım.” diyen devrin Başbakanı, “Ne zaman Gazze’ye
gideceksiniz?” sorusuna “Mayısta gitmiş olurum, eylülde gitmiş olurum, ocakta
gitmiş olurum.” deyip bugüne kadar daha gitmemişken Mavi Marmara’yla ilgili
bütün ulusal tezi terk edip İsrail’le bir anlaşma yaptıktan sonra, tepki
gösteren Mavi Marmara mağdurlarına ve şehitlerin ailelerine “Dönemin
Başbakanına mı sordunuz?” diyecek kadar, iki sene önce, üç sene önce
söylediklerini terk etmiş, tükürdüğünü yalamış birisi olarak şimdi hangi
dönemin Başbakanını hatırlıyorlar ve burada partilerinin hangi tutarlılığını
savunuyorlar; gerçekten merak ediyorum. 
BAŞKAN – Teşekkür ederim Sayın Özel.
Sayın Muş…
37.- İstanbul Milletvekili Mehmet Muş’un,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
MEHMET MUŞ (İstanbul) – Sayın Başkan, Sayın Özel
kendine yakışmayan ifadeler kullanmıştır. O “Tükürdüğünü yaladı.” lafını
kendisine iade ediyorum. 
ÖZGÜR ÖZEL (Manisa) – O tükürdüğünü yalayan, siz
değilsiniz, devrin Başbakanı. 
MEHMET MUŞ (İstanbul) – Biz onları size iade ediyoruz,
onları size iade ediyorum. 
OSMAN AŞKIN BAK (Rize) – Öyle bir şey yok. Nerede var?
ÖZGÜR ÖZEL (Manisa) – Dedi mi, demedi mi?
OSMAN AŞKIN BAK (Rize) – Demedi. 
MAHMUT TOĞRUL (Gaziantep) – Nasıl demedi ya? Gizli mi
söyledi?
MEHMET MUŞ (İstanbul) – Sayın Başkan, burada, şimdiye
kadar çok kere duydum: “İsrail’le neden ortak bir nokta bulmuyorsunuz?” Bu,
sürekli bu kürsüden eleştirilirdi. Burada devlet bir anlaşma yapıyor, ortak bir
yol buluyor, bir nokta buluyor. Şimdi, niye anlaşma yaptınız; onu söylüyor. 
AHMET YILDIRIM (Muş) – Kan parası alıyor.
ÖZGÜR ÖZEL (Manisa) – Aldığınız kan parasını bile
dağıtmıyorsunuz. 
MEHMET MUŞ (İstanbul) – Yani inanın, anlamak, gerçekten
çok zor ve temiz bir dil kullanmaya Sayın Özel’i davet ediyorum.
Teşekkür ederim. 
BAŞKAN – Teşekkür ederim Sayın Muş.
ÖZGÜR ÖZEL (Manisa) – Sayın Başkan, ben, sadece,
bugünkü Sayın Cumhurbaşkanının, dönemin Başbakanının söylediği sözleri tekrar
ettim. Kendisi, Mavi Marmara konusunda “Gerekirse kendim binip gideceğim.”
dedi, 3 kere tarih verdi, gidemedi “Gelemezsin.” dediler; şimdi de diyor ki:
“Dönemin Başbakanına mı sordunuz?” 
OSMAN AŞKIN BAK (Rize) – Çarpıtmayın! Ne alakası var,
nereden çıkarıyorsun? Öyle bir şey söylemedi. Çarpıtıyorsun, çarpıtıyorsun!
ÖZGÜR ÖZEL (Manisa) – Size şunu tavsiye ederim: Mavi
Marmara mağdurlarının ve şehit yakınlarının Twitter’da yazdıklarına, yaptıkları
ama “Yayımlanmasın.” diye Anadolu Ajansına yaptığınız baskılara rağmen,
söylediklerine bir bakın. Gelin, size hodri meydan, Mavi Marmara şehitlerinin
yakınlarını ve mağdurlarını, bir gün Mecliste hep beraber ağırlayalım, hep
beraber dinleyelim, bakalım size ne söylüyorlar. 
BAŞKAN – Teşekkür ederim Sayın Özel.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485 ve 485’e 1’inci Ek) (Devam)
BAŞKAN – Üçüncü bölüm üzerinde gruplar adına üçüncü
konuşmacı, Cumhuriyet Halk Partisi Grubu adına Kazım Arslan, Denizli
Milletvekili. 
Buyurun. (CHP sıralarından alkışlar)
Sayın Arslan, şahsınız adına da söz talebiniz var, o
nedenle ikisini birleştiriyorum, konuşma süreniz on beş dakikadır.
CHP GRUBU ADINA KAZIM ARSLAN (Denizli) – Teşekkür
ederim Sayın Başkanım.
Sayın Başkan, değerli milletvekilleri; hepinizi
öncelikle sevgiyle saygıyla selamlıyorum. Gecenin bu vaktinde, tabii, vakit
epeyce gecikti ama bazı konuları da sizlere aktarmayı bir görev sayıyorum.
485 sayılı üretim reformu yasa tasarısının üçüncü
bölümünün üzerinde hem grup adına hem de şahsım adına söz aldım. 
Yasanın genel düzenlemesi, sanayinin geliştirilmesi,
üretimin artırılması yönünde yapılmaktadır. Ülkemizin her alandaki sanayisinin
geliştirilmesi, tarımın da ihmal edilmeden her alandaki üretimin desteklenmesi
çok önemlidir. Yani tarım olmadan sanayinin olması, sanayi olmadan da tarımın
olması mümkün değildir. Bir Bakan olarak, Bilim, Sanayi ve Teknoloji Bakanı
olarak bunu göz ardı etmemenizi özellikle belirtiyorum. 
Ulusal sanayimizi geliştirmek, yatırımları üretimle ve
istihdamla ilgili her türlü girişimin desteklenmesi suretiyle, sanayimizin daha
iyi gelişebileceğini ve sanayicilerimizin büyüyebileceğini ve yeni yatırımlar
yapabileceğini mutlaka görmeliyiz. Topraktan üretime kadar, topraktan üretim
yapılan her türlü ürünün, aslında, sanayi ürünleri yönüyle değerlendirilmesinin
ve bunların işlenerek hem tüketime götürülmesinin hem de ihracatının
yapılmasının çok önemli olduğunu sayıyorum. Çünkü topraktan çıkan bir ürünün
işlenerek, her safhasında yeni bir katma değer koyarak, işçilerimiz çalışarak
bu üretime katkı koyuyorsa, sanayiye katkı koyuyorsa kesinlikle bu tür
ürünlerin ihmal edilmeden değerlendirilmesinin çok önemli olduğunu düşünüyorum.
Değerli milletvekilleri, sanayi-üniversite iş birliği
çok önemli. Bu yasayla bunu bir nebze olsun geliştirmeye çalışıyoruz. İnşallah,
önümüzdeki günlerde bununla ilgili sonuçları birlikte alırız diye belirtmek
istiyorum. Sanayileşmede eğitim çok önemli. Eğer biz sanayileşmek istiyorsak
fen ve teknik alandaki eğitimi çok öne çıkarmak zorundayız. Eğer fen eğitimini
ihmal ederek, teknik okulları ihmal ederek, mesleki okulları ihmal ederek
kalkınmayı, gelişmeyi düşünüyorsak bu, bizim için bir hayal olur. Onun için,
daha çok imam-hatip okulu yapmak yerine fen ve bilimi ve tekniği öne çıkaran
meslek okullarını öne çıkarmak suretiyle eğitimde de bir gelişmeyi sağlayıp
ekonomimizin bu alanda da desteklenmesinde fayda vardır diye belirtmek
istiyorum. 
Sayın Bakan, her seferinde söyledik, birçok arkadaşımız
da söylüyor; şimdi, ülkemizde eğer hukuk güvenliği yoksa, adalet iyi
işlemiyorsa, insanlar yarınına kuşkuyla bakıyorsa, korkuyla yatıyorsa,
vatandaşlar “İşte, milletvekili bile tutuklanıyor, iş adamları tutuklanıyor,
Balyoz ve Ergenekon davalarında Genelkurmay Başkanı bile tutuklandı, birçok
generaller tutuklandı, profesörler, rektörler tutuklandı, ben de
tutuklanabilirim.” diye korkuyorsa, arkadaşlar, bu ülkede, gerçekten, samimi
olarak söylüyorum, insanlar, yatırım yapmaz, yapmışsa bile o yatırımı
sürdürmeye çalışır, çevirmeye çalışır, yeni bir yatırıma kesinlikle girmez.
Bunu görmemiz lazım. Onun için, ülkenin acilen hukuk güvenliğine ve adalete
ihtiyacı var değerli arkadaşlarım.
Değerli arkadaşlarım, biliyorsunuz OHAL uygulamasının
birçok sakıncaları var. OHAL öyle bir noktaya geldi ki sanki ülkeyi, her
alanda, her şekilde bir işin OHAL uygulamasıyla yapılabilecek bir noktaya
getirdiniz. Düşünebiliyor musunuz, Anayasa’da OHAL’in tarifi belli ancak hangi
nedenle OHAL ilan edilmişse onunla ilgili düzenlemeleri yapabilirsiniz ama onun
dışına çıkarsanız, devletin düzenini gerçekten bozmaya ve devletin temel
kurumlarını OHAL kanunlarıyla, kanun hükmünde kararnamelerle değiştirmeye
kalkarsanız orada güveni maalesef koruyamazsınız. Onun için, artık bu tür
uygulamalardan vazgeçip, OHAL’i bir an önce kaldırıp Türkiye'nin normalleşmesi
ve normal düzenine girmesi lazım. Yani insanlar, sabah kalktığı zaman korkuyla,
kuşkuyla hayata devam etmek yerine güvenle, rahat bir şekilde işinin başına
gitmeli, çalışmanın, kazanmanın, büyümenin, yeni yatırım yapmanın mutlaka
yollarını aramalıdır; bunun için fırsatlar verilmelidir diye belirtmek
istiyorum.
Değerli milletvekilleri, iş dünyası, tedirgin, yani
inanın öyle rahat falan değil. Geçen gün büyümeyle ilgili bir rakam
açıkladınız, TÜİK’in getirdiği yapay yeni bir uygulamayla “Yüzde 5 bir büyüme
gerçekleşti.” dediniz. İnşallah öyledir ama piyasaya gidin, hayatın içine
gidin, esnafa gidin, çarşıya gidin, sanayiciye gidin, tüccara gidin arkadaşlar,
sorun, gerçekten bu büyümeyi o kesimler gerçekleştirebilmiş mi, bir sorun
arkadaşlar. Eğer gitmiyorsanız hayalci rakamlar üzerinden yapılan büyümenin
gerçek anlamda bir büyüme olmadığını ve Türkiye’nin kalkınan değil, yerinde
sayan bir ülke olduğunu görmelisiniz.
Şimdi, bu rahatsızlığı gözardı edemeyiz. TÜSİAD’ın
açıklaması var, diyor ki: “Adalet, mülkün temelidir. Hukuk güvenliği mutlaka
sağlanmalıdır ve insanların fikir ve düşünce özgürlüğüne, özgürlüklerine de
saygı gösterilmelidir.” Demek ki durup dururken söylemiyor, ortada bir
rahatsızlık var, bu rahatsızlık olmasa böyle bir açıklamayı, böyle bir OHAL
döneminde TÜSİAD yapabilir mi? Yapamaz ama öyle bir rahatsızlık var ki
kesinlikle bu açıklamaları, bu rahatsızlıkları görmezlikten gelemeyiz. 
Bakın, adaletsizlik de diz boyu değerli arkadaşlar. Her
yerde adaletsizlikler var, birçok haksızlıklar var, hukuksuzluklar var,
itirazlar var, mağduriyetler var, hangisine çare bulabiliyorsunuz? Adalet
Bakanı, kulağını tıkamış, yapılan adaletsizliklere, hukuksuzluklara ne
müdahalesi var ne de şöyle olsun, böyle olsun diye bir açıklaması var. Biz
ısrarla eleştiriyoruz, bizi farklı bir alanda suçlamaya kalkıyorsunuz. Değerli
arkadaşlarım, adaletsizliğe böyle hüküm sürdürdüğümüz sürece, göz yumduğumuz sürece
gerçekten bu adaletsizlikten bir gün sizler de zarar görebilirsiniz. Onun için
zaman geçirmeden hem Adalet Bakanının hem Başbakanın bu konularda açıklama
yapması gerekiyor. Ülkemizdeki haksızlıkları, hukuksuzlukları, adaletsizlikleri
Anayasa’mızın ilgili maddesine ve Anayasa Mahkemesinin gerçekten emsal
kararlarına rağmen tutuklamalara kulak tıkıyorsanız, haksızlıklara kulak
tıkıyorsanız, uygulamalara kulak tıkıyorsanız gerçekten o ülkede huzuru ve
barışı hiçbir şeklide sağlayamazsınız, gerginlikleri de önleyemezsiniz değerli
arkadaşlarım. O nedenle Hükûmeti, başta Başbakan ve Adalet Bakanı da olmak
üzere, kendilerini göreve davet ediyorum. 
Değerli arkadaşlarım, demokrasimiz çöküyor, parlamenter
sistem bitiyor. İktidar partisi milletvekilleri Meclise bile gelmiyor. Bakın,
şu saatte -tamam geç oldu ama- öncelikle 317 milletvekili arkadaştan herhâlde
şurada 100’e yakını, 150’ye yakınının olması gerekiyordu. Ee, maalesef bunu da
göremiyoruz. Ne zaman geliyor arkadaşlarımız? 
SALİH CORA (Trabzon) – Sizden kaç kişi var?
KAZIM ARSLAN (Denizli) – Lütfen, arkadaşlar kızmayın,
özeleştiri olarak bunu yapmak zorundasınız. Kanunlar çıksın diyorsunuz, acele
ediyorsunuz ama Meclise gelmiyorsunuz. Arkadaşlar yoklamaya geliyor, yoklamadan
sonra koltuklar boşalıyor. Böyle bir Meclis çalışması anlayışı olabilir mi
değerli arkadaşlarım? Hepimizin sorumluluğu var bu işte. Mademki kanunları
çıkarmak istiyorsak, memleket faydasına bir iş yapmak istiyorsak herkes buraya
gelecek. Mazeretleri olan olabilir ama arkadaşlar, koltukları boş bırakarak
kesinlikle bu Meclise çalışıyor diyemeyiz ve vatandaşa karşı da hesap
veremezsiniz değerli arkadaşlarım. Onun için ben hepinizi sorumluluğa davet
ediyorum. 
Değerli arkadaşlarım, şimdi ben her seferinde söyledim,
Bilim, Sanayi ve Teknoloji Bakanımıza tekrar söylüyorum: Özellikle bizim tarım
ülkesi olmamız sebebiyle… Bakın, tarımı çok dışlıyoruz, yok sayıyoruz, tarım
kesimini ihmal ediyoruz, gereği gibi desteklemiyoruz, onlara maliyetlerini
etkileyen konularda yardımcı olmuyoruz. Diyorsunuz ki, Tarım Bakanı geçen gün
açıkladı: “Biz desteği bu sene değil, gelecek sene vereceğiz.” Nasıl verildiği,
ne şekilde verildiği de çok net değil ama biz Cumhuriyet Halk Partisi olarak
açıkça söylüyoruz, diyoruz ki: Cumhuriyet Halk Partisi iktidara geldiğinde
mazotun üzerindeki vergileri kaldıracağız, maliyetine vereceğiz çiftçimize.
Nasıl ki yatlara veriyorsak, gemilere veriyorsak, gemiciklere veriyorsak,
uçaklara veriyorsak tarım kesimine neden vermeyelim arkadaşlar? Neden
vermeyelim? Çok mu yük getirecek Sayın Bakan? Yani bunu yapmamız tarım
üretimini artırmaz mı? Mademki üretim reformu yasa tasarısı, üretimi
desteklemek istiyoruz, tarım üretimini de ihmal etmeyelim lütfen. Onun için o
alanlarda da desteklemeleri yapmak durumundayız. 
Bu nedenle, bakın, çok önemli…
MUSTAFA ILICALI (Erzurum) – Var zaten. 
KAZIM ARSLAN (Devamla) – Yeterli değil. 
Bugün çiftçimiz aldığı destekleri bir sene sonra
alıyorsa, düşük alıyorsa, maliyetleri yükseliyorsa, pazarını bulamıyorsa,
satamıyorsa, arkadaşlar “Çiftçi kazanıyor.” demeyin. Bugün gündüzdü galiba, bir
arkadaşımız tarımla ilgili konuştu, dedi ki: “İşte, şu kadar traktör alındı.”
Arkadaşlar, hepsi borçla alınıyor. Bugün çiftçimiz borcun içinde yüzüyor. Siz
sanıyor musunuz ki cebinde para var, para kazandı da gitti traktörünü alıyor.
Hangi çiftçi var arkadaşlar? Yarı fiyatını verip de, peşin fiyatı verip de
hangi çiftçimiz traktör alabiliyor değerli arkadaşlarım? Herkes borçla alıyor.
Bakın, bugün hiç cebinde para olmayan insanlar… Bankalar para satacak yerler
aradıkları için, sanayici, yatırımcı kredi almadığı için, bankalar da aldıkları
paraları vatandaşa, tüketiciye satmak istiyorlar. Onun için kime gidiyorlar?
Tüketiciye gidiyorlar. Yani cebinde parası olmayan ama sıfır araba almak
isteyen vatandaşa gidiyorlar. Hiç parası yok, ev almak isteyen, iş yeri almak
isteyen vatandaşa gidiyorlar, ondan faizle para kazanmaya çalışıyorlar. Yani
borçlanmayla büyümeyi ne zamana kadar gerçekleştirebiliriz? Yani tüketime
dayalı, borçlanmaya dayalı, ithalata dayalı bir büyümeyi artık Türkiye terk
etmek zorunda, terk etmek zorunda. (CHP sıralarından alkışlar) Gerçekten
sanayileşmek ve üretime dayalı bir ekonomiyi gerçekleştirmek zorundayız. Bunu
yapmazsak giderek tükeniriz, giderek borçlanırız, giderek bağımlı hâle geliriz.
Nitekim de öyleyiz. Bugün vatandaş da bağımlı durumda bankalara, Türkiye de
dışarıya bağımlı durumda. Yani şimdi böyle bir atmosfer içinde “Türkiye
kalkınıyor, gelişiyor, büyüyor.” demek bana göre hayalcilik oluyor. 
Onun için, özetle, sanayileşmeyi, makine sanayicisini,
üreticilerini desteklemeniz; özellikle tarım ürünlerine destek verecek, teknik
tarımın yapılmasına, makineli tarımın yapılmasına olanak sağlayacak çalışmalara
da katkı yapmanız gerekiyor, bu alanlarda da gelişmemiz gerekiyor. Ne kadar iyi
teknik tarım yapabilirsek, makineye dayalı tarımı gerçekleştirebilirsek,
maliyetleri aşağıya çekebilirsek üretimi o denli yükseltebiliriz, bugün ithal
ettiğimiz birçok ürünü ihraç etmek durumunu yaşayabiliriz, durumuyla karşı
karşıya kalabiliriz. 
Değerli arkadaşlarım, onun için, pamuk gibi, üzüm gibi,
fındık gibi, zeytin gibi, çay gibi, mısır gibi, buğday gibi ürünlerimizi
tarladan pazara değil, kesinlikle işleyerek tüketiciye bunları vermek, bunların
satımını gerçekleştirmek zorundayız diyorum, sözlerimi bu şekilde bitiriyorum.
Hepinize teşekkür ediyorum, saygılar sunuyorum. (CHP
sıralarından alkışlar) 
BAŞKAN – Teşekkür ederim Sayın Arslan.
Birleşime iki dakika ara veriyorum. 
Kapanma Saati: 02.04
ONUNCU OTURUM
Açılma Saati: 02.06
BAŞKAN: Başkan Vekili Mehmet Akif HAMZAÇEBİ
KÂTİP ÜYELER:
Fehmi KÜPÇÜ (Bolu), Mehmet Necmettin AHRAZOĞLU (Hatay)
----- 0 -----
BAŞKAN – Türkiye Büyük Millet Meclisinin 107’nci
Birleşiminin Onuncu Oturumunu açıyorum.
485 sıra sayılı Kanun Tasarısı’nın görüşmelerine devam
ediyoruz. 
Komisyon? Yok.
Ertelenmiştir.
2’nci sırada bulunan 464 sıra sayılı Kanun Tasarısı ile
Dışişleri Komisyonu Raporu’nun görüşmelerine başlıyoruz.
2.- Türkiye Cumhuriyeti Hükümeti ile Katar
Devleti Hükümeti Arasında Eğitim Alanında İşbirliği Anlaşması ile Notaların
Onaylanmasının Uygun Bulunduğuna Dair Kanun Tasarısı (1/723) ve Dışişleri
Komisyonu Raporu (S. Sayısı: 464)
BAŞKAN - Komisyon? Yok.
Ertelenmiştir.
Bundan sonra da komisyonların bulunamayacağı
anlaşıldığından, alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için, 16 Haziran 2017 Cuma
günü saat 14.00’te toplanmak üzere birleşimi kapatıyorum.
Hayırlı sahurlar diliyorum. 
Kapanma Saati: 02.07




(x) Bu ifadeye ilişkin açıklama 16/6/2017
tarihli 108’inci Birleşim Tutanağı’nın 41’inci sayfasında “Geçen Tutanak
Hakkında Konuşmalar” bölümünde yer almıştır. 


(x) 485 S. Sayılı Basmayazı 6/6/2017 tarihli 101’inci Birleşim
ve 485’e 1’İinci Ek 14/6/2017 tarihli 106’ncı Birleşim Tutanağı’na eklidir.


(x) Bu bölümde hatip tarafından Türkçe
olmayan kelimeler ifade edildi.




