



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
76’ncı Birleşim
22 Mart 2018 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden
Etiyopya Büyükelçisi Ayalew Gobezie ile Türkiye-Etiyopya Parlamentolar Arası
Dostluk Grubu Başkanı Hasan Sert’e “Hoş geldiniz.” denilmesi
2.- Başkanlıkça, Genel Kurulu ziyaret eden
Azerbaycan Cumhuriyeti Millî Meclisi üyesi Sona Aliyeva ve Kocaeli Milletvekilleri
Cemil Yaman ile Sami Çakır’a “Hoş geldiniz.” denilmesi

IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Artvin Milletvekili Uğur
Bayraktutan’ın, Artvin’in Yusufeli ilçesinin sorunlarına ilişkin gündem dışı
konuşması
2.- Erzurum Milletvekili İbrahim
Aydemir’in, Doğu ve Güneydoğu Anadolu’da terörle mücadeleye verilen halk
desteğine ilişkin gündem dışı konuşması
3.- İzmir Milletvekili Müslüm Doğan’ın,
Alevi toplumu ve Diyanet İşleri Başkanlığına ilişkin gündem dışı konuşması
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Regaip Gecesi’nin tüm İslam âlemine hayırlar getirmesini temenni ettiğine
ve 22 Mart Dünya Su Günü’ne ilişkin konuşması
2.- Oturum Başkanı TBMM Başkan Vekili Ahmet
Aydın’ın, Afrin’de el yapımı patlayıcının infilak etmesi neticesinde şehit olan
3 askere Allah’tan rahmet dilediğine ilişkin konuşması

VI.- AÇIKLAMALAR
1.- Niğde Milletvekili Ömer Fethi Gürer’in,
Regaip Kandili’ni kutladığına ve 26 Mart 2018 tarihinde saat 11.30’da Niğde’nin
Bor ilçesindeki şeker fabrikasının önünde özelleştirmeye karşı toplantı yapacaklarına
ilişkin açıklaması
2.- İzmir Milletvekili Mustafa Ali
Balbay’ın, yargıyla ilgili gelişmelerin kaygı verici olduğuna ilişkin
açıklaması
3.- Mersin Milletvekili Aytuğ Atıcı’nın,
Pir Sultan Abdal Kültür Derneği üyelerinin AKP’ye boyun eğmedikleri için
gözaltına alındıklarına ilişkin açıklaması
4.- İstanbul Milletvekili Mahmut Tanal’ın,
Üsküdar’ın Kirazlıtepe ve Yavuztürk Mahallelerinin sorunlarına, İstanbul
Büyükşehir Belediye otobüslerinin Şile ile İstanbul arasında çalışmadığına,
Şile Devlet Hastanesinde uzman doktor bulunmadığına ve Şile içerisindeki
otopark sorununa ilişkin açıklaması
5.- İzmir Milletvekili Müslüm Doğan’ın, Pir
Sultan Abdal Kültür Derneğine yapılan hukuk dışı uygulamaya son verilmesi
gerektiğine ve konu hakkında İçişleri Bakanını açıklama yapmaya davet ettiğine
ilişkin açıklaması
6.- Balıkesir Milletvekili Mehmet Tüm’ün,
gazetecilerin cezaevlerine atıldığı, havuz medyasının ülkede tek ses durumuna
getirildiği ve sosyal medyanın yasaklandığı bir ülkede basın özgürlüğünün tümüyle
ortadan kaldırılmış olduğuna ilişkin açıklaması
7.- Kayseri Milletvekili Sami Dedeoğlu’nun,
Regaip Kandili’ni kutladığına ve 21 Mart Dünya Ormancılık, 22 Mart Dünya Su, 23
Mart Dünya Meteoroloji Günlerine ilişkin açıklaması
8.- Kahramanmaraş Milletvekili İmran
Kılıç’ın, Regaip Gecesi’ni tebrik ettiğine, 21 Mart Dünya Ormancılık, 22 Mart
Dünya Su Günlerine, 23 Mart Bediüzzaman Saidi Nursi’nin vefatının 58’inci ve
Uhud Savaşı’nın 1393’üncü yıl dönümlerine ilişkin açıklaması
9.- Sivas Milletvekili Ali Akyıldız’ın,
Sivas KYK’de taşeronların kadro sınavında sorulan bir soruya ilişkin açıklaması
10.- Kocaeli Milletvekili Haydar Akar’ın,
Regaip Kandili’ni kutladığına ve Meclis Türk Halk Müziği Korosu’nun tekrar
çalışmalarına başlaması için gerekli izinlerin verilmesini rica ettiğine
ilişkin açıklaması
11.- Mersin Milletvekili Ali Cumhur
Taşkın’ın, 21 Mart Dünya Ormancılık Günü’ne ve Regaip Gecesi’ni tebrik ettiğine
ilişkin açıklaması
12.- Mersin Milletvekili Hüseyin Çamak’ın,
Avrupa Konseyi ile Lozan Üniversitesi tarafından hazırlanan 2016 yılı Avrupa
cezaevleri istatistiklerinde Türkiye’nin durumuna ilişkin açıklaması
13.- Edirne Milletvekili Okan
Gaytancıoğlu’nun, ulusal bağımsızlığımızı simgeleyen İstiklal Marşı’nın
hepimizin ortak marşı olduğuna ve AKP’nin kendine göre bir Türkiye dizayn etmek
istediğine ilişkin açıklaması
14.- İstanbul Milletvekili Osman Boyraz’ın,
25 Mart Büyük Birlik Partisi Genel Başkanı Muhsin Yazıcıoğlu’nun vefatının
9’uncu yıl dönümüne ilişkin açıklaması
15.- Afyonkarahisar Milletvekili Hatice
Dudu Özkal’ın, Regaip Kandili’ni kutladığına ilişkin açıklaması
16.- Ankara Milletvekili Ali Haydar
Hakverdi’nin, Regaip Kandili’ni kutladığına ve Mardin’de yaşanan elektrik
kesintilerine ilişkin açıklaması
17.- İzmir Milletvekili Necip Kalkan’ın,
Türk Silahlı Kuvvetleri ve Özgür Suriye Ordusu’nun Afrin’de kontrolü ele
aldığına ve vatan, millet ve mukaddesat için hayatını feda eden şehitlere
Allah’tan rahmet dilediğine ilişkin açıklaması
18.- Batman Milletvekili Mehmet Ali
Aslan’ın, Hasankeyf’in sular altında bırakılmak istendiğine ve Hasankeyf
halkının haklı eylemlerine destek sunduklarına ilişkin açıklaması
19.- Samsun Milletvekili Erhan Usta’nın,
Afrin’de bir binaya tuzaklanmış el yapımı bombanın patlamasına, Ordu Devlet
Hastanesinin çatı katında bir yangın çıktığına, Regaip Kandili’ni kutladığına,
25 Mart Büyük Birlik Partisi Genel Başkanı Muhsin Yazıcıoğlu’nun vefatının
9’uncu yıl dönümüne ve 23 Mart Ziya Gökalp’in 143’üncü doğum yıl dönümüne
ilişkin açıklaması
20.- İstanbul Milletvekili Filiz
Kerestecioğlu Demir’in, 24 Mart 1978’de silahlı bir saldırı sonucu hayatını
kaybeden Savcı Doğan Öz’ü andığına, siyasetin yargıya cesaret verdiği bazı
olaylara ve Birleşmiş Milletlerin OHAL’in 2017’de Türkiye’ye etkisinin
incelendiği raporuna ilişkin açıklaması
21.- Sakarya Milletvekili Engin Özkoç’un,
Regaip Kandili’ni kutladığına, 24 Mart 1978’de öldürülen Savcı Doğan Öz’e
Allah’tan rahmet dilediğine, insanların nişasta bazlı şekere mahkûm edilmesine
ve kanser vakalarının artmasına, millete hizmet veren Cumhuriyet Halk Partili
belediyelere hazine yardımlarının yapılmamasına ilişkin açıklaması
22.- Aksaray Milletvekili İlknur İnceöz’ün,
Regaip Kandili’ni kutladığına, Afrin’de teröristlerin temizlenmesinin
arkasından pek çok el yapımı patlayıcı tuzakların kurulduğuna ve savunma
sanayisinin güçlendirilmesinin ne kadar doğru bir karar olduğuna ilişkin
açıklaması
23.- Samsun Milletvekili Erhan Usta’nın,
hasılat esaslı vergilendirmenin sisteme dâhil edilmesinin doğru olmayacağına
ilişkin açıklaması

VII.- ÖNERİLER
A) Siyasi Parti Grubu Önerileri
1.- HDP Grubunun, 22/3/2018 tarihinde Grup
Başkan Vekili İstanbul Milletvekili Vekili Filiz Kerestecioğlu Demir
tarafından, tutuklu milletvekillerinin ve gazetecilerin yargılamaları
bakımından yargılama usulleri ve adil bir yargılama yapılıp yapılmadığı
hususlarının tüm boyutlarıyla araştırılması amacıyla verilmiş olan Meclis
araştırması önergesinin ön görüşmelerinin, Genel Kurulun 22 Mart 2018 Perşembe
günkü birleşiminde yapılmasına ilişkin önerisi
2.- CHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, basın özgürlüğünün sağlanması için yapılacak
çalışmaların araştırılarak alınması gereken önlemlerin belirlenmesi amacıyla
verilmiş olan (10/160) esas numaralı Meclis Araştırması Önergesi’nin ön
görüşmelerinin, Genel Kurulun 22 Mart 2018 Perşembe günkü birleşiminde
yapılmasına ilişkin önerisi
B) Danışma Kurulu Önerileri
1.- Danışma Kurulunun, Genel Kurulun
27/3/2018 Salı günkü birleşiminde Down sendromunun ülkemizde yaygınlığı, Down
sendromlu bireylerin ve ailelerinin yaşadıkları sorunların ve ihtiyaçlarının
tespit edilerek alınacak önlemlerin belirlenmesi amacıyla verilen (10/684),
(10/2594), (10/2645), (10/2646) ve (10/2691) esas numaralı Meclis Araştırması
Önergelerinin görüşmelerinin birleştirilerek; tıbbi ve aromatik bitkilerin
ekolojik denge gözetilerek üretiminin artırılması, satılması, sağlığa uygun
olarak kullanılması ve ihracatının geliştirilmesine yönelik sorunların ve çözüm
önerilerinin belirlenmesi amacıyla verilen (10/5), (10/2602), (10/2612) ve
(10/2644) esas numaralı Meclis Araştırması Önergelerinin görüşmelerinin
birleştirilerek yapılmasına; Genel Kurulun 22/3/2018 Perşembe günkü
birleşiminde 535 sıra sayılı Kanun Tasarısı’nın birinci bölümüne kadar
çalışmalarını sürdürmesine; 27/3/2018 Salı günkü birleşiminde Meclis
araştırması önergelerinin görüşmelerinin tamamlanmasına kadar çalışmalarını
sürdürmesine ve 23/3/2018 Cuma günü toplanmamasına ilişkin önerisi

VIII.- SATAŞMALARA İLİŞKİN KONUŞMALAR
1.- Aksaray Milletvekili İlknur İnceöz’ün,
İstanbul Milletvekili Barış Yarkadaş’ın CHP grup önerisi üzerinde CHP Grubu
adına yaptığı konuşması sırasında Adalet ve Kalkınma Partisine sataşması nedeniyle
konuşması
2.- Sakarya Milletvekili Engin Özkoç’ün,
Aksaray Milletvekili İlknur İnceöz’ün sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
3.- İstanbul Milletvekili Filiz
Kerestecioğlu Demir’in, Aksaray Milletvekili İlknur İnceöz’ün yerinden sarf
ettiği bazı ifadeleri sırasında Halkların Demokratik Partisine sataşması
nedeniyle konuşması
4.- Aksaray Milletvekili İlknur İnceöz’ün,
İstanbul Milletvekili Filiz Kerestecioğlu Demir’in sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
5.- İstanbul Milletvekili Filiz
Kerestecioğlu Demir’in, Aksaray Milletvekili İlknur İnceöz’ün sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
6.- İstanbul Milletvekili Barış
Yarkadaş’ın, İstanbul Milletvekili Hasan Turan’ın CHP grup önerisi üzerinde AK
PARTİ Grubu adına yaptığı konuşması sırasında şahsına ve Cumhuriyet Halk
Partisine sataşması nedeniyle konuşması
7.- İstanbul Milletvekili Hasan Turan’ın,
İstanbul Milletvekili Barış Yarkadaş’ın sataşma nedeniyle yaptığı konuşması
sırasında şahsına sataşması nedeniyle konuşması
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Katma Değer Vergisi Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun Tasarısı
(1/926) ile Plan ve Bütçe Komisyonu Raporu (S. Sayısı: 535)
22 Mart 2018 Perşembe
BİRİNCİ OTURUM
Açılma Saati: 14.04
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ
(Nevşehir), Mücahit DURMUŞOĞLU (Osmaniye)
----- 0 -----
BAŞKAN
– Türkiye Büyük Millet Meclisinin 76’ncı Birleşimini açıyorum.
Toplantı
yeter sayısı vardır, görüşmelere başlıyoruz.
III.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden
Etiyopya Büyükelçisi Ayalew Gobezie ile Türkiye-Etiyopya Parlamentolar Arası
Dostluk Grubu Başkanı Hasan Sert’e “Hoş geldiniz.” denilmesi
BAŞKAN
– Sayın milletvekilleri, Etiyopya Büyükelçisi Sayın Ayalew’le birlikte Türkiye-Etiyopya
Parlamentolar Arası Dostluk Grubu Başkanımız Sayın Hasan Sert Meclisimizi
ziyaret etmişlerdir, Meclisimiz adına “Hoş geldiniz.” diyoruz kendilerine.
(Alkışlar)
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Artvin’in Yusufeli ilçesinin sorunları hakkında söz isteyen
Artvin Milletvekili Uğur Bayraktutan’a aittir.
Sayın
Bayraktutan, buyurun. (CHP sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Artvin Milletvekili Uğur
Bayraktutan’ın, Artvin’in Yusufeli ilçesinin sorunlarına ilişkin gündem dışı
konuşması
UĞUR
BAYRAKTUTAN (Artvin) - Sayın Başkan, çok değerli milletvekilleri; öncelikle
sizleri, daha sonra da televizyonları başında bizleri izleyen, özellikle
Yusufeli’de kahvelerde, iş yerlerinde bizleri izleyen hemşehrilerimi saygıyla
selamlıyorum.
Değerli
milletvekilleri, Artvin’in Yusufeli ilçesine yapılan HES nedeniyle, büyük bir
baraj inşaatı nedeniyle Yusufeli komple sular altında kalıyor. Üç yıl evvel
burada yapmış olduğum konuşmaya bir tabutla çıkmıştım, bir ilçeyi canlı canlı
toprağa gömüyorsunuz diye ifade etmiştim ve gelinen noktada üzücü bir tabloyla karşı
karşıyayız. Neden? Değerli milletvekilleri, olay şu: Bakın, Yusufeli’ni yeni
yerleşim yerine bağlayacak olan bir viyadük çalışması var. Bu viyadük
çalışmasında bir problem var, halk bu konuda büyük bir mağduriyet içerisinde.
Neden? Çünkü yeni yerleşim yeriyle alakalı çalışma tamamlanmamış değerli
milletvekilleri ama Yusufeli’yi buraya bağlayacak, yeni yerleşim yerine
bağlayacak, 200 metreden geçecek olan viyadükle alakalı olarak Karayolları
Genel Müdürlüğü tarafından bir çalışma başlatılıyor, 200 metreden geçecek ve
Yusufeli’nin kalbinden geçecek bir çalışma. Eğer bu çalışma başlarsa… Çünkü
yeni yerleşim yeriyle alakalı işlem tamamlanmadığı için hemen altında,
Yusufeli’nin göbeğinde, can kalbi olan yerde bir çalışma olacak ve orada
insanlar, esnaf, halk derin bir mağduriyetle karşılaşacak değerli arkadaşlarım.
O da neden? Bakın, bunun yapılacağı yer, bu viyadüğün yapılacağı yer
Yusufeli’nin ilçe merkezinin göbeği. Burada Halitpaşa Ortaokulu var, 700
öğrencisi var değerli arkadaşlarım; 20’nin üzerinde esnaf var, iş yerlerini
kapatacaklar; 100’e yakın konut var, 58 civarında olduğundan bahsediliyor ama
sadece bunlarla, bu lokal rakamlarla ifade edilemeyecek, bütün ilçeyi
etkileyebilecek bir tabloyla karşı karşıyayız. 
Değerli
milletvekilleri, yeni yerleşim yeri tamamlanmadan eğer bu viyadük çalışmasına
başlanırsa bir ilçeyi canlı canlı toprağa gömeceğiz. Şimdi, Yusufelili,
Yusufeli’nin esnafı, Yusufeli halkı bütün Türkiye’ye, yüce Parlamentoya
seslenmeye, sesini duyurmaya çalışıyor, diyor ki: “Eğer bu çalışmaya
başlarsanız…” Çünkü, bakın, değerli milletvekilleri, burada bir esnaf bile
mağdur olursa, konutları boşaltırsak… O konutları boşaltacak olan kişilerin
Yusufeli’de bir tane bile ev bulması mümkün değil değerli arkadaşlarım. Burada
tarihî bir yanlış yapıyoruz. Yeni yerleşim yeriyle alakalı olan inşaatın üç
dört yıldan evvel tamamlanması mümkün değil ama biz ne yapıyoruz? Dört sene
sonra tamamlanacak olan bir inşaatla, yeni yerleşim yeriyle alakalı olarak biz
bugünden Yusufeli’nin ilçe merkezinde tozla, toprakla 200 metrelik yeni bir
viyadük yapmaya çalışıyoruz. Bu ne demektir biliyor musunuz? Bir ilçeyi baştan,
hiçbir şey olmadan, inşaat tamamlanmadan canlı canlı toprağa gömmektir. Böyle
bir düzenleme yaparsak değerli milletvekilleri, toz toprak altında kalan bir
ilçe, toz toprak altında kalan bir esnaf gerçeğiyle karşı karşıyayız. 
O
nedenle, Yusufeli halkı şunu diyor: “Devletimizin vermiş olduğu karar başımızın
üzerinedir.” Bakın, kolay bir olay değil, mezarlarını çıkartıyorlar başka yere
götürüyorlar; doğdukları yerler, doydukları yerler; anıları var, hayalleri var,
çocuklukları orada geçmiş; babalarının, dedelerinin, nenelerinin cenazeleri,
mezarları orada. Hiçbir şey demiyorlar ama şimdi kalkıp Karayolları Genel
Müdürlüğü hiçbir şey olmamış gibi bugünden başlıyor -bugün yarın kamulaştırma
evraklarını gönderecekler- Yusufeliliye diyor ki: “Burayı terk et.” 700
öğrencisi olan, o ilçenin en büyük okulunu prefabrik bir şekilde başka bir yere
taşımaya çalışıyorlar. Sayılamayacak kadar, 20, belki daha fazla rakamda esnafı
caydırmaya çalışıyorlar. Daha doğrusu en önemli olan, en metropolitan durumda
olan, kent merkezi sayılabilecek bir yere biz ne yazık ki bir hançer saplıyoruz
değerli arkadaşlar. 
O
nedenle, buradan Hükûmet yetkililerine sesleniyorum: Değerli arkadaşlarım,
Yusufeli, Artvin’in güzel ilçelerinden bir tanesi. İnsanı güzel insanlar,
hiçbir şey demediler, serzenişte bulunmadılar, “Türkiye için Yusufeli’ni feda
etmek istiyorsanız sadece başımızın üzerine.” dediler. Ama Hükûmetten de şunu
bekliyorlar: Bakın, böyle bir çalışma, bir ilçeyi anılarıyla beraber yok eder.
Şimdi, baraj olmadan, baraj tamamlanmadan -baraj duvarı tamamlanmış- siz yeni
yerleşim yerini tamamlamadan, yeni yerleşim yerinde bir tane konut, bir tane iş
yeri açmadan “Ben buraya dört sene önceden 200 metre yüksekliğinde bir viyadük
koyacağım ve Yusufeli halkına bir şey olmaz.” diyorsanız bunu ancak
iyimserlikle ifade edebilirsiniz değerli arkadaşlarım. Hani bir söz var ya
“İnsanı yaşat ki devlet yaşasın.” Siz Yusufeli’de insanı canlı canlı toprağa
gömüyorsunuz ve öldürüyorsunuz. O nedenle diyoruz ki Yusufeli’nin... (CHP
sıralarından alkışlar) 
Değerli
arkadaşlarım, değerli parlamenterler, milletvekillerimiz, saygıdeğer Hükûmet;
Yusufeli’nin ve Yusufelilinin sesini duyun. Bakın, orada bir haykırış var;
Esnaf ve Sanatkârlar Odası, siyasi partiler, bütün sivil toplum örgütleri
diyorlar ki: “Burada bir kanayan yara var.” Gelin, bu kanayan yaraya merhem
olun, Yusufeli halkının mağduriyetini giderin diyoruz.
Yüce
heyetinizi saygıyla selamlıyorum. 
Teşekkür
ediyorum. (CHP sıralarından alkışlar)
BAŞKAN
– Teşekkür ediyorum.
Gündem
dışı ikinci söz, Doğu ve Güneydoğu Anadolu’da terörle mücadeleye verilen halk
desteği hakkında söz isteyen Erzurum Milletvekili İbrahim Aydemir’e aittir.
Sayın
Aydemir, buyurun. (AK PARTİ sıralarından alkışlar)
2.- Erzurum Milletvekili İbrahim
Aydemir’in, Doğu ve Güneydoğu Anadolu’da terörle mücadeleye verilen halk
desteğine ilişkin gündem dışı konuşması
İBRAHİM
AYDEMİR (Erzurum) – Sayın Başkanım, değerli milletvekilleri; ülkemizin birliği,
devletin bekası, milletin huzur ve barışı davasına can adayan; “Bayrak inmesin,
ezan dinmesin.” imanını taşıyan, millî bütünlük ve kardeşlik hukukuna baş
koyan; Aziziye, Çanakkale ruhuyla Afrin’de yeni bir tarih ve yeni bir destan
yazan şehitlerimizi rahmetle anıyor, hepinize saygı sunuyorum.
Regaip
Kandili’niz mübarek olsun, bereketi bütün kâinatı kuşatsın inşallah. 
Millet
olarak bir destan dönemini hep birlikte aynı şuur ve aynı ruhla yeniden
yaşadık. Milletin birliği, devletin dirliği, vatanın bölünmez bütünlüğü ahdiyle
niyazlar yükseldi hanelerden köy köy, ilçe ilçe, şehir şehir. Konuşmama vesile
olan da bu hâletiruhiyedir. Erzurum Karayazı’dan arayıp Cumhurbaşkanımıza saygı
sunan, ordumuzun zaferi için otuz gün oruç tutup gece yarıları niyazda bulunan
Hatice abla, Şırnak İl Başkanımız İbrahim Halil Erkan’a uğrayıp “Biz de şanlı
ordumuzun yanında teröristlerle savaşmak istiyoruz. Bizi de Afrin’e gönderin.”
diyen 70 yaşındaki Hayrettin ağabey ve yüzlerce kıymetli insan, yiğit insan...
Erzurum Hınıs’tan Edirne Lalapaşa’ya, Hakkâri Şemdinli’den Sinop Boyabat’a
dualar tek, niyazlar tekti: “Birliğimiz, dirliğimiz daim olsun.” Gönüllerden
“Rabb’im ordumuzu daim muzaffer kılsın.” yakarışları süzülüyordu semaya. Dualar
ve âminler buluştu yüce milletimizin ufkunda, Fatiha’lar ile Fetih suresinin
feyzi yağdı üstümüze fevç fevç ve bir tarih yazdı bu millet Afrin önünde
yeniden. Çanakkale şühedasının ervahıyla birlikte bunu yaptı. “Biz de millet,
hem nasıl milletmişiz.” diyordu ya Akif, işte Afrin’de onu yeniden gösterdik
cihana. Peygamber’in kucağını açarak beklediği şühedamızla bunu yaptık; atları,
kanları, mübarek gazilerimizle bunu yaptık. Rabb’im fethimizi mübarek,
milletimizi her daim aziz kılsın. 
Bir
de cephe gerisi var bu destanın, tasvir ve tarifine kelimelerin kifayet
edemeyeceği bir hâl: Malazgirt Ovası’ndan Pasinler Ovası’na, Ağrı’dan Konya’ya,
Tekman’dan Cizre’ye, Karakoçan’a bu yüce millet, varlık ve dirlik mücadelesine
niyaz niyaz, dua dua destek verdi. Yesevi ahvadı Anadolu bacıları, Nene Hatun
torunları keteler, çörekler, börekler, kadayıf dolmaları gönderdi cepheye; ak
elleri boğum boğum kınalı bacılarımız bereler ördü, eldivenler dikti Mehmet’e.
Diyarbakır Hani’deki kardeşim yevmiyesini, Gaziantep Araban’daki adaşım
nevalesini bağışladı bu ulvi yolda yürüyenlere. Pervari’den Gercüş’e,
Karaçoban’dan Çat’a, Bandırma’dan Edremit’e, Söğüt’ten Akşehir’e kan bağışında
yarıştı bu aziz millet. Erzurum’da bir mana insanı, bir yüksek ruh, hayatını
tenvire tebdil etmiş, yaşı 90 olsa da gönlü genç, bilge insan Fakirullah Bilgin
Hocamın “…”(x) niyazları Erzurum semalarından
Diyarbakır Ulu Cami mihrabına, Edirne Selimiye’nin minberine ulaştı ve
“Âmin.”ler vahdet ve tevhit duasıyla buluştu vatanın birliği, devletin dirliği
üstüne. 
Ve
cephe: Bir yanda huzurun, barışın, adaletin ve asayişin temsilcisi aziz
ordumuz; karşısında şekavet odakları, menhus, berbat, pis nefislerini bölmek,
parçalamak ve yok etmeye hasretmiş bir güruh, dirliği, birliği ve varlığı yok
etmeye kendini vazife kılmış iblis sürüsü, tıpkı FETÖ gibi. Ve muzafferiyet.
Hâli yaşatana sayısız kere şükürler olsun. 
Bu
fethin ışığında “sönmez bu şafaklarda yüzen al sancak” kararlılığını bir kez
daha gösteren aziz milletimizi ve kahraman ordumuzu şükran, şehitlerimizi
rahmet, gazilerimizi minnetle anıyor; hak ve hukukla özdeşleşmiş, ecdat
felsefesini millî fazilet ve haysiyet çizgisinde bir vatan ve din aşkı, bir
yüksek gurur ve şuurla ifa eden başta Başkomutanımız Sayın Cumhurbaşkanımız
olmak üzere tüm kahramanlarımızı selamlıyor, Gazi Meclisimize tekraren
saygılarımı sunuyorum. 
Sağ
olun, var olun. (AK PARTİ sıralarından alkışlar) 
BAŞKAN
– Teşekkür ediyorum Sayın Aydemir. 
Gündem
dışı üçüncü söz, Alevi toplumu ve Diyanet İşleri Başkanlığı hakkında söz
isteyen İzmir Milletvekili Müslüm Doğan’a aittir. 
Buyurun
Sayın Doğan. (HDP sıralarından alkışlar) 
3.- İzmir Milletvekili Müslüm Doğan’ın,
Alevi toplumu ve Diyanet İşleri Başkanlığına ilişkin gündem dışı konuşması
MÜSLÜM
DOĞAN (İzmir) – Sayın Başkan, değerli milletvekilleri; Diyanet İşleri Başkanlığı,
cumhuriyet tarihi boyunca varlığı, statüsü, yetkileri, sorumlulukları ve
faaliyetleri açısından en çok tartışılan kurumların başındadır. 
Padişahlar,
sadrazamlar, siyasetçiler hatta cuntacılar kendi iktidarları için dini
kullanmaktan asla vazgeçmemişlerdir. Bu yüzden, dini kontrol etmek için bir
kuruma ihtiyaç duymuşlardır, bu kurumun adı da Diyanet İşleri Başkanlığıdır. Bu
yüzden Diyanet İşleri Başkanlığı da bu ihtiyaçtan doğmuştur. 
Başkanlığın
geçmişi, Fatih Sultan Mehmet’in kurduğu Müftil Enamlara kadar uzamaktadır. Daha
sonra şeyhülislamlık makamı kurulur; din işleri, yargı ve eğitim bu makama
bağlanır. 127 şeyhülislam görev alır Osmanlı Devleti’nde, bunlardan 2’si
maalesef idam edilir. 
Cumhuriyetin
ilanıyla 3 Mart 1924’te Diyanet İşleri Reisliği kurulur. Kurumun ilk Başkanı
Rifat Börekçi’dir. Rifat Börekçi, İstanbul Hükûmetinin fetvasına karşı Ankara
fetvasını vererek Mustafa Kemal ve arkadaşlarını destekler ve cumhuriyetin
meşruluk kazanmasında önemli bir rol üstlenir. 
Osmanlı’da
olduğu gibi Türkiye Cumhuriyeti’nde de devlet dinin kontrolünü elinde tutmak
ister. Demokrat Parti ve Menderes döneminde kurum yeniden siyasal iktidarın
güçlü bir aygıtına dönüşür. 1950 yılında yürürlüğe giren kanunla Diyanet İşleri
Reisliği değiştirilerek Başkanlık statüsüne yükseltilir. Yine vakıflara
devredilen cami ve mescitlerin idaresi, imamların kadroları tekrar Diyanete
devredilir. 
27
Mayıs darbesi gerçekleşir, dört yılda 5 başkan değişir. Bu dönemde yurt dışına
çıkan ilk Diyanet İşleri Başkanının görevine Bakanlar Kurulu kararıyla son
verilir. 
12
Mart 1971 darbesi sonrası cunta yönetimi halkın dinî inançlarını merkezden
kontrol etmek için bir albayı Diyanet İşleri Başkanı olarak atar. 
28
Şubat süreciyle birlikte kurum tam anlamıyla siyasetin merkezine oturur. Mehmet
Nuri Yılmaz dönemiyle birlikte başörtüsü yasakları, imam-hatiplerin ve Kur’an
kurslarının kapatılması bu dönemde gerçekleşir. Emekli Albay Kalelioğlu Mehmet
Nuri Yılmaz’ın danışmanı olarak atanır, merkezî hutbeler ve merkezî vaaz
uygulamaları da bu dönemde başlar yani sipariş üzerine hutbeler okutulur. 
2018
yılına geldiğimizde ise Diyanet İşleri Başkanlığı 7 milyar 774 milyonluk
bütçesiyle devletin en önemli kurumlarından biri hâline gelmiştir. 7 bakanlığın
bütçesinden fazla bütçesi olan bu kurumun özellikle Alevilere karşı tutumu
hiçbir şekilde kabul edilemez durumdadır. 
Değerli
milletvekilleri, Diyanet İşleri Başkanlığının vakıfları vardır, tek bir vakıf
değil, vakıfları da var aslında, Diyanet Vakfı dışında vakıfları var.
Arkadaşlar, yine Diyanet İşleri Başkanlığının kurduğu bu vakfın inşaat
şirketleri var. Bu inşaat şirketlerinin nereden iş aldıklarını, hangi boyuta
ulaştıklarını bence bu Meclis araştırmalıdır. Aynı zamanda, Diyanet İşleri
Başkanlığının ve vakfının ulaştığı ekonomik düzeyi, kendi inancı dışında hiçbir
sözü olmayan insanlara karşı asimilasyonu ortaya koymasını bence bu Meclis
araştırmalıdır çünkü laik hukuk devletinde, ileri Batılı ülkelerde olduğu gibi
laiklik eğer esas alınacaksa devletin dini olmaz; devlet, sadece bir koordinatörlük
görevi yapar, inançların özgürleşmesini, öğretilerin özgürleşmesini sağlamak
için kurumlar kurar. Ama bugün Diyanet İşleri Başkanlığı tam bir asimilasyon
kurumuna dönüşmüştür.
Değerli
milletvekilleri, bir örnek vermek istiyorum: Şimdi, Diyanet İşleri Başkanlığı
üniversite kurmuş, “29 Mayıs Üniversitesi” diye bir üniversite kurmuş. Bu
üniversiteye öğrenciler alıyor, eğitim öğretim hayatına devam ediyor. Yine,
arkadaşlar, Diyanet İşleri Başkanlığı toplam 240 bin öğrenciye burs veriyor,
toplam 56 milyon 645 bin lira. 2015 ve 2016 yılında 23.982 öğrenciye burs
vermiş. Bir Alevi çocuğuna bile burs verdiğini sanmıyorum, iddia ediyorum, bir
Alevi çocuğu bile Diyanet İşleri Vakfının bursundan yararlanamamıştır; sadece
Aleviler değil, diğer inancın çocukları da yararlanamamıştır.
ALİ
ÖZCAN (İstanbul) – Tenezzül bile etmezler. 
MÜSLÜM
DOĞAN (Devamla) - Peki, bu kurum kim? Devlet bütçesinden beslenmiyor mu?
Arkadaşlar, biz Diyanet İşleri Başkanlığının dine müdahalesine, inanca
müdahalesine karşıyız. İnançları, öğretileri özgün hâlinde yaşayan insanlara
saygımız var. Bakın, bugün kutsal bir gün ama siz gelip de bir kurumu, devletin
kurumunu asimilasyon kurumuna dönüştürürseniz elbette ki biz buna karşı
çıkacağız.
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
MÜSLÜM
DOĞAN (Devamla) – Emevi Devleti’nin o dönemdeki temsilcileri, yöneticileri gibi
fetva veriyorsunuz. O dönemin Mervan’ı gibi, o dönemin Yezid’i gibi o dönemin
Batınilerine nasıl davrandıysanız bugün o şekilde davranmaya hakkınız yok çünkü
bu devlet hukuk devletiyle özdeşleşmiş. Cumhuriyetin önemli kazanımları vardır.
Cumhuriyetin en önemli sigortası -laiklik anlamında, özgürlükçü laiklik
anlamında ifade ediyorum- Alevilerdir bu işin sigortası konumunda olmuşlardır
ama Aleviler de artık öyle bir noktaya geldi ki sigortası atmış durumda. Çünkü
asimilasyon kurumları, asimilasyon öyle ileri bir noktaya geldi ki evinden
çıkan 7 yaşındaki çocuğunu bile artık kontrol edemez hâle gelmiştir.
Değerli
milletvekilleri, bakın, Bornova’da da böyle, Diyanet İşleri Vakfının ilkokulu,
ortaokulu, lisesi var, fen lisesi var; bir Alevi çocuğu orada okuyamaz. Diğer
inançtan, diğer öğretiden insanlar orada okuyamıyor, çok özel koşullarda
yetiştiriliyor. Bu doğru mudur? Laik, demokratik cumhuriyetin eğitim
kurumlarından herkesin yararlanması gerekiyor.
Hepinizi
saygıyla selamlıyorum. Bu kurumun gözden geçirilmesi gerektiğini de yüce
heyetinize arz ediyorum. (HDP ve CHP sıralarından alkışlar)
BAŞKAN
– Teşekkür ediyorum. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Regaip Gecesi’nin tüm İslam âlemine hayırlar getirmesini temenni
ettiğine ve 22 Mart Dünya Su Günü’ne ilişkin konuşması
BAŞKAN
– Sayın milletvekilleri, mübarek üç ayların başlangıcı ve manevi huzurun
gönülleri kapladığı mübarek Regaip Gecesi’nin tüm İslam âlemine ve aziz
milletimize hayırlar getirmesini temenni ediyorum. İnsanlığı tehdit eden her
türlü musibetin yerini bu mübarek günler vesilesiyle barış, sevgi ve
kardeşliğin almasını temenni ediyorum. 
Yine,
1993 yılından bu yana küresel manada farkındalık oluşturmak, büyüyen su
sorununa dikkat çekmek, içilebilir su kaynaklarının korunmasını sağlamak ve
teşvik etmek amacıyla 22 Mart Dünya Su Günü çerçevesinde çeşitli etkinlikler
yapılmaktadır. 
HAYDAR
AKAR (Kocaeli) – Su birliklerini kaldırıyoruz, değil mi? Etkinlik yapıyoruz!
BAŞKAN
– Özellikle tatlı su kaynaklarının önemine dikkat çekmek ve tatlı su
kaynaklarının sürdürülebilir yönetimi için gerçekleştirilen etkinliklerle tüm
insanlığın geleceği için önemli mesajlar verilmektedir. 
ALİ
ŞEKER (İstanbul) – Tatlı su kurnazlığı.
BAŞKAN
– Bu çerçevede yarınlarımız ve geleceğimiz için ülkemizde her bir ferdin bu
konuda duyarlı olması büyük önem arz etmektedir. Zira su kaynakları konusundaki
durumumuzu biliyoruz…
ALİ
ŞEKER (İstanbul) – Kanal İstanbul, Sazlıbosna Barajı; biliyoruz.
BAŞKAN
– …ve suyun tasarrufu çok çok önemli ve bu manada da tüm vekillerimize, tüm
vatandaşlarımıza “Su gibi aziz olun.” diyorum.
Teşekkür
ediyorum. 
ALİ
ŞEKER (İstanbul) – Kanal İstanbul, İstanbul’un sularını tüketecek.
BAŞKAN
– Şimdi sisteme giren 15 sayın milletvekiline İç Tüzük 60 gereği birer dakika
süreyle söz vereceğim.
Sayın
Gürer, yine liste başısınız, buyurun.
VI.- AÇIKLAMALAR
1.- Niğde Milletvekili Ömer Fethi Gürer’in,
Regaip Kandili’ni kutladığına ve 26 Mart 2018 tarihinde saat 11.30’da Niğde’nin
Bor ilçesindeki şeker fabrikasının önünde özelleştirmeye karşı toplantı
yapacaklarına ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Tüm
halkımızın Regaip Kandili’ni kutlarım. Kandil vesilesiyle barış ve kardeşliğin
dünyayı sarmasını temenni ederim.
Cumhuriyet
Halk Partisi 14 tane özelleştirilen şeker fabrikasını tek tek ziyaret ediyor ve
“Şeker vatandır, satılmasın.” kampanyasını sürdürüyor. Bu kapsamda 26 Mart 2018
tarihinde saat 11.30’da Niğde’nin Bor ilçesindeki şeker fabrikasının önünde de
şeker fabrikasının satılmaması için Cumhuriyet Halk Partisi heyeti halkla
beraber orada olacak. Çünkü ülkemizde şeker fabrikaları satılırsa çiftçisi,
esnafı, besicisi, işçisi, kısacası buradan büyük anlamda fayda sağlayan
kesimler mağdur edilecek; Türkiye’de, Amerika’daki şirketlerin insan sağlığına
zararlı olan nişasta bazlı şuruplarının ya da yüksek yoğunluklu tatlandırıcının
tüketimine yol açılacak. Onun için halkımızla birlikte pazartesi günü Bor
ilçesindeki şeker fabrikasının önünde saat on bir buçukta özelleştirmeye karşı
toplantı yapacağız. 
BAŞKAN
– Sayın Balbay…
2.- İzmir Milletvekili Mustafa Ali
Balbay’ın, yargıyla ilgili gelişmelerin kaygı verici olduğuna ilişkin
açıklaması
MUSTAFA
ALİ BALBAY (İzmir) – Teşekkür ediyorum Sayın Başkan.
Sayın
milletvekilleri, özellikle son üç dört gündür yargıyla ilgili gelişmeler
hepimizi kaygılandıracak ölçüde. Şunu tarih bize göstermektedir ki iktidarlar
yargıyı kendilerine benzettikçe yargı bitmekte ve yargı işlevini
kaybetmektedir.
Sizlere
acı bir gerçeği anımsatmak isterim: Adnan Menderes yargı sistemini kendine
benzetmek için belli bir yaşın üzerindeki bütün yargıçları emekliye ayırdı, “Bu
yaştan sonrakiler emekli olacak.” deyip yeni bir yargı sistemi getirdi ve ne
yazık ki Adnan Menderes’i yargılayan hâkimlerin ve savcıların tümü kendi
atadığı yargıçlar ve savcılardı. Tarih göstermektedir ki yargıya hükmetmeye
kalktıkça hem kendinizi tüketmektesiniz hem toplumu tüketmektesiniz. Yargıya
müdahale etmekten vazgeçin diyorum.
Nizamülmülk’ün
meşhur sözü bütün mahkemelerimizde var, diyor ki: “Adalet mülkün
temelidir.” 
(Mikrofon
otomatik cihaz tarafından kapatıldı)
MUSTAFA
ALİ BALBAY (İzmir) – Bir sözü daha var: “Devleti koruyan en büyük güç, en büyük
kale adalettir.” Hiçbir kale, adaletten daha yüksek, daha güçlü olamaz.
diyorum.
Hepinize
saygılar sunuyorum.
BAŞKAN
– Sayın Atıcı….
3.- Mersin Milletvekili Aytuğ Atıcı’nın,
Pir Sultan Abdal Kültür Derneği üyelerinin AKP’ye boyun eğmedikleri için
gözaltına alındıklarına ilişkin açıklaması
AYTUĞ
ATICI (Mersin) – Değerli arkadaşlar, Pir Sultan Abdal Kültür Derneği üyeleri
AKP’ye boyun eğmedikleri için gözaltına alınmışlardır. AKP, Pir Sultan’ın
yolunda yürüyenleri sindireceğini zannediyorsa biz buna ancak güleriz. AKP, Pir
Sultan yöneticilerini iç savaş provokasyonu yaptıkları yalanıyla yıldırmaya
çalışmaktadır. Bunu iddia edenler kendi yaptıklarına bakıp utanmalıdır.
Milletimizi kutuplaştıran ve farklı grupları birbirine karşı kışkırtan, AKP’nin
bizzat kendisidir. Pir Sultan sevdalıları, dernek binalarında adalet nöbeti
başlatarak ışıkları söndürmeme eylemi yapmaktadırlar.
AKP’ye
rağmen bu ülkede ışıklar sönmeyecektir, AKP’ye rağmen bu ülkede ışıklar
sönmeyecektir. Bu ülkede “Ben önce insanım.” diyenler yaşam hakkını savunmaya
devam edecek ve kandan beslenmeye çalışanlara geçit vermeyecektir.
BAŞKAN
– Sayın Tanal…
4.- İstanbul Milletvekili Mahmut Tanal’ın,
Üsküdar’ın Kirazlıtepe ve Yavuztürk Mahallelerinin sorunlarına, İstanbul
Büyükşehir Belediye otobüslerinin Şile ile İstanbul arasında çalışmadığına,
Şile Devlet Hastanesinde uzman doktor bulunmadığına ve Şile içerisindeki
otopark sorununa ilişkin açıklaması
MAHMUT
TANAL (İstanbul) – Teşekkür ederim Sayın Başkan.
Sizin
vasıtanızla Çevre ve Şehircilik Bakanına soruyorum: Üsküdar ilçemizin
Kirazlıtepe ve Yavuztürk Mahallesi’nin mülkiyet sorunu var, imar sorunu var,
tapu sorunu var, otopark sorunu var, geceleri sokakların ışıkları yanmıyor. Bu
mağduriyetlerin bir an önce giderilmesini talep ediyorum.
İkinci
husus: Şile ilçemizde İstanbul Büyükşehir Belediyesinin otobüs duraklarının
tabelası var ancak İstanbul Büyükşehir Belediye otobüsleri Şile ile İstanbul
arasında çalışmıyor, halk otobüsleri çalışıyor. Halk otobüsleri de yetersiz
olduğu için vatandaşlarımız Şile ile İstanbul arasında istifleme şeklinde
yolculuk yapıyor. 
Şile
Devlet Hastanesinde uzman doktor yok. Oradaki hastalarımızın çoğu İstanbul’a
direkt sevk ediliyor. Şile’de oturan vatandaşlarımız bu konuda mağdur. 
Yine,
Şile içerisinde otopark sorunu var, otoparkların ücretsiz olması gerekir. İmar…
(Mikrofon
otomatik cihaz tarafından kapatıldı) 
BAŞKAN
– Sayın Doğan…
5.- İzmir Milletvekili Müslüm Doğan’ın, Pir
Sultan Abdal Kültür Derneğine yapılan hukuk dışı uygulamaya son verilmesi gerektiğine
ve konu hakkında İçişleri Bakanını açıklama yapmaya davet ettiğine ilişkin
açıklaması
MÜSLÜM
DOĞAN (İzmir) – Teşekkür ederim Sayın Başkan.
Pir
Sultan Abdal Kültür Derneği Genel Başkan Yardımcısı Erol Yeter, üyeleri Murat
Demiray, Doğan Şimşir ve Akın Demir sekiz gündür gözaltındalar. Türkiye’nin en
büyük ve Alevi toplumunun en önemli örgütü durumunda olan ve 100 bin üyeye
sahip olan Pir Sultan Abdal Kültür Derneğine yapılan bu hukuk dışı uygulamaya
son verilmesini ve konu hakkında İçişleri Bakanını acil olarak açıklamaya davet
ediyorum.
BAŞKAN
– Sayın Kayışoğlu yerine Sayın Tüm…
6.- Balıkesir Milletvekili Mehmet Tüm’ün,
gazetecilerin cezaevlerine atıldığı, havuz medyasının ülkede tek ses durumuna
getirildiği ve sosyal medyanın yasaklandığı bir ülkede basın özgürlüğünün
tümüyle ortadan kaldırılmış olduğuna ilişkin açıklaması
MEHMET
TÜM (Balıkesir) – Teşekkür ederim Sayın Başkan.
İnternete
Radyo ve Televizyon Üst Kurulu denetimi getiren tasarı, Türkiye Büyük Millet
Meclisi Genel Kurulunda AKP ve MHP’li vekillerin oylarıyla dün kabul edildi. Bu
tasarı görüşüldüğü sırada Doğan medya grubunun Demirören grubuna satışının da
gerçekleştiğini öğrendik. AKP iktidarı Doğan medyasının satışıyla havuz
medyasına yeni bir medya grubu daha katmıştır. 
Gazetecilerin
cezaevlerine atıldığı, havuz medyasının ülkede tek ses durumuna getirildiği,
sosyal medyanın yasaklandığı bir ülkede artık basın özgürlüğü tümüyle ortadan
kaldırılmıştır. Dün Başbakan Binali Yıldırım’ın da dediği gibi, 15 Temmuz darbe
girişimi bir kez daha başarıya ulaşmıştır. Hiçbir dikta yönetimi uzun yıllar
boyunca iktidarda kalmamıştır. Bu darbe düzeninin de böyle gitmeyeceğini ve çok
yakın bir zamanda yıkılacağını asla unutmayınız. 
Ahmet
Şık’ın dediği gibi “Kahrolsun istibdat, yaşasın hürriyet!” diyor, hepinizi
saygıyla selamlıyorum.
BAŞKAN
– Sayın Aydemir’in yerine Sayın Dedeoğlu…
7.- Kayseri Milletvekili Sami Dedeoğlu’nun,
Regaip Kandili’ni kutladığına ve 21 Mart Dünya Ormancılık, 22 Mart Dünya Su, 23
Mart Dünya Meteoroloji Günlerine ilişkin açıklaması
SAMİ
DEDEOĞLU (Kayseri) – Teşekkür ediyorum Sayın Başkanım.
Tüm
aziz milletimin Regaip Kandili’ni kutluyorum. 
21
Mart Dünya Ormancılık, 22 Mart Dünya Su, 23 Mart Dünya Meteoroloji Günlerinin
baharın başlangıcıyla ülkemize önemli katkılarda bulunmasını temenni ederim.
Orman varlığını artıran az sayıdaki ülkelerden biriyiz, ormancılık alanında tüm
dünyanın dikkatini çekmiş bir Hükûmetiz. Hedefimiz, 100’üncü kuruluş yılında,
2023’te orman alanımızı ülkemizin yüzölçümünün yüzde 30’una ulaştırmaktır.
Bakanlığımızın kararlılıkla yürüttüğü, “Dünyadaki 7 milyar insanın her birine 7
milyar fidan”ın toprakla buluşmasını 2023’te tamamlamış olacağız. 
Meteoroloji
altyapısı sayesinde, bugün, birçok ülke doğru bilgiyi bizden alıyor. Denizcilik
için önemli olan, hava tahminlerini sektörün hizmetine sunduk. Gece gündüz, her
türlü zor şartlarda fedakârca çalışan, emeği geçen herkese teşekkür ediyorum.
Genel
Kurulu saygıyla selamlıyorum. 
BAŞKAN
– Sayın Ünal yerine, Sayın Kılıç.
8.- Kahramanmaraş Milletvekili İmran
Kılıç’ın, Regaip Gecesi’ni tebrik ettiğine, 21 Mart Dünya Ormancılık, 22 Mart
Dünya Su Günlerine, 23 Mart Bediüzzaman Saidi Nursi’nin vefatının 58’inci ve
Uhud Savaşı’nın 1393’üncü yıl dönümlerine ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkan. 
Regaip
Gecesi’ni tebrik ediyorum. Orman Haftası ve Dünya Su Günü’dür; aynı zamanda,
Bediüzzaman Saidi Nursi’nin vefatının ve Uhud Savaşı’nın da yıl dönümüdür. 
Regaip,
üç ayların müjdecisi ve gelecek kandillerin habercisi, rağbet edilen, çok önemli
bir gecedir. Ormanlarla bezenmiş vatan cennetten bir köşedir. “Ağaç onu dikenin
sadakasıdır.” ve “Ağaçların da zikri vardır.” “Orman yağmurun yularıdır.”
“Kainatta ne varsa suda yaşadı önce, üstümüzden su geçer doğunca ve ölünce.”
“Suyun değeri kuyu kuruyunca anlaşılır.” “Tatlı suyun başı kalabalık olur.”
Suyun kıymetini bilelim ve onu koruyalım. 
Bediüzzaman
“İsraf sefahatin, sefahat sefaletin kapısıdır.” “İnsan arzuyu fikir zanneder.”
“Akıl gözü kapansa da vicdanın gözü açıktır, vicdan kalp penceresinden bakar.”
der. 
Uhud
Savaşı emre itaatsizliğin ve ganimetten pay alma hevesinin acı sonuçlarıyla
doludur. 
(Mikrofon
otomatik cihaz tarafından kapatıldı) 
BAŞKAN
– Sayın Engin’in yerine Sayın Akyıldız.
9.- Sivas Milletvekili Ali Akyıldız’ın,
Sivas KYK’de taşeronların kadro sınavında sorulan bir soruya ilişkin açıklaması
ALİ
AKYILDIZ (Sivas) – Teşekkür ediyorum Sayın Başkan. 
Sivas’ta
KYK’de taşeronların kadro sınavında sorulan bir soruyu burada siz kıymetli
milletvekillerimizin bilgisine ve takdirine sunuyorum. Soru şu: “Lamba kaç
günde temizlenir?” Yani âdeta milletin aklıyla alay eder gibi bir soru. Şimdi,
eğer burada, sorudaki kasıt, lambadaki kasıt AKP’nin ampulüyse vallahi, emin
olun, buna zemzem suyu getirsek bile temizlenmez. 
Şimdi,
olmaz ama hani olur da yine sayın bakanlardan biri merak ederse “Ya, böyle bir
şey var mı, doğru mudur?” diye, ben, sayın bakanlara bu konuyla ilgili detaylı
bilgi vermeye hazırım.
Takdirlerinize
sunuyorum.
Teşekkür
ediyorum.
BAŞKAN
– Sayın Akar…
10.- Kocaeli Milletvekili Haydar Akar’ın,
Regaip Kandili’ni kutladığına ve Meclis Türk Halk Müziği Korosu’nun tekrar
çalışmalarına başlaması için gerekli izinlerin verilmesini rica ettiğine
ilişkin açıklaması
HAYDAR
AKAR (Kocaeli) – Sayın Başkan, öncelikle, tüm vatandaşlarımızın Regaip
Kandili’ni kutluyorum.
Dinî
değerlerimiz gibi kültürel değerlerimiz, örf ve âdetlerimiz de bizi birbirimize
bağlayan, millet olmamızı sağlayan en önemli unsurlardandır. Yedi yıl önce eski
Meclis Başkanı Sayın Cemil Çiçek’in talimatlarıyla kurulan ve Meclis çatısı
altında faaliyet gösterip kurumu temsilen önemli günlerimizde konserler veren
Meclis Türk Halk Müziği Korosu yaklaşık iki yıldır gerekli izinler verilmediği
için çalışma yapamamaktadır. Kültür Bakanlığı da yapmış bulunan Sayın Meclis Başkanı,
millî iradeyi temsil eden milletin Meclisinde bizi biz yapan, acılarımızı,
sevinçlerimizi dile getiren türkülerimizin söylenmesinden rahatsızlık mı
duymaktadır yoksa kendisinin böyle bir faaliyetten haberi mi olmamıştır?
Sayın
Başkan, Meclis Türk Halk Müziği Korosu’nun tekrar çalışmalarına başlaması için
gerekli izinlerin verilerek çalışmalarının tekrar başlatılmasını sizin
aracılığınızla, aynı zamanda Meclis Başkan Vekili olarak sizlerden rica
ediyorum.
Teşekkür
ederim.
BAŞKAN
– Sayın Taşkın…
11.- Mersin Milletvekili Ali Cumhur
Taşkın’ın, 21 Mart Dünya Ormancılık Günü’ne ve Regaip Gecesi’ni tebrik ettiğine
ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Dün,
21 Mart Dünya Ormancılık Günü tüm yurtta çeşitli etkinliklerle kutlandı.
Yenilenebilir en önemli tabii kaynaklarımızdan, ülkemizin akciğerleri
ormanlarımızı korumak, geliştirmek ve genişletmek maksadıyla AK PARTİ iktidarı
olarak son on beş yılda muazzam çalışmalar gerçekleştirdik. Cumhurbaşkanımız
Sayın Recep Tayyip Erdoğan’ın başlattığı ağaçlandırma seferberliğiyle rekorlara
imza atıldı. Son on beş yılda 49 milyon 968 bin dekar alanda çalışma yapılarak
4 milyar 39 milyon fidan toprakla buluşturuldu. Son on beş yılda ormanlık
alanlarımız 15 milyon dekar arttı, toplam orman alanımız 20,8 milyon hektardan
22,3 milyon hektara çıktı; inşallah, hedefimiz, 2023 yılında ülke topraklarının
yüzde 30’u olan 23 milyon hektar orman varlığına ulaştırmaktır.
Bu
vesileyle bu akşam idrak edeceğimiz Regaip Gecesi’ni tebrik ediyor, aziz milletimize,
tüm İslam âlemine ve insanlığa huzur, mutluluk ve barış getirmesini temenni
ediyor, Genel Kurulu saygıyla selamlıyorum.
BAŞKAN
– Sayın Çamak…
12.- Mersin Milletvekili Hüseyin Çamak’ın,
Avrupa Konseyi ile Lozan Üniversitesi tarafından hazırlanan 2016 yılı Avrupa
cezaevleri istatistiklerinde Türkiye’nin durumuna ilişkin açıklaması
HÜSEYİN
ÇAMAK (Mersin) – Sayın Başkan, ülkemiz demokrasi, hukuk ve özgürlükler alanında
gerilerken bizleri kaygılandıran konular ise rekorlar kırıyor. Geçtiğimiz
günlerde Avrupa Konseyi ile Lozan Üniversitesi tarafından hazırlanan 2016 yılı
Avrupa cezaevleri istatistikleri açıklandı. Üye 47 ülkenin durumunu gösteren
rapora göre, her 100 bin kişiden 244’ünün tutuklu olduğu Türkiye üye ülkeler
arasında 2’nci sırada yer alıyor. 2006-2016 yılları arasında tutukluluk oranını
yüzde 162 artıran Türkiye bu alanda ilk sırada yer alıyor. Zuhal Olcay’a hapis
sanatı cezalandırmaktadır. Bu tablo ülkemiz adına kaygı ve utanç vericidir.
İktidar bu tabloyu değiştirmek, ülkede huzur ve güveni tesis etmek için acilen
önlemler almalı, çatışmacı ve ayrıştırıcı söylem ve uygulamalardan
kaçınmalıdır. 
Teşekkür
ederim. 
BAŞKAN
– Sayın Gaytancıoğlu…
13.- Edirne Milletvekili Okan
Gaytancıoğlu’nun, ulusal bağımsızlığımızı simgeleyen İstiklal Marşı’nın
hepimizin ortak marşı olduğuna ve AKP’nin kendine göre bir Türkiye dizayn etmek
istediğine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan. 
Kurtuluş
Savaşı yaparak ülkemizden düşmanları kovup bağımsız bir devlet kurduysak bunu
Gazi Mustafa Kemal Atatürk’e borçluyuz. “Ne kadar ömrüm kaldıysa Allah onu da
Atatürk’e versin.” diyen Mehmet Akif Ersoy’un yazdığı, ulusal bağımsızlığımızı
simgeleyen İstiklal Marşı’mız hepimizin ortak marşıdır. İstiklal Marşı
çalındığında onu mırıldanmayan, duygulanmayan, hatta gözleri yaşarmayan kimse
yoktur. 
AKP
kendine göre bir Türkiye dizayn etmek istiyor. Önce Türkiye Cumhuriyeti’ni
simgeleyen “T.C.” kısaltmasını bazı bakanlıkların, kurumların önünden
kaldırdılar. “Türk’üm, doğruyum, çalışkanım.” sözlerinden korkarak Andımız’ı
yasakladılar. Yandaş yazarları, problemli kişileri yurdun birçok köşesine
göndererek kendi düşüncelerini… Atatürk ve cumhuriyet sevdalısı halkımızı
dönüştürmeye çalıştılar. Ama ne yaparsanız yapın artık gidiyorsunuz, yakın bir
gelecekte siz gideceksiniz, İstiklal Marşı’mız sonsuza kadar kalacak. 
BAŞKAN
– Sayın Boyraz…
14.- İstanbul Milletvekili Osman Boyraz’ın,
25 Mart Büyük Birlik Partisi Genel Başkanı Muhsin Yazıcıoğlu’nun vefatının
9’uncu yıl dönümüne ilişkin açıklaması
OSMAN
BOYRAZ (İstanbul) – Teşekkür ediyorum Sayın Başkan. 
“Ey
sonsuzluğun sahibi, sana ulaşmak istiyorum.
Durun,
kapanmayın pencerelerim,
Beton
çok soğuk, üşüyorum.”
Böyle
anlatıyordu hislerini, “Üşüyorum.” diyordu, ne o bilebilirdi ne de bir başkası
hayata veda edeceği yerin yirmi beş yıl önce yazdığı şiirdeki kadar soğuk
olacağını. Mamak Cezaevinin kırık taşları üstünde yazılan mısralar bir anlamda
Yazıcıoğlu’nun da yazgısının satırlarıydı. Kapkara bir dehlizde beyaz bir
sayfaya değil de sanki Berit’in bembeyaz karlarının üstüne yazılmıştı. Hayatı
bitmek bilmeyen mücadelelerle dolu bir duygu, bir düşünce, bir dava adamıydı.
Onunla aynı görüşü paylaşsın ya da paylaşmasın herkesin, her kesimin
insanlığını, beyefendiliğini, saygınlığını takdir ettiği, Anadolu’nun teni
kavruk bir insanıydı. Anadolu’nun bağrında yetişen binlerce vatandaşından biri
olarak yaşadı ve bir akşamüstü canı kadar sevdiği memleketinin bilinmezliğinde
kayboldu; gidişi de varlığı da sessizdi, efendice, kendinceydi. (AK PARTİ ve
MHP sıralarından alkışlar) 
BAŞKAN
– Sayın Özkal… 
15.- Afyonkarahisar Milletvekili Hatice
Dudu Özkal’ın, Regaip Kandili’ni kutladığına ilişkin açıklaması
HATİCE
DUDU ÖZKAL (Afyonkarahisar) – Sayın Başkan, değerli milletvekilleri; her yıl
manevi bir yenilenme mevsimi ve rahmet iklimi olarak bilinen mübarek üç aylara
bir kez daha kavuşmanın sevinç, huzur ve mutluluğunu yaşıyoruz. Regaip;
istemek, arzu etmek, meyletmek ve onu elde etmek için çaba sarf etmek
anlamlarına gelir. Regaip, Allah’ın mağfiretinin üzerimize sağanak sağanak
yağdığı, kendisine rağbet edilen önemli bir gecedir. Regaip Kandili, her türlü
arzularımızı, isteklerimizi iyiye, doğruya, güzele, faydalı olana, Hakk’a ve
hakikate yöneltme, bütün işlerimizi onun rızasına uygun hâle getirme çabasıdır.
Rağbetimiz başkaca hiçbir şeye değil, sadece ve sadece ona olmalıdır.
İnsanlığın günahlardan arınmasına ve İslam âleminin yeniden dirilişine,
yükselişine vesile olsun inşallah. 
Regaip
Gecemiz mübarek olsun. 
BAŞKAN
– Sayın Hakverdi… 
16.- Ankara Milletvekili Ali Haydar
Hakverdi’nin, Regaip Kandili’ni kutladığına ve Mardin’de yaşanan elektrik
kesintilerine ilişkin açıklaması
ALİ
HAYDAR HAKVERDİ (Ankara) – Teşekkür ederim Sayın Başkan. 
Öncelikle,
dini siyasete ve ticarete alet etmeyen herkesin kandilini kutlarım. 
Geçen
yıl Mardin’e yaptığımız ziyaretlerde elektrik kesintisi sebebiyle tarlalara su
pompalanamamış, ürünler dahi tarlalarda yanmıştı. Aradan geçen süre içerisinde
Mardin’in bu sorunu maalesef çözülmedi. Dün Mardin Kızıltepe Arıklı köyünden
aradılar ve beş gündür elektriklerinin verilmediğini söylediler. Elektrik
yokluğu nedeniyle okullarda eğitim dahi yapılamaz durumda. Buradan tam bir yıl
önce ilgili Bakana bir sorunu iletmiştim ama bir yıldır maalesef hiç oralı
olmadı. 
Şimdi
buradan Mardinlilere seslenmek istiyorum: Mardin iktidara 2 vekil vermiş. Bir
dahaki seçimlerde, Mardin’i Orta Çağ karanlığına gömen AKP iktidarına siz de
Mardinliler olarak oy vermeyin. 
(Mikrofon
otomatik cihaz tarafından kapatıldı) 
BAŞKAN
– Sayın Kalkan…. 
17.- İzmir Milletvekili Necip Kalkan’ın,
Türk Silahlı Kuvvetleri ve Özgür Suriye Ordusu’nun Afrin’de kontrolü ele
aldığına ve vatan, millet ve mukaddesat için hayatını feda eden şehitlere
Allah’tan rahmet dilediğine ilişkin açıklaması
NECİP
KALKAN (İzmir) – Teşekkür ederim Sayın Başkan.
20
Ocakta başlatılan Zeytin Dalı Harekâtının 58’inci gününde Silahlı Kuvvetlerimiz
ve Özgür Suriye Ordusu Allah’ın izniyle Afrin’de kontrolü ele almıştır.
Operasyon kapsamında 3.700 terörist etkisiz hâle getirilmiştir. Afrin’i yeni
bir Kandil yapmak isteyenlerin hain planları bu harekâtla bertaraf edilmiştir.
Terörle mücadelemiz ülkemizi tehdit eden terör koridoru tümüyle ortadan
kaldırılana kadar devam edecektir. Bütün şer odakları şunu iyi bilsinler ki,
Türk Milleti olarak Çanakkale’de hangi inançla mücadele etmişsek bugün de aynı
inanç ve kararlılıkla mücadele ediyoruz. Bu mübarek günde bu vesileyle vatan,
millet ve mukaddesat için gözünü kırpmadan hayatını feda eden aziz
şehitlerimize Allah’tan rahmet, kahraman gazilerimize acil şifalar temenni ediyorum.
(AK PARTİ sıralarından alkışlar)
BAŞKAN
– Son olarak Sayın Aslan, buyurun.
18.- Batman Milletvekili Mehmet Ali
Aslan’ın, Hasankeyf’in sular altında bırakılmak istendiğine ve Hasankeyf
halkının haklı eylemlerine destek sunduklarına ilişkin açıklaması
MEHMET
ALİ ASLAN (Batman) – Teşekkürler.
Malumunuz,
Hasankeyf sular altında bırakılmak isteniyor. Yeni Hasankeyf sözde inşa edildi.
Yeni Hasankeyf’teki evler ve dükkânlar teslim edilmeden şu anda yurttaşın eski
evlerini terk etmesi isteniyor. Bundan dolayı da Hasankeyf halkı sabah
evlerinin yıkılmaması için yürüyüş yapmak istedi, basın açıklaması yapmak
istedi, yurttaşlara polis biber gazıyla müdahale etti; bu müdahaleyi buradan
kınadığımızı söylemek istiyorum.
Bugün
Regaip Kandili yani rahmet ve mağfiret gecesi ama öyle bir günde, öyle mübarek
üç aylarda Hasankeyf’teki halkımız evinden, barkından edilmek isteniyor.
Hasankeyf halkına buradan selam ve sevgilerimizin yanında demokratik, meşru,
ihkakul hukuk eylemlerine destek sunduğumuzu belirtmek isterim.
Teşekkürler.
BAŞKAN
– Teşekkür ediyorum.
Şimdi,
sisteme giren sayın grup başkan vekillerine iki dakika süreyle söz vereceğim.
Sayın
Usta, buyurun.
19.- Samsun Milletvekili Erhan Usta’nın,
Afrin’de bir binaya tuzaklanmış el yapımı bombanın patlamasına, Ordu Devlet
Hastanesinin çatı katında bir yangın çıktığına, Regaip Kandili’ni kutladığına,
25 Mart Büyük Birlik Partisi Genel Başkanı Muhsin Yazıcıoğlu’nun vefatının
9’uncu yıl dönümüne ve 23 Mart Ziya Gökalp’in 143’üncü doğum yıl dönümüne
ilişkin açıklaması
ERHAN
USTA (Samsun) – Teşekkür ederim Sayın Başkan.
Az
önce ajanslara düşen bir haberden öğreniyoruz ki “Afrin’de bir binaya
tuzaklanmış el yapımı bombanın patlaması sonucunda şehit ve yaralılar var.”
deniliyor, daha henüz detaylar yok. İnşallah, Cenab-ı Allah askerimizi,
polisimizi muhafaza etsin. Tabii, terör böyle bir şey; orada siviller yaşıyor,
bundan sonra gelen siviller de olacak, onların yaşadığı veya yaşayacağı yerlere
bomba tuzaklanıyor ve ondan sonra da “Afrin bir barış adasıydı.” diye edebiyat
yapılıyor, bunu anlamak mümkün değil. Zaten, gün geçtikçe terörün geride
bıraktığı acı ve gözyaşını anlıyoruz. Dün de Afrinli bir baba, gözyaşları
içinde “Ne namus ne çocuk bıraktılar; 8 çocuğum vardı, hepsi gitti.
Kardeşlerimiz Türklerin gözüne kurban olayım.” diyerek hepimizi duygulandıran
bir konuşma yapmış ve Türk askerini bağrına basmıştır. Dolayısıyla Afrin’e
barış adası yalanını âdeta PKK’nın suratına çarpmıştır bu baba. 
Bugün
Ordu Devlet Hastanesinin çatı katında bir yangın çıktı. Hastalarımıza, yakınlarına
ve tüm sağlık çalışanlarına geçmiş olsun diliyorum. 
Aziz
milletimizin ve Türk İslam âleminin Regaip Kandili’ni de bu vesileyle kutlamak
istiyorum. Bu kandilin inşallah birliğimize, beraberliğimize ve coğrafyamızda
esenliğe, huzura vesile olmasını da Allah’tan niyaz ediyorum. 
Milletimizin
varlığı ve birliği için çalışmış, geleceği için çaba gösteren dava insanı
Muhsin Yazıcıoğlu’nun vefatının 9’uncu yıl dönümüne yaklaşıyoruz, Pazar günü 25
Martta 9’uncu yıl dönümü olacak. Kendisini de rahmetle anıyoruz ve sevenlerine,
milletimize tekrar başsağlığı diliyorum. İçinde doğup büyüdüğü topluma ihanet
etmeden, varlığının anlamına milletine hizmeti ekleyip alın teriyle kazandığı
ekmeğe şükredenlere ne mutlu. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen. 
ERHAN
USTA (Samsun) – Ne mutlu yaşadığı ana sığmayıp ebedî âleme göçtükten sonra bile
o toplumun seni hayırla yâd etmesi. İşte, o isimlerinden biri de Ziya Gökalp.
1875 yılının 23 Martında Diyarbakır’da dünyaya geldi. Toplumun içinde bulunduğu
sıkıntılara duyarsız kalmak yerine ortaya öyle bir fikriyat koydu ki Türk
tarihinin iliğini ilmek ilmek işledi. Onu tanımak Osmanlı’nın yıkılışına tanık
olmak, onu tanımak cumhuriyetin kuruluşuna şahit olmak, kuruluş temellerini
anlamaktır. İlk Türk sosyologlarından olan Gökalp, sosyolojiyle ilgili önemli
makaleler yazmış, Türkçülük düşüncesini sistemleştirmiş ve eserlerinde
işlemiştir. 
“Türkçülüğün
Esasları” adlı yapıtında Türkçülük ve milliyetçilik hareketinin ilkelerini
sistemli bir şekilde açıklamıştır. “Türkleşmek, İslamlaşmak, muasırlaşmak”
diyerek özetlediği yaklaşımla soruna çıkış yolu aramış ve “Vatan ne Türkiye’dir
Türklere, ne Türkistan / Vatan, büyük ve müebbet bir ülkedir: Turan"
diyerek, bizlere hedefi göstermiştir. 
(Mikrofon
otomatik cihaz tarafından kapatıldı)
BAŞKAN
– Toparlayalım lütfen. 
ERHAN
USTA (Samsun) – Zalimin başını ezmeyi, zulmün ateşini söndürmeyi kendine şiar
edinen Türk askeri “İstikamet neresi?” sorusuna “Kızıl Elma” yanıtını vererek,
işte bu hedefe yürüyeceğini göstermiştir. 
Zor
zamanlarda bu toplum içinden çıkardığı cevherlerle ayakta kalabildi. Bugün de
bu cevherler doğmakta, yetişmekte ve vatana aşkla hizmet edip ebedi âleme
göçmekte; Allah hepsine rahmet eylesin, hepsinden razı olsun. 
Gökalp’in
“Asker Duası”yla sözlerime son vermek istiyorum: 
“Cenk
meydanında nice koçyiğit, 
Din
ve yurt için oldular şehit, 
Ocağı
tütsün, sönmesin ümit, 
Şehidi
mahzun etme ya Rabbi. 
Soyunu
zebun etme ya Rabbi.”
Teşekkür
ederim Sayın Başkan. 
BAŞKAN
– Sayın Kerestecioğlu, buyurun.
20.- İstanbul Milletvekili Filiz
Kerestecioğlu Demir’in, 24 Mart 1978’de silahlı bir saldırı sonucu hayatını
kaybeden Savcı Doğan Öz’ü andığına, siyasetin yargıya cesaret verdiği bazı
olaylara ve Birleşmiş Milletlerin OHAL’in 2017’de Türkiye’ye etkisinin
incelendiği raporuna ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Öğrenci
olduğum yıllarda Ankara Hukuk Fakültesindeyken hayatımı çok etkileyen ve
maalesef, 24 Mart 1978 tarihinde evinden işe gitmek üzere çıktığı sabah
saatlerinde bir silahlı saldırı sonucu hayatını kaybeden Savcı Doğan Öz’ü anmak
istedim.
Savcı
Doğan Öz öldürüldüğü günün sabahında Emniyet Müdürlüğü aranmış ve Doğan Öz’ün
evinin bulunduğu Ankara Kızılırmak Caddesi’nde şüpheli 2 kişinin dolaştığı
ihbar edilmiş ancak Emniyet, telefon eden kişiye “Gocunduğunuz bir şey mi var?”
diyerek, ihbarı ciddiye almamıştı. O günlerde siyasiler de Meclis kürsüsünden
Doğan Öz’ü suçlayan konuşmalar yaptılar ki işte, otuz yıl sonra sevgili Hrant
Dink’in ölümünde de gördüğümüz gibi bütün siyasi cinayetler maalesef böyle
işleniyor. 
Askerî
Yargıtay, davasında aslında esasını bozarak, mahkemenin verdiği karara rağmen
sanık İbrahim Çiftçi’yi beraat ettirmiş ve mahkeme “Sanık İbrahim Çiftçi’nin
maktul Doğan Öz’ü taammüden öldürdüğü mahkememizce sabit görülmüş ancak Askerî
Yargıtay Daireler Kurulu kararı mahkememizi bağlayıcı nitelikte olduğundan, oy
çokluğuna dayanan bozma ilamına uyulmuştur.” denmiştir. Doğan Öz kimdir? Neden
başına bunlar geldi? Türk Hukuk Kurumu tarafından yılın hukukçusu seçilmiştir
1970 yılında. Aynı yıl idam cezalarının kaldırılması yönünde bir dilekçeye imza
attığı için idari soruşturmaya uğramış bir savcıdır. 
(Mikrofon
otomatik cihaz tarafından kapatıldı)
BAŞKAN
– Devam edelim.
Buyurun,
tamamlayalım.
FİLİZ
KERESTECİOĞLU DEMİR (İstanbul) - Yine savcılık yaptığı dönemde Necmettin
Erbakan’ın kardeşi Akgün Erbakan’la ilgili bir yolsuzluk soruşturmasını yapıp
bunun üzerine tehditler alan bir savcıdır. İnebolu’da görevli olduğu 1973
yılında DGM Kuruluş Kanunu’na karşı adli teşkilatta imza kampanyası açan bir
savcıdır ve hepsinden önemlisi Doğan Öz o dönemde pek çok kişinin adını anmaya
korktuğu kontrgerillayı soruşturmaya başlayan savcıdır. Kendisini saygıyla
anıyoruz.
Maalesef
adalet başka çığlıkları da duymuyor, hâlâ o dava sonuçlanmadığı, hakkaniyetle
sonuçlanmadığı gibi dün de defalarca cinsel saldırıya uğradığı için yaşamını
savunan Nevin Yıldırım’a bir kez daha müebbet cezası verildi ve bu yargı
aslında siyasetten de cesaret alıyor. Çünkü bugün yine gazetelerde görüyoruz,
sevgilisini ormana kaldırtıp dövdürten bir…
(Mikrofon
otomatik cihaz tarafından kapatıldı)
BAŞKAN
– Toparlayalım lütfen.
FİLİZ
KERESTECİOĞLU DEMİR (İstanbul) - …kaymakamdan söz ediliyor ve bu Mudanya
Kaymakamı daha sonra ödüllendiriliyor ve Kırklareli’ne Vali yapılıyor.
Gerçekten bu tür şeyler siyasetin aslında yargıya verdiği cesaretler ya da şu
Kırşehir Valisi gibi eline alıp Zülfikâr kılıcını “Musul’a da gireceğiz,
Kudüs’e de gireceğiz.” diyenleri barındırıyor içinde. Neyse ki kendisi emekli
olmuş, rüyasında girecek ama gerçek savaşlarda da yoksullar ölüyor, bunu bir
kez daha hatırlatmak isterim.
Son
olarak müsaade ederseniz bir önemli rapor var, evvelsi gün yayınlanan Birleşmiş
Milletlerin raporu, İnsan Hakları Yüksek Komiserliği tarafından. Ve OHAL’in
2017’de Türkiye’ye etkisinin incelendiği bu raporda...
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – Bitiriyorum.
BAŞKAN
– Tamamlayalım lütfen, bitirin.
Buyurun.
FİLİZ
KERESTECİOĞLU DEMİR (İstanbul) – ...OHAL dönemindeki KHK’lerin temel insan
haklarını ve Türkiye’nin uluslararası hukuktaki yükümlülüklerini ihlal ettiği
belirtiliyor. “152 bin kamu görevlisi işten atıldı, bazıları gözaltına alındı,
4.200’den fazla yargıç ve savcı görevden alındı, 570 yargıç tutuklandı, 1.480
yargıç soruşturma geçirdi. İçişleri Bakanlığı verilerine göre, 159.506 kişi
OHAL kapsamında gözaltına alındı, 300 gazeteci gözaltına alındı, 166 basın
kuruluşuna el koyuldu. Sadece Temmuz 2016’da iptal edilen pasaport sayısı 50
bini aştı. Güneydoğuda 263 gözaltında işkence yaşandı.” deniyor. Bu da ülkemize
dair Birleşmiş Milletlerin raporu maalesef. 
Daha
aydınlık günlerde iyi raporlar sunmak üzere.
Teşekkür
ederim.
BAŞKAN
– Teşekkür ediyorum.
Sayın
Özkoç, buyurun.
21.- Sakarya Milletvekili Engin Özkoç’un,
Regaip Kandili’ni kutladığına, 24 Mart 1978’de öldürülen Savcı Doğan Öz’e
Allah’tan rahmet dilediğine, insanların nişasta bazlı şekere mahkûm edilmesine
ve kanser vakalarının artmasına, millete hizmet veren Cumhuriyet Halk Partili
belediyelere hazine yardımlarının yapılmamasına ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekilleri; tüm İslam âleminin
Regaip Kandili’ni kutluyorum. 
Sayın
Doğan Öz'e bir kere daha Allah’tan rahmet diliyorum.
Değerli
milletvekili arkadaşlarım, milletimiz kanserden ölüyor. Bugün hangi cenazeye
gitsek “Ne oldu?” diye sorsak “Kanser oldu, daha bir ay önce hiçbir şeyi
yoktu.” deniliyor. Gencecik insanlar ölüyor, pırıl pırıl kadınlarımızı mezara
veriyoruz. Bunun temel nedenlerinden bir tanesi, beslenmemiz. Neyle
beslendiğimiz, nasıl beslendiğimiz çok önemli. Bunun için bugünlerde bir
mücadele verilirken Hande Fırat bu arada Külliyenin yani sarayın mutfağının
nasıl olduğunu, neler pişirildiğini, neyle pişirildiğini anlatmış. O mutfakta
-fazla uzatmayacağım ama- tatlılarda şeker ve un yerine bal kullanılıyormuş,
bildiğimiz un da kullanılmıyormuş, badem unu kullanılıyormuş. Elbette
devletimizin itibarıdır, milletimizin itibarıdır; Cumhurbaşkanı sarayda
yaşayacak, elbette ki şeker kullanmayacak, bal kullanacak. Bizim kullandığımız
undan da kullanmayacak, badem unu kullanacak. Ama, “Halkı NBŞ’ye mahkum
etmeyin.” diyoruz ya; şeker fabrikaları kapatılıyor, yazıktır bu millete;
TEKEL’de yaşadık, yaşattık; üç gün işletilir, kapatırlar; insanlarımızı nişasta
bazlı şekere mahkûm ediyorlar ya; ucuz NBŞ insanlarımızı kanser ediyor ya,
çocuklarımızı öldürüyor ya, kimse duymuyor ya, mezarlıklar sessiz oluyor ya…
Biz sesimizi saray duvarlarına geçmiyor sanıyoruz, meğer zatıalileri şekeri bilmiyorlarmış
çünkü saray mutfağında şeker yokmuş, bal kullanılıyormuş. 
(Mikrofon
otomatik cihaz tarafından kapatıldı) 
BAŞKAN
– Tamamlayalım, buyurun. 
ENGİN
ÖZKOÇ (Sakarya) – Nişasta bazlı şeker nedir, ne bilecekler. Haşmetliler şeker
bile kullanmıyorlarsa unda da bizim kullandığımız unu değil, badem unu
kullanırlar elbette, üstelik de kilosu 100 liradan. Halkın evlatları bunu
kullanamıyor olabilir ama siz şeker fabrikalarını kapatarak onları tekelci
sermayeye teslim ederek, onları egemen güçlerin kurduğu fabrikalara teslim
ederek insanlarımızı öldürmeye devam etmeyin.
Biz
bunları söylerken sizler kızıyorsunuz, yukarısı kızarıyor, ateş püskürüyor ya,
ondan sonra da gerçekten millete hizmet veren Cumhuriyet Halk Partili
belediyelere hazine yardımları yapılmıyor. İller Bankası payları kesiliyor.
Onların millete verdikleri hizmetlerin önü kesiliyor.
Biz
çocuklarımıza sağlıklı süt gönderelim istiyoruz kanser olmasınlar, mutlu
olsunlar diye, siz belediyelerimizin hizmetlerinin önünü yok ediyorsunuz. 
(Mikrofon
otomatik cihaz tarafından kapatıldı) 
BAŞKAN
– Bitirelim, buyurun. 
ENGİN
ÖZKOÇ (Sakarya) – Biz, sağlıklı yaşasınlar, altyapı yapalım, mutlu olsunlar,
evlerinde huzur içinde yaşasınlar diyoruz, siz Cumhuriyet Halk Partili
belediyelerin önünü keserek belediyecilik yapmalarını engelliyorsunuz.
Engellediğiniz Cumhuriyet Halk Partili belediyeler değil, milletimizin huzurlu
ve rahat bir yaşam şansını yok ediyorsunuz.
Milletimizi
kanser yapmayın, milletimize hizmet edenleri cezalandırmayın. 
BAŞKAN
– Teşekkürler. 
Sayın
İnceöz, buyurun. 
22.- Aksaray Milletvekili İlknur İnceöz’ün,
Regaip Kandili’ni kutladığına, Afrin’de teröristlerin temizlenmesinin
arkasından pek çok el yapımı patlayıcı tuzakların kurulduğuna ve savunma
sanayisinin güçlendirilmesinin ne kadar doğru bir karar olduğuna ilişkin
açıklaması
İLKNUR
İNCEÖZ (Aksaray) – Sayın Başkan, değerli milletvekilleri; ben de sözlerimin
başında Regaip Kandili’nin mübarek olmasını diliyorum. Tüm İslam âleminin ve
vatandaşlarımızın Regaip Kandili’ni kutluyorum. Rahmet ve mağfiret ayı, bereket
kapılarının ardına kadar açıldığı, birlik ve beraberliğin, kardeşliğin daha da
güçlendiği kutsal üç ayların habercisi olan mübarek Regaip Kandili’nin
ülkemize, İslam âlemine ve insanlığa hayırlar getirmesini temenni ediyorum.
Bunun
yanında, az evvel ajansa bir haber düştü. Afrin’de Zeytin Dalı Operasyonu’nun
arkasından, terör örgütünün, teröristlerin o bölgeden arındırılmasının,
temizlenmesinin arkasından ne yazık ki pek çok el yapımı patlayıcı bombaların,
tuzakların kurulduğunu görmekteyiz. Bunu daha evvel de söylemiştik: Bir
askerimiz, daha evvel yine Kur’an-ı Kerim’e tuzaklanması sonucunda şehit
olmuştu. Bu fotoğraflarda da görüldüğü üzere, oyuncaklara, kutsal Kur’an-ı
Kerimlere aldatıcı bir şekilde, çocukların elinin ulaşacağı şekilde kamufle
edilmek suretiyle pek çok el yapımı bomba tuzaklarının Afrin’de olduğunu
bilmekteyiz. Böyle bir tuzağın patlaması neticesinde… Orada yaklaşık elli sekiz
gün boyunca operasyonun gerçekleştirilmesinde gerek Türk Silahlı Kuvvetleri,
askerlerimiz, Mehmetçiklerimiz gerekse Özgür Suriye Ordusu mensupları çok
hassas davrandı ki sivillerin burnu bile kanamasın diye azami gayret gösterdi.
Ama ne yazık ki el yapımı bomba tuzaklar geride bırakıldı ve bu konuda da bir
hassasiyet vardı. Böyle bir bombanın patlaması sonucunda orada şehitlerimiz
var, Allah'tan rahmet diliyorum. Bugüne kadarki tüm şehitlerimize Allah'tan
rahmet diliyoruz. Askerlerimize, Mehmetçiklerimize dualarımızı gönderiyoruz.
Yaralılarımız var, onlara da şifa diliyoruz. 
Bu,
şunu göstermektedir ki: Burada yapılan operasyonun ne kadar haklı olduğunu, ne
kadar yerinde olduğunu, ne kadar meşru olduğunu; operasyonun amacının o
bölgenin terör ve terörist unsurlardan…
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
Buyurun.
İLKNUR
İNCEÖZ (Aksaray) – …temizlenmesi olduğunu; burada özellikle terör örgütlerinin
o bölgede bölge insanına kendinden olmayan Kürt’ü, Türkmen’i, Arap’ı asla
tanımadığını, yaşam hakkı bulunmadığını; burada, Suriye'deki oluşturulan o
insani raporlarda da çocukların nasıl işkence gördüğünü -15 yaş üzerindeki
çocuklarını- annelerin çocuklarını sokağa gönderemediğini, çocukların bu
tuzaklar nedeniyle de sokakta oyun oynayamadığını ve Türk askerinin, Özgür
Suriye Ordusunun oraya girmesiyle beraber nasıl bir huzur ortamının oluştuğunu,
kriz masalarının kurulduğunu; PKK'nın ve YPG’nin oradaki insanlardan gasbettiği
mallarını, hayvanlarını, mülklerini belgeleriyle beraber tekrar kendi, o bölge
insanına ulaştırmak için azami gayret gösterdiklerini ve gerçekten huzur
ikliminin askerlerimizin, Mehmetçiklerimizin oraya girmesiyle beraber hâkim
olduğunu ama ne yazık ki geriye bırakılan böyle tuzaklarla da…
(Mikrofon
otomatik cihaz tarafından kapatıldı) 
BAŞKAN
– Toparlayalım.
Buyurun.

İLKNUR
İNCEÖZ (Aksaray) – İnşallah böyle bir haberi bir daha almama temennisi
içerisinde olduğumuzu da belirtmek istiyorum.
Tabii
bir söylemim de şu olacak ki zaman zaman burada şöyle söylemler olmakta, işte
burada savunma sanayimize yapılan yatırımlar eleştirilmekte. İyi ki Türkiye, iyi
ki ülkemiz on beş yıllık değişim ve dönüşüm içerisinde de savunma sanayisine,
kendi yerli ve millî üretimine çok önem vermiş; iyi ki insansız hava
araçlarımız, kendi tanklarımız, toplarımızla beraber… Çünkü kırk yıldır
terörle, PKK’yla mücadele eden bir ülke olarak sınır içindeki mücadelemiz,
bugün sınır dışında, güneyimizde oluşturulmaya çalışılan terör, terör
gruplarına karşı -ve orada nasıl uluslararası bir destekle 5 bin tır, 2 bin
aşağı yukarı kargo mühimmatlarını, nasıl tüneller kazıldığını bugün bir kez
daha dünyaya deklare ediyoruz- uluslararası hukuktan kaynaklanan meşru
hakkımızın da kullanılmasının ne kadar yerinde olduğunu bir kez daha gözler
önüne sermiştir.
(Mikrofon
otomatik cihaz tarafından kapatıldı) 
BAŞKAN
– Tamamlayın. 
İLKNUR
İNCEÖZ (Aksaray) – Elbette ki savunma sanayimizin çok daha güçlenmesi için,
terör unsurlarını arındırması için bu haklı mücadelede gereken paylar
ayrılmıştır, ayrılmaya devam edecektir. Son terörist temizlenene kadar hem
ülkemizin birlik ve beraberliği, bekası hem de bu coğrafyanın huzuru hem de
dünya barışı ve huzuru için de son derece elzem olduğunu ve bütün terör
örgütleriyle mücadele ederken birbirinden ayırmaksızın, birini diğerine taşeron
olarak kullanmaksızın da bu mücadele sonuna kadar devam edecektir diyorum. 
Teşekkür
ediyorum.
BAŞKAN
– Teşekkür ediyorum. 
Böylece
gündeme geçiyoruz.
Başkanlığın
Genel Kurula sunuşları vardır.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, 22/3/2018 tarihinde Grup
Başkan Vekili İstanbul Milletvekili Vekili Filiz Kerestecioğlu Demir
tarafından, tutuklu milletvekillerinin ve gazetecilerin yargılamaları
bakımından yargılama usulleri ve adil bir yargılama yapılıp yapılmadığı
hususlarının tüm boyutlarıyla araştırılması amacıyla verilmiş olan Meclis
araştırması önergesinin ön görüşmelerinin, Genel Kurulun 22 Mart 2018 Perşembe
günkü birleşiminde yapılmasına ilişkin önerisi
22/3/2018
Türkiye Büyük Millet Meclisi Başkanlığına
Danışma
Kurulu 22/3/2018 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Filiz
Kerestecioğlu Demir 
 İstanbul

 Grup
Başkan Vekili
Öneri:
22
Mart 2018 tarihinde İstanbul Milletvekili Grup Başkan Vekili Filiz
Kerestecioğlu tarafından verilen, 7189 grup numaralı, tutuklu
milletvekillerinin ve gazetecilerin yargılamaları bakımından yargılama usulleri
ve adil bir yargılama yapılıp yapılmadığı hususlarının tüm boyutlarıyla
araştırması amacıyla Türkiye Büyük Millet Meclisine verilmiş olan Meclis
araştırması önergesinin, diğer önergelerinin önüne alınarak, görüşmelerinin
22/3/2018 Perşembe günkü birleşimde yapılması önerilmiştir. 
BAŞKAN
– Öneri sahibi Halkların Demokratik Partisi Grubu adına Iğdır Milletvekili
Mehmet Emin Adıyaman konuşacaktır.
Sayın
Adıyaman, buyurun. (HDP sıralarından alkışlar) 
HDP
GRUBU ADINA MEHMET EMİN ADIYAMAN (Iğdır) - Sayın Başkan, değerli
milletvekilleri; konuşmama başlamadan önce Müslüman âleminin Regaip Kandili’ni
kutluyor, barış, özgürlük, demokrasi ve kardeşliğe vesile olmasını temenni
ediyorum. 
Değerli
milletvekilleri, grup önerimiz üzerine söz almış bulunmaktayım. Bildiğiniz
gibi, Türkiye siyaset tarihinde, özellikle hukuk alanında, geçmişten beri, her
dönemde siyasallaşan bir yargı söz konusu ve her dönemin olağanüstü
koşullarında olağanüstü mahkemeler eliyle mevcut iktidarların her zaman
muhalifleri susturma, ezme, onlara düşman hukuku uygulama süreçlerini yaşadık.
İşte geçmişte istiklal mahkemeleri, sıkıyönetim mahkemeleri, özel yetkili
mahkemeler gibi her dönem siyasal iktidarların etkilediği mahkemeler oldu. Ama
günümüzde de AKP iktidarı özel yetkili mahkemelere değil bir bütün olarak tüm
yargı üzerinde bir tahakküm oluşturmuş durumda ve geçmişin aksine, geçmişte
özel yetkili mahkemeler ama şimdi tüm mahkemeler adeta rehin alınmış
durumdadır. Bunun iki tane somut örneğini vermem bile yargının ne kadar siyasallaştığı,
AKP iktidarının tahakkümü altına girdiğini açıkça ortaya koyacaktır.
Birincisi:
Bildiğiniz üzere, Şahin Alpay ve Mehmet Altan’la ilgili Anayasa Mahkemesi hak
ihlaline ilişkin bir karar verdi, tahliye kararı verdi ama bu karar yerel
mahkeme tarafından kabul edilmedi ve bu Anayasa Mahkemesinin kararına saygı
duyulmadı. E, niye duyulmadı? Çünkü geçmişte Anayasa Mahkemesinin vermiş olduğu
kararlara AKP Genel Başkanı “Ben saygı duymuyorum.” demişti. İşte oradan
cesaret alan yerel mahkeme de bir üst mahkeme olan Anayasa Mahkemesinin
kararını uygulamadı, saygı duymadı. Ha, ne oldu? Bakın, Avrupa Konseyi Genel
Sekreteri Jagland bir açıklama yaptı, ne dedi? “Eğer Anayasa Mahkemesine iç
hukukta etkili bir başvuru yolu olarak saygı duyulmuyorsa Avrupa İnsan Hakları
Mahkemesindeki tüm davalar kabul görecek.” dedi. Akabinde hemen Anayasa
Mahkemesi Genel Kurulu toplandı, karar verdi. 
İkinci
örnek şu: Birkaç gün önce sarayda hâkimlerin kuraları çekildi ve yirmi dört
saat içinde Danıştay Başkanının kızı 2 defa terfi ettirildi; bir, Elâzığ
hâkimliğine atandı, yirmi dört saat içinde bu kez Yargıtay tetkik hâkimliğine
atandı. Hâkimler ve Savcılar Kurulu Başkanı güya durumu düzeltmek adına bir
açıklama yaptı ama özrü kabahatinden büyük. Ne dedi? “E, sadece bu değil, 27
tane.” Yani 27 tane torpilli var. Biz bir tek torpilli biliyormuşuz, 27 tane
var. 
Şimdi
değerli arkadaşlar, bu iki örnek Eş Genel Başkanlarımız Selahattin Demirtaş ve
Figen Yüksekdağ başta olmak üzere tüm vekillerimiz, tüm gazeteciler ve
partimizin tüm yöneticilerine yönelik partimiz üzerindeki uygulamaların da açık
bir örneğidir. 2016’nın 4 Kasımında gerçekleştirilen yargı darbesiyle birlikte
yargıda bir kere aleniyet ilkesi yok edildi. Mekânlar… Anayasa’nın 37’nci
maddesine göre “tabii hâkimlik” ilkesi ve “tabii mahkeme” ilkesi ihlal edilip
cezaevleri içerisinde, kampüsler içerisinde adliyeler oluşturuldu. Delillere
ulaşma imkânları ellerinden alındı. Bütün tevsii tahkikat talepleri
mahkemelerce reddediliyor. Öyle bir aşamaya gelindi ki günümüzde hiçbir mahkeme
siyasal iktidarın âdeta zımni onayını almadan bir karar veremiyor. Diğer bir
deyişle, siyasal iktidarın düşman hukuku, siyasi öç alma yöntemi yargı eliyle
gerçekleştiriliyor. Halk arasında bir deyim vardır: Minareyi çalan kılıfını
uydurur. Şimdi, adaleti ve hukuku çalan AKP bu adalet ve hukuk hırsızlığını
yargı eliyle kılıfına uydurmaya çalışıyor. Onun için de, bugün yaşanan
hukuksuzluk, adaletsizlik, en başta da dönüp AKP'nin başına bela olacaktır. 
AKP'nin
çok sevdiği Fatih Sultan Mehmet'in meşhur bir sözü vardır. Ne diyor Fatih
Sultan Mehmet? Diyor ki: “Kadıyı satın aldığın gün adaleti satın alıyorsun.”
(Mikrofon
otomatik cihaz tarafından kapatıldı)
BAŞKAN
- Lütfen tamamlayın.
MEHMET
EMİN ADIYAMAN (Devamla) – Evet, “Kadıyı satın aldığın gün adalet ölür, adaletin
öldüğü gün de devlet ölür.” Şimdi, AKP'nin yaptığı şey tam da budur. Hem kadıyı
satın alıyor, adaleti öldürüyor hem de aslında adaleti öldüren AKP, “Adalet
mülkün temelidir.” bütün mahkemelerde yazan cümlenin tam tersine, devleti öldürüyor.
Dolayısıyla AKP’nin bugün sadece partimize değil, tüm muhaliflere yönelik
hukuksuzluğu, hem usule ilişkin hem esasa ilişkin tüm hukuksuzlukları aslında
düşman hukukudur ve muhalifleri susturma, onları yargı eliyle rehin alma
yöntemidir. 
Bu
nedenle, verdiğimiz önerge kapsamında bir araştırma komisyonu kurulmasını
Meclisten talep ediyoruz. 
Saygılar
sunuyorum. (HDP sıralarından alkışlar) 
BAŞKAN
- Teşekkür ediyoruz.
Gruplar
adına ilk söz, Milliyetçi Hareket Partisi Grubu adına Afyonkarahisar
Milletvekili Mehmet Parsak’a aittir.
Sayın
Parsak, buyurun.
MHP
GRUBU ADINA MEHMET PARSAK (Afyonkarahisar) – Sayın Başkan, saygıdeğer
milletvekilleri; HDP grup önerisi üzerinde Milliyetçi Hareket Partisi Grubumuz
adına söz almış bulunuyorum. Bu vesileyle Gazi Meclisi ve siz saygıdeğer
milletvekillerini saygılarımla selamlıyorum.
Grup
önerisiyle ilgili sözlerimize, düşüncelerimize geçmeden önce, biraz önce
Hakk’ın rahmetine uğurladığımız eski Genel Başkan Yardımcılarımızdan 23’üncü
Dönem Ankara Milletvekilimiz emekli, gazi Büyükelçi Ahmet Deniz Bölükbaşı Bey’e
bu vesileyle bir kere daha yüce Allah’tan rahmet, camiamız başta olmak üzere
aziz milletimize, kutlu Türk devletine de başsağlığı diliyorum.
Aynı
şekilde, bugün idrak etmekte olduğumuz Regaip Kandili’mizin de hepimiz için
hayırlara vesile olmasını Cenab-ı Allah’tan niyaz ediyorum.
Sayın
milletvekilleri, HDP’nin grup önerisine baktığımızda esasen şimdiye kadar pek
çok örneğinin verildiği ve tutuklu milletvekilleri üzerinden bu sefer de
yargının siyasallaştığı iddiası üzerinden bunun sonuçlarının, etkilerinin
araştırılması yönünde bir talep söz konusu. Şimdiye kadar buna benzer pek çok
grup önerisiyle HDP araştırma komisyonu kurulmasını defalarca talep etti ve biz
Milliyetçi Hareket Partisi olarak bunların tamamında, istikrarlı bir şekilde,
söz konusu grup önerisinin aleyhinde bir tutum sergiledik ve bu yönde oy
kullandık. Peşinen ifade etmek isteriz ki bu grup önerisi bakımından da grup
önerisinde yer alan isnatların gerçeği de yansıtmaması itibarıyla aleyhinde oy
kullanacağımızı ifade etmek isterim.
Gerçekten,
gerçeği yansıtmayan gerekçelerle diyorum çünkü grup önerisine baktığımızda
Adalet ve Kalkınma Partisi ile Milliyetçi Hareket Partisinin koltuk ittifakı
yaptığı ve dokunulmazlıkların kaldırılmasından sonra bu kapsamda Milliyetçi
Hareket Partisinden hiçbir milletvekiline davet dahi gitmediği hâlde HDP’li pek
çok milletvekilinin tutuklu yargılandığı iddia ediliyor. Gerçek böyle midir?
Kesinlikle böyle değildir. Hatırlanacağı üzere dokunulmazlıkların kaldırılması
bir Anayasa değişikliğiyle söz konusu oldu ve Anayasa değişikliğinde
referanduma dahi gerek kalmaksızın Gazi Meclisimizin kararıyla dokunulmazlıklar
kaldırıldı, arkasından da yargı süreçleri başladı ve o sürecin en başında
-bakın, bunun altını çizmek isterim- daha davet bile gelmeden ilk defa Ankara
Adliyesine gidip ifadesini veren Sayın Genel Başkanımız oldu yargıya olan
saygısından dolayı. Dolayısıyla, bu ve bunun gibi pek çok iddia, isnat, gerekçe
asla gerçeği yansıtmamaktadır. 
Biz,
işbu grup önerisinin de yargıyı etkilemeye matuf birtakım sonuçlar
doğurabileceğini de düşünüyoruz ve tekraren, söz konusu grup önerisinin reddine
karar verilmesi gerektiğini yeniden arz ediyor, Gazi Meclisi saygılarımızla
selamlıyoruz. (MHP sıralarından alkışlar) 
BAŞKAN
– Teşekkür ediyorum.
Cumhuriyet
Halk Partisi Grubu adına İstanbul Milletvekili Zeynel Emre. 
Buyurun
Sayın Emre. (CHP sıralarından alkışlar)
CHP
GRUBU ADINA ZEYNEL EMRE (İstanbul) – Sayın Başkan, değerli milletvekilleri;
Genel Kurulu saygıyla selamlıyorum.
HDP’nin
grup önerisine baktığımızda, teması itibarıyla yargının siyasallaştığı özelinde
ve verilen yanlı kararlar üzerinde verilen bir araştırma önergesi olduğunu
görüyoruz. Esasında, mesele biraz daha bunun ötesinde bugün geldiğimiz noktada.
Yani yargının siyasallaşmasından kasıt, siyasetin yargıya bir şekilde etki
etmesi ve yargının, kararlarında siyasetin etkisi doğrultusunda karar vermesi
dediğimiz zaman bu, işte keşke bu kadar basit olsa. Yani bir reform paketiyle
yargının bağımsız hâle gelebilmesi için yapılacak bazı düzenlemelerle belki
bunun önüne geçilebilir. Ancak, burada, içinde bulunduğumuz durumda artık
siyaset yargısallaşmış durumda. Yani siyaset, nasıl ki içinde bulunduğumuz
durum itibarıyla Türkiye’deki tüm kurumları tahakkümü altına aldıysa yargıyı da
tahakkümü altına almış durumda. Artık tamamen yargısallaşan bir siyasetle karşı
karşıya olduğumuzu söyleyebiliriz. Bunun çok çarpıcı örnekleri var, mesela
tutuklu gazetecilerin serbest bırakılmalarının perde arkasında dönen
pazarlıkları bunun önemli göstergesi olarak söyleyebiliriz. Kimse Deniz
Yücel’in tahliyesinin bağımsız yargı tarafından verilmiş bir tahliye kararı
olduğunu söyleyemez. Çünkü, ortaya çıkıyor ki Alman makamları daha iki gün
öncesinden özel uçaklar tutup tahliye edilen kendi vatandaşlarını buradan
almayı planlamışlar. Başbakanın açıklamasının hemen arkasından da tahliye
kararı çıkıyor. Şimdi, böyle bir durumda bir bağımsız yargıdan falan
bahsedemeyiz. Keza Avrupa Birliği’nin Ahmet Şık’ın tutukluluğuna ilişkin yapmış
olduğu açıklamaların Ahmet Şık’ın tahliye olması konusunda verilen kararlara
etkisi olmadığını söyleyemeyiz. Hem müstakbel yargı mensuplarının hem de
hâlihazırdaki yargı mensuplarının ilişki ağları da yine bunun önemli
göstergelerinden biri. Mesela, Danıştay Başkanının kızı, AKP üyesi hâkimler...
Şimdi bu fotoğrafa baktığımız zaman, yargının içerisinden gelen tüm
milletvekilleri bilir ki bir hâkim hâkim olarak atama yapıldıktan yirmi dört
saat geçmeden Yargıtay tetkik hâkimi falan olamaz arkadaşlar, böyle bir örnek
yok. Yani orada Danıştay Başkanı neyin ödülünü aldı? Danıştay Başkanı çay
toplamaya gitti, onun ödülünü aldı. Danıştay Başkanı sanki iktidar partisi
milletvekiliymiş gibi ana muhalefet liderini eleştirdi, suçladı, onun ödülünü
aldı. Ortaya çıkan durum biraz daha bunun ötesinde yani bizim, siyasallaşan
yargının daha ötesinde başlıkları tartışmamız gerek burada. 
Değerli
arkadaşlar, diğer bir nokta tutuklu milletvekillerine ilişkin yapılan
uygulamalar. Şimdi, milletvekilinin milletvekili olduğu için ayrı bir uygulamayla
karşılaşmasını yani pozitif anlamda bir ayrımcılık yapılmasını bir kenara
bırakın...
(Mikrofon
otomatik cihaz tarafından kapatıldı) 
ZEYNEL
EMRE (Devamla) – Sayın Başkan, tamamlayacağım.
BAŞKAN
– Lütfen tamamlayın.
ZEYNEL
EMRE (Devamla) – ...yine azıcık ceza hukukundan anlayan, içinden gelenler bilir
ki bir vatandaş, sabıkası yoksa ve direkt şahsa karşı işlenen bir suç söz
konusu değilse, böyle hakaret suçu gibi daha basit anlamda tabir edeceğimiz
suçlar karşısında bir yıl üç ay gibi bir hapis cezasıyla karşılaşmaz, böyle bir
hapis cezasıyla karşılaşsa dahi muhakkak o ceza ertelenir yani ertelenmeden bir
yıl üç ay hapis cezası uygulanmaz. Hangi partiden olursa olsun, bir
milletvekili şayet “Saraydaki padişah bozuntusu.” gibi bir ifade kullandığı
için, bu ifadeyi kullandığı için milletvekilliği son buluyorsa bu apaçık millet
iradesine hakarettir değerli arkadaşlar. (CHP sıralarından alkışlar)
Şimdi
son olarak size şunu söyleyeceğim: Burada sizin yerleşmiş uygulamalarınıza
baktığımızda, yüzde 70-80 milletvekillerinin değiştiğini görüyoruz. Elinizde
fırsat varken yargıyı bağımsız kılmak için bizimle birlikte çabalayın. Sonra,
emin olun sizlerin de ihtiyacı olacak.
Saygılar
sunuyorum. (CHP sıralarından alkışlar)
BAŞKAN
– Gruplar adına son söz Adalet ve Kalkınma Partisi Grubu adına Aydın
Milletvekili Abdurrahman Öz’e aittir. 
Buyurun.
(AK PARTİ sıralarından alkışlar) 
AK
PARTİ GRUBU ADINA ABDURRAHMAN ÖZ (Aydın) – Sayın Başkanım, değerli
milletvekilleri; HDP Grubu tarafından verilmiş olan grup önerisi üzerine AK PARTİ
Grubu adına söz alıyorum. Genel Kurulu saygıyla selamlarım. 
Bugün
akşam idrak edeceğimiz Regaip Kandili’ni de tebrik ediyorum. 
HDP
grup önerisinde, tutuklu milletvekilleri ve gazetecilerin yargılanmasıyla
ilgili süreçlerin Anayasa’nın 98 ve Türkiye Büyük Millet Meclisi İçtüzüğü’nün
104 ve 105’inci maddeleri gereğince Meclis araştırması açılmasının talep
edildiğini gözlemledim. 
Anayasa’nın
2’nci maddesinde devletin nitelikleri sayılırken hukuk devleti ilkesi açıkça
belirtilmiştir. Hukuk devleti ilkesinin temelinin kuvvetler ayrılığı olduğu da
tartışmasızdır. Yasama yetkisini Türkiye Büyük Millet Meclisi, yürütme
yetkisini Cumhurbaşkanı ve Başbakan, yargı yetkisini de bağımsız mahkemeler
kullanmaktadır. 
Meclis
araştırması açılması istenilen konu, yargı yetkisinin kullanılmasına ilişkin
olup bağımsız mahkemelerin görev alanıdır. Yasama organı olarak Türkiye Büyük
Millet Meclisinin yetki ve görev alanına girmemektedir. Anayasa’nın 138’inci
maddesi “Hâkimler görevinde bağımsızdır.” der. Hâkimler, Anayasa’ya, kanuna ve
hukuka uygun olarak vicdani kanaatlerine göre hüküm verirler. Hiçbir organ,
makam, merci veya kişi yargı yetkisinin kullanılmasında mahkemelere ve
hâkimlere emir ve talimat veremez, genelge gönderemez, tavsiye ve telkinde
bulunamaz. Görülmekte olan bir dava hakkında yasama Meclisinde yargı yetkisinin
kullanılmasıyla ilgili soru sorulamaz, görüşme yapılamaz veya herhangi bir
beyanda bulunulamaz. 
Yargısal
faaliyetler, bağımsız mahkeme ve hâkimlerce yürütülür; ceza ve ceza
yargılamasına ilişkin özel ve genel kanunlardaki düzenlemelere tabidirler.
Yargısal faaliyetler sonucunda verilen kararlardan davanın taraflarından
birinin memnun olmaması hayatın olağan sonucudur. Karardan memnun olmayanların,
kararın Anayasa’ya, kanunlara aykırı olduğu iddiasında olanların mahkeme
kararını istinaf veya temyiz mercisine temyiz ve itiraz yoluyla götürmesi,
başvurması anayasal bir hakkıdır. Yargılama sırasında bir kısım hak ihlalleri
olduğuna ilişkin iddialar varsa buna karşı da Anayasa Mahkemesine ve Avrupa İnsan
Hakları Mahkemesine başvurma hakkı vardır. Bu haklar yasal mevzuat çerçevesinde
belirlenmiş, usullere uygun olarak kullanılmaktadır. En nihayetinde, bağımsız
mahkemelerce verilen kararlar yasal incelemeden geçtikten sonra kesinleşmekte
ve kesinleşen kararlar da bağlayıcı olmaktadır. 
Grup
önerisi Anayasa’nın 138’inci maddesine açıkça aykırı olduğundan grup önerisi
aleyhinde olduğumuzu belirtiyor, Genel Kurulu saygıyla selamlıyorum. (AK PARTİ
sıralarından alkışlar)
BAŞKAN
– Teşekkür ediyorum. 
Halkların
Demokratik Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
2.- CHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, basın özgürlüğünün sağlanması için yapılacak
çalışmaların araştırılarak alınması gereken önlemlerin belirlenmesi amacıyla
verilmiş olan (10/160) esas numaralı Meclis Araştırması Önergesi’nin ön
görüşmelerinin, Genel Kurulun 22 Mart 2018 Perşembe günkü birleşiminde
yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 22/3/2018 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Engin
Özkoç
 Sakarya
 CHP
Grup Başkan Vekili
Öneri:
Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, basın özgürlüğünün sağlanması
için yapılacak çalışmaların araştırılarak alınması gereken önlemlerin
belirlenmesi amacıyla verilen (10/160) esas numaralı Meclis Araştırması
Önergesi’nin görüşmesinin Genel Kurulun 22/3/2018 Perşembe günkü (bugün)
birleşiminde yapılması önerilmiştir. 
BAŞKAN
– Öneri üzerinde ilk söz, Cumhuriyet Halk Partisi grup önerisi sahibi olarak
İstanbul Milletvekili Barış Yarkadaş’a aittir. 
Buyurun
Sayın Yarkadaş. (CHP sıralarından alkışlar) 
CHP
GRUBU ADINA BARIŞ YARKADAŞ (İstanbul) – Sevgili arkadaşlar ve değerli
milletvekilleri; AKP iktidarı 2019 seçimleri öncesi muhalefetin nefes
alabileceği ve kendisini ifade edebileceği tüm alanları bloke ediyor ve
kapatmaya çalışıyor. Aykırı ve muhalif tek ses bile duyulmasın diye Türkiye’de
ağır bir sansür uygulanıyor. 
Bu
sansürün örneklerinden biri de dün gece yaşandı ve şu anda da gördüğünüz üzere
Netflix, bluTV, puhutv, Twitter, YouTube gibi yayın organları Radyo ve
Televizyon Üst Kurulunun denetimine sokuldu. Artık Radyo ve Televizyon Üst
Kurulu ahlaka aykırı yayın yapıldığı gerekçesiyle bu mecralara da cezalar
uygulayabilecek. 
Şu
anda sansür kafesini görüyorsunuz, Twitter’ın özgürlükle özdeşleşmiş olan kuşu
artık RTÜK’ün kafesinin içine girmiştir. Dün gece internete ağır bir sansür
getirmekle yetinmediniz, sosyal medyayı da istediğiniz gibi sansüre uğratacak
düzenlemelerin adımlarını attınız, bu kanunla özgürlükleri kafese kapattınız.
Ama size bu da yetmiyor, interneti kafese kapattığınız gün Aydın Doğan’ın
gazete ve televizyonlarını da kendinize yakın olan Demirören Grubuna satın
aldırdınız… 
İLKNUR
İNCEÖZ (Aksaray) – Satmasaydı. 
BARIŞ
YARKADAŞ (Devamla) - …ve böylece medyanın yüzde 70’i tek bir kişinin eline, AKP
iktidarına yakınlığıyla bilinen Demirören’in eline geçti…
SALİH
CORA (Trabzon) – Siz Kanaltürk’ü kime sattınız?
BARIŞ
YARKADAŞ (Devamla) - …ve böylece AKP’yi destekleyen yayın organlarının oranı
yüzde 90’a ulaştı. Burada özgürlükten bahsedemezsiniz, bu düzenin adı “tek
adamın tek sesli düzeni”dir. 
Basında
yarattığınız tekelleşme halkın haber alma hakkını ve kamuoyunun özgürce oluşma
hakkını ortadan kaldıracaktır. Gazetelerin dağıtım ağı tek bir partinin eline
geçmiştir, bu da muhalif yayınların halka ulaşmasını engelleyecektir.
Yarattığınız bu medya ortamı yüzünden binlerce gazeteci daha işsiz kalacaktır.
Tekelleşme haberin ve gerçeğin ölümü demektir. Bir cinayet işlediniz beyler,
size bu cinayeti iktidarı kaybetme korkunuz yaşatıyor ve iktidarı kaybetme
korkunuz yüzünden işlediğiniz bu cinayetle tarih önünde anılacaksınız ve suçlu
olarak yaftalanacaksınız. 
Bu
suçları neden işlediğinizi biliyoruz. Hâkim ve savcıları parti kadrolarından
atıyorsunuz. Danıştay Başkanının kızına jet torpil yapıyorsunuz. Hâkimlerin ve
savcıların AKP’lilerden oluştuğunu kamuoyu bilmesin diye medya organlarını
sansüre uğratıyor ve bu organları boğuyorsunuz. 
Buradan
Rekabet Kurumuna bir çağrıda bulunalım: Rekabet Kurumu Aydın Doğan’ın elinden
zorla alınan ve Demirören Grubuna verdirtilen bu yayın organlarının satışını
derhâl durdurmalıdır çünkü bu, halkın haber alma hakkının ve rekabet ortamının
ortadan kaldırılmasıdır. AKP sadece rekabet ortamını değil adaleti de ortadan
kaldırmıştır. Onlara bu yüzden bugün Fatih Sultan Mehmet’in bir sözüyle
seslenmek istiyorum. “Adalet mülkün temelidir.” diyoruz, anlamıyorsunuz, belki
Fatih’in sözleri kulağınıza bir küpe olur. Bakın, ne demiş Fatih Sultan Mehmet,
sizlere demiş bunu: “Aklı öldürürsen, ahlak da ölür; akıl ve ahlak öldüğünde
millet bölünür. Kadıyı satın aldığın gün adalet ölür; adaleti öldürdüğün gün
devlet de ölür.” Arkadaşlar, hem adaleti hem devleti öldürüyorsunuz.
Yargılanamayacağınız bir düzen kurabilmek adına hâkim ve savcıları il ve ilçe
başkanlarından, gençlik kollarınızdan, kadın kollarınızdan seçiyorsunuz ama
emin olun ki ne yaparsanız yapın kurduğunuz bu baskı ve dikta düzeni hiçbir
şekilde sizin açınızdan zafere ulaşmayacak ve ayakta kalamayacak. Er ya da geç
bizlerin mücadelesiyle Türkiye’de adalet yeniden tesis edilecek ve adalet
yeniden tesis edildiğinde sizler de adil bir şekilde yargılanma şansına
kavuşacaksınız. Çünkü tarih önündeki suçlarınız artık yargılanmayı hak
ettiğinizi gösteriyor. Sadece Aydın Doğan’ın elinden medyasını alıp başka bir
şirkete devrettirmeniz bile yargılanmanız için yeterli bir sebeptir.
Teşekkür
ediyorum.
Saygılar
sunuyorum. (CHP sıralarından alkışlar)
İLKNUR
İNCEÖZ (Aksaray) – Sayın Başkan...
BAŞKAN
– Buyurun Sayın İnceöz.
İLKNUR
İNCEÖZ (Aksaray) – Hatip konuşması içerisinde kendilerine bir baskı alanı
oluşturduğumuzu belirterek iktidarımızı ve bizleri, grubumuzu itham ve ilzam
edici beyanlarda bulunmuştur. 69’a göre cevap vermek istiyorum.
BAŞKAN
– Buyurun, iki dakika sataşmadan söz veriyorum. Lütfen, yeni bir sataşmaya
meydan vermeyelim.
VIII.- SATAŞMALARA İLİŞKİN KONUŞMALAR
1.- Aksaray Milletvekili İlknur İnceöz’ün,
İstanbul Milletvekili Barış Yarkadaş’ın CHP grup önerisi üzerinde CHP Grubu
adına yaptığı konuşması sırasında Adalet ve Kalkınma Partisine sataşması
nedeniyle konuşması
İLKNUR
İNCEÖZ (Aksaray) – Sayın Başkan, değerli milletvekilleri; aslında, özgürlükleri
savunan bir konuşma gibi görünüyor ama kendisinin çok önemli, dikta, dayatma ve
otoriter bir şekilde talimat veren bir konuşmasını hep beraber dinledik. Esefle
dinlediğimi özellikle belirtmek istiyorum çünkü buradaki talimatlarınız… Yani
sanki zorla bir satın alma… Malın sahibi belli, isteseydi satmazdı, bu bir
gerçek.
ALİ
ŞEKER (İstanbul) – İnanıyorsunuz değil mi, inanıyorsunuz değil bu
söylediğinize!
İLKNUR
İNCEÖZ (Devamla) – Ve arkasından, böyle, ültimatomlar, talimatlar vermek
suretiyle “Derhâl engellensin, derhâl…” Tam bir otorite görmek istiyorsanız az
evvelki konuşma cümlelerinin içeriğine bakmak gerekiyor. (AK PARTİ sıralarından
alkışlar) Kendi vermek istediği mesajla tam bir tenakuz içerisindeydi, tıpkı
geçmiş dönemde…
BARIŞ
YARKADAŞ (İstanbul) – Rekabet Kurumunu göreve davet ediyorum, göreve. 
İLKNUR
İNCEÖZ (Devamla) – “Yargı siyasallaştı.” deniliyor ya; bakın, bu Parlamentoda
2007’den beri, yaklaşık on bir yıldır görev yapıyorum ve Adalet Komisyonunda da
çalıştım, ne zaman yargıya ilişkin önemli adımlar atsak, yargının özellikle
bağımsızlaşması için… 
ALİ
ŞEKER (İstanbul) – Tarafsız ve bağımsız mı oldu şimdi? Bağımsız tarafsız mı,
tarafsız bağımsız mı? Yani hangisi, ters yüz ediyorsunuz da?
İLKNUR
İNCEÖZ (Devamla) – …yargı kimsenin arka bahçesi olmasın diye düzenlemeler
yapsak Cumhuriyet Halk Partisinin geçmiş dönemde… Tutanaklarda, mevcuttur,
burada pek çok konuşma gerçekleştirdik ama geriye dönecek olursak yargının
bağımsızlığını, özellikle bunu her platformda söyledik; bu, hepimiz için lazım,
bunun aksini asla savunmuyoruz ama eğer yargıyla ilgili bir siyasallaşma
arıyorsanız geçmişe bakacaksınız. Dönemin Adalet Bakanı Moğultay’ın çok net
itirafları var. Ne diyor o dönemde? “Nereden alacaktım? Elbette ki bu kadroları
tahsis ettirecektim.” diyor. Ehliyet ve liyakat…
BARIŞ
YARKADAŞ (İstanbul) – Aynı şeyi mi yapmak istiyorsunuz?
ALİ
ŞEKER (İstanbul) – Daha beterini yapmak istiyorsunuz.
İLKNUR
İNCEÖZ (Devamla) – Hiç, geçeceksin bunları! Bugün Türkiye çok yönlü bir
mücadele vermekte, ne yazık ki pek çok kurum ve kuruluşlara, yargının içerisine
de sızmış bir örgütle mücadele etmekte. Ondan sonra da buraya çıkacaksınız,
yargının, basının vesairenin nefes almadığından… 
BARIŞ
YARKADAŞ (İstanbul) – AKP il başkanlarını hâkim yaparak mı adaleti
sağlayacaksınız? AKP il başkanlarını hâkim, savcı yaptınız.
İLKNUR
İNCEÖZ (Devamla) – Bir gerçeği niye görmezden geliyorsunuz? Türkiye bulunduğu
coğrafyada kırk yıldır terörle mücadelede, bugün de pek çoğuyla mücadele
ediyor. Bakın, eğer bir örnek arıyorsanız sosyal medyayla ilgili, İngiltere’nin
-İngiltere terörle mücadele eden bir ülke olmadığı hâlde- terörle mücadele
kanunlarını nasıl hayata geçirdiğine, nasıl sosyal medyaya kısıtlamalar
getirdiğine…
(Mikrofon
otomatik cihaz tarafından kapatıldı) 
BARIŞ
YARKADAŞ (İstanbul) – Yasağı savunuyorsunuz Sayın Başkan, yasağı savunmayın,
özgürlükleri savunun.
YUSUF
BAŞER (Yozgat) – Sen hakareti savunuyorsun.
BARIŞ
YARKADAŞ (İstanbul) – Özgürlükleri savunun
ALİ
ŞEKER (İstanbul) – IRA nerede? İngiltere’de IRA yok değil mi? 
İLKNUR
İNCEÖZ (Devamla) – …terörü övücü; Başbakanı, Cumhurbaşkanını yerici herhangi
ifade…
BAŞKAN
– Teşekkür ediyorum Sayın İnceöz.
İLKNUR
İNCEÖZ (Devamla) – Avrupa’ya bakıyorsunuz; Fransa’da, İngiltere’de,
Hollanda’da, Avusturya’da, Almanya’da, İspanya’da, İsveç’te sosyal medyada
terör seviciliği, terör övücülüğü herhangi bir kılıf altında asla yapılamaz,
kata yapılamaz, yasaları da buna izin vermez. Bugün yapılan düzenlemeler de bu
yöndedir. (AK PARTİ sıralarından alkışlar) 
BAŞKAN
– Teşekkür ediyorum. 
ENGİN
ÖZKOÇ (Sakarya) – Sayın Başkan…
BAŞKAN
– Buyurun Sayın Özkoç.
ENGİN
ÖZKOÇ (Sakarya) – Direkt, Cumhuriyet Halk Partisinde daha önce görev yapmış bir
Bakanın adını vererek sataşmada bulunmuştur. Bu konuda söz istiyorum. 
BAŞKAN
– Pardon, kimin ismini verdi ben kaçırdım?
ENGİN
ÖZKOÇ (Sakarya) – Moğultay’dan bahsetmiştir efendim.
BARIŞ
YARKADAŞ (İstanbul) – Mehmet Moğultay.
İLKNUR
İNCEÖZ (Sakarya) – Geçmiş dönem Adalet Bakanları Mehmet Moğultay’dan bahsettim.
BAŞKAN
– Buyurun lütfen, yeni bir sataşmaya meydan vermeyelim.
2.- Sakarya Milletvekili Engin Özkoç’ün,
Aksaray Milletvekili İlknur İnceöz’ün sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; gerçekten
herkesin duymasını istiyorum, bugün basın toplantısında da söyledim. 
Şimdi
“Herkesin adil şekilde yargılanmasıyla ilgili düzenlemeler yapıyoruz.” diyorlar.
2011 yılında, AKP Hükûmeti, Fetullahçı terör örgütüyle birlikte, hâkim ve
savcıların yerlerinin değiştirilebilmesi için konulan sürelerde yani “Mezun
olduktan sonra en az beş yıl gibi bir süre görev yapması gerekir.” ilkesini on
yıla çıkartarak Fetullahçı terör örgütünün hâkim ve savcılarının atanmasının
önünü açmıştı. O hâkim ve savcılar, daha sonra Balyoz ve Ergenekon davalarında,
Türkiye Cumhuriyeti’nin Genelkurmay Başkanını, PKK’lı bir militanın, Şemdin
Sakık’ın gizli tanıklığıyla tam altı yıl içerde tutmuştu. Şimdi de aynı maddeyi
kullanarak Danıştay Başkanınızın kızının beş yıl süreyi tamamlamadan atamasını
yapıyorsunuz. Ya yüzünüz kızarmıyor yalan söylerken ya da bu milleti saf
sanıyorsunuz. 
Teşekkür
ederim. (CHP sıralarından alkışlar)
III.- BAŞKANLIĞIN GENEL KURULA SUNUŞLARI
(Devam)
A) Çeşitli İşler (Devam)
2.- Başkanlıkça, Genel Kurulu ziyaret eden
Azerbaycan Cumhuriyeti Millî Meclisi üyesi Sona Aliyeva ve Kocaeli
Milletvekilleri Cemil Yaman ile Sami Çakır’a “Hoş geldiniz.” denilmesi
BAŞKAN
– Sayın milletvekilleri, Azerbaycan Cumhuriyeti Millî Meclisi üyesi Sayın Sona
Aliyeva, beraberinde Kocaeli Milletvekillerimiz Cemil Yaman ve Sami Çakır’la
birlikte ziyaret etmişlerdir Meclisimizi, kendilerine “Hoş geldiniz.” diyoruz.
(Alkışlar)
Teşekkür
ediyoruz. 
İLKNUR
İNCEÖZ (Aksaray) – Sayın Başkan…
BAŞKAN
– Evet, Sayın İnceöz, buyurun. 
İLKNUR
İNCEÖZ (Aksaray) – Sayın Başkan, sadece kayıtlara girmesi açısından söylüyorum.

Grup
Başkan Vekili konuşmasında, “O dönemde FETÖ vesaire atamalarını yaptınız ettiniz.”
dedi. Öyle bir örgüt vardı da bunlar bilerek, isteyerek yapılmış şeyler mi? Bu
örgüt açığa çıktıktan sonra, önemli olan, ondan sonraki süreçte kararlı, azimli
bir şekilde mücadele etmek ve…
ALİ
ŞEKER (İstanbul) – Mal bölüşüm kavgasına tutuşunca, açığa çıkınca değil!
İLKNUR
İNCEÖZ (Aksaray) – …bu mücadeleye ket vuracak, engelleyecek hiçbir açıklama
yapmamak bizim sorumluluğumuz olduğu kadar bu Parlamentodaki herkesin de aynı
şekilde sorumluluğudur. 
ALİ
ŞEKER (İstanbul) – Siz saldırdınız Kamer Genç’e o günlerde!
BAŞKAN
– Teşekkür ediyorum. 
ENGİN
ÖZKOÇ (Sakarya) – Sayın Başkan, kayıtlara geçsin diye söylüyorum. AKP Genel
Başkanı Sayın Recep Tayyip Erdoğan’ın Fetullahçı terör örgütü terör örgütü ilan
edilmeden “Eğer böyle davranırsanız sizi terör örgütü ilan ederim.” diye bir
beyanatı vardır, Sayın Grup Başkan Vekilinin onu alarak kendi önüne koyup bir
kere daha düşünmesini rica ediyorum. (CHP sıralarından alkışlar) 
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, basın özgürlüğünün sağlanması için yapılacak
çalışmaların araştırılarak alınması gereken önlemlerin belirlenmesi amacıyla
verilmiş olan (10/160) esas numaralı Meclis Araştırması Önergesi’nin ön
görüşmelerinin, Genel Kurulun 22 Mart 2018 Perşembe günkü birleşiminde
yapılmasına ilişkin önerisi (Devam)
BAŞKAN
– Sayın milletvekilleri, öneri üzerinde Halkların Demokratik Partisi Grubu
adına İstanbul Milletvekili Filiz Kerestecioğlu konuşacaktır. 
Sayın
Kerestecioğlu, buyurun. (HDP sıralarından alkışlar)
HDP
GRUBU ADINA FİLİZ KERESTECİOĞLU DEMİR (İstanbul) – Sayın Başkan, değerli
milletvekilleri; özgür basın için mücadele eden tüm tutuklu gazetecileri, başta
sevgili dostum Akın Atalay olmak üzere selamlayarak sözlerime başlamak
istiyorum. 
Öncelikle,
AK PARTİ Başkanı Erdoğan’ın dün söylediği bir sözü hatırlatmak isterim.
Türkiye’nin içinde bulunduğu durumun, yaşadığımız tüm sıkıntıların sebebini itiraf
etmiş kendisi. Demiş ki 2019 seçimleri için: “Allah göstermesin, herhangi bir
aksilik durumunda kaybedenin biz değil, Türkiye olacağını görmek zorundayız.
Mesele siyasi olmaktan çıkmış, devletimizin ve milletimizin bekası meselesine
dönüşmüştür.” Böyle demiş Erdoğan, o kaybederse Türkiye kaybedecekmiş. Bu
sözlere tehdit mi dersiniz, “Ben olmazsam oldurmam.” mı dersiniz, artık ne
derseniz deyin ama işin şirazesi iyice kaydı. 
Bu
sözler daha çok su kaldırır ama bunun ışığında zaten Türkiye’ye yaşatılmayan
acı, zulüm kalmamışken, ülke savaşa bile girmişken dün bir yeni adım daha
atıldı. Doğan Medya Grubu, telefonda Erdoğan’dan gözyaşlarıyla af dilemesiyle
hatırladığımız Demirören’e satıldı, tam da seçime giderken. Tesadüf olabilir
mi? Hayır. Erdoğan büyük bir seçim yatırımı yaptı; seçim yolunda gerçekleri
tamamen gizleyecek, muhalefetin sesini tamamen kısacak kocaman bir adım daha
attı. “Tek devlet” “tek millet” “tek yargı”dan sonra şimdi de “tek medya”
diyorsunuz. 
Zaten
uzunca bir süredir Aydın Doğan ve ailesi aslında baskı altındaydı. Şimdi onlar
satışla belki kendilerini kurtarmış olabilirler ama Doğan Grubunda çalışan
basın emekçileri ne olacak, işten çıkarmalar yaşanacak mı, bunun da takipçisi
olacağız. 
Doğan
Grubu kusursuz yayıncılık mı yapıyordu? Hayır. Tarafsız mıydı? Hayır.
Eleştirilecek çok fazla yönü vardı. Hele HDP hakkında onlarca konuşma
yapılırken HDP’li hiç kimsenin çıkmadığı bir yayın grubundan söz ediyoruz. Ama
küçücük bir muhalif sese bile iktidarın tahammülü olmadığını görüyoruz, aslında
olan bu. O nedenle işte Demirören’e verdiler Doğan Grubunu. Çünkü Demirören,
Erdoğan’ın kendisidir. Doğan Grubunu aslında Demirören değil Erdoğan almıştır,
Demirören’i de CEO yapmıştır. Amaç, seçime tek sesli bir medyayla gitmektir
çünkü acziyet vardır. Öz güveni olan hiçbir siyasi iktidar aslında bu yollara
tenezzül etmez. 
Biz
bunu ilk kez yaşamıyoruz. Faşizmin öncelikli refleksidir basını susturmak.
Dünyada da Türkiye’de de çok örneği vardır. Daha uzağa gitmeye gerek yok.
(Mikrofon
otomatik cihaz tarafından kapatıldı)
FİLİZ
KERESTECİOĞLU DEMİR (Devamla) – Başkan, biraz süre isteyeceğim.
BAŞKAN
– Lütfen tamamlayın.
FİLİZ
KERESTECİOĞLU DEMİR (Devamla) – 15 Temmuzdan sonra kapatılan basın yayın
organlarına baktığımız zaman İMC TV, Artı TV, Hayatın Sesi Televizyonu,
bunlar… Ama ne oldu biliyor musunuz? Hep bir yol bulundu, gazeteciler de bir
yol buldular, gerçekler de bir yol buldular yani bunu susturmak o kadar kolay
değil. Yine yeni kanallar açacağız, yeni dergiler basacağız, gerekirse kapı
kapı dolaşacağız. Türkiye’nin tüm muhalifleri, demokrasiden, barıştan yana olan
herkes yan yana gelecek, kimsenin gücü sesimizi kısmaya da ülkeyi karıştırmaya
da yetmeyecek.
Son
olarak bir şey daha söylemek isterim. AİHM eski yargıcı Rıza Türmen diyor ki:
“AİHM’in iki kararı -Mehmet Altan, Şahin Alpay- tutukluluk rejimi ve ifade
özgürlüğü bakımından önemli ve Anayasa 90 gereğince uyulması gereken
kararlardır. Bu kararlardaki ilkelerin yargıçlar tarafından resen dikkate
alınması gerekir.”
Ey
yargıçlar, duyuyor musunuz? Serbest bırakın arkadaşlarımızı diyoruz.
Teşekkürler.
(HDP sıralarından alkışlar)
İLKNUR
İNCEÖZ (Aksaray) – Sayın Başkanım, kayıtlara girmesi açısından bir şey söylemek
istiyorum. 
BAŞKAN
– Buyurun. 
İLKNUR
İNCEÖZ (Aksaray) – Eğer faşizmin bir örneğini arıyorsa 7-8 Haziran seçimlerine
giderken bu musluktan kan akan görüntülerle “Oy vermezseniz kan akacak.”
şeklindeki billboardlar vesaire ve nasıl bir baskı uygulandığını, doğu ve
güneydoğuda nasıl bir tehdit… Eğer faşizm arıyorsak buna bakmak lazım. Eğer
faşizm arıyorsak terör örgütüne destek vermeyen Kürtlere o bölgede ve bugün
Afrin’de neler uygulandığına bakmak lazım. Faşizmi buralardan, demokrasinin
yeri Meclisten, Parlamentodan çok daha uzak yerlerde araması lazım. (AK PARTİ
sıralarından alkışlar)
FİLİZ
KERESTECİOĞLU DEMİR (İstanbul) – Sayın Başkan, sataşmadan söz istiyorum çünkü
partimize, açıkça, zorla oy alarak ve faşizmle, bu uygulamalarla Meclise gelmiş
bir parti suçlamasında bulundu.
BAŞKAN
– Sayın Kerestecioğlu, yerinizden söz vereyim, açayım mikrofonu.
GARO
PAYLAN (İstanbul) – Açık sataşma.
FİLİZ
KERESTECİOĞLU DEMİR (İstanbul) – Yerimden değil, hayır, sataşmadan söz
istiyorum Sayın Başkan. Basbayağı sataşmadır. Demin İlknur Hanım’a verdiniz,
nasıl, sataşma değil miydi o? 
BAŞKAN
– İlknur Hanım’a sataşmadan söz…
İLKNUR
İNCEÖZ (Aksaray) – Ben kayıtlara girsin diye söz aldım.
FİLİZ
KERESTECİOĞLU DEMİR (İstanbul) – Hayır bundan değil, daha önce verdiğinizde. 
Sayın
Başkan, bakın, algılarınız…
BAŞKAN
– Bir açıklama yapın.
FİLİZ
KERESTECİOĞLU DEMİR (İstanbul) – Hayır, neden açıklama yapayım? Bir grup başkan
vekili olarak, sataşma varsa partime söz almak durumundayım. 
BAŞKAN
– Peki, buyurun.
Yeni
bir sataşmaya meydan vermeyelim lütfen.
VIII.- SATAŞMALARA İLİŞKİN KONUŞMALAR
(Devam)
3.- İstanbul Milletvekili Filiz
Kerestecioğlu Demir’in, Aksaray Milletvekili İlknur İnceöz’ün yerinden sarf
ettiği bazı ifadeleri sırasında Halkların Demokratik Partisine sataşması
nedeniyle konuşması
FİLİZ
KERESTECİOĞLU DEMİR (İstanbul) – Yani “Yeni bir sataşmaya mahal vermemek…” Yeni
bir sataşmaya mahal vermemek, aynı sözlerin temcit pilavı gibi
tekrarlanmamasıyla olur.
YUSUF
BAŞER (Yozgat) – Senin yaptığın gibi.
FİLİZ
KERESTECİOĞLU DEMİR (Devamla) – Şimdi “Baskı yapılmış, şöyle yapılmış, böyle
yapılmış…” Ya baksanıza Allah aşkına, hâlâ şu an diyoruz ki biz size: Hadi
gelin hemen mesela seçime gidelim. Göreceksiniz, kayyumlar dışında yönetmeyi
bilmiyorsunuz, halkın iradesini tanımıyorsunuz. Yani bizler buraya yüzde 80,
yüzde 90 oylar alarak geldik, öyle baskıyla maskıyla gelmedik. Bunu yapmaya
çalıştınız. Kasım seçimlerinde yapmaya çalıştınız ama olmadı, gene olmadı, gene
halkın iradesi tecelli etti, onca baskıya rağmen geldik. Referandumda onca
baskı yaptınız. Gerçekten aslında, şimdi yaptıklarınız yapacaklarınızın kanıtı.
Zaten az önceki konuşmamı bundan yaptım. Yani medyayı da tekleştirdiniz, tek
medya hâline getirmeye çalışıyorsunuz. Neden? Çünkü hiçbir muhalif ses çıkmasın
ve sonrasında yeni bir seçimde olacak şaibeler de ortaya çıkmasın diye. Ama
buna izin vermeyeceğiz diyoruz. 
Ya
Allah aşkına, gerçekten “Terör, terör, terör” demekten başka bir laf biliyor
musunuz, başka bir projeniz var mı sunmak istediğiniz? 
SALİH
CORA (Trabzon) – Siz terörü savunmaktan başka bir kelime kurabiliyor musunuz?
Siz sadece terörü savunuyorsunuz, hiçbir şey yapmıyorsunuz. 
FİLİZ
KERESTECİOĞLU DEMİR (Devamla) – On beş yılda tükendiniz. Aynı iddianamelerle,
sizin, o beraber yol yürüdüğünüz, FETÖ’cülerin iddianameleriyle yargılanıyor bu
basın. 
SALİH
CORA (Trabzon) – “Barış, barış” demekle barış olmaz.
FİLİZ
KERESTECİOĞLU DEMİR (Devamla) – Selahattin Demirtaş da, tutuklu vekillerimiz
de, aynı şekilde, Akın Atalay da, Cumhuriyet gazetecileri de aynı
iddianamelerle yargılanıyor. FETÖ’cü yargıçlar, savcılar içeride. Onların
iddianamelerini mütalaa olarak alıyor savcılar. Kararları da aynı şekilde; o
gencecik yargıçlar telefon açarak, “Acaba ne yapmalıyız?” diye sorarak ondan
sonra karar veriyorlar. 
Yani
sizin artık gerçekten terörden başka bir lafınız olsun. Boşaldı o kese,
gerçekten boşaldı. 
Saygılar
sunarım. (HDP sıralarından alkışlar)
SALİH
CORA (Trabzon) – Siz de hangi kararı alıyorsanız Kandil’e soruyorsunuz.
Kandil’i arıyorsunuz, Kandil’den talimat alıyorsunuz.
GÖKCEN
ÖZDOĞAN ENÇ (Antalya) – Sayın Başkan, Bitlis’te 1 askerimiz daha şehit oldu. Bu
ülkede terörün sebebi belli. 1 asker daha şehit oldu, konuşuyor!
MİHRİMAH
BELMA SATIR (İstanbul) – Terör her zaman gündemimizde. 
İLKNUR
İNCEÖZ (Aksaray) – Sayın Başkan, ister kürsüden ister buradan. “On beş yılda
tükendiniz.” dedi. 
BAŞKAN
– Buyurun. Böyle gidelim karşılıklı!
4.- Aksaray Milletvekili İlknur İnceöz’ün,
İstanbul Milletvekili Filiz Kerestecioğlu Demir’in sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
İLKNUR
İNCEÖZ (Aksaray) – Yani tabii bu kürsüye geldiğinizde bir gün de teröre lanet
okumanızı, terörü görmenizi isterdik. (AK PARTİ sıralarından alkışlar)
Siz
benzer konuşmaları yapmaya devam ettikçe, temcit pilavı gibi aynı şeyleri
tekrar ettikçe, aynı şekilde kaseti başa sarıp burada milletin aklıyla alay
etmeye çalıştıkça biz de emin olun ki milletimizden aldığımız vekâletin
gereğini yerine getirmeye devam edeceğiz. Evet, siz görmezden gelebilirsiniz
ama Türkiye kırk yıldır PKK’yla mücadele ediyor.
ALİ
ŞEKER (İstanbul) – Başbakanınız yok ya, Başbakan kayyum atandı!
İLKNUR
İNCEÖZ (Devamla) - Ben oraya laf ediyorum ama ne yazık ki zaman zaman ses de
Atatürk’ün partisinden geliyor. 
ALİ
ŞEKER (İstanbul) – Başbakan kayyum atandı Başbakan. Başbakandan kayyum atadınız
kayyum. 
İLKNUR
İNCEÖZ (Devamla) - Yani Ali Şeker, artık bir sus, dinle şurada. Meclisin
mehabetine uygun bir şekilde dinlemeyi öğren. 
Burada,
bakıyoruz ki PKK’yla mücadele ediyoruz. Bugün hem ülkemizin içerisinde hem de
sınır ötesinde mücadele ediyoruz. Burada çıkıp -daha dünkü konuşmalarınız,
tutanaklarınız bu kadar sıcak ve bu kadar tazeyken- âdeta “Afrin’de huzur
vardı, Türk askeri girdi, Özgür Suriye Ordusu girdi.” vesaire gibi ithamlarla…
Yazık günah, geride bıraktıkları el yapımı bombalar… Oradaki askerlerimiz,
Özgür Suriye mensupları canlarını siper ederek, sivil halkın burnu kanamasın
diye, oradaki vatandaşlara, Suriyeli kardeşlerimize zarar gelmesin diye… Orada
yaşayanları kim yerlerinden yurtlarından etti? 7 Haziran seçimi sonrası bölge
insanımız, biraz evvel gösterdiğim fotoğraftaki gibi, nasıl “Kan akacak.”
tehdidiyle, nasıl çukurlar kazmak suretiyle… 15 yaş altı ve üzerindeki
çocukların okula gitmesi gerekirken kendi yurdumuzda, kendi bölgemizde kendi
insanımızın gittiği, kullandığı okulu, hastanesi bombalanırken niye terör örgütüne
bir tane laf etmiyorsunuz? Sonra da çıkıyorsunuz buradan, 80 milyonun âdeta
gözünün içine baka baka “Terörden başka bir laf edin.” diyorsunuz. Evet,
terörden başka bir laf edeceğiz; terör, terör unsurları ve son terörist yok
edilince, Türkiye bu coğrafyada terör belasından kurtulunca terörden başka
lafları da aynı şekilde etmeye devam edeceğiz. (AK PARTİ sıralarından alkışlar)
(Mikrofon
otomatik cihaz tarafından kapatıldı) 
İLKNUR
İNCEÖZ (Devamla) – Bir gerçek de gözünüzden kaçmasın. Hiçbir zaman ülkemiz
insanına bunları mazeret olarak sunmadık, on beş yıldır da Türkiye’yi her
konuda, adalette, emniyette, sağlıkta, ulaşımda değiştirmeye, dönüştürmeye,
özgürlük alanlarında, hak ve özgürlük, demokrasi mücadelesinde… İşte, terörle
mücadele bu demokrasi mücadelesinin bir parçasıdır ve sonuna kadar da devam
edecek. (AK PARTİ sıralarından alkışlar)
BAŞKAN
– Teşekkür ediyorum. 
FİLİZ
KERESTECİOĞLU DEMİR (İstanbul) – Sataşmadan tekrar söz istiyorum. “Bir kere de
teröre laf etmediniz.” Sanki biz terörü destekliyoruz, terör destekçisiyiz gibi
partimize… (AK PARTİ sıralarından gürültüler)
İLKNUR
İNCEÖZ (Aksaray) – “Değilim.” desin, biz de alkışlayalım. 
5.- İstanbul Milletvekili Filiz
Kerestecioğlu Demir’in, Aksaray Milletvekili İlknur İnceöz’ün sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
FİLİZ
KERESTECİOĞLU DEMİR (İstanbul) – Katılmadığımız bir dolu görüş saymasına
rağmen… 
HİKMET
AYAR (Rize) – Terörü lanetle.
FİLİZ
KERESTECİOĞLU DEMİR (Devamla) – …buradan tek bir laf atılmadı İlknur Hanım’a
ama sizin buraya gelme durumunuz yoksa, sadece oradan konuşabiliyorsanız
bilemeyeceğim. 
Ben
size bazı sözleri hatırlatmak istiyorum seçimlerden sonraki, Burhan Kuzu’nun 7
Haziran seçimlerinden sonra dediği “Olmazsa kaos olur.” ya da Davutoğlu’nun
dediği “Patlamalar oldukça oylarımız artıyor aslında.” sözlerini. Şimdi, bu
sözler hangi sözlerdi? Kim acaba gerçekten seçimlere müdahale ediyordu, bunu
bir kere hatırlatmak isterim. 
Onun
dışında, daha dün söylenen sözler, az önceki konuşmamda söyledim. Ne diyor
Erdoğan? “Allah göstermesin, herhangi bir aksilik durumunda kaybedenin biz
değil Türkiye olacağını görmek zorundayız. Mesele siyasi olmaktan çıkmış,
devletimizin ve milletimizin bekası meselesine dönmüştür.” diyor. Ya, nasıl bir
parti başkanı kalkıp da başka partilerin iktidara gelmesi ihtimaline karşı
kendisi bunun hakikaten “Allah göstermesin” değil, Türkiye’nin kaybedeceği bir
şey olduğunu söyleyebilir. Bu demokrasi midir? Siz artık böyle bir noktaya
geldiniz yani hakikaten basın özgürlüğü derken bunu kastediyoruz. İşte hiçbir
şey olmasın istiyorsunuz, hiçbir özgürlük olmasın istiyorsunuz.
Adalet
Bakanına biz onlarca şey sıralıyoruz ama ne yapıyor Adalet Bakanlığı? Ceza ve
Tevkifevleri Genel Müdürlüğü mesela daha yayına girmemiş bir diziyle ilgili
RTÜK’e talimat vermeye kalkıyor, RTÜK’e bildirimde bulunuyor. Ne o? İşte o Avlu
denilen dizi cezaevlerini anlatıyormuş, cezaevlerindeki işkenceyi anlatıyormuş,
bu teröristlerin işine yararmış. İşte sizin her şeyle ilgili anlayışınız bu,
her şey terör sizin için. Terör, terör, terör diyerek sorun çözülmez dediğimiz
şey şu: Kırk yıldır dediğiniz sorun Kürt sorunudur, Kürt sorunu da müzakereyle
çözülür ancak barış masasıyla çözülür, karşılıklı diyalogla çözülür. 
Teşekkür
ederim. (HDP sıralarından alkışlar) 
İLKNUR
İNCEÖZ (Aksaray) – Sayın Başkan, kayıtlara girsin diye söylüyorum. Türkiye’nin
bir Kürt meselesi yoktur. 
FİLİZ
KERESTECİOĞLU DEMİR (İstanbul) – Buna mı geldik!
İLKNUR
İNCEÖZ (Aksaray) – Geçmiş dönemde yaptığımız açılımlarla, silahların
bırakılması gerektiği dönemlerde bunu hep beraber yaşadık. Türkiye’nin bir
terör belası vardır ve teröre ve terör seviciliği yapanlarla bir mücadelesi
vardır, kayıtlara girsin. Sonuna kadar da bu mücadele devam edecek. (AK PARTİ
sıralarından alkışlar)
FİLİZ
KERESTECİOĞLU DEMİR (İstanbul) – Sayın Başkan, ben de kayıtlara geçsin diye
söylüyorum. 
İlknur
Hanım takip etmiyor herhâlde çünkü az önce ÖSO’cularla ilgili de söyledi
birtakım şeyleri. Onların mesela yağmacılığı falan, bugün hatta Cumhurbaşkanı
da açıklama yapmış bununla ilgili, İbrahim Kalın’ın açıklamaları vardı,
ÖSO’cuların kendilerinin de açıklamaları vardı “Böyle şeyler olmuş, bunları
soruşturuyoruz.” diye ama olsun, biz bunu gene kayda sokalım. 
Onun
dışında da başka ne vardı söylediği… Gerçekten aynı şeyler tekrar edildiği
için… Ha, evet, “Kürt sorunu yoktur.” Ya bu noktaya geldiysek tebrik ederiz
diyorum, gerçekten söyleyecek söz bulamıyorum.
İLKNUR
İNCEÖZ (Aksaray) – Sen Kürtlerin bu anlamda temsilcisi olamazsın zaten. 
FİLİZ
KERESTECİOĞLU DEMİR (İstanbul) – Yani Türkiye’de hâlâ biz kırk yıl öncesinde
kullanılan laflara geldiysek o zaman tebrik etmekten başka bir şey kalmıyor.
BAŞKAN
– Evet, değerli arkadaşlar, teröre karşı hep birlikte ortak ve samimi bir duruş
göstermek zorundayız. Bu, milletin hakikaten kırk-kırk beş yılı aşkın süredir
kanını emen bir sorun. Nereden gelirse gelsin, hangi terör örgütünden gelirse
gelsin bütün terör örgütlerine karşı bu samimi duruşu hep birlikte göstermek
zorundayız diye düşünüyorum ben de. 
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, basın özgürlüğünün sağlanması için yapılacak çalışmaların
araştırılarak alınması gereken önlemlerin belirlenmesi amacıyla verilmiş olan
(10/160) esas numaralı Meclis Araştırması Önergesi’nin ön görüşmelerinin, Genel
Kurulun 22 Mart 2018 Perşembe günkü birleşiminde yapılmasına ilişkin önerisi
(Devam)
BAŞKAN
– Grup önerisi üzerinde son söz Adalet ve Kalkınma Partisi Grubu adına İstanbul
Milletvekili Hasan Turan’a aittir.
Buyurun.
(AK PARTİ sıralarından alkışlar) 
AK
PARTİ GRUBU ADINA HASAN TURAN (İstanbul) - Sayın Başkan, değerli
milletvekilleri; CHP Grubunun basın yayın özgürlüğü hakkında vermiş olduğu grup
önerisi dolayısıyla grubum adına söz almış bulunmaktayım. Bu vesileyle Genel
Kurulu ve aziz milletimizi saygıyla selamlıyorum.
Şu
anda içerisinde bulunduğumuz üç ayların müjdecisi Regaip Kandili’ni tebrik
ediyor, başta İslam âlemi olmak üzere dünyanın bütün mazlum milletleri için
hayırlara vesile olmasını diliyorum.
Hem
grup önerisini hem de grup önerisiyle ilgili konuşan arkadaşları dikkatlice
dinledim. Özellikle şunun altını çizmek lazım: Sanki burada düşüncenin önünde
engel koymaya hevesli, özgürlüklere karşı bir iktidar varmış, bir düşünce
varmış gibi bir tarifte bulunuluyor. Bunu ben teessüfle karşıladığımı ifade
etmek istiyorum. 
Efendim,
bu ülkede düşünme hürriyeti, inanma hürriyeti, yaşama hürriyeti, inandığını
ifade etme hürriyeti olduğu gibi, bütün bu insanların bunları kullanma hakkı ve
hukuku olduğu gibi hepimizin aynı zamanda yasalara, yasaların çizmiş olduğu
çerçeveye uyma görevi de var. Hangi meslek sahibi olursanız olun yasalar önünde
eşitsiniz ve yasalara karşı sorumlusunuz. Hepimiz yasalara uymak durumundayız.
Özgürlüklerin sınırının bir başkasının özgürlüğünün başladığı nokta olduğunu
bilmek noktasındayız. “Sınırsız özgürlük” diye bir kavram dünyanın başka
coğrafyalarında var mı, bilmiyorum ancak şunu iyi biliyorum: Rusya’da veya
Amerika'da ülkelerinin güvenliğini tehdit eden gazetecilerin Londra
sokaklarında baygın hâlde bulunduğunu veya Amerika’dan, kendi ülkelerinden
kaçıp başka ülkelere sığınmak zorunda olduklarını yakinen biliyorum. Ama ne
hikmetse bizim ülkemize gelince, terör örgütlerinin aparatı hâline dönüşmüş,
ülke güvenliğini tehlikeye düşüren her türlü düşünceyi -tırnak içerisinde,
düşünceyi- savunduğu iddia edilen mevkuteler, yayın organları özgürlük kalıbı
içerisinde savunulmaya kalkılıyor. 
Değerli
arkadaşlar, bu ülke hepimizin, ülkemizin güvenliği de hepimizi ilgilendiriyor.
Herhâlde burada hiçbir milletvekilimiz ülkemizin güvenliği tehlikeye düşsün ve
tehdit altında olsun istemez. 
Bir
de uluslararası birtakım gazetecilik değerlendirme örgütleri var ki evlere
şenlik. Bu örgütler ne hikmetse diğer değerlendirme örgütleri gibi sürekli
ülkemize notlar veriyor. Ama notlar verirken kendi ülkelerindeki duruma hiç
bakmıyor. Hep ne hikmetse bizim gibi ülkelere notlar veriyor, puanlar veriyor.
Ekonomiyle ilgili bakıyorsunuz filan örgüt puanımızı düşürmüş. Yani emperyal
politikaların bir aparatı olarak, diğer ülkeleri etkisizleştirme aracı olarak
kullanılan bu örgütler… Dünya Gazetecilik Örgütü, geldi, ülkemizde gazetecilik
ihlalleri var... Peki, bak bakalım Avrupa’da, Amerika’da ve dünyanın başka
coğrafyalarında bu tür ihlaller var mı?
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen…
HASAN
TURAN (Devamla) – Ben bu önergenin reddedilmesi noktasında duygularımı ifade
ediyor ve hepinizi saygıyla selamlıyorum. (AK PARTİ sıralarından alkışlar) 
Teşekkür
ediyorum Başkanım.
BAŞKAN
– Teşekkür ediyorum.
HASAN
TURAN (Devamla) – Tabii, konuşmacı, önerge sahibi arkadaşımızın da kullandığı,
AK PARTİ il ve ilçe teşkilatlarından hâkim ve savcıların atandığıyla ilgili
ifadeler… Sırça köşklerde oturanların başkalarının camına taş atmaması
gerektiğini ifade ediyorum. Geçmiş dönemlerde il başkanlarından valiler
atayanların…
ALİ
ŞEKER (İstanbul) – Tek parti döneminde, tek parti…
HASAN
TURAN (Devamla) - … ve kendi dönemlerinde sadece 108 tane gazetenin
kapatıldığını… Cumhuriyet gazetesi -bugün sözde kendilerini savunuyor olarak
gözüken gazete- Vatan, Tan, Tasvir-i Efkâr başta olmak üzere kendilerinin
yanında olduğuyla bilinen gazeteler de başta olmak üzere, hiçbir düşünceye
hiçbir yaşam biçimine hak tanımayanların, bizi sürekli düşünce özgürlüğü ve
yaşam özgürlüğüyle ilgili kısıtlamalar getiriyor olarak takdim etmelerini da
teessüfle karşılıyorum, ki AK PARTİ iktidarları on beş yıl boyunca düşünce ve
inanç hürriyetinin önündeki birçok engeli kaldırmış, Türkiye’de büyük reformlar
yapmış bir iktidardır.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim.
ENGİN
ÖZKOÇ (Sakarya) – Efendim, sataşma gerekçelerini sıralamama gerek var mı
bilmiyorum ama…
BAŞKAN
– Bir tanesi…
ENGİN
ÖZKOÇ (Sakarya) – Sataşma gerekçelerini sıralamama gerek var mı bilmiyorum ama
açık ve aleni bir şekilde Cumhuriyet Halk Partisine ve önerge sahibine
sataşmada bulunmuştur, bundan dolayı söz istiyoruz efendim.
BAŞKAN
– Buyurun Sayın Yarkadaş.
VIII.- SATAŞMALARA İLİŞKİN KONUŞMALAR
(Devam)
6.- İstanbul Milletvekili Barış
Yarkadaş’ın, İstanbul Milletvekili Hasan Turan’ın CHP grup önerisi üzerinde AK
PARTİ Grubu adına yaptığı konuşması sırasında şahsına ve Cumhuriyet Halk
Partisine sataşması nedeniyle konuşması
BARIŞ
YARKADAŞ (İstanbul) – Sayın konuşmacı önergemiz hakkında konuşurken tozpembe
bir tablo çizdi, belli ki sarayın çıkardığı majestelerinin pembe gazetesini her
gün okuyarak güne başlıyor. Tabii, majestelerinin gazetelerini okuyup
anlatırken diğer yandan gazetecileri tehdit etmeyi de elden bırakmıyor, diyor
ki: “Bakın, Amerika’da, İngiltere’de gazeteciler sokak ortalarında baygın
bulunuyor, başınıza bunlar mı gelsin istiyorsunuz?” Sayın Konuşmacı, bunları
zaten Türkiye’deki gazeteciler yaşıyor. Şu anda 165 gazeteci yazdığı “tweet”,
yaptığı yorum, attığı başlık yüzünden hâlâ cezaevinde. AKP iktidarı
gazetecilerin üzerinde tam anlamıyla bir Demokles’in kılıcı oldu. Efendim,
geçmişte gazeteler kapatılmış. Peki, geçmişte gazeteler kapatıldı diye sizin
şimdi gazete kapatma hakkınız mı doğdu? Bunu bir söyleyin. 
AKP’li
yöneticiler hâkim yapılmıyormuş. Sadece benim tespit edebildiğim 116 hâkim ve
savcı daha geçen gün atandı. Milletvekili adaylarınız, belediye başkanı
adaylarınız şu anda koltuklarına oturdular. Neyle? Kırk saniyelik bir
mülakatla. Kim yaptı bu kırk saniyelik mülakatı? Basri Bağcı, Adalet Bakanlığı
Müsteşar Yardımcısı. Beyefendiyi ödüllendirmek için AİHM’e göndermek istediniz,
Avrupa İnsan Hakları Mahkemesi “Basri Bağcı’nın hukuki birikimi yetersizdir.”
dedi ve mülakata bile çağırmadı. Ne yaptınız onun için? Hemen bir ödüllendirme
mekanizmasını devreye soktunuz, dediniz ki: “Kırk saniyede yüzlerce AKP’liyi
hâkim yaptınız, o hâlde ödülün Yargıtay üyeliğidir.” İşte sizin anlayışınız
budur. 
Tek
parti döneminde olup bitenleri anlatıp sanki Türkiye’de şu an her şey güllük
gülistanlıkmış gibi bir tablo çizmeyin, aslında konuştukça batıyorsunuz.
Teşekkür
ederim. (CHP sıralarından alkışlar) 
HASAN
TURAN (İstanbul) – Sayın Başkan…
BAŞKAN
– Buyurun Sayın Turan. 
HASAN
TURAN (İstanbul) – Başkanım, majestelerinin pembe gazetelerini okumakla
suçlayıp beni tahfif etti.
BAŞKAN
– BAŞKAN - Buyurun, buyurun, siz de buyurun.
Arkadaşlar,
lütfen, bunun bir sınırının olması gerekiyor. Şimdi herkes kendi fikrini
açıklayacak, bu sataşma anlamına gelmez.
Buyurun.
7.- İstanbul Milletvekili Hasan Turan’ın,
İstanbul Milletvekili Barış Yarkadaş’ın sataşma nedeniyle yaptığı konuşması sırasında
şahsına sataşması nedeniyle konuşması
HASAN
TURAN (İstanbul) – Sayın Başkan, değerli milletvekilleri; arkadaşımız kendi
tezini savunurken benim söylediğim şeyleri tekrar saptırarak bir konuşma yaptı.
Benim, Londra’da ve diğer yerlerde gazetecilerin uğradığı cezalara örnek
verirken Batılı değerlendirme örgütlerinin, bu meslekle ilgili oluşturulmuş
örgütlerin nasıl çifte standartlı olduklarını anlatmak için verdiğim bir örneği
alıp getirip “Burada gazetecileri tehdit ediyorlar.” diye örneklemesi akla ziyan
bir şeydir. Buradan bu sonucun çıkartılmasını doğrusu garipsedim. İnsan
zorlasa, bunun sınavına girse herhâlde bu sonucu çıkartamaz. 
Değerli
arkadaşlar, inanma ve düşünme hakkı kadar mülkiyet de Anayasal bir haktır. Bir
gazete grubunun, yayın grubunun bir başkası tarafından satın alınmasını gelip
burada siyasal bir ambalaj içerisinde sunmanın ve buradan iktidarı suçlamanın;
yine, sosyal medya ve internet yayıncılığının anayasal bir kurum olan denetim
organının gözetiminde bulunmasını sağlamanın özgürlüklere yasak ne tarafı var?
Bugün, ülkemizde her çeşit, her düşüncede, her kanaatte yayın organı çıkıyor. 
FİLİZ
KERESTECİOĞLU DEMİR (İstanbul) – İçeride, hepsi içeride.
HASAN
TURAN (Devamla) – Ben de gazetecilikle uğraştım, gidersiniz ilgili birimlere
başvurunuzu yaparsanız, gazeteyle ilgili müsaadenizi alırsınız çok kısa bir
sürede, yayına başlarsınız. Kanaatlerinizi de alabildiğince sergilersiniz,
düşüncelerinizi orada ortaya koyarsınız. Ancak, bugün görüyoruz ki ülkemiz çok
yönlü bir emperyalist kuşatmayla karşı karşıya ve burada gazetecilik adı
altında, gazetecilik kılıfında ülkemizin güvenliğini zaafa uğratacak
müdahaleler ve kampanyalarla karşılaşmış olmasını görmüyor muyuz? Özellikle, 15
Temmuzdan sonra bu kampanyalarının arttığı da hiçbir şekilde gözümüzden
kaçmıyor. Ben bunu ifade ediyorum. Terör örgütlerinden tutuklananların
gazetecilik sıfatıyla takdim edilmesi doğru değil. Acaba gazetecilik yaptığı
için mi gözaltına alındı yoksa başka bir suçtan dolayı mı gözaltına alındı?
BARIŞ
YARKADAŞ (İstanbul) – Zekeriya Öz’ün söylemi, Zekeriya Öz de böyle konuşuyordu.

FİLİZ
KERESTECİOĞLU DEMİR (İstanbul) – FETÖ’cü iddianamelerle gözaltına aldınız,
FETÖ’cü. 
BAŞKAN
– Teşekkür ediyorum.
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, basın özgürlüğünün sağlanması için yapılacak
çalışmaların araştırılarak alınması gereken önlemlerin belirlenmesi amacıyla
verilmiş olan (10/160) esas numaralı Meclis Araştırması Önergesi’nin ön
görüşmelerinin, Genel Kurulun 22 Mart 2018 Perşembe günkü birleşiminde
yapılmasına ilişkin önerisi (Devam)
BAŞKAN
– Cumhuriyet Halk Partisi grup önerisini oylarınıza sunuyorum: Kabul edenler...
Kabul etmeyenler... Öneri kabul edilmemiştir.
Danışma
Kurulunun bir önerisi vardır, okutup işleme alacağım, oylarınıza sunacağım: 
B) Danışma Kurulu Önerileri
1.- Danışma Kurulunun, Genel Kurulun
27/3/2018 Salı günkü birleşiminde Down sendromunun ülkemizde yaygınlığı, Down
sendromlu bireylerin ve ailelerinin yaşadıkları sorunların ve ihtiyaçlarının
tespit edilerek alınacak önlemlerin belirlenmesi amacıyla verilen (10/684),
(10/2594), (10/2645), (10/2646) ve (10/2691) esas numaralı Meclis Araştırması
Önergelerinin görüşmelerinin birleştirilerek; tıbbi ve aromatik bitkilerin
ekolojik denge gözetilerek üretiminin artırılması, satılması, sağlığa uygun
olarak kullanılması ve ihracatının geliştirilmesine yönelik sorunların ve çözüm
önerilerinin belirlenmesi amacıyla verilen (10/5), (10/2602), (10/2612) ve
(10/2644) esas numaralı Meclis Araştırması Önergelerinin görüşmelerinin
birleştirilerek yapılmasına; Genel Kurulun 22/3/2018 Perşembe günkü
birleşiminde 535 sıra sayılı Kanun Tasarısı’nın birinci bölümüne kadar
çalışmalarını sürdürmesine; 27/3/2018 Salı günkü birleşiminde Meclis
araştırması önergelerinin görüşmelerinin tamamlanmasına kadar çalışmalarını
sürdürmesine ve 23/3/2018 Cuma günü toplanmamasına ilişkin önerisi
Danışma Kurulu Önerisi
Danışma
Kurulunun 22/3/2018 Perşembe günü yaptığı toplantıda aşağıdaki önerinin Genel
Kurulun onayına sunulması uygun görülmüştür.
 Ahmet
Aydın
 Türkiye
Büyük Millet Meclisi
 Başkanı
Vekili

 İlknur
İnceöz Engin Özkoç
 Adalet
ve Kalkınma Partisi Cumhuriyet Halk Partisi
 Grubu
Başkan Vekili Grubu Başkan Vekili
 
 Filiz
Kerestecioğlu Demir Erhan Usta
 Halkların
Demokratik Partisi Milliyetçi Hareket Partisi
 Grubu
Başkan Vekili Grubu Başkan Vekili
Öneri:
Genel
Kurulun 27/3/2018 Salı günkü birleşiminde Down sendromunun ülkemizde
yaygınlığı, Down sendromlu bireylerin ve ailelerinin yaşadıkları sorunların ve
ihtiyaçlarının tespit edilerek alınacak önlemlerin belirlenmesi amacıyla
verilen 10/684, 10/2594, 10/2645, 10/2646 ve 10/2691 esas numaralı Meclis
araştırması önergelerinin görüşmelerinin birleştirilerek; tıbbi ve aromatik
bitkilerin ekolojik denge gözetilerek üretiminin artırılması, satılması,
sağlığa uygun olarak kullanılması ve ihracatının geliştirilmesine yönelik
sorunların ve çözüm önerilerinin belirlenmesi amacıyla verilen 10/5, 10/2602,
10/2612 ve 10/2644 esas numaralı Meclis araştırması önergelerinin
görüşmelerinin birleştirilerek yapılması, Genel Kurulun 22/3/2018 Perşembe
günkü (bugün) birleşiminde 535 sıra sayılı Kanun Tasarısı’nın birinci bölümüne
kadar çalışmalarını sürdürmesi, 27/3/2018 Salı günkü birleşiminde Meclis
araştırması önergelerinin görüşmelerinin tamamlanmasına kadar çalışmalarını
sürdürmesi, 23/3/2018 Cuma günü toplanmaması önerilmiştir.
BAŞKAN
– Danışma Kurulu önerisini oylarınıza sunuyorum: Kabul edenler... Kabul
etmeyenler... Öneri kabul edilmiştir.
Gündemin
“Kanun Tasarı ve Teklifleri ile Komisyonlardan Gelen Diğer İşler” kısmına
geçiyoruz.
1’inci
sırada yer alan Katma Değer Vergisi Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ile Plan ve Bütçe
Komisyonu Raporu’nun görüşmelerine başlayacağız. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Katma Değer Vergisi Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/926) ile Plan ve Bütçe Komisyonu Raporu (S. Sayısı: 535) (x)
BAŞKAN
– Komisyon ve Hükûmet yerinde.
Komisyon
Raporu 535 sıra sayısıyla bastırılıp dağıtılmıştır.
Sayın
milletvekilleri, alınan karar gereğince bu tasarı İç Tüzük'ün 91’inci maddesi
kapsamında temel kanun olarak görüşülecektir. Bu nedenle, tasarı tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
Tasarının
tümü üzerinde gruplar adına ilk söz Milliyetçi Hareket Partisi Grubu adına
Denizli Milletvekili Emin Haluk Ayhan’a aittir. 
Buyurun
Sayın Ayhan. (MHP sıralarından alkışlar) 
MHP
GRUBU ADINA EMİN HALUK AYHAN (Denizli) – Teşekkür ediyorum Sayın Başkan. 
Sayın
Başkan, sayın milletvekilleri; 535 sıra sayılı Katma Değer Vergisi Kanunu ile
Bazı Kanun ve Kanun Hükmünde Kararnamelerde Değişiklik Yapılması Hakkında Kanun
Tasarısı’nın geneli üzerinde Milliyetçi Hareket Partisinin görüşlerini arz
etmek üzere söz aldım. Yüce heyeti bu vesileyle saygıyla selamlıyorum. 
Sayın
Başkan, sayın milletvekilleri; tasarı üzerindeki görüşlerime geçmeden önce, her
zamanki gibi, bugün hangi koşullarda bu tasarıyı görüştüğümüze bakmakta fayda
olduğunu ifade ederek sözlerime başlamak istiyorum. 
Ocak
ayı cari işlemler açığı 51 milyar dolara ulaştı. Enflasyonun gerileyeceği
yönündeki beklentiler son verilerle maalesef zayıfladı. Dışarıda Türkiye
ekonomisiyle ilgili olumsuz beklentiler -bize göre maksatlı bir şekilde de
olsa- yeniden köpürtülmeye başlandı. Türkiye’nin kredi notunu kırdılar, piyasa
dalgalanmaya başladı, dolar 3,95’i test etti, Türkiye’nin CDS’leri on gün
içinde yüzde 20 arttı, 167 seviyesinden 200 seviyesine yükseldi. Tahvil
piyasalarında bir miktar çıkış yaşandı, FED faizleri artırdı, fonlama
maliyetlerinin önümüzdeki dönemde yükselmesi bekleniyor. Önümüzdeki günlerde
karara bağlanması gereken birtakım dosyalar ortada. Bu şartlar altında bir
yandan hazine nakit operasyonlarıyla bir tarafa yedek akçe koymaya çabalıyor,
bir yandan teşvikleri, cari harcamaları artırmaya, böyle tasarıları getirmeye
devam ediyor. 
Sayın
Başkan, sayın milletvekilleri; cari açığın artmaya devam etmesi, enflasyonun
aşağıya istenilen şekilde çekilememesi ve bütçe dengesinin kötüleştirilecek
önlemlerle devam edilmesi hâlinde, ekonomi, büyüme gerçek sahiplerince
üstlenilmediği sürece ekonomide kırılganlık ve tehditler devam edecek.
Maalesef, konut projeleri ve altyapı yatırım projeleriyle ekonomiyi harekete
geçirmek yeterli değil, nitekim ekonomiye ne yapmak lazım, bereketi de getirmek
lazım.
Sayın
Başkan, sayın milletvekilleri; son derece önemli bulduğumuz ve reforma ihtiyaç
duyulan bir alan olan KDV sistemiyle ilgili hazırlanan bu tasarının işletmelerin
belli ihtiyaçlarına karşılık vereceğini düşünüyoruz ancak bizim anladığımız ve
beklediğimiz anlamda bir KDV reform tasarısı değildir ne yazık ki. Nitekim
Sayın Bakan da bu tasarıya “Reformdur.” demedi, “Reform niteliğindedir.” dedi
yani kipi olmayan bir cümle kurmaya gayret edildi. 
Esasen
KDV bugün dünyada yaklaşık 150’den fazla ülkenin kullandığı bir sistem ancak
KDV sadece harcama vergisi olmaktan ziyade ekonomide otomatik stabilizatör
görevi üstlenen, ekonominin bütün kılcal damarlarına nüfuz eden, hem üretim hem
tüketim hem gelir yönü bulunan önemli bir enstrüman. KDV’nin mali amacı olduğu
kadar talebin kontrolü, kaynak dağılımının düzenlenmesi ve yönlendirilmesi,
otokontrol mekanizmalarına işlerlik kazandırılması, ihracat ve yatırımların
teşvik edilmesi, vergi yükünün adil dağılmasının sağlanması, gelir dağılımının
düzeltilmesi, tasarruf ve yatırımları da artırması gibi amaçları bulunmaktadır
ama bunların tamamının aynı anda hedef olarak dikkate alınması mümkün değildir.

Biz
83 yılında Planlamada, bu kanun uygulanmadan, uygulamaya geçmeden, Beşinci Plan
döneminde finansman etkisinin ne olabileceğine dair araştırma yapan bir
uzmanlık tezini yaptık. O zaman, Beşinci Plan Dönemi’nde millî gelirin yaklaşık
yüzde 4,6’sı kadar bir vergi toplanılabileceğini, bu verginin gelmesiyle
kaldırılması gereken vergilerle millî gelirin yüzde 2,6’sı kadar kayba
uğrayacağımızı, nitekim, yüzde 2 civarında da bir pozitif farkın ortaya
çıktığını ama yıllık ortalama yüzde 6,1’lik de bir artış sağlayacağını ifade
ettik. Bunun millî gelire esnekliğinin de 1 olacağını söyledik ki bu önemli bir
şeydi ve yaklaşık böyle bir gerçekleşme oldu.
Şimdi,
bütün bunlara baktığımız zaman, uygulamaya konulduğu 1985 yılından bu yana
sistemde esasen hukuki anlamda reform sayılabilecek köklü bir değişiklik
yapılmadı. KDV oranları bakımından baktığımızda Türkiye, 28 AB ülkesinde
uygulanan KDV oranlarına bakıldığında en düşük oranlı ülkeler arasında
bulunuyor. Ülkemizde KDV sistemindeki sorun oranlar değil özellikle belirli
faaliyet ve sektörler için getirilen ve kapsamı sürekli genişletilen istisna ve
indirimlerdir. Yatlar, kotralar, tekne ve gezinti gemileri, net alanı 150
metrekareye kadar konut teslimleri, ikinci el araçlar, gazete ve dergiler, bu
yayınların elektronik ortamda satışı gibi kalemlerin KDV’de yüzde 1 oranı yer
alıyor. Buna mukabil, halkın tükettiği ve satın aldığı pek çok üründe KDV yüzde
18. Çiftçinin mazotunda KDV ve ÖTV var. ÖTV kapsamına giren pek çok üründe,
otomotivde, akaryakıtta, sigarada KDV matraha dâhil olduğundan verginin de
vergisi alınıyor. Bu ürünlerde dünyadaki vergi yükü Türkiye’de. Kanun tasarısı
maalesef KDV sistemindeki bu çarpıklıkları düzeltecek, adil bir yapıya
kavuşturacak düzenlemelerden yoksun. Kanun yapma sürecini, sorunlu alanlarını
kalıcı çözüme kavuşturma sorumluluğu altında yürütmek esas olmalı. İdarenin
çeşitli kesimlerini, ihtiyaçlarını göz önünde bulundurması doğal ancak bu
ihtiyaçlar hiyerarşisinin çok doğru bir şekilde belirlenmesi gerekir. 
Tasarının
esas itibarıyla, kamuoyunda aksettiği gibi, KDV sisteminin aksayan yönlerini
düzeltecek daha adil ve etkin yapıya kavuşturacak bir düzenleme olması
beklenirken belirli kesimlerin istifade edeceği iadeler, istisnalar ve ilave
kolaylıklardan ibaret kaldığı görülüyor. Ayrıca, mevcut sistemin işleyiş ve adaletini
bozan istisnalar kapsamının bazı faaliyet alanları da dâhil edilmek suretiyle
genişletilmesi söz konusu. Tasarının gerekçesinde yatırım, üretim ve ihracatın
teşvik edilmesine yönelik gerçekleştirilen reformların devamı mahiyetinde
olduğu söyleniyor. KDV’nin işletmeler üzerindeki finansman yükü oluşturmayan
bir yapıya dönüştürülmesi hedefleniyor. Küçük işletmelerin uyum
yükümlülüklerinin kolaylaştırılması, işlem maliyetlerinin azaltılması, uygulama
kolaylığı sağlaması, ekonomik kalkınmaya katkı sağlamasının amaçlandığı da
ifade ediliyor. Bu yönüyle tasarıya daha çok işletmeler penceresinden bir bakış
açısı edinildiği görülüyor. İş âleminin KDV yükümlülüklerinden kaynaklı nakit
ve finansman ihtiyacının azaltılması, iade ve istisna sisteminde yapılan değişikliklerle
bazı rahatlamaların sağlanmaya çalışıldığı da görülüyor. 
Tasarının
bütçeye maliyetinin, Komisyona sunulan bilgilerden, 2020 yılına kadar 9,9
milyar TL’yi bulması bekleniyor. Bildiğiniz üzere, 2018 yılı bütçesinde
hedeflenen 65,9 milyar TL açık vardı ancak son iki hafta içinde görüştüğümüz
torba tasarıların bütçeye maliyetinin 17 milyar TL’yi bulduğunu ifade
edebiliriz. Bu tasarı da eklendiğinde sene sonu bütçe açığının 90 milyar TL’yi
aşması, yurt içi hasıla oranının ise yüzde 1,9 yerine yüzde 2,5’e yükselmesi
söz konusu olabilecektir.
Sayın
Başkan, sayın milletvekilleri; tasarı özetle aşağıdaki düzenlemeleri getiriyor.
Devreden
KDV’nin iadesine imkân sağlar hâle getiriliyor. 2019 yılı başından itibaren on
iki aylık sürede indirim konusu yapılmayan katma değer vergisinin izleyen altı
ay içinde talep edilmesi hâlinde iade edilmesi söz konusu olacak. 2018 sonu
itibarıyla devreden KDV’nin Maliye Bakanlığınca belirlenecek takvim ve esaslar
çerçevesinde iadesi veya gider yazılması da öngörülüyor. KDV’nin grup
konsolidasyonuna izin veriliyor. 
Şimdi,
burası önemli, bu çerçevede tercihe bağlı olarak en az yüzde 50 ortağı bulunan
kurumlar vergisi mükellefleriyle birlikte grup KDV mükellefiyetleri tesis
ettirilebilmesi konusunda Maliye Bakanlığına yetki veriliyor.
Sayın
Bakanım, burası önemli, bu yetkiyi alıyorsunuz ama Merkez Bankasına verdiğimiz
yetkiyle şirketlerin, grup şirketleri de olsa, döviz borçluluğunu takip
amacıyla baktığımızda orada olayı şirket bazında, burada grup bazında takip
etmenizin manasını çok anlayabilmiş değiliz, bunun özellikle üstünde durulması
gerektiğini düşünüyorum.
Adi
ortaklıkların sermaye şirketlerine dönüşmesi işlemleri KDV’den istisna
tutuluyor. KDV indiriminde takvim yılı sınırı uzatılıyor. İkinci el taşıt ve
taşınmaz teslimi için özel matrah belirleniyor. Değersiz alacaklara ilişkin
hesaplanan verginin indirimine izin veriliyor. Gümrüksüz satış mağazalarına
yapılan teslimler KDV ve ÖTV’den istisna ediliyor. Bağışlanan bazı tesislerle
ilgili teslimler KDV’den istisna ediliyor. Yabancılara verilen sağlık
hizmetleri KDV’den istisna tutuluyor. Küçük mükellefler için ödeme süresi
uzatılıyor, beyannamenin verildiği ayı izleyen ikinci ayın sonuna kadar uzatma
imkânı getiriliyor. Teknoparklarda üretilen oyun, yazılımların teslimi KDV’den
istisna tutuluyor ancak zararlı yazılım ve oyunlarla ilgili bir ayrıma
gidilmediğini ifade etmek istiyorum. 
Ayrıca,
tasarıya eklenen maddelerle devlete ait üniversite hastanelerinin borçlarını
hafifletecek düzenlemeler getiriyorsunuz. Olumlu, yapılan bu düzenlemeyi
isabetli buluyoruz ancak üniversite hastanelerinin içinde bulunduğu sorunları
çözmeye yeterli bir gelişme ve düzenleme değil. 2002 yılından sonra “sağlıkta
dönüşüm” adıyla yapılan radikal değişikliklerle yeni bir devre başladı; SSK; BAĞ-KUR
ve Emekli Sandığının tek bir şemsiye altında toplanması ve herkesin hem devlet
hem de üniversite hastanelerinden hizmet alması kesin olarak doğru bir yaklaşım
ancak sonraki süreçte sağlıkta Dünya Bankası kaynaklı bir özel sektör deneyimi
başladı; birçok özel sağlık kuruluşu mantar gibi çoğalmaya başladı ve sektörde
kontrolsüz bir büyüme dönemi yaşandı. Üniversite hastanelerindeki katkı payları
kaldırılırken vakıf üniversiteleri teşvik edildi. Sağlık sisteminde hatalar
yapıldığını, üniversite hastanelerinin batma noktasına geldiğini daha önce biz
dışarıdaki çeşitli yazılarımızda da Meclisteki görüşmelerde de dile getirdik.
“Üniversite hastaneleri için acil önlem paketi de uygulamak zorundasınız, bunun
yetmeyeceğini önümüzdeki dönem göreceğiz.” demiştik. 
İlk
olarak üniversiteden ayrılmış olan öğretim elemanlarının geriye döndürülmesi
esas olmalıdır, onlara bu imkânların sağlanması gerekir. Bu bağlamda, eskiden
uygulanan makul bir fark sisteminin yeniden oluşturulmasını düşünmek gerekir. 
Bir
diğer taraftan, devlet, hem araştırmaya hem de asistan eğitimine ilave
teşvikler vermek zorundadır. 
Burada
özellikle ifade etmek istediğim başka bir husus, Sayın Bakanım, biz, konut
sektörüne daha fazla kaynak ayırmaya doğru gidiyoruz. Yapı kullanım izni ile
inşaat ruhsatı arasındaki farkın, 2002 sonundan bu yana, 2017 yılı sonuna kadar
yaklaşık 3 milyon olduğunu düşünürseniz, zaten bunun da yüzde 40’ının yaklaşık
3 büyük ilde olduğunu düşünürseniz, burada bir problem birikme alanı olduğunu
görüyoruz. Nitekim, bu sektöre daha önceleri iki yılda bir, üç yılda bir
düzenleme yaparken, altı aya, sonra üç aya, sonra iki aya, sonra ayda bire
düşmeye başladı. Burada da bu sektörü dikkatle incelemek gerekirken, düzenleme
gerekirken, bu sektörde belki daha hızlı maliyetleri düşürmeye çalışıyorsunuz
ama hızla ileriye doğru koştuğunu, sıkıntıya doğru koşacak önlemler olduğunu
burada ifade etmek istiyorum. 
Şimdi,
götürü usulde bir vergileme olayı bu kanun tasarısında ortaya çıkıyor. Siz, her
ne kadar “Bunu İngiltere’de inceledik, bunu gördük.” deseniz de bu,
uygulanmadan önce, bize göre, bu konuda tez yazan bir arkadaşınız olarak şunu
ifade etmek istiyorum: Bu Türkiye'yi otuz beş sene önceye doğru götürmenin bir
neyidir? İşareti olarak söylemek lazım. İstisnalar azalmıyor.
Şimdi,
yabancılardan KDV almama konusunda, şahsen özellikle sağlık sektörüyle de
yakından ilgili biri olarak ifade etmek istiyorum. Burada, arkadaşlar, ısrarla
buranın da vergilendirilmesi gerektiğini, sektörün zaten ucuz olduğunu,
yabancıların tercih nedeni olduğunu ifade ediyor ama geçici de olsa bunu
yapsanız ileride bunu düzenlemek gerekir diye düşünüyorum. Şu anda belki talebi
Türkiye’ye yönlendirme açısından bu tür şeyler olabileceğini ifade etmek
istiyorum ama bu konutla ilgili son zamanlardaki gelişmelerin tekrar üzerinde
durmak istiyorum. 
Bir
diğer husus, siz bize bu KDV alacaklarının hangi gelir grupları itibarıyla
-firmalar olarak veya şahıslar olarak- sayısal olarak nelerini verdiniz?
Meblağları da verdiniz, firma sayılarını da verdiniz. 
Tabii,
burada bu olayı çok iyi değerlendirmekte yarar var diye düşünüyorum çünkü olaya
buradan baktığımızda nereye, kimlere, nasıl birikmiş, bunun yorumlanmasının
ileriye doğru tedbirlerin belirlenmesinde çok faydalı ve önemli olacağını ne
yapmak istiyorum? Tekrar ifade etmek istiyorum. 
Şimdi,
Sayın Başkan, sayın milletvekilleri; kabaca ifade etmek gerekirse tekrar, kanun
tasarısı KDV sisteminin işleyişinde bazı aksaklıklara, ihtiyaç duyulan bazı
yeni düzenlemeler getirmekle birlikte, KDV oranlarında bir değişiklik yapmamakta,
mevcut sistemdeki bazı haksız istisna ve indirimlere çekidüzen getirmemekte
-ayrıca, vergi adaletinin sağlanmaması, yerli girdi kullanımı, ekonomide katma
değer üretimi, geniş yığınların vergi yükü altında ezdirilmemesi, vergiden
vergi alınmaması yani KDV matrahının içinde ÖTV’nin bulunmaması, az kazanandan
az, çok kazanandan çok vergi alınması hususunda, vasıtalı vergilerin
ağırlığının azaltılması hususunda bir düzenleme olmaması- KDV oranlarının
adaletli ve satın alma gücüne, tüketim davranışlarına ve gelir gruplarının
harcama davranışları gözetilerek adil bir şekilde belirlenmesi gibi hedeflere
yaklaşılmasına maalesef imkân vermemekte.
Tasarının
yukarıda ifade ettiğimiz, açıkladığımız hususların dikkate alınması hâlinde,
ülke ihtiyaçlarının karşılanması noktasında daha etkin bir düzenleme olacağını
tekrar ifade etmek istiyorum.
Hayırlı
olması dileğiyle yüce heyeti saygıyla selamlıyorum.
Teşekkür
ederim Sayın Başkan. (MHP sıralarından alkışlar)
BAŞKAN
– Teşekkür ediyorum. 
V.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ahmet
Aydın’ın, Afrin’de el yapımı patlayıcının infilak etmesi neticesinde şehit olan
3 askere Allah’tan rahmet dilediğine ilişkin konuşması
BAŞKAN
- Sayın milletvekilleri, bugün Afrin’de el yapımı patlayıcının infilak etmesi
neticesinde 3 askerimizin şehit olduğunu öğrenmiş bulunuyoruz. Şehitlerimize
Allah’tan rahmet diliyoruz. Milletimizin başı sağ olsun. Tüm yakınlarına
sabrıcemiller niyaz ediyorum ve bu vesileyle de bir kez daha, terörle mücadelemizi
sonuna kadar kararlı bir şekilde sürdüreceğimizi de buradan belirtmek
istiyorum.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Katma Değer Vergisi Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/926) ile Plan ve Bütçe Komisyonu Raporu (S. Sayısı: 535) (Devam)
BAŞKAN
– Şimdi, gruplar adına ikinci söz, Halkların Demokratik Partisi Grubu adına
İstanbul Milletvekili Garo Paylan’a aittir. 
Buyurun
Sayın Paylan. (HDP sıralarından alkışlar)
HDP
GRUBU ADINA GARO PAYLAN (İstanbul) – Sayın Başkan, değerli milletvekilleri;
burada bulunan herkesi saygıyla selamlıyorum. 
Değerli
arkadaşlar, AKP Hükûmeti, Türkiye’yi demokrasi yolunda yürütmekten
vazgeçtiğinden beri yatırım ortamını iyileştirmeye çalışıyor. Bakın, tırnak
içinde söylüyorum, demokrasi yolundan çıktığımızdan beri arkadaşlar, iki buçuk
üç yıldır hep yatırım ortamını iyileştirmeye çalışıyoruz. Plan ve Bütçe
Komisyonuna yaklaşık 20 torba geldi. Her bir torba da ağır, çuval ağırlığında;
90 madde, 100 madde, 150 madde, 80 madde torbalar. Yasama kalitesi yok. Ama
bakın, 20 torba geçiyor, bin madde geçiyor, yatırım ortamı iyileşmiyor. Neden?
Çünkü yatırımcı, Türkiye’ye güvenmiyor, hukuk devleti olmadığını görüyor ve bu
yüzden de daha fazlasını istiyor. 
Bakın,
üç yıl önce niye bu teşvikleri vermek zorunda değildik? Barış süreci varken
bunları vermek zorunda değildik. Yatırımcı geliyordu “Evet, burası demokrasi
yolunda yürüyen bir ülke.” diyebiliyordu ve “Hukuk devleti burası, bir
sıkıştığımda mahkemeye giderim, hakkımı ararım.” diyordu ve bu teşvikler
olmadan da yatırımını yapıyordu. Demokrasi yolundan çıktığımızdan beri,
arkadaşlar, yatırımcı namzetleri -onların da sayıları çok az- Hükûmetin
kapısına gidiyorlar “Biz sıkıştık arkadaş.” diyorlar. Mevcutlar da öyle,
diyorlar ki: “Biz çok sıkıştık.” Ne yapacağız? O güne kadar aklına gelmeyen
-bakın, düşünün, otuz beş yıllık bir mesele KDV meselesi- KDV iadeleri aklına
geliyor grupların. “KDV iadelerini bize verin ki çarkı döndürelim çünkü
değirmende su bitti.” diyor yatırımcılar. İşverenler değirmeninde su bitti,
değirmene su koyman lazım. 
Bakın,
2017 yılında da değirmende su bitmişti. Bünye hasta, arkadaşlar, ekonomimiz
hastalanmış, bir an önce demokrasi yoluna dönelim, çözüm orada dedik. “Hayır,
ben istibdat rejimine, baskı rejimine devam edeceğim; piyasaya da para
vereceğim, para saçacağım piyasaya.” dedi iktidar. Kredi Garanti Fonu’nu
şapkadan çıkardı, 250 milyar lira piyasaya para saçtı, piyasada bir kortizon
etkisi yarattı. Hastaya da kortizon versen hasta biraz kendisini iyi hisseder.
Geçici bir süre ekonomimizin çarkları döndü, değirmene su girdi çünkü geçen
sene. Ne oldu? Bir yıl geçti, evet, piyasaya, değirmene su verince çarklar
döndü, bir miktar ekonomi büyüdü ama kim büyüdü arkadaşlar, kimler büyüdü? Bir
kısım yandaş büyüdü. Asgari ücretlinin cebine giren bir şey yok, esnafımız
“İşlerimiz iyi gitmiyor.” diyor, çiftçi mağdur ama bir kısım yandaş işini
büyüttü, kârını büyüttü. Bir kısım finansçı, bir kısım yandaş inşaatçı
kârlarını büyüttü arkadaşlar, bunun dışında bir büyüme yok. 
Şimdi,
bir yıl sonra kortizon etkisi bitti, tekrar çarkları döndürmek için değirmene
su lazım. Ne oldu? Maliye Bakanına gitti “Ya, Sayın Maliye Bakanım, sen geçen
sene Kredi Garanti Fonu’nu verdin ama artık o bitti, daha fazlasını da
veremiyorsun çünkü bankalardaki limitler doldu. Ne yapacağız? Bizim KDV
alacaklarımız var, bunları bize geri ver…” Şimdi, bu düzenlemeyi yapıyoruz
arkadaşlar. Yatırımcıların devletten 160 milyar liralık KDV alacağı var, şimdi
bunları iade edecekmiş. Ama bakın, bu nasıl anlatılıyor Türkiye halkına,
Türkiye halklarına nasıl anlatılıyor? “Büyük müjde, KDV’de reform yapıyoruz.”
Ya, 81 milyon vatandaş da düşünüyor ki: “Arkadaş ya, ben her gün KDV ödüyorum,
arabama benzin koyuyorum KDV ödüyorum. Markete gidiyorum, yaptığım her
alışverişin yüzde 8’i, yüzde 18’i KDV. Her şey KDV’yle, bu KDV’yi de ben
ödüyorum çünkü KDV bir tüketim vergisidir.” Vatandaş diyor ki: “Herhâlde bu
KDV’de Hükûmet bir indirim yapacak.” 81 milyon vatandaşımız bunu düşünüyor
çünkü Başbakan “Müjde, KDV’de reform yapıyoruz.” deyince ne düşünür vatandaş?
Maliye Bakanı da çıkıyor “Müjde, KDV’de reform yapıyoruz.” diyor. Vatandaş da
“Herhâlde bana bir şey gelecek.” diyor.
Bakın
arkadaşlar, Plan ve Bütçe Komisyonu tutanaklarına bakın, Maliye Bakanımız
listeyi verdi. Ben demiştim ki bu torba yüzde 1’i ilgilendiriyor. Bakın, 81
milyonu değil yüzde 1’i ilgilendiriyor, zenginleri. Maliye Bakanının verdiği
listeye göre yüzde 1’i de değil -ben iyimser bir rakam söylemişim- binde 1’i
ilgilendiriyor arkadaşlar. Topu topu 70-80 bin KDV alacaklısı devletten bu
alacaklarını alacak. Yani vatandaşa bir müjde yok. Maliye Bakanı vergilerinin
yüzde 70’ini dolaylı vergilerden topluyor yani KDV’den, ÖTV’den topluyor ve bu
arada alacağı olan inşaatçılar, yatırımcılar… Şimdi, toplanan o vergilerden KDV
iadesi olarak toplumun binde 1’ine iade yapılacak arkadaşlar.
Ya,
bir devlet elbette ki alacağı olan işverenlere ödemelerini yapabilir, bununla
ilgili böyle bir tedbir alabilir ama bütçe dengelerimiz sarsılmışken, bu
ödemeleri yaparken bunu nasıl finanse edeceğini de halklarımıza,
vatandaşlarımıza, milletin temsilcilerine anlatması lazım.
Şimdi,
Maliye Bakanı 160 milyar lirayı ödeyecek, bütçe dengelerini sarsacak ama bu
ödemeyi yaparken bunu nasıl finanse edeceği konusunda Komisyonumuza hiçbir şey
söylemedi. Dedi ki: “Allah kerim, bereketi gelir.” Arkadaşlar, bereketi nereden
geliyor? Bakın, siz bir avuç yatırımcıya, birkaç bin kişiye bu KDV’leri öderken
81 milyondan vergi topluyorsunuz. Yani dolaylı vergiler yüzde 70’deyken siz bu
vergileri KDV’den toplayıp, tüketim üzerinden toplayıp yatırımcıya verirseniz
geniş kesimlerden vergi alıp binde 1’e vermiş olursunuz. Böylece geniş kesimler
daha fakirleşir, binde 1 daha zengin olur, değirmenin suyu hep bir bölüm
yandaşa ve finansçıya akmış olur. 
Arkadaşlar,
bu değirmenin suyunu geniş kesimlere akıtmamız lazım. Evet, işveren sıkıntıda
ama onların sıkıntısı ne ki esas sıkıntı geniş kesimlerde. Şimdi biz bu değirmenin
suyunu geniş kesimlere akıtırsak -işçilerimize, esnaflarımıza, çiftçilerimize-
o zaman değirmenin çarkı kendi kendine döner. Arkadaşlar, bu gelir ve servet
adaletsizliğinin çarkını kırarsak o zaman değirmenin çarkları döner. Eğer
ülkemizi bir barış ve huzur ülkesi yaparsak, demokratik kuralları işletirsek,
hukuk devleti yaparsak o zaman değirmenin çarkları kendi kendine döner. Ama
bunları yapmadığınız sürece bütün totaliter rejimlerde olduğu gibi bir kısım
yandaş oligarkı beslersiniz, onları semirtirsiniz ve geniş kesimler yoksullukla
hemhâl olurlar ve onlara da vereceğiniz şey şudur: “Vatan tehlike altında,
büyük bir tehdit var, savaşmamız lazım, silah almamız lazım, istibdat rejimi
kurmamız lazım, medyayı susturmamız lazım.” dersiniz ve medya tek sesli de
olduğu zaman -dünkü Doğan Medya Grubunun satışıyla beraber zaten teslim olmuştu
Doğan Medya Grubu- tam bir şekilde ele geçirip milletimize de bunu
anlatırsınız. “Vatan tehdit altında.” deyip silahlara, F-400’lere, F-35’lere…
İLKNUR
İNCEÖZ (Aksaray) – S-400.
GARO
PAYLAN (Devamla) - …S-400’lere, bütün bu silahlara kaynakları akıtırsınız,
sonucunda ne olur arkadaşlar? Ekmek eksilir, garibanın ekmeği eksilir,
garibanın ekmeğinden alırsınız yandaşlara verirsiniz, bir de silah lobilerine
verirsiniz arkadaşlar. 
İLKNUR
İNCEÖZ (Aksaray) – Terör örgütüne bedava veriyorlar, biz almak zorundayız tabii
ki.
GARO
PAYLAN (Devamla) - Bu çarkı kırmamız lazım. Ülkemizi tekrar demokrasi yolunda
yürütmemiz lazım ki hepimizin aşı olsun, işi olsun, huzuru olsun arkadaşlar.
Değerli
arkadaşlar, bakın, Maliye Bakanı bu parayı binde 1’e verecek, biliyorsunuz,
binde 1’e. Peki, nasıl finanse edeceksiniz Sayın Maliye Bakanı diyorum,
“Bakarız.” diyor. Ben diyorum ki: Arkadaş, yıllardır gelir vergisi reformunu
getireceğiz diyordunuz. Gelir vergisi reformunu niye istiyoruz? Doğrudan
vergileri artırmak için yani gelire ve servete duyarlı vergileme almak için,
zenginden daha fazla vergi alıp geniş kesimlere yansıtmak için. Böyle bir
reform getirdi mi Maliye Bakanı? Hayır. Gelir vergisi reformu ortada yok. Ne
yapacak? Geniş kesimlerden vergiyi, dolaylı vergiyi toplayacak ve küçük bir
azınlığa kanalize edecek arkadaşlar. Maalesef totaliter rejimlerin kuralı
budur, rol modelleri Putin de böyle yapıyor, bir avuç oligarkı zenginleştiriyor
-kendi yandaşı- geri kalan kesimleri de susturulmuş medyayla “Büyük Rusya”
“Güçlü Rusya” söylemleriyle -tırnak içinde söylüyorum- uyutmaya çalışıyor. AKP
iktidarı da rol modeli Putin’in yoluna girmiş durumda, maalesef bu şekilde
halkımıza doğruları söylemiyor arkadaşlar ve onun ekmeğinden çalıp bir bölüm
yandaşa transfer ediyor. 
Değerli
arkadaşlar, geniş kesimleri rahatlatacak politikalar yapmamız lazım. Bakın,
bazı maddelerle örnekler vereyim ki daha iyi anlaşılsın bu torba neler
getiriyor. Mesela arkadaşlar, bu torbayla, şimdi, diyor ki Sayın Maliye Bakanı:
“Ben 2020’den önce ödeme yapmayacağım.” Doğruyu söylemiyor. Neden? Bakın,
holdingler var biliyorsunuz, büyük karteller var. Bu büyük karteller hem
ithalatçı hem toptancı hem perakendeci. Biliyorsunuz, ithalat yaptığınızda
KDV’yi gidip ödersiniz ve ithalatçı, toptancıya verdiğinde KDV’yi ondan alır,
alamadığının, deposunda tuttuğunun KDV’si de alacak olarak kalır. Yani
ithalatçı ve toptancıda biriken KDV’lerse perakendeciye geçer, perakendeci
tahsis ettiği vergiyi öder ama bunların hepsi bir gruptaysa Maliye Bakanı diyor
ki: “Ben bu holdinglerin kendi alacak vereceklerini birbirlerine mahsup etme
hakkını vereceğim.” Ve yürürlük tarihini bugüne koyuyor arkadaşlar. Eğer bu
madde geçerse büyük karteller, ithalatçı, toptancı, perakendeci olarak kendi
aralarında mahsuplaşacaklar ve bir anda milyarlarca lira bütçeden bu büyük
holdinglere transfer edilmiş olacak. 
Bakın,
biz diyoruz ki kartellere can vermeyin, oligarklarınıza can vermeyin çünkü bu,
haksız rekabet yaratır. Yalnızca ithalatçı olan, yalnızca toptancı olan,
yalnızca perakendeci olan milyonlarca insanımız var, onlar bu haktan
yararlanamayacak ama birkaç yüz oligark, holding bu mahsuplaşmadan yararlanacak
ve bugün yararlanacak arkadaşlar, bu da -bütçemizi yaptık- 2018 yılı bütçemize
büyük bir zarar verebilir. 
Diğer
bir maddeye örnek vereyim arkadaşlar: “Hasılat esaslı vergilemeye geçeceğiz.”
diyor Sayın Maliye Bakanı. Yaklaşık 1,5 milyon mükellefi ilgilendiriyor. Şimdi,
örneğini de verdi, dedi ki: “Bir berber arkadaş diyecek ki: ‘Ben hasılat esaslı
olarak KDV bildireceğim ve bu çerçevede vergimi vereceğim.’” Ya, Sayın Değerli
Bakan, 5 liraya saç kesen var -bilirsiniz arkadaşlar, benimki öyle değil de-
100 liraya saç kesen de var, değil mi? 100 lira isteyen de var zengin
semtlerde. Şimdi, siz “5 liraya saç kesen ile 100 liraya saç keseni aynı
şekilde vergilendireceğim hasılat esaslı olarak.” derseniz, burada bir adalet
olmaz çünkü “100 liranın KDV’si 18 lira, 5 liranın KDV’si kuruşlar. Ben oradan
bir oran belirleyeceğim, KDV’yi ona göre alacağım.” diyor. Burada bir adalet
yok arkadaşlar ve kayıt dışılığı artıracak bir uygulamadır bu. 
Bakın,
yıllar önce bu böyleydi, hasılat esaslı; hatta asgari geçim standardına göre
vergilendirme yapılırdı. O yıllarda kayıt oranı son derece düşüktü arkadaşlar.
Kayıt dışılığı artıracak bir düzenlemeyle karşı karşıyayız. Bir şey daha var:
Mali müşavirler geldiler Sayın Bakan. Bu, mali müşavirlerin mükelleflerini de
azaltacak bir düzenlemeymiş, bunu da öyle bildirdiler. Evet, siz bir imkân
vermişsiniz, “Nasıl olsa hasılat bazlı bir düzenleme, ben de defterimi
Maliyenin yaptığı siteden… Sokarım oraya birkaç evrak, böyle bir bilgilendirme
yaparım…” Bu da mali müşavirlerin mükellefiyet ilişkilerini düşürecek bir
düzenleme. 
Mali
müşavirler geldiler, oda temsilcileri geldiler ama Sayın Bakan, şikâyet
telefonları da geldi üstüne. Bu nispi vergilendirmeye itiraz ediyor mali
müşavirler. Öyle… Odadan geldiler…
MALİYE
BAKANI NACİ AĞBAL (Bayburt) – Yatacak yerin yok.
GARO
PAYLAN (Devamla) – Ben itiraz ettim, tutanaklarda belli.
MALİYE
BAKANI NACİ AĞBAL (Bayburt) – Yatacak yerin yok.
GARO
PAYLAN (Devamla) – Ama telefonlar geldi.
MALİYE
BAKANI NACİ AĞBAL (Bayburt) – Bunu en çok sen destekledin, nispi vergiyi sen
destekledin.
GARO
PAYLAN (Devamla) – Hayır, tutanaklarda belli. Hayır, efendim…
MALİYE
BAKANI NACİ AĞBAL (Bayburt) – “İlla da nispi vergi getirin.” dedin.
GARO
PAYLAN (Devamla) – Hayır… Nispi vergi… Ama oranlar… Sayın Bakan, bakın…
MALİYE
BAKANI NACİ AĞBAL (Bayburt) – “Nispi vergiyi mutlaka getirmeliyiz.” dedin.
Herkes gördü.
GARO
PAYLAN (Devamla) – Sayın Bakan, tutanaklarda var, yapmayın.
BAŞKAN
– Sayın Bakanım, Hükûmet adına konuştuğunuzda cevap verirsiniz. 
Siz
de Genel Kurula hitap edin Sayın Paylan. 
GARO
PAYLAN (Devamla) – “Maktu aidatlarla ilgili, on kat yetki verilmesinin çok
fazla olması ve KDV iade raporlarının düzenlenmesinde müteselsil sorumlu
kılınması mali müşavirler açısından ciddi bir handikap yaratacaktır.” diye
kaygılarını belirttiler Sayın Bakan. Çünkü düşünün ki 10 milyar dolarlık bir
KDV iade raporu düzenledi bir mali müşavir. Ya, o mali müşavirin belki 10 bin
lira gücü yok, aylıkla geçinen bir mali müşavir. Siz diyorsunuz ki: “Müteselsil
sorumlusunuz. Yani sen 10 milyon dolarlık raporun altına imza attıysan, yarın öbür
gün o belgede bir sıkıntı çıktığında, ben seni, o kocaman patronlarla aynı
değerde müteselsil sorumlu kılarım, aynı düzeyde sorumlu kılarım.” Bu, kabul
edilemez arkadaşlar. Mali müşavirler odamız, evet, bu anlamda “Biz bunun
altından kalkarız.” dedi ama mali müşavirlerden, serbest muhasebeciden gelen
telefonlar o yönde değil. 
Değerli
arkadaşlar, bakın, çok önemli bir madde var. Sayın Maliye Bakanı, biliyorsunuz,
geçen yıl dedi ki: “Konutta George’a, Hans’a sıfır KDV. Yurt dışından gelenler
ev alıyorsa sıfır KDV; Ahmet, Mehmet, yüzde 18, size yok.” Ahmet’e, Mehmet’e
yok; George’a, Hans’a var.
Şimdi,
sağlıkta da benzer bir madde getirildi. Şimdi, düşünün ki Ahmet, Mehmet, Ayşe,
Garo, Ohannes gittiler bir sağlık kurumuna, tedavi oldular, “5 bin lira, artı,
yüzde 8 KDV, 400 lira da KDV vereceksin.” George geldi, gitti bir hastaneye, o
da aynı şekilde 5 bin liralık hizmet aldı. “E, Bay George, sana sıfır KDV, sen
KDV vermeyeceksin.” Bu adalet midir arkadaşlar? Ya, kendi vatandaşına
uygulamadığın bir vergi sistemini Türkiye Cumhuriyeti vatandaşı olmayanlara
neden uyguluyorsun? Yapacaksan, herkese aynı uygulamayı yap; yapmayacaksan,
niye yalnızca yabancılara yapıyorsun? 
Ve
suistimal edilme olasılığı da var. Düşünün ki arkadaşlar, bir kliniğe gittiniz,
gene, 5 bin lira fatura. Ya, sana 5.400 lira mı? “Ama ‘George’ olsaydın 5 bin
lira.” “Adımı ‘George’ yaz.” derse ne olacak. Adını “George” yaz faturaya.
Nasıl ispat edeceksin “George” olmadığını? Bundan sonra bütün vatandaşlara
öneriyorum yani. Hani, bu suistimaldir belki ama arkadaşlar, adınıza “George”
derseniz KDV yok.
MEHMET
ALİ ASLAN (Batman) – Garo’dan alıyor mu?
GARO
PAYLAN (Devamla) – Değerli arkadaşlar, çok sakıncalı bir madde daha var. “Okul,
cami, yurt, çocuk yuvası yaparsanız sıfır KDV.” diyor, Maliye Bakanı bunu
söylüyor, “Okul, cami, yurt yaparsan sıfır KDV.” Bakın, bu olumlu bir şey,
evet, desteklenmesi gereken bir şey ama suistimal edilebilir bu da. Neden?
Çünkü bakın, bir belediye veya Çevre Bakanlığı belli bir yere imar verdiğinde
-diyelim ki bin konutluk bir imar veriyor- diyor ki: “Ama o bölgeye bir cami,
bir okul, bir yurt, bir çocuk yuvası yapacaksın.” Şimdi, düşünün ki siz 1
milyarlık bir yatırım yapıyorsunuz, bunun içinde 100 milyon lirası da bunlar
tutacak. Düşünebiliyor musunuz, “Kardeşim, ben okul, cami, yurda 500 milyon
liralık harcama yaptım.” dese bu yatırımcı ve bunlardan sıfır KDV ödese nasıl
ispat edeceksiniz? “Ben bu kadar metreküp beton camiye döktüm, şu kadar demir
kullandım.” derse, inşaata harcadığı betonları oradan çıkarırsa nasıl bunun
önüne geçeceksiniz arkadaşlar? Bu kabul edilemez. Eğer bir insan hayır
yapıyorsa bu KDV’yi de ödesin, siz eğer iade edecekseniz onu başka bir yöntemle
iade edin. Burada suistimale açık bir uygulama var arkadaşlar.
Devlete
ait üniversite hastanelerinin borçları kanayan bir yara arkadaşlar ve
milyarlarca liralık borç altındalar. Olumlu bir düzenleme bunun sıfırlanması
ama yapısal bir tedbir getirmiyor. Bugün bu borçları Maliye Bakanlığı ödeyecek
yani ödeyecek dediğim, yapılandıracak ama yarın bu borçlar tekrar birikecek.
Üniversite hastanelerine dönük yapısal bir reforma ihtiyaç var arkadaşlar.
Orada bilim üretiliyor, orada doktorlar yetiştiriliyor. Oraya yalnızca bir
ticarethane olarak bakamazsınız, oraların desteklenmesine ihtiyaç var. Oraya
performansı sokamazsınız. Oraya performansı soktuğunuz için o hastaneler bu
hâlde. Bir Çapa Hastanesi, bir Hacettepe, bir Cerrahpaşa; bunlar şu anda bitmiş
durumdalar, hocaları çekilmiş durumda, imkânları sıfırlanmış durumda. O açıdan,
yalnızca borcu sıfırlamakla kurtaramazsınız. Bu hastanelerin tekrar bilim
üretecek, kaliteli doktorlar üretecek şekilde yapısal bir reforma ihtiyacı var
arkadaşlar. Bu açıdan da bir düzenleme yapmamız gerekiyor ve Maliye Bakanının
bu borçları öderken oraya vadeli satanları da dikkate alması gerekiyor
arkadaşlar çünkü 10 liralık malı 20 liraya fatura ettiler “İki yıl sonra
parasını alacağım.” diye. Bugün öderseniz o borçları ıskonto etmeye ihtiyacınız
var, buna da dikkat etmenizi hassaten rica ediyorum.
Değerli
arkadaşlar, gördüğünüz gibi torba, binde birin torbası. Yüzde yüzü ilgilendiren
bir şey yok sevgili vatandaşlarım, size düşen bir şey yok bu torbada. Hükûmet
bir bölüm yandaşını tekrar bu KDV iadeleriyle ihya edecek, abat edecek
arkadaşlar. Size bir şey yok. Size düşen, o ödediği KDV’leri finanse etmek.
Benzin alırken… Bakın, benzine yine zam var. Benzine zam, 15 kuruş zam, siz
ödeyeceksiniz. Her şeye zam. Sizin tükettiğiniz gıdada enflasyon yükselmiş
durumda. Her şeye zam var. Sizin bu zamlı tarifeyle aldığınız her şeyde
ödediğiniz KDV’yi alacak Maliye Bakanı ve bir bölüm yandaşına iade olarak
verecek ve herhangi bir gelir vergisi reformu da getirmediği için bunun
finansmanında başka bir yol da yok.
Değerli
arkadaşlar, otoriter rejimler böyle yaparlar, medyayı sustururlar, halkını sustururlar,
onları inim inim inletirler borçlar altında ve bir bölüm yandaşını ihya
ederler. Maalesef, bu torbada da size düşen bir şey yok. Bunlar, zenginlerin ve
yandaşların torbaları.
Saygılar
sunarım. (HDP ve CHP sıralarından alkışlar)
BAŞKAN
– Teşekkür ediyorum.
Gruplar
adına üçüncü ve son söz, Cumhuriyet Halk Partisi Grubu adına Ankara
Milletvekili Bülent Kuşoğlu’na aittir.
Buyurun
Sayın Kuşoğlu. (CHP sıralarından alkışlar)
CHP
GRUBU ADINA BÜLENT KUŞOĞLU (Ankara) – Şimdiye kadar kürsüye -bütçe hariç- birkaç
gün önceden durumu öğrenip çalışarak gelemedik hiçbir gün. Bu kadar önemli
konularla ilgili konuşma yapacağımızı aynı gün öğreniyoruz, onun için de böyle
bir yığın evrakla geliyoruz. 
Sayın
Başkan, değerli milletvekilleri ve televizyonların başında bizi izleyen değerli
milletimiz; hepinizi saygıyla selamlıyorum.
3
şehidimiz var Afrin’de, biraz önce öğrendik, Allah rahmet etsin, yakınlarına
başsağlığı diliyorum, bütün milletimize sabırlar diliyorum ve İslam âleminin
Regaip Kandili’ni kutluyorum, Allah mübarek etsin.
Değerli
arkadaşlar, şöyle başlayayım. Sayın Başbakan Binali Yıldırım mart başında
KOSGEB’in 5’inci KOBİ ve Girişimcilik Ödül Töreni’nde şöyle bir konuşma yaptı,
konuşmasından bir bölümünü okuyorum: “Şu anda Meclise gönderdiğimiz bir yasa
var, otuz üç yıllık Katma Değer Vergisi Yasası’nı kökünden değiştiriyoruz;
aslında bu bir değişiklik değil bu bir reform. Bunun içinde ne var? Bugüne
kadar birçok kolaylıklar var, say say bitmez, detayına girmeyeceğim ama
vatandaşın devletten alacağı biriken KDV’si bir takvime göre ödenecek, vatandaş
devletten alacaklı hâle gelmeyecek. Eğer bundan sonra KDV’ler üç ay içinde
ödenmezse, ödenmeyen zaman için devlet faiz verecek. Nasıl faiz alıyorsa
gecikmiş alacaklarına, vereceklerine de aynı şeyi yapacak.” Ve bu konuşmasını
daha sonra Konya’da da tekrarlıyor, bazı yerlerde de tekrar ediyor. Şimdi, bunu
dinleyen vatandaş, katma değer vergisi alacaklısı ne diyor ki: 2017 sonu
itibarıyla 167 milyar katma değer vergisi alacağı var vatandaşın, şirketlerin
devletten Maliye Bakanlığından, 167 milyar 2017 sonu itibarıyla. Herkes mutlu
oluyor, diyor ki: “Ya, bu sene bu alacaklarımız kısa zaman içerisinde
ödenecek.” Sayın Maliye Bakanına bunu söylediğim zaman, dedi ki: “Orada dikkat
edin, ‘Belli bir takvime göre ödenecek.’ diyor Sayın Başbakan.” Şimdi, vatandaş
bunu görür mü, “Belli bir takvime göre ödenecek.” parantez içi lafını nereden
duyacak, önemseyecek? Bütün herkes, bu ödemelerin bu Katma Değer Vergisi Kanun
Tasarısı’yla yapılacağını, geçen sene KGF ödemeleriyle piyasada sağlanan
hareketliliğin, canlılığın bu sene KDV iadeleriyle sağlanacağını düşündü. Sonra
Komisyon görüşmeleri sırasında detayına girince öğrendik ki öyle bir şey söz
konusu değil. Bu geçmişten gelen, 2017 sonu itibarıyla 167 milyar olan, 2018
sonu itibarıyla da yaklaşık 200 milyara çıkacak, katma değer vergisi
alacakları, vatandaşın ve şirketlerin alacağı ayrı bir hesapta izlenecek ve
zaman içerisinde Maliye Bakanlığının çıkaracağı usul ve esaslara göre ödenecek
veya mahsubu temin edilecek. Yani çok ileriki yıllara bırakılıyor bu,
ayrılıyor, bugüne kadar olan yani 2018 sonuna kadar olan, 2019 başından
itibaren hesaplanacak olan KDV’ler ayrı, 2018 sonuna kadar olanlar ayrı
değerlendirilecek yani bir anlamla ödenmeyecek ya da çok uzun yıllara
yayılacak. Yani devlet alacağına şahin, vereceğine karga misali alacağının
üzerine bir anlamda yatmış olacak bu 200 milyar liralık alacağın. Ki bunun bir
kısmı kamunun, KİT’lerin, belediyelerin alacağıdır ama çok önemli bir kısmı,
2018 sonu itibarıyla olursa 200 milyarın yaklaşık 120, 130 milyarı özel
sektörün ve şahısların, vatandaşların alacağıdır; bir anlamda devlet üzerine
yatmış olacak, maalesef böyle bir durum var, bununla ortaya çıkan budur. 
Değerli
arkadaşlarım, şu söylendi: “Bu bir reformdur.” Biraz önce okudum, Sayın
Başbakan da bunu ifade ediyor, Sayın Maliye Bakanı da Komisyonda bu konuda
görüş belirtti ama daha sonra tartışmalarımız sırasında “Yani reform değilse de
reform mahiyetindedir.” dedi. 
CEMAL
ÖZTÜRK (Giresun) – Reform, reform…
BÜLENT
KUŞOĞLU (Devamla) - Reformla hiçbir ilgisi yok maalesef, keşke bir reform
yapılabilse. 
Şimdi,
reform olmasını diliyorum, diliyorum reform olmasını çünkü katma değer
vergisinde gerçekten reforma ihtiyaç var arkadaşlar. Bizim vergi sistemimizde
daha doğrusu reforma ihtiyaç var. Vergide muhakkak reform yapılması lazım. Bir
ekonomi politikası vardır, onun altında maliye politikası vardır, maliye
politikasının altında da vergi politikası vardır; bunların uyumlu olması lazım.
Bizim vergi politikamız maalesef yanlış, sıkıntılı, vergi almasını bilmiyoruz
-biraz önce değerli konuşmacılar da anlattılar- harcamalar üzerinden özellikle
vergi alıyoruz. Dolaylı vergilerin yükü çok fazla vatandaş üzerinde, eziliyor.
Eşitsiz, adaletsiz bir vergi yapımız var. Vergide reform şart bir kere ama
katma değer vergisi için reform ayrıca şart. Maliye Bakanımız sık sık ifade
ediyor, gelir ve kurumlar vergisinin birleştirileceğini, vergide reform
yapılacağını söylüyor ama bir türlü bunu maalesef Meclisimize getiremedi, bu
hazırlığı yapamadılar yani birkaç kere bundan önce geldi ama geri çekilmesi
gerekti, geri çekilmek zorunda kalındı. 
Katma
değer vergisi için de reform yapılması lazım ama katma değer vergisinde sorun
burada yapılanlar değil, onun için reform değil diyorum. Katma değer vergisinde
sorun şu: O kadar çok istisna ve muaflık var ki katma değer vergisi
uygulanmıyor. Hâlbuki katma değer vergisi otuz üç yıldır uygulanan, 1984’te
çıkmış, 1/1/1985’ten itibaren yürürlüğe girmiş çağdaş bir vergi. Ama katma
değer vergisi mantığında şu var: Her aşamada belgelendirilmesi ve bir önceki
dönemden ödenen verginin mahsup edilerek, belgelendirilerek tüketiciye en son
yansıtılması; bu öngörülüyor. Burada bir otomatik stabilizatörlük görevi var,
denetim görevi var. Dolayısıyla istisna ve muaflıkların çok fazla olmaması
lazım katma değer vergisinde ama o kadar çok katma değer vergisinde istisna ve
muaflık var ki anlatılmaz ve bununla da bu “reform” diye nitelendirilen
düzenlemeyle de maalesef tekrar istisna ve muaflıklar artırılıyor. 
Maliye
Bakanlığının bizim Komisyon çalışmaları sırasında Vergi Harcamaları Raporu diye
2017’yle ilgili bir çalışması oldu. Kendilerine teşekkür ediyoruz. Özellikle
bizim talebimiz üzerine de yapıldı bu detaylı çalışma. Sonraki yılları da aynı
şekilde bekliyoruz. Oradan bir bölüm okuyacağım bu istisna ve muaflıklarla
ilgili. Bakın değerli arkadaşlar, 2016’da 17 milyar 435 milyon lira sadece
katma değer vergisinde istisna ve muafiyet var, 17 milyar 435 milyon. 2016’da
tahsil edilen katma değer vergisi ne kadar biliyor musunuz? 53 milyar. 53
milyar, 17 milyar… Yani tahsil edilen katma değerin üçte 1’i kadar istisna ve
muafiyet var. Böyle bir katma değer vergisi sistemi olur mu? Böyle bir katma
değer vergisi otomatik stabilizatör olabilir mi? Denetim, kontrol sağlayabilir
mi her aşamasında? Bakın, 2017 içinde 55 milyar liralık bir tahsilat var.
2017’de de hedeflenen katma değer vergisinin altında kalınmış yani gerektiği
kadar tahsilat yapılamamış 2017’de de. Hedeflendiği kadar tahsilat yapılamıyor
-biraz önce de anlattığım gibi- yani devlet yapması gereken katma değer vergisi
iadelerini veremiyor. Hem katma değer vergisine iadesini yapamayan bir Maliye
Bakanlığı var hem de katma değer vergisi tahsilatını yapamayan Maliye Bakanlığı
yani ikili bir açık söz konusu, ikili bir zafiyet söz konusu. Biraz önce
okuduğum gibi, tahsil ettiği katma değer vergisinin üçte 1’i kadar -ki böyle
bir şey söz konusu olmaz- istisna ve muaflık var. 2017 için söylüyorum, katma
değer vergisi, millî hasılamız, gayrisafi yurt içi hasıla 2017 için tahmin
edilen 3 trilyonun üzerinde orta vadeli programa bakarsanız, 55 milyar. 3
trilyonun üzerindeki bir gayrisafi yurt içi hasılada yüzde 18’dir katma değer
vergisi, temel rakam. 55 milyar nasıl tahsilat yaparsınız, bu çok düşük bir
rakam. Demek ki bazı sıkıntılar var; bu da rakam olarak bunu gösteriyor.
Yapılması gereken bunların düzeltilmesi. “Katma değer vergisini daha rasyonel,
gerçekçi tahsil edebileceğiz, katma değer vergisinde artış sağlayacağız.” diyor
muyuz bununla? Yok. İadeleri hemen yapabilecek miyiz? Yok. Peki, katma değer
vergisini bu gayrisafi yurt içi hasıla içerisinde makul bir orana getirebilecek
miyiz? O da yok. Bunun neresi reform o zaman? Reform bir tarafı var mı bunun?
Sayın Maliye Bakanımızın dediği gibi, en fazla söyleyebileceğimiz “Reform mahiyetindedir.”
O da çok iyi niyetli bir betimleme olur.
Biraz
önce söylediğim gibi, bu getirilen düzenlemeyle, tasarıyla eski ve yeni katma
değer vergileri ayrılıyor. Eski, biriken katma değer vergisi uzun bir vadede
ödenecek, yeniler de yine Maliye Bakanlığına bırakılan yetkiler çerçevesinde
ödenecek. Daha doğrusu, eski katma değer vergileri de yeni katma değer
vergileri de birikenler de Maliye Bakanlığına verilen yetkiler çerçevesinde
ödenecek. 
Değerli
arkadaşlarım, Maliye Bakanlığına süreyle ilgili olarak; indirim ve iade için
belirlenen süre, sektör ve işletme büyüklüklerine göre yetki veriyoruz. Bakın,
süreyle ilgili, ödeme süresiyle ilgili, sektörle ilgili ve işletme büyüklüğüyle
ilgili yetki veriyoruz. Bunları belirlemeye Maliye Bakanlığı yetkili olacak, aslında
bu çok yanlış. Aslında bir anlamda Maliye Bakanlığı vergi konusunda Anayasa’ya
aykırı bir şekilde yetkilendirilmiş oluyor; bu yanlış. Ancak iade ve indirime
ilişkin usul ve esasları belirlemeye Maliye Bakanlığı yetkili olunca Maliye
Bakanlığının bu konuda sıkıntıları olacak demektir ya da Maliye Bakanlığı eğer
bu konuda iyi niyetli değilse “Şu vakfa şu parayı yatırın. Şu bağışta bulunun
şu derneğe…” Bunlar söz konusu olacak. Maliye Bakanlığının yetkisinde olan bir
iade ve indirim sistemi maalesef sıkıntılar getirecektir. Maliye Bakanlığının
aslında bu yetkiyi almaması lazımdı. Sayın Maliye Bakanı Bakanlıktan yetişmiş,
dürüst, düzgün bir değerli arkadaşımız ama Maliye Bakanlığına bu yetkinin
verilmesi maalesef sıkıntılar çıkaracaktır Maliye Bakanlığı için, çok sıkıntı
çıkaracaktır. Böyle bir yetki yanlış bir yetkidir değerli arkadaşlarım,
istismar edilecektir; şirketler, insanlar bu iadeleri alabilmek için maalesef
birçok yola başvuracaklardır. 
Peki,
bunları söylüyorum ama nasıl olması lazımdı katma değer vergisinde reformun?
Yapılması gereken ne olmalıydı?
Değerli
arkadaşlar, yapılması gereken, istisnaların ve muafiyetlerin büyük ölçüde
ortadan kaldırılması ve vergi oranlarının düşürülmesiydi. Yani yüzde 18’lik
temel oranı aslında başlangıçta düşürecektik, muafiyet ve istisnaları da mümkün
olduğunca azaltacaktık. 
Bakın,
katma değer vergisi ilk çıktığında, ilk çıktığı yıllarda 2 milyon 900 bine
kadar mükellef sayısı vardı katma değer vergisinde. Görüşmeler sırasında
duyduk, öğrendik ki mesela, İstanbul’da Sayın Bakan Temizel o zaman İstanbul
Defterdarı, 1 milyon 347 bin katma değer vergisi mükellefi var; İstanbul’da
bugün, bugün için katma değer vergisi mükellef sayısı 765 bin. O zaman, bakın
ilk çıktığı zaman 1985’te, otuz üç yıl önce 1 milyon 347 bin, bugün 765 bin
mükellef sayısı. Ee, burada bir anormallik var. Siz bunları düzeltemiyorsanız
katma değer vergisinde nasıl reform yapıyorsunuz? Mümkün müdür? Ve Türkiye
genelinde bir ara, ilk çıktığı yıllarda 2 milyon 990 bin olan, 3 milyona
yaklaşan sayı, bugün 2 milyon 590 bin şubat itibarıyla. 
Değerli
arkadaşlar, reform yapıyorsa bir Bakanlık, Maliye Bakanlığı bu konuları
düzeltir; katma değer vergisi tahsilatını artırır, iadelerini yapar bu kadar
biriktirmez ve mükellef sayısını da artırır ve bu konularda da, Maliye
Bakanlığı iade ve mahsup konularında da işletme büyüklüklerine göre indirim ve
iadeyle ilgili süreler konusunda, sektörler konusunda yetki almaz. Bunlar büyük
sıkıntılar çıkaracak, maalesef sistemi bozacak işlemlerdir. Önümüzdeki yıllarda
da göreceğiz, maalesef göreceğiz bütün bunları.
Değerli
arkadaşlarım, bu tasarıda birçok konu var katma değer vergisiyle ilgili;
özetlemeye çalıştım. Biraz sonra herhâlde Sayın Bakan da neler getirdiklerini
anlatacaklardır, bu istisna ve muafiyetleri genişletiyor. Bunlarla ilgili
olarak çok fazla eleştiri yapmayacağım ama genel olarak bunlar yanlış işler. 
Yalnız
son anda getirilen önemli bir madde var, 24’üncü madde. Bununla YÖK Kanunu’nda
geçici bir maddeyle düzenleme yapılıyor. Diyor ki: “Devlete ait üniversitelerin
tıp fakültelerine bağlı sağlık uygulama ve araştırma merkezi döner sermaye
işletmelerinin 31/12/2017 tarihi itibarıyla -2018 yok, 2017 sonu itibarıyla-
muhasebe kayıtlarında yer alan ilaç ve tıbbi malzeme alımlarına ilişkin
borçları, ikinci fıkrada belirtilen şartların birlikte gerçekleşmesi halinde,
Maliye Bakanlığı bütçesinden işletmeye verilen borç karşılığında ilgili döner
sermaye muhasebe birimi tarafından defaten ödenir.” Komisyonda öğrendiğimize
göre 3,5 milyara yakın devlet hastaneleriyle ilgili olarak bir borç söz konusu
piyasaya. Medikal malzeme, ilaç ya da para medikal satanlar, bu işlerin
ticaretiyle uğraşan işletmeler büyük sıkıntı içerisinde. 3,5 milyar çok büyük
bir para, şimdiye kadar biriktirilmemesi gereken bir paraydı. İyi çalışan bir
devlette, bir sistemde bu para birikmez ve öğrendiğimize göre 2013 yılından
beri birikenler var. Bakın, beş yıldan beri ödenmeyip de bugüne gelenler var.
Şimdi, bu geçici maddeyle Maliye Bakanlığı bunu ödeyeceğim diyor. Peki, nasıl
ödeyecek? Maliye Bakanlığı diyor ki: Bakanlar Kurulunca belirlenecek olan
iskonto oranlarının uygulanması sonucu -yani alacaklara belli iskonto oranları
uygulanacak Bakanlar Kurulunca belirlenecek- bunu alacaklı işletmeler kabul
ettiğini beyan edecek, bildirecek, bütün mahkemelerden vazgeçecek, daha sonra
da mahkemeye gitmeyeceğini taahhüt edecek -çok ağır şartlar- bütün bunlardan
sonra, bunları da beyan ettikten sonra Maliye Bakanlığı istediği şekilde -yine
bu konuda yetki almış Maliye Bakanlığı- keyfîne göre bu işletmelere ödemeleri
yapacak. Değerli arkadaşlarım, Maliye Bakanlığı devlettir bir anlamda. Maliye
Bakanlığı bu konularda yetki alıyorsa sıkıntı olacak demektir. Biraz önce katma
değer vergisi iadeleri için söylediğim sözü burada söylemek zorundayım. Maliye
Bakanlığı alacaklılara bu parayı ödeme sırasında yine “Şuraya buraya bir ödeme
yap.” dendiğinde... Yani bunları da düşünmek zorundayız, söylemek zorundayız.
Buna göre o vakıflara, derneklere bağışta bulunanlara öncelik kaydıyla
yapılmasa bile bunlar söylenecektir, sıkıntı çıkaracaktır, Maliye Bakanlığı
kendi başına büyük bir dert alıyor demektir. Bu iadelerin yapılması lazım ve
bundan sonra da devlet hastaneleriyle ilgili ödemelerin, diğer ödemelerin
zamanında yapılması lazım çünkü değerli arkadaşlarım, devlet zamanında
ödemelerini yapmadığı için medikal malzeme fiyatları, ilaç fiyatları ya da
paramedikal malzeme fiyatları çok yüksek rakamlardan maalesef devlet
hastanelerine veriliyor. “Sen bana alacağımı zaten bir sene içerisinde
ödemezsin ki. Ben sana gelecek senenin rakamlarıyla vermek zorundayım.” deniyor
ve bütün bunlar büyük sıkıntılar getiriyor devlete, yük oluyor. Ondan sonra da
böyle kanunlarla bunlar çözülmeye çalışılıyor. Bunlar doğru işler değil. Bir de
çalışan sistem içerisinde devletin bunları zamanında ödemesi lazım, bu tür
sıkıntıların çıkarılmaması lazım. 
Değerli
arkadaşlarım çok teşekkür ediyorum sabrınız için. Saygılar sunuyorum. Hayırlı
uğurlu olmasını diliyorum. 
Tekrar
Regaip Kandili’nizi kutluyorum. (CHP sıralarından alkışlar) 
BAŞKAN
– Teşekkür ediyorum Sayın Kuşoğlu.
Şahıslar
adına ilk söz Çorum Milletvekili Tufan Köse’ye aittir.
Sayın
Köse, buyurun. (CHP sıralarından alkışlar) 
TUFAN
KÖSE (Çorum) – Sayın Başkan, değerli milletvekilleri; öncelikle insanlığa,
barışa, birlik ve beraberliğimize edeceğimiz duaların kabulü dileğiyle
ülkemizin, tüm Müslüman dünyasının Regaip Kandili’ni kutluyorum. 
Afrin’de,
Bitlis’te şehit olan askerlerimize Allah’tan rahmet diliyorum, yaralılarımıza
acil şifa diliyorum. 
Değerli
arkadaşlarım, tabii, ülkemizde hepimizin de bildiği gibi, az evvel Bülent Bey
“eşitsiz ve adaletsiz” dedi, ben “adaletsiz ve zalim” diyeceğim, adaletsiz ve
zalim bir vergi düzeni var. Nasıl adaletsiz ve zalim bir vergi düzeni?
Yoksuldan da zenginden de aynı oranda vergi alan, vergi düzeni kuran dolaylı
vergiler maalesef ülkemizin bütçesinin yüzde 70’ler seviyesini oluşturuyor.
Yani örnek olsun, biraz ironide olacak ama 700 bin dolarlık rüşvet kol saatini
takan bir eski bakan ile asgari ücretle çalışan bir işçi dertlendiklerinde,
efkârlandıklarında bir sigarayı aynı vergi oranıyla alıp aynı vergi oranıyla
içiyorlar. “Zalim ve adaletsiz vergi düzeni” diye kastettiğimiz bu. 
Yine
değerli arkadaşlarım, bir kısım düzenlemeler yapılmış ama örnek olsun,
yıllardır taahhüt ettiğimiz, partimizin de seçim beyannamesinde olan çiftçinin
kullandığı mazottan alınması gereken KDV’nin ve ÖTV’nin kaldırılması yönündeki
taleplerimiz yine dikkate alınmamış, çiftçinin kullandığı mazot yüzde 60’lar
oranında özel tüketim vergisi ve katma değer vergisini hâlâ içeriyor. Bunda da
bir iyileştirme yapılmamış, bu anlamda da doğru bir şey değil. 
Yine
yıllardır söylüyoruz, yattan, kotradan, deniz taşıtlarından filan alınan KDV
oranları yüzde 1, bunda da bir düzenleme olmamış. Pirinci pakette alırsan yüzde
8, efendim, açık alırsan yüzde 1, bunda da bir düzenleme yapılmamış. Yani
sonuçta yoksul halkımızın gelir düzeyine dokunan esaslı bir değişiklik olmamış.
Bu anlamda doğru bir tasarı olmadığını düşünüyoruz. 
Ben
tabii, mesleğim gereği hukukçuyum. Ülkemizde son günlerde yaşanan hukuk
katliamlarından da biraz bahsetmek istiyorum, kanunun bu yönüne değindikten
sonra.
Bu
hafta içerisinde Cumhurbaşkanının himayesinde, bakın, bu söz de çok önemli,
Cumhurbaşkanının himayesinde bir hâkim, savcı kurası demokratik hiçbir ülkede
yapılamaz. Cumhurbaşkanının himayesinde, FETÖ sızıntısı nedeniyle ertelenen
hâkim ve savcıların kurası sarayda çekildi, hepimiz izledik. Bakın arkadaşlar,
herkes ayaktaydı ve huşu içerisinde bir partinin genel başkanını alkışlıyordu.
“Herkes” dediğimiz insanlar adalet dağıtacak, Türk milleti adına hüküm verecek
hâkimler, yeni hâkimler. Bu hâkimler büyük bir huşu içerisinde Cumhurbaşkanını
alkışladılar ve dünyaya bir fotoğraf verdiler; önler düğmeli, hepsi ayakta.
Şimdi, bu fotoğraf, yargıyı üçüncü kuvvet olmaktan çıkarıyor değerli
arkadaşlarım. Saraya, bir partinin Genel Başkanı olan Cumhurbaşkanına kul eden
bir düzen kuran fotoğraftır bu fotoğraf. Yine bu fotoğraf yargıyı, üçüncü
kuvveti yani yasama, yürütme, yargı olmaktan çıkaran düzenin yansımasıdır. Bu
fotoğraf, bir partinin yani Adalet ve Kalkınma Partisinin üniformasını yargının
üzerine giydiren bir tablonun fotoğrafıdır. Değerli arkadaşlarım, bu tablo -bir
genel başkan yardımcımız çok güzel söylemiş- tosuncuk düzeninin fotoğrafıdır.
Tosuncuk düzeni ne demek? Tosuncuk düzeninde bu milletin evlatlarının yeri yok,
bu milletin evlatlarının dayanabileceği bir dal yok. Bu fotoğraf, kuvvetler
ayrılığını, bağımsız yargıyı, ayaklara vurulmuş bir pranga olarak gören
zihniyetin yansıdığı bir fotoğraftır. Bu fotoğrafta yine bu milletin öz
evlatlarının, yoksul halkımızın yeri yok. 
Bakın,
bu fotoğrafın yansımaları 2018 yılında ülkemizde nasıl oluyor değerli
arkadaşlarım, bu fotoğraf sıradan, basit bir fotoğraf değil. Örnek olsun,
geçtiğimiz günlerde bu kuranın çekiminde, 1.236 hâkim ve savcının atandığı kura
çekiminde 100 küsur hâkim iktidar partisinin, AKP’nin il başkanı, ilçe başkanı,
kadın kolları başkanı, ilçe yöneticisi olabiliyor. Aslında alkışlayanların niye
alkışladığına şaşırmıştık biz, hâkimler alkışlar mı diye de baktığımızda
tabloya, hâkim falan değilmiş bunlar, bir partinin üyeleriymiş,
yöneticileriymiş, onun için ayağa kalkıp huşu içerisinde alkışlıyorlarmış. (CHP
sıralarından alkışlar)
Bakın
değerli arkadaşlarım, bu fotoğrafın yansımasında milletin çocuklarının yeri yok
demiştim, tosuncuk düzeninde. Kimin yeri var? Danıştay Başkanının kızının yeri
var. Danıştay Başkanının kızı hiçbir teamülde olmayacak biçimde atanıyor,
ertesi gün Ankara’ya geliyor. Neymiş? Eş durumu imiş. Efendim, bu öğretmenlerin
altı yıldır eş durumu tayinleri yapılmıyor, onların başları kel mi? Yani
Danıştay Başkanı bir partinin “adalet yürüyüşü”ne “sözde adalet” demenin
ödülünü burada kızının tayinini yaptırarak alıyor. 
Bakın,
arkadaşlar, bu fotoğrafın, bu tablonun Türkiye'deki yansıması ne oluyor biliyor
musunuz? Cumhurbaşkanının başdanışmanı, bir eski milletvekiline “Yargıdaki
Alevi düzenine, yüksek yargıdaki Alevi hâkimiyetine son verdim.” diyebilecek
cesareti buldurabiliyor bu fotoğrafın yansıması. Bakın, bir başdanışman bunu
söyleyebiliyor. Şunu söyleyeyim ben size: Eğer, herhangi bir dönemde yüksek
yargıda Alevi hâkimiyeti olmuş olsaydı siz bugünkü adaletsiz ve zalim
düzeninizi bu kadar kolaylıkla kuramazdınız, buna izin vermezdi o insanlar. 
Değerli
arkadaşlarım, yine, bu düzen, bu tablo, FETÖ şüphelilerinin rüşvet karşılığında
ve “itirafçı” kılıfı adı altında el altından tahliye edildiği bir düzenin
fotoğrafıdır. Maalesef, milyon dolarlar dönüyormuş arkadaşlar. Bunu sizin
partinizin bir milletvekili itiraf etti burada. 
Bu
tablo, bu fotoğraf, hukuk fakültesi birincisinin, ailesinin sadece Cumhuriyet
Halk Partili olduğu için, hukuk fakültesi birincisi olmasına rağmen, mülakatta
elendiği bir düzenin adıdır. 
Değerli
arkadaşlarım, Fetullah Gülen terör örgütünün Danıştay ve Yargıtayda atama
yaptığı dönemde o dönemin Başbakan Yardımcısı Bülent Arınç “Allah verdikçe
veriyor.” diye bir söz etmişti, hepiniz hatırlıyorsunuz bunu. Bu
uygulamalarınız devam ettiği sürece, bu tür yanlı atamalarınız devam ettiği
sürece bugün şikâyet ettiklerinizin çok daha beteriyle hem siz
karşılaşacaksınız hem de bu ülkeyi karşı karşıya getireceksiniz. 
Bakın
arkadaşlarım, Amerika Birleşik Devletleri, başkanlık rejiminin en iyi
uygulandığı bir ülke. Amerika Birleşik Devletleri'nde “Birliğin Durumu” adı
altında bir toplantı yapılıyor Kongrede ve geleneksel olarak orada Amerikan
başkanları konuşma yapıyor. Geçtiğimiz yılda da bu yılda da yapılan
konuşmalarda ön sırada bir grup kalkmıyor ayağa, diğerleri, bütün salon ayağa
kalkıyor Kongrede ve ayağa kalkanların hepsi başkanın konuşmasını alkışlıyor.
Ayağa kalkmayanlar kimler biliyor musunuz? Federal mahkemenin üyeleri, yüksek
yargıçlar, tarafsızlıklarımıza gölge düşer diye ayağa kalkmıyorlar ve
alkışlamıyorlar. Bakın, bununla da yetinmiyorlar, 9 üyenin 3’ü de o toplantıya
bile gitmiyor. Düşünün, bizdeki o toplantıya, saraya bir Danıştay Başkanının,
Yargıtay Başkanının gitmediğini. Allah saklasın, ya FETÖ’cülükten ya rüşvetten
ya başka bir şeyden gözaltına alınıp tutuklanması ve uzun yıllar cezaevinde
kalması işten bile değil. 
Yine
o toplantıda bir grup daha ayağa kalkmıyor arkadaşlar, o grup da askerler. Yani
siyasetüstü kurumlar, yargı ve asker ABD başkanının Kongrede yaptığı toplantıda
tarafsızlıklarına gölge düşer diye ayağa kalkmıyor. 
Tabii,
şimdi Danıştay Başkanı Hanımefendi, cübbe giymekle kimse tarafsız olmuyormuş.
Meslek ahlak ve duyarlılığına sahip olmakla insan yargıç oluyor ve tarafsız
oluyor. Buradan kendisine sesleniyorum: Ona biz bu memleketin Danıştay Başkanı
demiyoruz; sarayın kulu, kölesi, bağımsızlığını, tarafsızlığını kaybetmiş
sıradan bir insan gözüyle bakıyoruz. (CHP sıralarından alkışlar)
Şimdi,
arkadaşlar, bu konuda söylenecek çok söz var. Et kokarsa tuz var, tuz kokarsa
ne var diye biz Anayasa oylamaları sırasında çok konuşmuştuk 2010’da da,
2017’de de. Fakat gelgelelim, geldiğimiz noktada tuz koktuğunda yargının hâli
bu noktada.
Şimdi,
ben şeker fabrikası da bulunan bir ilin milletvekili olarak, Sayın Bakan da
buradayken şeker konusunda birkaç şey söylemek istiyorum. Önce Çorum ilinin
Adalet ve Kalkınma Partili Milletvekili Salim Uslu’yu şeker fabrikaları
konusundaki düşüncesini özgürce açıkladığı için kutluyorum ki ben biliyorum,
iktidar partisi milletvekilleri içerisinde de birçok milletvekili arkadaşımız
şeker fabrikasının özelleştirmesine karşılar.
Şimdi,
Sayın Cumhurbaşkanının çok güzel bir sözü var, diyor ki: “Dünya 5’ten
büyüktür.” Vallahi ben bu sözü seviyorum, Allah için. Eğer içtenlikle
söylüyorsa çok yerli yerinde bir sözdür, antiemperyalist bir duruştur. Türkiye
de Cargill’den büyüktür efendiler. Yani bir şeker tröstünün, nişasta bazlı
şeker tröstünün emrine biz şeker fabrikalarını özelleştirerek binlerce
çiftçiyi, binlerce nakliyeciyi, işçiyi işsiz bırakmayız, o şeker fabrikalarını
kapattıramayız. Biz bunun önünde Cumhuriyet Halk Partisi olarak dağ gibi, kale
gibi duracağız. Şeker vatandır, şeker satılamaz.
(Mikrofon
otomatik cihaz tarafından kapatıldı)
TUFAN
KÖSE (Devamla) – Bir dakika veriyor musunuz… 
BAŞKAN
– Tamamlayın lütfen.
Buyurun.
TUFAN
KÖSE (Devamla) – Biz bunun karşısında Cumhuriyet Halk Partililer olarak dağ
gibi, kaya gibi duracağız, milyonlarca çiftçimizin de, çalışan işçilerimizin
de, nakliyecilerimizin de, hayvancılarımızın da yani tamamını ülkemizin,
Anadolu’muzun yoksul insanı olan o insanlara sahip çıkmayı sürdüreceğiz. Şeker
vatandır, şeker satılamaz diyoruz.
Hepinizi
saygıyla selamlıyorum. (CHP sıralarından alkışlar) 
BAŞKAN
- Teşekkür ediyorum.
MAHMUT
TANAL (İstanbul) – Sayın Başkan…
BAŞKAN
- Sayın Usta, sisteme girmişsiniz.
VI.- AÇIKLAMALAR (Devam)
23.- Samsun Milletvekili Erhan Usta’nın,
hasılat esaslı vergilendirmenin sisteme dâhil edilmesinin doğru olmayacağına
ilişkin açıklaması
ERHAN
USTA (Samsun) – Teşekkür ederim Sayın Başkan. 
Katma
değer vergisine ilişkin bir kanun tasarısını görüşüyoruz. Tabii, konunun tümüne
ilişkin olarak Denizli Milletvekilimiz Emin Haluk Ayhan Bey görüşlerimizi
paylaştı ancak ben de yıllarca vergiyle uğraşmış, vergi politikasıyla uğraşmış
birisi olarak, biraz da vicdani bir sorumluk olarak buradaki bir konuya ilişkin
görüşlerimi paylaşmak istiyorum.
Şimdi,
burada, sisteme “hasılat esaslı vergilendirme” şeklinde 12’nci maddeyle bir şey
getiriliyor. Aslında, baktığımız zaman, bu, bir götürü vergilendirme ve otuz üç
yıl önce yani Türkiye’nin ve dünyanın şartlarının çok daha ilkel olduğu
dönemlerde bile, vergi ilk gelirken bile konulmamış bir şeyi otuz üç yıl
uygulanmadan otuz dördüncü yıl uygulamasında sisteme böyle bir şey entegre
etmenin ben doğru bir yaklaşım olacağını düşünmüyorum. 
Burada,
tabii, sorun şu: Bir kısım küçük mükellefler var veya işte vergi alacakları çok
fazla doğabiliyor, onlar belki çözülmeye çalışılıyor. Ancak bunun çözümü,
istisna ve muafiyetlerin azaltılması ve indirimli KDV oranları listesinin
azaltılmasıdır. Yani dünya uygulamaları da hep bu şekildedir.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
ERHAN
USTA (Samsun) – Burada, tabii, asıl Adalet ve Kalkınma Partisinin politika
dokümanlarına, hem partinin hem de devletin politika dokümanlarına bakıldığında
da hep istisna ve muafiyetler azaltılacaktır diye politikalar görürsünüz. Diğer
bir taraftan da bu kanunda, tabii, istisna ve muafiyetlerin arttığını da
görüyoruz. Dolayısıyla sistem çalışamaz hâle geliyor. 
Sayın
Bakanım, mevcut sistemde KDV’de değil, gelir vergisinde örneğin veya diğer vergiler
de götürü usulde veya işte küçük esnaftır yani çiftçi, bu tür muafiyetleri veya
götürü uygulamaları kaldırmamız gerekirken hatta ve hatta sistemde stopaj,
hiçbir şekilde artık, bundan sonra, bu çağda nihai vergilendirme olmaması
gerekirken yani beyan usulüne tamamen geçilmesi gerekirken şimdi sistemi geriye
götürecek bu tür bir ekleme yapılmasının ben doğru olmayacağını düşünüyorum. 
Lütfen,
bu anlamda tekrar konunun değerlendirilmesinin -elbette değerlendirilmiş, bir
karar da verilmiş gerçi ama- yararlı olacağını düşünüyorum. Bu, idarenin çok
yetersiz olduğu dönemlerde düşünülebilecek bir şeydir. Çok şükür vergi
idaresiyle ilgili ciddi reformlar yapıldı, kapasitesi geliştirildi. Ben,
Türkiye’nin böyle bir şeye ihtiyacı olmadığını düşünüyorum, bundan dönülmesi
gerekir diye düşünüyorum. 
Teşekkür
ederim. 
BAŞKAN
– Teşekkür ediyorum. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Katma Değer Vergisi Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/926) ile Plan ve Bütçe Komisyonu Raporu (S. Sayısı: 535) (Devam)
BAŞKAN
- Şimdi söz sırası, Hükûmet adına Maliye Bakanımız Sayın Naci Ağbal’a aittir. 
Sayın
Ağbal, buyurun. (AK PARTİ sıralarından alkışlar)
MALİYE
BAKANI NACİ AĞBAL (Bayburt) - Sayın Başkanım, çok değerli milletvekilleri; sözlerimin
başında İslam âleminin Regaip Kandili’ni tebrik ediyorum, bu gecenin hepimizin
birliğine, beraberliğine vesile olmasını yüce Allah’tan niyaz ediyorum. 
Bugün
huzurlarınıza Katma Değer Vergisi Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı hakkında Hükûmet
adına görüşlerimizi ifade etmek üzere çıkmış bulunuyorum. Öncelikle, yapılacak
bu yasal düzenlemenin ülkemiz ekonomisine hayırlar getirmesini niyaz ediyorum.
Önemli bir yasal değişiklik yapıyoruz. Katma değer vergisi, hepinizin bildiği
üzere otuz üç yıldır uygulanan bir sistem. Zaman içerisinde birçok değişiklik
yapıldı ama hiçbir zaman için bazı temel müesseselerle ilgili bir değişiklik
olmadı. O açıdan bu değişikliği son derece önemli buluyorum. Buna “Reform.”
demiş olmanızın da “Reform değildir.” demiş olmanızın da bir kıymeti yok. Esas
olan burada, vatandaşın, ekonominin beklentisi olan ihtiyaçları karşılıyor
muyuz, karşılamıyor muyuz? Bu kanun tasarısını hazırlarken bütün meslek
örgütleriyle, sivil toplum örgütleriyle, iş âlemiyle, küçük esnafla, esnaf
odalarıyla bir araya geldik; konuşulmadık, görüş alınmadık herhangi bir kurum
kalmadı. Başka ülke uygulamalarını teker teker inceledik. Avrupa Birliği
ülkelerinde katma değer vergisi kanunu uygulamalarını gözden geçirdik, analiz
ettik. Yine, burada, sahada karşılaşılan sorunlarla ilgili analizler yaptık.
Özellikle yapacağımız düzenlemelerin ekonomik etkileri konusunda, vergi sistemi
üzerinde doğuracağı etkiler konusunda senaryo analizleri yaptık. Bir yıla yakın
bir ön hazırlık dönemi olan bir kanun tasarısı çalışması ve ortaya çıkan
neticeleri ve önerileri de paydaşlarla tekrar konuştuk ve bugün memnuniyetle
görüyoruz ki önce Plan ve Bütçe Komisyonun görüşülen şimdi Genel Kurula gelen
kanun tasarısı gerçekten Katma Değer Vergisi Kanunu uygulaması bakımından
beklentileri karşılayan, herkesin “Bir an önce yasalaşsın.” dediği bir kanun
tasarısı. Neden? Mükellefe kolaylıklar getiriyor, işletmelere kolaylıklar
getiriyor, onların üzerindeki yükleri alıyor. 
Şimdi,
deniyor ki “Bir kanunun reform olup olmadığını belirleyen şey, vergi
oranlarında indirim olup olmadığı, istisnalarla ilgili getirdiği yaklaşım.” Komisyonda
da ifade ettim, bu tasarının en büyük iddiası şudur: İşletmeler üzerindeki
vergi yükünü aşağı çekiyor. Bu önemli mi? Önemli tabii çünkü otuz üç yıldır
uyguladığımız Katma Değer Vergisi Kanunu'nda otuz üç yıldır diyoruz ki
işletmelere: Alışlarınız sırasında ödediğiniz KDV'yi satışlarınız sırasında
tahsil ettiğiniz KDV’den düşüp bir şekilde bunu gideremezseniz bu katma değer
vergisi yükü sizin üzerinize kalacak. Yani işletme olarak adı konulmamış,
kanunla belirlenmemiş bir vergi yüküne efektif olarak katlanıyorsunuz. Bu vergi
yükü kartopu gibi yıllar itibarıyla büyüyor, büyüyor, büyüyor; işletmeler
üzerinde âdeta bir kambur hâline gelmiş. İşletmelerin bilançolarında KDV
alacağı olarak gözüken bir rakam var ama bu rakamları yıllardır alamıyorsunuz.
Hatta mevcut sistemde yatırımcı âdeta cezalandırılıyor. Bir yatırım
yapıyorsunuz, istihdam sağlamak için, ihracat yapmak için önemli bir konuda
ciddi bir yatırıma girişiyorsunuz ama mevcut sistem size diyor ki: Yatırım
sırasındaki yüklendiğiniz KDV’leri yıllar itibarıyla satışlar üzerinden tahsil
ettiğiniz KDV’den düşerek almaya çalışın. Ne kadar? Ne kadar olursa. Bir vaat
yok, taahhüt yok, süre yok, hiçbir yükümlülük yok. Devlet rahat, devlet orada
diyor ki: Kardeşim, yaz. Herhangi bir şekilde bu talep edilemez. Şimdi, bu
doğru mu arkadaşlar? Burada diyoruz ki: Katma değer vergisi bir tüketim
vergisidir. Verginin yükümlüsü, üzerinde vergi yükü oluşacak kişi tüketicidir.
Üreticiler, işletmeler Katma Değer Vergisi Kanunu bakımından sadece
aracıdırlar; sistem ve zincir içerisinde alırlar, verirler ama esas vergi yükü
tüketici üzerinde kalır. Ama efektif olarak bakıldığında bu sistem böyle
olmamış.
Dolayısıyla,
biz burada yaptığımız çalışmalarda bütün bu konuları analiz ettik. Vergi yükünü
net bir şekilde azaltması bakımından, vergiye uyum maliyetlerini düşürmesi
bakımından, işletmelere sağladığı kolaylıklar bakımından, adaletli olmayan
vergi uygulamalarını kaldırması bakımından, evet, bu bir reformdur. Bir
reformdan ne bekleriz? Vatandaşa kolaylık bekleriz; işinde, yapılan işlerde bir
noktada vatandaş rahatlasın isteriz. Reform bir amaç değil ki, bir araç. Bu
kanun bu anlamda kanunlardan beklenen amaçları sağlayan önemli bir yasal
düzenleme. 
Bugün
katma değer vergisi veya dolaylı vergiler bakımından baktığımızda, Türkiye
uygulaması OECD uygulamalarıyla, Avrupa Birliği uygulamalarıyla hemen hemen
aynı. Devreden KDV’nin iade edilemezliği kuralı sadece ve sadece bizde var.
Otuz üç yıl önce konulmuş, e, değişmesi lazım. Gelinen noktada bir mesele, bir
kanun kuralı eğer ekonomi üzerinde yük oluşturuyorsa, ekonomi üzerinde
yükümlülükleri büyütüyorsa onu çözmeniz lazım. Bu açıdan doğru bir yaklaşım
olduğunu söylemem lazım. Burada birçok başka kolaylıklar da getiriliyor ve ben
inanıyorum ki bu yasal düzenlemeden sonra katma değer vergisinde yepyeni bir
dönem başlıyor. Kayıtlılığın artacağı bir dönem bekliyoruz çünkü neden?
İşletmeler üzerinde kanunlarla yük getirmeniz o kadar bir vergiyi alacağınız
anlamına gelmiyor; bazen bu, kayıt dışılığı destekliyor, kayıt dışılığa zemin hazırlıyor.
Biz burada hakkaniyetli, adaletli, yapılan işlemin doğasına uygun kolaylıklar
getirmek suretiyle aslında kayıtlılığı bir noktada da teşvik etmiş olacağız.
Katma
değer vergisi iadesi sadece, şu anda, mevcut sistemde ihracat teslimlerinde
veya indirimli orana tabi ürünlerin teslimlerinde kullanılan bir yöntem. Biz
şimdi diyoruz ki: “İhracat olmasa da indirimli orana tabi bir işlem olmasa da
on iki ay içerisinde giderilemeyen bir vergi yükü varsa devlet bunu iade eder.”
Çalışmaları yaparken gördük, İngiltere’de bu bir ayda iade ediliyor. Yani ocak
ayında yüklendiniz KDV’yi, bir ay sonra gittiniz, o KDV yükü üzerinizde kalmış,
devlet size KDV’nizi iade ediyor. Biz de şaşırdık “Bir ayda acaba bu şekilde
iade edilebilir mi?” diye ama sistem orada çalışıyor. Yani burada “İade
etmeyeceğim.” demekle sistem çalışmıyor. Bugün “sahte belge, muhteviyatı
itibarıyla yanıltıcı belge” dediğimiz birçok meselenin arkasında aslında bu
yaklaşımlar da var. Biz burada ne yapıyoruz? On iki ay içerisinde iade
edilmezse iadenin önünü açıyoruz. Ekonomideki imkânlarımızı ve mali
imkânlarımızı değerlendirerek bu süreyi üç aya kadar indirme konusunda Maliye
Bakanlığına yetki alıyoruz yani mükellefin lehine olmak üzere süreyi daha da
erkene çekmenin önünü açıyoruz.
Şimdi,
biraz önce burada ifade edildi, katma değer vergisi iadesiyle ilgili bu tasarı
ne yapıyor? Değerli arkadaşlar, Hükûmet olarak, katma değer vergisi iadelerinin
hızlandırılması, iade süreçlerinin kolaylaştırılması için birçok adım attık,
atmaya da devam ediyoruz. Özellikle son iki yılda KDV iadelerinde işlemleri
azaltan, bürokrasiyi azaltan, iadeleri daha hızlı yapan düzenlemeler yaptık.
Sadece KDV iadelerini yapmak için özel ihtisas vergi daireleri kurduk. Bugün
KDV iadelerinin yüzde 65’i son iki yılda kurduğumuz KDV iade ihtisas
dairelerinde yapılıyor. Ne demek? İhtisas sahibi uzmanlar tarafından çok daha
hızlı bir şekilde yapılıyor ve 2016 yılında yıllık 37 milyar lira olan KDV
iadesi tutarını 2017 yılında 51 milyar liraya çıkardık. Yani burada iadelerin
hızlı bir şekilde yapılması yapılan iadeleri de artırdı. Bu, ne oldu? Ekonomiye
can damarı oldu. Aslında biz vatandaştan aldığımız parayı, borcumuzu daha hızlı
bir şekilde ödedik. Onun için, burada, Hükûmet olarak KDV’yle ilgili
meselelerdeki duruşumuz veya yaptıklarımız bu kanundan ibaret değil ki, bu
kanundan önce de birçok Bakanlar Kurulu kararı çıkarttık, Bakanlık tebliğleri
çıkarttık.
MAHMUT
TANAL (İstanbul) – Şimdi yine zam yapıldı Sayın Bakan, son dakika yine zam
gelmiş motorine.
MALİYE
BAKANI NACİ AĞBAL (Devamla) – Bakın, bugün artık ihracatçı beş iş günü içinde
ihracat iadesini alabilir hâle geldi. Biz vatandaşımıza güveniyoruz,
dolayısıyla bunları daha da kolaylaştıracağız. Bizim temel yaklaşımımız vergi
kanunlarında vatandaşın işlerini kolaylaştırmak, vatandaşa güveni esas almak,
kayıtlı ekonomiyi vergiye gönüllü uyum programlarıyla desteklemek ve bir
noktada vatandaşı merkeze alan bir vergi politikasını uygulamak, bunu da
inşallah yapmaya devam edeceğiz.
MAHMUT
TANAL (İstanbul) – Bunun Düzce’ye katkısı ne, Urfa’ya katkısı ne?
MALİYE
BAKANI NACİ AĞBAL (Devamla) – Değerli Vekilim, niye sabır göstermiyorsunuz?
Niye anlayış göstermiyorsunuz? Sayın grup başkan vekilinden rica ediyorum yani
burada konuşuyoruz, Meclisi bilgilendirmeye çalışıyoruz.
BAŞKAN
– Siz Genel Kurula hitap edin Sayın Bakan.
MAHMUT
TANAL (İstanbul) – Sayın Bakanım, tabii, doğru ama anlamadık yani.
İLKNUR
İNCEÖZ (Aksaray) – Sayın Bakan, siz konuşmanıza devam edin.
MALİYE
BAKANI NACİ AĞBAL (Devamla) – Bu çok yakışıksız bir tutum, bu tutumu kınıyorum,
bu tutum doğru bir tutum değil.
İLKNUR
İNCEÖZ (Aksaray) – Her zamanki tutumu.
MAHMUT
TANAL (İstanbul) – Ben de sizi kınıyorum, yirmi dakika geçti, konuya
gelmediniz.
BAŞKAN
– Sayın Tanal, lütfen, istirham ediyorum.
MALİYE
BAKANI NACİ AĞBAL (Devamla) – Her zamanki gibi kendinize yakışan şekilde
davranıyorsunuz, bana göre şu anda herkes de sizin bu tavrınızı kınıyor, onu
bilin yani.
BAŞKAN
– Konuşmanın içeriğini siz belirlemeyeceksiniz Sayın Tanal.
İLKNUR
İNCEÖZ (Aksaray) – Sayın Bakanım, kişi kendisine yakışanı yapar, siz
konuşmanıza devam edin lütfen.
MAHMUT
TANAL (İstanbul) – Zaten millet sizi ciddiye almadığı gibi, sizin kendi
grubunuz da…
BAŞKAN
– Sayın Tanal, istirham ediyorum, bakın, lütfen…
MALİYE
BAKANI NACİ AĞBAL (Devamla) – Değerli arkadaşlar, ikinci olarak…Çok ayıp ya,
çok ayıp yani. 
MAHMUT
TANAL (İstanbul) – Gerçeği söylüyorum.
MALİYE
BAKANI NACİ AĞBAL (Devamla) – Burada bir polemik yapmıyorum, Meclisi
bilgilendirmeye çalışıyorum.
MAHMUT
TANAL (İstanbul) – Polemiği siz yapıyorsunuz.
BAŞKAN
– Sayın Bakan, siz Genel Kurula hitap edin.
MALİYE
BAKANI NACİ AĞBAL (Devamla) – Gerçekten ayıp yani. Şurada bir iş yapıyoruz,
burada gösterilen tavrı gerçekten yadırgıyorum. Gerçekten polemik yapmıyorum,
teknik olarak açıklıyorum. 
MAHMUT
TANAL (İstanbul) – Konuşacak konu olmayınca bana sataşıyorsunuz. Şimdi ben söz
alacağım, ben de size sataşacağım. 
MALİYE
BAKANI NACİ AĞBAL (Devamla) – Allah size akıl fikir versin.
İLKNUR
İNCEÖZ (Aksaray) – Amin!
MAHMUT
TANAL (İstanbul) – Allah sana akıl fikir versin. Bakın gelip dinleyen yok,
grubunuz ciddiye almıyor, ciddiye. 
BAŞKAN
– Sayın Tanal…
MALİYE
BAKANI NACİ AĞBAL (Devamla) – Katma değer vergisi…
BAŞKAN
– Sayın Tanal, bakın, çalışma düzenini bozuyorsunuz, lütfen. Bakın, ikaz
ediyorum sizi. 
MAHMUT
TANAL (İstanbul) – Grubunuz ciddiye almıyor sizi. 
BAŞKAN
– Sayın Tanal, istirham ediyorum, lütfen.
MALİYE
BAKANI NACİ AĞBAL (Devamla) – Katma değer vergisi stokuyla ilgili de burada
önemli bir düzenleme yapıyoruz. Geçmişten gelen, vatandaşımızın yıllar
itibarıyla bekleyen, alınmayan katma değer vergilerinin de iade edilmesinin
önünü açıyoruz. Tabii ki burada bütçe imkânlarını dikkate alacağız. Burada,
biraz önce hatip ifade ediyor, bütçe imkânları konusunda Maliye Bakanlığına bir
yetki verildi ama -bunu Komisyonda da ifade ettim- buradaki uygulama,
2019-2020-2021 yıllarını kapsayan orta vadeli program çalışmaları sırasında bu
madde kapsamında, geçmişten gelen KDV’den yapacağımız iade tutarını
belirleyeceğiz, bunu orta vadeli programla paylaşacağız, bütçede bunun yerini,
miktarını koyacağız ve Maliye Bakanlığı bu yetkisini hiçbir zaman için kişi
veya şirket bazında kullanmayacak; sektörler bazında kullanacak, soyut, norma
uygun, özellikle de yatırımı, üretimi teşvik eden alanlarda kullanılacak. Onun
için, herhangi bir şekilde, iadede Bakanlığın yetki almış olması kişiye özel
bir uygulama yapılmasını sağlamaz, asla da böyle bir şey aklımızdan geçmez, onu
da yapacağız.
Bakın,
bu kanun tasarısında önemli bir düzenleme de katma değer vergisi iadelerinin üç
ay içerisinde yapılması konusunda yürütme organını bağlayan bir kural
getiriyoruz. Diyoruz ki: Bir vatandaş, bir mükellef iadesini, eğer belgelerini
vermişse devlet üç ay içinde bütün incelemelerini yapacak, üç ay içinde
ödeyecek. Ödemezse devlet bu defa mükellefe, işletmeye bunun faizini ödeyecek.
Dolayısıyla, bakın, devleti de sorumlu tutan, devleti de bağlayan, burada açık
kurallar getiriyoruz ki bu da hesap veren devlet anlayışı bakımından son derece
önemli. 
Yine,
ihracat teslimlerinde, biliyorsunuz mevcut sistemde sadece ihraç edilen malın
bünyesine giren KDV kadar iade yapılabilirken burada ihracatı teşvik etmek
amacıyla sadece yüklenilen KDV değil stoktaki mallara ilişkin de katma değer
vergisinin iadesinin önünü açıyoruz. Bu da ihracatçılarımız bakımından son
derece önemli bir düzenleme. 
Burada,
katma değer vergisi iade sürecini daha etkin hâle getirmek için Vergi Denetim
Kurulu bünyesinde bir grup başkanlığı kuruyoruz, sadece bu KDV iade
incelemeleriyle uğraşacak. 2 bin yeni eleman alıyoruz. Burada bir risk analiz
merkezi kuracağız. Bazı haklı, riskle ilgili endişeler var, ben de aynı konuyu
bildiğim için burada, ileride yeni getirdiğimiz kolaylıkların suistimal
edilmemesi noktasında da idarenin kapasitesinin artırılması gerekiyor. O konuda
da hem yasal düzenlemeleri burada yapacağız hem de uygulamada gerçekten iade
süreçleriyle ilgili çok daha risk analizine dayalı çalışmaları yürüteceğiz.
Küçük
işletmelerimiz için bir uygulama getiriyoruz, hasılat esaslı KDV iade sistemi.
Sistemi basitleştiriyoruz. Bugün basit usulde de var benzeri bir sistem. Bu,
otuz üç yıla ait bir uygulama değil. Bugün İngiltere’de bu sistem var yani
modern vergi sistemlerinde küçük işletmeler lehine her zaman için
basitleştirici, kolaylaştırıcı uygulamalar var. Bu getirdiğimiz sistemde küçük
işletmeler satarken de alırken de belgesini almak zorunda. Satarken de alırken
de KDV’sini ödemek ve KDV’sini beyan etmek zorunda, tahsil etmek zorunda. Bu
bakımdan, sistemde bir götürü vergileme yapmıyoruz, sadece tahsil edilen KDV
ile indirilen KDV arasındaki denge üzerinde vatandaşın lehine bir belirleme
yapıyoruz. Dolayısıyla, burada hiçbir şekilde indirim KDV’yle ilgili bir
belgeden vazgeçtiğimiz yok, indirim KDV’yle ilgili olarak belge düzenini
ortadan kaldıracak bir sistem yok. Birçok sektörde -bunlar özellikle hizmet
sektörleri- gerçekten bu tür bir yükümlülük mükellefleri tam tersine başka
yanlışlara gitmekten kurtaracak. Bunu da sahadaki çalışmalarımız sırasında
gördük.
Bakın,
küçük işletmeler için KDV beyannamelerine bağlı ödeme sürelerini iki ay erteliyoruz
yani bir vatandaş bundan sonra beyannamesini verdikten sonra bugün hemen
öderken yeni getirdiğimiz sistemde ödeme süresini iki ay erteliyoruz. Hangi
işletmeler için? Küçük işletmeler için. Bu da son derece önemli. 
Tek
istisnalarla ilgili, doğru, tasarıda genişleten düzenlemelerimiz var ama neyle
ilgili? AR-GE, tasarım faaliyetleriyle ilgili. Bugün AR-GE ve tasarımın ne
kadar önemli olduğunu hepimiz biliyoruz. Aslında bir önceki torba yasada bunu
geçici madde olarak getirdik. Burada da AR-GE merkezlerinde ve tasarım
merkezlerinde, teknokentlerde yapılan teslim ve hizmetlerde işletmelerimizin
lehine KDV istisnaları getiriyoruz. 
Sağlık
turizmini desteklemek amacıyla sağlıkta katma değer vergisine ilişkin bir
düzenleme yapıyoruz. Arkadaşlar, sağlık turizmi çok önemli. Dünya nüfusu
yaşlanıyor. Ülkeler bu alanda kendilerini ön plana çıkarmak için birçok
teşvikler veriyorlar, birçok düzenlemeler yapıyorlar. Hükûmet olarak sağlık
turizmini geleceğin turizminde en önemli bileşenlerden bir tanesi olarak görüyoruz.
Türkiye’nin sahip olduğu genç nüfusu, sahip olduğu iklim özellikleri, sahip
olduğu potansiyel sağlık turizmi bakımından Türkiye’yi bir cazibe merkezi
hâline getiriyor. Arka arkaya düzenlemeler yapıyoruz, bu düzenleme de buna
teşvik olacak. 
Adi
ortaklıkların kurumsallaşmasını teşvik etmek üzere KDV istisnası getiriyoruz.
Bakın, bunların hepsi ekonomiye destek olacak önemli teşviklerdir. Bugün -biraz
önce ifade edildi- Türkiye’de son iki yıldır ilk defa Vergi Harcamaları
Raporu’nu yayınlıyoruz. Şeffaf, hesap verebilir bir anlayışla, sayın
vekillerimizin de katkılarıyla, hep beraber, uluslararası standartlara uygun
bir şekilde hazırlanmış bir rapordur. Yapılan uygulamaları sizlerle
paylaşıyoruz, bu raporun sorgulanmasının önünü açıyoruz, hesaplamalarla ilgili
bütün teknik açıklamaları yapıyoruz. Dolayısıyla Hükûmet olarak son on beş
yıldır, on altı yıldır maliye politikası alanında hem kamu harcamaları hem kamu
gelirleri hem kamu yükümlülükleri hem kamu varlıkları bakımından raporlamanın
şeffaflığını artırdık, hesap verebilirliği artırdık ve en son da uluslararası
standartlara uygun Vergi Harcamaları Raporu’nu yayınlıyoruz. Bu rapor şunu
söylüyor: Bizim vazgeçtiğimiz yıllık KDV 28 milyar civarında, millî gelirin
yaklaşık yüzde 1’i civarında. Diğer ülkelerle mukayese ettiğiniz zaman,
Türkiye’de vazgeçilen vergi diğer ülkelerden çok farklı değil. O açıdan belki
bent bent, alt alta baktığımız zaman uzun bir liste görsek de aslında birçok
ülke bu tür indirim uygulamalarını, istisna uygulamalarını ikincil düzenlemelerle
yapıyor bakanlar kurulu kararıyla. Çalışmaları yaparken gördük, Türkiye’nin
bugün getirdiği indirim ve istisnaların birçoğu, birçok ülkede aynı şekilde
olan indirim ve istisnalar. Nitekim, bizim tahsil ettiğimiz mal ve hizmet
üzerinden alınan vergilerin millî gelire oranı yüzde 11, OECD ortalaması da
yüzde 11. O anlamda, Türkiye’de dolaylı vergilerin, mal ve hizmet vergilerinin
tahsilat oranları uluslararası oranlarla uyumlu. 
Ayrıca,
hayırseverler tarafından Millî Eğitim Bakanlığına, Sağlık Bakanlığına, diğer
kamu kurumlarına yapılan okul, sağlık tesisi, öğrenci yurdu, çocuk yuvası,
yetiştirme yurdu, huzurevi, buralarda ne yapıyoruz? KDV istisnası getiriyoruz,
çok önemli bir düzenleme. Bugün birçok vatandaşımız diyor ki: “Benim kıyıda
kenarda bir param var, bir okul yaptırmak istiyorum, bir cami yaptırmak
istiyorum, bir yurt yaptırmak istiyorum ama inşaatı yaparken siz benden KDV
alıyorsunuz, halbuki ben devlete bir iş yapıyorum.” Burada uzun zamandır
vatandaşımızın ifade ettiği bir hususu hayata geçiriyoruz. Burada bütün
grupların zaten olumlu baktığını söylemek lazım, herkes buna olumlu baktı. 
Katma
Değer Vergisi Kanunu… 
(Mikrofon
otomatik cihaz tarafından kapatıldı)
MALİYE
BAKANI NACİ AĞBAL (Devamla) – Bir dakika alabilir miyim? 
BAŞKAN
– Tamamlayın lütfen. 
MALİYE
BAKANI NACİ AĞBAL (Devamla) – Bakın, mevcut kanunda “kısmi istisna” diye ifade
ettiğimiz bazı istisnalar var. Siz mesela Millî Eğitim Bakanlığına okul
bağışlıyorsunuz, KDV yok; burslu, ücretsiz öğrenci okutuyorsunuz, KDV yok ama
mevcut kanun diyor ki: “Bu malları veya hizmetleri sunarken KDV tahsil etme ama
bu mal ve hizmetleri üretmek için yüklendiğin KDV’yi gider yaz.” Yani devlet
hem bir istisna getirip sizi KDV tahsil etmekten alıkoyuyor hem de öbür
taraftan diyor ki: “Bunu KDV indiriminde de kullanamazsın.” Bu yasada
yaptığımız düzenlemelerle birçok böyle sosyal, ekonomik amaçlı istisnada gider
indirimi yerine KDV indirimini getirdik. Bu birçok alanda işletmelerimiz için
aslında haksız bir uygulamayı da ortadan kaldırmış oldu. 
Daha
çok konu var. Ben çok teşekkür ediyorum. Bu kanunun memleketimize, ülkemize,
ekonomimize önemli yararlar getireceğini temenni ediyorum. 
Hepinizi
saygıyla, sevgiyle selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Bakanım. 
Şahıslar
adına ikinci ve son konuşmacı Kars Milletvekili Yusuf Selahattin Beyribey. 
Buyurun
Sayın Beyribey. (AK PARTİ sıralarından alkışlar) 
YUSUF
SELAHATTİN BEYRİBEY (Kars) – Değerli Başkanım, Değerli Bakanım, değerli
milletvekilleri; hepinizi saygılarımla selamlıyorum. Katma Değer Vergisi Kanunu
üzerine şahsım adına söz almış bulunuyorum.
Hepinizi
ayrıca tekrar tekrar saygılarımla selamlarken bu kanunun hem tüketici için hem
üretici için, herkes için faydalı olduğu kanaatini taşıyorum. Aslında katma değer
vergisi nihai tüketiciyi ilgilendiren bir kanun ama bu nihai tüketiciye
gelinceye kadar üreticinin, aradaki ticari boyutu yapanın bir mesuliyeti
oluyor. Yani biz katma değeri alıyoruz ama aracının, satan kişinin, tüccar
kişinin katma değerini hak etmesine rağmen süresiyle ilgili, zamanı,
stoklarıyla ilgili veya üretim süresiyle ilgili, satışıyla ilgili katma
değerden dolayı alacağı oluyor. O alacağını veremeyince bir haksız
kazançsızlığa sebebiyet veriyor yani kazancından zarar etmiş oluyor. Bu da kendi
ekonomisinin, kendi payının yükselmesine… Aynı zamanda büyüyünce istihdamı
etkileyecek şey, aynı zamanda belki stokuyla birlikte gelecek süreç içerisinde
fiyatların artmasına sebebiyet vereceği şey… Kendisinin de KDV yükünün
birikmesiyle sanki çok parası olup da parasının olmaması gibi bir pozisyon
oluşuyor, bunu ortadan kaldırmak lazım. Yani verilen görev ne? Ticaretçi
KDV’sini düştükten sonra diğer vatandaştan alınan KDV’sini verecek ama burada
ticaretçi bir yıl içerisinde malını satamıyor, bir yıl KDV’ler şişiyor. Bir yıl
sonra da geçen kanuna göre -ki 1985 yılında çıkan kanun KDV iadesi, KDV’yi
geriye bir yıldan sonra alması mümkün değil- iş yapan kişi buradan büyük bir
zarara uğruyordu. Ben devreden KDV’lerin zamanında alınmasından yanayım, doğru
çünkü sistem onun üzerine kurulmuştur. O sistemin çalışmasında aksaklıklar
vardı, biz bu kanunlarda o aksaklıkları acaba nasıl ortadan kaldırırız diye
kanun yapıyoruz. Bununla beraber de bir kısım ek şeyler de getiriyoruz ki bu ek
şeylerden en önemlisi yine küçük esnafın hem iki ay KDV’lerini ötelemiş
oluyoruz ve aynı zamanda da beyan sistemi getirerek esnafımıza kolaylık
getirmiş oluyoruz. 
Yine,
AR-GE çalışmalarıyla ilgili, tasarımlarla ilgili, bunlardaki işlemlerle ilgili
de KDV’yi ortadan kaldırıyoruz. Mesela ben sağlıkçıyım. Sağlıkla ilgili,
dışarıdan gelen sağlık hizmetleri, sağlık turizmiyle ilgili alanda hizmetleri
verirken KDV indirimi getiriliyor. Ben gelecekte –şu anda da öyledir-
Türkiye'nin, bütün Avrupa’nın sağlık merkezi olacağı kanaatini taşıyorum. Bizim
hekimlerimiz, yatırımlarımız, bu alandaki gelişmemiz çok iyidir. Bununla ilgili
fiyatlarımız da dışarıya göre daha uygunsa, daha ucuzsa adam Almanya’da
ameliyat olacağına –şimdi zaten öyle oluyor- geliyor Türkiye'de ameliyatını
oluyor, daha iyi şartlarda oluyor. Bununla ilgili de zaten gerçekten dünle
bugün arasında akıl almaz bir mesafe var, otelcilik hizmetlerimiz, sağlık
hizmetlerimiz, teknolojimiz Avrupa’nın gerisinde olmayan bir seviyeye ulaştı.
Bununla ilgili, özellikle sağlık turizmini destekleme anlamında da bu KDV’nin
kalkmış olmasını önemsediğimi ifade etmek istiyorum. 
Yine,
bu kanunla özellikle hayır işleri yapanların KDV borçluluğu oluyordu oysaki
kamuya devredilen mallardı. Bunlarla ilgili KDV’nin kaldırılmış olmasını da
desteklediğimi ifade etmek istiyorum.
AK
PARTİ 2002 yılından bu yıla kadar, bugüne kadar hep pozitif şeyler yaptı.
Yaptığı işlerde… Ki bu KDV süreci içerisinde de her ne kadar birileri
“Vatandaşı ilgilendirmiyor.” dese de Türkiye bütün sınırlarıyla evimiz.
Evimizin içerisinde çocuklarımızı ayırırsak, çocuklarımızın haklarını vermezsek
o zaman anarşi doğar. Bu evimizde anarşi doğurtmamamız lazım. Tarif ettiğimiz
şekilde hem üreticinin hem ticaret yapanın hem de KDV’yi veren tüketicinin
haklarını ayrı ayrı korumamız gerektiği kanaatini taşıyorum. 2002’den bugüne
kadar gerçekten ciddi şeyler yapıldı. Özellikle, geçmiş dönemde de yaptığımız
desteklerle birçok köyümüzde, şehirlerimizde, beldelerimizde,
belediyelerimizde, millî eğitime, diğer alanlara birçok okul kazandırıldı ve belki
de hizmet gitmeyecek, taşrada hizmet gitmeyecek yerlere de bu yolla büyük
yatırımlar geldi. Ben, özellikle, KDV alınmamasıyla, devlet kurumlarına
yapılacak hizmetlerde -camidir, okuldur, yurttur, bu tür şeylerde- o
bölgelerdeki bu ihtiyaçların iş adamlarımız veya hayırseverler tarafından çok
kolaylıkla yapılacağına ve bölgemize, Türkiye’ye büyük faydalar sağlayacağına
inanıyorum. Bununla ilgili örnekleri geçmişten biliyorum. Benim Sarıkamış’ımda
yurtlar yapıldı; yine, Kars merkezde hayırseverler yurtlar yaptı. KDV muafiyeti
olursa belki bir yurt yerine adam iki tane yurt yapacak veya bir yurt yapacak,
yanına bir okul yapacak. Bunların örneklerini de sıklıkla görüyoruz, bunu da
önemsiyorum.
Ben
sözlerimi daha fazla uzatmadan bu işlemin -ki büyük çalışmalar, emekler sonunda
ortaya konulduğunu düşünüyorum- dünyadaki bütün KDV uygulamalarında olduğunu
düşünüyorum. Otuz üç yıllık bir süreçten sonra tabii ki bir revizyon
gerekiyordu, Hükûmetimiz de bu revizyonu ortaya koyarak, bir haksızlığı da
ortadan kaldırarak bunu ortaya koydu. Ben bu güzel kanun tasarısından dolayı
Hükûmetimizi tebrik ediyorum. İnşallah, memleketimize, milletimize hayırlar
getireceğine inanıyorum. 
Durmak
yok, yola devam diyor, hepinizi saygılarımla selamlıyorum. (AK PARTİ
sıralarından alkışlar) 
BAŞKAN
– Teşekkür ediyorum. 
Şimdi
soru-cevap işlemi gerçekleştireceğiz. 
Sisteme
giren sayın milletvekillerine soru sormaları için söz vereceğim. 
Sayın
Arslan… 
KAZIM
ARSLAN (Denizli) – Maliye Bakanına soruyorum: Aile içinde sigortalı veya emekli
bir vatandaş varsa veya 1.200 Türk lirasının üzerinde maaş alan bulunuyorsa
engelli vatandaşlarımıza sosyal yardımlaşma vakıflarından verilen maaşlar,
engelli yurttaşlarımızın şahsına verilen bu yardımlar maalesef kesiliyor. Bunun
kesilme sebebi nedir? Ailenin sigortalı ve emekli olması engelliye verilen
maaşın kesilmesine neden gerekçe yapılmaktadır? Engelliye verilen maaşlar
aileye değil engellinin şahsına verilen sosyal bir yardımdır, devletin
desteğidir. Ailenin geliri ile bu maaşın ayrı ayrı değerlendirilmesi gerekirken
bunun birlikte değerlendirilmesi gerçekten yerinde değildir, bunun yeniden
değerlendirilmesi gerekir. Anayasa’mıza göre sosyal devlet ilkesini zedeleyen
bu uygulama bir an öce uygulamadan kaldırılmalı, bu yanlışları düzeltilmeli ve
her bir engelliye maaşlarının yeniden ödenmesi sağlanmalıdır. 
Teşekkür
ederim. 
BAŞKAN
– Sayın Çamak… 
HÜSEYİN
ÇAMAK (Mersin) – Sayın Bakan, bazı kronik hastalıkların tedavisinde kullanılan
ithal ilaçların piyasada bulunamadığı hem vatandaş şikâyetleri hem de basına
yansıyan haberlerden anlaşılmaktadır. Tansiyon, diyabet ve astım hastalığının
tedavisinde kullanılan kimi ithal ilaçları temin etmek mümkün olmamaktadır.
Bulunamayan ilaçlar nedeniyle tedaviler aksamakta, doktorlar tedavi şeklini
değiştirmek zorunda kalmakta ve dolayısıyla, vatandaşlar hayati risklerle karşı
karşıya kalmaktadır. İthal ağırlıklı ilaç politikası ve ciddi oranda artan
döviz kuru nedeniyle ortaya çıkan bu sorunun çözümü için Sağlık Bakanlığının ve
Maliye Bakanlığının bir girişimi var mıdır? 
Teşekkür
ediyorum. 
BAŞKAN
– Sayın Tanal…
MAHMUT
TANAL (İstanbul) – Teşekkür ediyorum Sayın Başkan. 
Sayın
Bakan, 2002’den bugüne kadar gerek Başbakanlığı döneminde gerek
Cumhurbaşkanlığı döneminde Cumhurbaşkanı Sayın Recep Tayyip Erdoğan’a yurt dışındaki
ülkeler tarafından, devletler tarafından hediye edilen kaç tane araç var? Bu
araçların yasa uyarınca defter kaydının tutulup hazine kaydına, hazineye
devredilmesi gerekir, böyle bir işlem yapıldı mı? Yapılmadıysa bu araçlar şimdi
nerede, hangi amaçla kullanılıyor, kimin uhdesinde?
İkinci
bir soru şu: Aynı şekilde, gerek Başbakanlığı gerek Cumhurbaşkanlığı döneminde
diğer dış ülkelerden Cumhurbaşkanına hediye edilen dolar, döviz, euro ne var?
Bunlar hazineye kaydedildi mi edilmedi mi, bu konuda bilgi verir misiniz?
Teşekkür
ederim.
BAŞKAN
– Sayın Tümer…
ZÜLFİKAR
İNÖNÜ TÜMER (Adana) – Sayın Başkan, işgal kuvvetlerine karşı kahramanca
mücadelenin ardından 1920 yılında özgürlüğe imza adan Adana’mızın şirin Feke
ilçesinin kurtuluşunun 98’inci yılını kutlar, Ulu Önder Mustafa Kemal Atatürk
ve silah arkadaşlarını saygı ve minnetle anar, Fekeli hemşehrilerime selam ve
saygılarımı sunarım.
Sayın
Bakan, 22 Mart tüm dünyada Su Günü olarak kutlanmaktadır. Bugüne özel her
platformda, sulama ve içme suyunun hızla yok olmaya yüz tuttuğu, ülkemizin su
zengini değil aksine su fakiri bir ülke olduğuna yönelik açıklamalar
yapılmaktadır. Bu gerçekten hareketle, tarımı, toprağı, akarsuları, sulama ve
içme suyunu sahiplenen, koruyan, Bütünşehir Yasası’nın yanlışlığına rağmen
köyünü, kırsalını terk etmeyen az sayıda köylümüz, çiftçimiz gerçekçi ve
sürdürülebilir tarım politikalarıyla desteklenmek durumundadır. Ülke tarımının
geleceği ve sürdürülebilirliği açısından çiftçilerimize enerji desteği
sağlanmalı, enerji faturalarındaki Enerji Fonu, belediye elektrik tüketimi,
katma değer vergisi ve TRT payı kaldırılmalıdır. Konu üzerinde hassas
davranacağınızı düşünerek hepinize saygılar sunarım.
BAŞKAN
– Sayın Özdemir…
SİBEL
ÖZDEMİR (İstanbul) – Teşekkür ederim Sayın Başkan.
Sayın
Bakan, KDV’yle ilgili bu düzenleme, evet, önemli, KDV iadesi, istisnalarla
ilgili önemli düzenlemeler var. Küçük işletmecileri özellikle destekleme
noktasında da önemli. Dün gece tamamladığımız torba kanunda da buna yönelik,
işte, AR-GE’ye yönelik önemli düzenlemeler vardı. Ama biz ısrarla bunların
yeterli düzeyde olmayacağını -tek unsur KDV indirimi, istisnası değil-
ekonomiyi, küçük işletmeciyi destekleme noktasında daha bütüncül; istihdam,
işsizlik ve destek politikaları noktasında daha bütüncül politikalar
uygulanmasını düşünüyoruz.
İşte,
Sayın Bakan, geçen gün basın özgürlüğü noktasında gerçekten itibarımız
açısından, işte, bir medya grubunun Hükûmete yakın ya da iktidara yakın bir
medya grubu tarafından satın alınması; işte, basında tekelleşme gibi bir intiba
ya da bir algımızın oluşması; siz ne düşünüyorsunuz bu konuda? 
(Mikrofon
otomatik cihaz tarafından kapatıldı) 
SİBEL
ÖZDEMİR (İstanbul) – Yani tamam, destek vermek güzel, teknik düzenlemeler
önemli ama diğer taraftan da farklı bir geriye gidiş var.
BAŞKAN
– Sayın Bektaşoğlu…
BÜLENT
YENER BEKTAŞOĞLU (Giresun) – Teşekkür ederim Sayın Başkan. 
Ben
de İslam âleminin kandilini kutluyorum, tebrik ediyorum. 
Anadolu’da
sadece abone ve resmî ilan, matbu işlerle yayınlarını sürdüren yerel günlük ve
haftalık gazetelerimiz ciddi boyutta ekonomik sorunlar yaşamaktadır. Vasıflı
olmayanlar ise güçlükle yayınlarını sürdürmektedir. Bu gazetelerimizin çoğu
kâğıt, boya ve kullanılan diğer baskı araç ve gereç fiyatlarının dolara paralel
olarak artması nedeniyle ve vasıflı gazete yükümlülüklerini yerine
getiremedikleri için kapanma tehlikesiyle karşı karşıyadır. 
Bununla
birlikte yerel gazetelerimizin Basın İlan Kurumundan aldığı resmî ilanların
ödemeleri hâlâ 2016 yılına göre yapılmaktadır Sayın Bakanım. 2017 yılı yüzde 8,
2018 yılı için de yüzde 20 artış oranları sütun/santim birim fiyatlarına
maalesef hâlâ yansıtılmamıştır. Kurum ayrıca bu ilanları resmî sitesinden
yayınlamak gibi bir düşünce içindedir. Amaç, ele geçirilemeyen, kontrol
edilemeyen Anadolu’nun özgür ve bağımsız sesi, kamu adına görev yapan yerel
medyayı ortadan kaldırmak mıdır acaba? Buradan ilgili bakanı gerekli
düzenlemeleri yapmaya çağırıyorum.
Teşekkür
ediyorum. 
BAŞKAN
– Sayın Dedeoğlu…
SAMİ
DEDEOĞLU (Kayseri) – Teşekkür ediyorum. 
Bütün
İslam âleminin Regaip Kandili’ni kutluyorum. 
Özellikle
KDV düzenlemesinde, hayır yapanların yaptıkları hizmetlerde KDV’nin kalkmasını
çok önemsiyoruz; biz özellikle Kayserililer de hayır sahiplerine daha çok
hizmet edeceğine inanıyoruz. Bundan dolayı Sayın Bakanıma ve emeği geçenlere
çok çok teşekkür ediyorum. 
BAŞKAN
– Sayın Arslan…
KAZIM
ARSLAN (Denizli) – Maliye Bakanına soruyorum: Dün geceden itibaren benzinin
litresi bazı bölgelerde 6 lirayı görmüştür. Bu duruma göre, benzinin
ürün fiyatı olan 2,72 Türk lirasına vergisiyle birlikte 3,28 Türk lirası
eklenmek suretiyle tüketiciye yüksek bir vergi ödetildiği görülmektedir. Bu
kadar yüksek vergi ödetilmesinin sebebi nedir? 
2018
bütçesinde 696 milyar Türk liralık bütçe gelirine karşın 762 milyar Türk
liralık bütçe gideri öngörülürken faiz dışı denge iyice bozulmuştur. Bunu
düzeltmeniz için bir çalışmanız var mıdır? 
Türkiye'nin
on iki ayda çevrilmesi gereken dış borç tutarı 170,5 milyar dolara yaklaşırken
bunun yüzde 83’ünün özel kesime ait olduğu görülmektedir. 147,5 milyar dolarlık
dış yükümlülüğün yüzde 43’ü özel kesim firmalarına yani reel sektöre aittir. Bu
ödemelerin yapılması konusunda bir planınız var mıdır? 2017’nin tamamında…
(Mikrofon
otomatik cihaz tarafından kapatıldı) 
BAŞKAN
– Şimdi, soruları cevaplandırmak üzere sözü Maliye Bakanımız Sayın Naci Ağbal’a
bırakıyorum. 
Buyurun
Sayın Bakan. 
BÜLENT
YENER BEKTAŞOĞLU (Giresun) – Daha süre bitmedi.
BAŞKAN
– Eğer süre kalırsa cevaptan sonra, tekrar dönerim.
MALİYE
BAKANI NACİ AĞBAL (Bayburt) – Sayın Başkanım, teşekkür ediyorum.
Sayın
Arslan, sosyal yardımlarla ilgili hak sahipliği belirlenirken belirli
gelirlerin buna dâhil edilmesi konusunda bir soru yönelttiler. Tam olarak orada
bağlanan aylığın ne olduğunu bilmemekle beraber, genel bilgim olarak şunu
söyleyebilirim: Bütün sosyal yardım ödemelerinde, ekonomik durumun tespitinde
hane halkı yaklaşımı esas alınıyor. Bir haneye giren toplam gelir farklı farklı
olabilir; ücret olabilir, emekli aylığı olabilir, kira geliri olabilir veya bir
ticari kazanç olabilir; bir haneye giren toplam gelir üzerinden de o hanede
bulunan kişi sayısı bölünerek ekonomik yoksulluk içinde olunup olunmadığı
belirlenmektedir çünkü birçok sosyal yardım ödemesi, başka şartların yanında
ekonomik yoksulluk şartına bağlanmış. O açıdan genel bilgim itibarıyla konuyu
bu şekilde cevaplayabilirim ama detayında da eğer aylıkların… Engelli aylığı
olabilir mi? 
KAZIM
ARSLAN (Denizli) – Engelliye ait aylık ama bu aylık engelliye verildiği hâlde
başkasının geliri var denilerek kesiliyor bu engelli aylığı. Böyle bir şey
olmaz. 
MALİYE
BAKANI NACİ AĞBAL (Bayburt) – Burada, tamamen hane halkı gelirinin hanedeki
sayıya göre bölündüğünü söyleyebilirim.
KAZIM
ARSLAN (Denizli) – Ama olmaz ki kişiye veriyoruz Sayın Bakan bunun düzeltilmesi
gerekir, burada bir yanlışlık var. 
MALİYE
BAKANI NACİ AĞBAL (Bayburt) – Hayır, hayır, bilgiyi söylüyorum, Aile
Bakanlığıyla da ayrıca konuşacağım. 
KAZIM
ARSLAN (Denizli) – Bir yanlışlık var, düzeltin diye söylüyorum Sayın Bakan.
MALİYE
BAKANI NACİ AĞBAL (Bayburt) – Sayın Çamak ilaçlarla ilgili bir konuya
değindiler. Yani benim böyle bir bilgim yok. Bir kere, Hükûmet olarak
vatandaşımızın ilaca erişimi, ihtiyaç duyduğu ilaçların bütün kanallar
üzerinden getirilmesi konusunda çok önemli, yapısal reform niteliğinde
düzenlemelerimiz var. 
Bakın,
bugün vatandaşımız gidip eczaneden, doğrudan ilaca erişebiliyor. Yurt dışından
getirilmesi gereken bir ilaç varsa Türk Eczacıları Birliğini de araya koymak
suretiyle yurt dışından ilaç getiriyoruz. Zaman zaman bazı ilaçlarla ilgili
olarak özel iskonto oranlarını düşürmek suretiyle tedarik noktasında ortaya
çıkabilecek riskleri yönetiyoruz ama ben buna rağmen sizin söylediğiniz
hususlarla ilgili Sağlık Bakanımıza -böyle bir bilgi var mı, yok mu- ayrıca
soracağım ama Hükûmet olarak her zaman için ilacın -ihtiyaç nerede olursa
olsun- vatandaşımıza -ihtiyacı ne olursa olsun- sağlanması konusunda her türlü
çabayı da gösterdiğimizi söyleyebilirim. 
Sayın
Tanal, biliyorsunuz, kamu görevlilerine veya devlet görevlilerine -buna bütün
makamlar dâhil- verilen hediyeler ve protokol çerçevesinde verilen eşyalarla
ilgili uygulanacak mevzuat belli ve bu kural herkes için geçerli bir kural. Bu
açıdan bir soru sormak suretiyle ima yoluyla sanki bunlar yapılmıyormuş gibi
belki bir anlam oluşturmaya çalışıyorsunuz ama bunları kabul etmek mümkün
değil. Türkiye hukuk devleti. Bütün makamlara, kurumlara protokol çerçevesinde
ne veriliyorsa onlar kayda alınır. 
MAHMUT
TANAL (İstanbul) – Araç var mı, yok mu? Neyi ima ediyorum? Size net soruyorum.
Neyi ima ediyorum? Araç var mı, yok mu, soruyorum. 
MALİYE
BAKANI NACİ AĞBAL (Bayburt) – Şu anda söylediğiniz hususta açık bir bilgim…
Yani araç sayılarına ilişkin bir bilgi sahibi değilim ama bazen soru sorarak da
bir değer yargısı oluşturulduğunu görüyoruz. 
MAHMUT
TANAL (İstanbul) – Hiç iması yok. Araç var mı, yok mu? Varsa kaydedildi mi,
edilmedi mi? 
MALİYE
BAKANI NACİ AĞBAL (Bayburt) – Sayın Tümer…
MAHMUT
TANAL (İstanbul) – Yani bu kadar sağa sola yalpalamanıza gerek yok.
MALİYE
BAKANI NACİ AĞBAL (Bayburt) – Sayın Tanal, sözlerinize dikkat edin. 
MAHMUT
TANAL (İstanbul) – Sözlerimde dikkatliyim. Siz sözlerinize dikkat edin. 
MALİYE
BAKANI NACİ AĞBAL (Bayburt) – Sağa sola yalpaladığım falan yok. Edebinizi
takının. Bakın, bugün mübarek bir gün.
BAŞKAN
– Sayın Tanal…
MAHMUT
TANAL (İstanbul) – Siz edebinizi takının, siz edebinizi takının! Neyi ima
ediyorum?
MALİYE
BAKANI NACİ AĞBAL (Bayburt) – Bak, birbirimize saygıda lütfen kusur etmeyelim.
BAŞKAN
– Sayın Tanal, bakın, sorunuzu sordunuz, cevap sizi tatmin eder, etmez; Sayın
Bakan cevabını verdi. 
MAHMUT
TANAL (İstanbul) – Ben net bir mantıkla soruyu soruyorum.
MALİYE
BAKANI NACİ AĞBAL (Bayburt) – Bakın, söylediğiniz sözleri ciddiye alıyorum ve
cevap veriyorum. 
YUSUF
BAŞER (Yozgat) – Almayın Bakanım, muhatap kabul etmeyin.
BAŞKAN
– Sayın Bakan, siz diğer sorulara geçin.
MALİYE
BAKANI NACİ AĞBAL (Bayburt) – Cevabımı beğenmeyebilirsiniz, yeterli
görmeyebilirsiniz ama söylediğiniz o sözü geri alın, ben bunu kabul etmem.
Kimsenin böyle lafları kullanmasını kabul etmiyorum.
BAŞKAN
– Sayın Tanal, diğer arkadaşların hakkını yiyorsunuz, süre gidiyor. Ayıp be!
MAHMUT
TANAL (İstanbul) – Neyi ima ediyorum ben, neyi? Allah’ım ya!
İLKNUR
İNCEÖZ (Aksaray) – Sayın Bakanım, muhatap almayın lütfen.
BAŞKAN
– Bakın, diğer arkadaşların da hakkına hukukuna riayet edin Sayın Tanal.
MAHMUT
TANAL (İstanbul) – Sayın Başkan “İma ediyor.” diyor. Soru sormak medeni bir
şey.
BAŞKAN
– Süre gidiyor. Soru için sisteme giren arkadaşlar var. Sayın Bakan cevaplasın
hepsini. Tatmin etmeyebilir sizi ama Sayın Bakan cevabını veriyor.
MALİYE
BAKANI NACİ AĞBAL (Bayburt) – Sayın Tümer: “Özellikle tarım politikalarıyla
ilgili bazı konularda öncelik verilmeli, destek verilmeli.” dedi. Aynen iştirak
ediyorum. Hükûmet olarak da zaten tarımın büyütülmesi, tarım sektörünün geliştirilmesi
konusunda birçok adım atıyoruz. Çok isabetle söylendi. Bütüncül bir destekleme
politikası, bütüncül bir politika stili üretilmelidir. Biz de bu anlayışla
hareket ettiğimizi düşünüyoruz. Özellikle son on beş yıldır tarım sektörünün
hem millî gelir içerisindeki payı hem ihracat değeri hem de oluşturulan katma
değere bakıldığında burada da önemli iyileşmeler var ama buna rağmen hâlâ
yapılması gerekenler var. Onları da hep beraber inşallah yapacağız.
Sayın
Özdemir, doğru, gerek torba yasada gerekse bu yasada ekonomiyi desteklemek
amacıyla birçok düzenleme var. Hepimiz aynı şeyi düşünüyoruz. Hukuk devleti çok
önemli, bütün özgürlükler çok önemli; bugün değil, geçmişte de önemliydi,
gelecekte de önemli olacak. Burada hepimizin ortak hassasiyetleridir bu konular,
Hükûmetimizin de en başta öncelikleridir. Bugün basında şirketler arasındaki
görüşmelere bağlı olarak tamamen ticarete uygun bir işlem varsa bunu tamamen
serbest piyasa ekonomisi içerisinde değerlendirmek gerekir diye düşünüyorum.
Bir yorum yapmam yanlış olur ama hukuk devletinin geliştirilmesi, özgürlüklerin
artırılması, vatandaşımızın refahının artırılması, bütün partilerin ortak
amacı, ortak gayreti. Hepimiz burada birbirimizle yarış yapıyoruz. Hükûmet
olarak biz de bu konuda on beş yıldır canla başla, büyük bir gayretle bu
alanlarda ilerlemeler sağlıyoruz.
Yani
bunu nereden görüyoruz? Türkiye’de son on altı yıldır doğrudan yabancı sermaye
yatırımlarındaki artışta görüyoruz, Türkiye’ye olan ilgide görüyoruz,
Türkiye’de insanların yaşamlarında görüyoruz, yaşam tarzlarının bu dönemde çok
daha rahat bir şekilde ifade edilmesinde görüyoruz vesaire. Farklı bakış
açılarımız olabilir ama netice itibarıyla ortak amaçlar, ortak söylemler
etrafında da vatandaşımıza hizmet etmeye çalışıyoruz. 
Sayın
Bektaşoğlu, ilan fiyatlarıyla ilgili gerçekten ben de… Birkaç defa bana da
geldi bu konu. Yani, özel olarak, Bakanımızı ilk gördüğümde söyleyeceğim. Bu
hafta içerisinde birkaç yerden bu konu geldi. 
BÜLENT
YENER BEKTAŞOĞLU (Giresun) – Can çekişiyorlar. 
MALİYE
BAKANI NACİ AĞBAL (Bayburt) – Dolayısıyla yani Bakanımıza da söyleyeceğim,
burada da gerekli açıklamaları yapmasında fayda var. 
Sayın
Dedeoğlu, biz de teşekkür ediyoruz. Gerçekten hayırseverlerimizin beklediği bir
düzenlemeydi. İnanıyorum ki bu, vatandaşlarımızın bu konudaki duyarlılıklarını
daha da artıracaktır. 
Sayın
Arslan, benzin üzerindeki vergi yükü… Her türlü şey söylenebilir yani siz bir
şey söylersiniz, ben de derim ki: “Vergi yükü bu dönemde düştü.” 
KAZIM
ARSLAN (Denizli) – İnsaf yani fiyatı 2 mislini geçiyor Sayın Bakan. 
MALİYE
BAKANI NACİ AĞBAL (Bayburt) – Ama, bakın, şöyle: Yani genel olarak, yıllar
itibarıyla bakıldığında, AK PARTİ hükûmetleri döneminde toplam vergi yükü belli
bir eşikte devam etmiştir. Meseleye öyle bakmak lazım. 
Özel
sektör borçlarına gelince de… Hükûmet olarak, biliyorsunuz, bu konuda özel
sektörün borçlarıyla ilgili oluşabilecek risklerin yönetilmesi, risklerin
önlenmesi konusunda iki önceki torba yasada da bazı düzenlemeler
yapıldı. Dolayısıyla bu konuyla ilgili gerekli düzenlemeler sistem olarak
oluşturuldu ama şu an itibarıyla özel sektör borçlarının, yurt dışına olan
borçların ödenmesiyle ilgili bir sıkıntı olduğunu düşünmüyorum.
Ekonomimiz
büyüyor, üretimde çarklar dönüyor. 2017 yılında -önümüzdeki günlerde
açıklanacak- ekonomide yüksek bir büyümeyi göreceğiz. 2018 yılında da
ilk üç aya ilişkin açıklanan göstergelere yatırım, üretim, istihdam, ihracat
olarak baktığınızda son derece pozitif göstergeler var. Tabii, enflasyon
konusu, cari açık konusu bazı riskleri içeriyor ve bu konularda tedbir
alıyoruz, almaya da devam edeceğiz ama ekonominin geneli itibarıyla Türkiye
ekonomisi, 15 Temmuz alçak darbe girişiminden başarıyla çıktığı gibi, ortaya
koyduğu performansla da temellerinin sağlam olduğunu göstermiş oldu. O açıdan, meseleye
böyle bakıyorum. 
Çok
teşekkür ediyorum Sayın Başkanım. 
BAŞKAN
– Sayın Özdemir, süremiz var, buyurun. 
SİBEL
ÖZDEMİR (İstanbul) – Çok kısa bir tane daha soru soracağım. 
Teşekkür
ederim Sayın Başkan tekrar. 
Sunumunuzda
Sayın Bakan “KDV iadesi vergi denetimi altında bir grup başkanlığı kurulacak ve
2 bine yakın da yeni personel alınacak.” dediniz. Bu konuyla ilgili daha
ayrıntılı bilgi verebilir misiniz personel alımıyla ilgili, 2 bin yeni personel
alımıyla ilgili daha ayrıntılı bilgi verebilir misiniz?
BAŞKAN
– Buyurun. 
MALİYE
BAKANI NACİ AĞBAL (Bayburt) – Çok teşekkür ediyorum. 
Burada
yaptığımız düzenlemede bin adet vergi müfettiş yardımcısı alacağız, bin adet de
devlet gelir uzmanı alacağız. Buradaki amacımız, Vergi Denetim Kurulu
bünyesinde yeni kurduğumuz katma değer vergisi iade grup başkanlıkları
bünyesinde bu arkadaşları istihdam etmek ve bunları ileriye dönük hazırlamak. 
Diğer
taraftan, konuşmamda da ifade ettim, yeni bir risk analiz merkezi kuruyoruz.
Özellikle yeni sistemde iktisadi faaliyetlerin daha yakından, düzenli bir
şekilde ve risk analizine dayalı olarak takibi gerekiyor. Burada yaklaşık bin
devlet gelir uzman yardımcısı almak suretiyle bu arkadaşlara önümüzdeki dönemde
ekonometriden tutun da istatistik, iktisadi analizler, sektörel faaliyetlerin
analizi gibi birçok konuda eğitim verip ileriye dönük bunları yetiştireceğiz.
Gerçekten, KDV Kanunu’nda vatandaş lehine önemli bir kolaylık getiriyoruz. Ama
bunun taşıdığı bazı riskler de var. Bu risklerin yönetilmesinin tek yolu
iktisadi faaliyetlerin risk analizine dayalı olarak takibi. İnşallah, bu konuda
idari kapasiteyi geliştirmek anlamında bu arkadaşlarımız bize büyük bir güç ve
enerji verecekler. 
BAŞKAN
– Sayın Bektaşoğlu, çok kısa sizden de alayım. 
BÜLENT
YENER BEKTAŞOĞLU (Giresun) – Efendim, dün Dünya Ormancılık Günü’ydü. Bu anlamlı
gün, Giresun’un Bulancak ilçesinde, cami avlusunda AKP Genel Başkanı, Sayın
Cumhurbaşkanı Erdoğan’ın kubbeden aşağı doğru asılmış dev bir posteri önünde
kutlandı. Erdoğan cemaate, orada bulunanlara canlı yayında seslendi. Bu töreni
camiye siyasetin girdiğinin kanıtı olarak değerlendiriyor, camide namaz kılan
hemşehrilerim, dini bütün Müslüman kardeşlerim gibi yadırgadığımı ifade etmek
istiyorum. Pankartı asarak yüce İslam dininin kutsal mekânı camimize
saygısızlık yapanlar hakkında işlem yapılmasını da talep ediyorum. 
Bu
vesileyle orman varlığımızı korumak için canla başla çalışan görevlilerin,
orman köylülerimizin gününü kutluyor, onlara buradan sevgi ve selamlarımı
yolluyorum.
Teşekkür
ederim.
BAŞKAN
- Teşekkür ediyorum.
Var
mı bir şey? 
MALİYE
BAKANI NACİ AĞBAL (Bayburt) - Aynı dileklerimle ben de kutluyorum.
Teşekkür
ediyorum.
BAŞKAN
– Teşekkür ediyorum. 
Böylece
tasarının…
ENGİN
ÖZKOÇ (Sakarya) – Sayın Başkan… 
BAŞKAN
– Buyurun Sayın Özkoç. 
ENGİN
ÖZKOÇ (Sakarya) – Kayıtlara geçmesi için söylüyorum: Hiçbir partinin
milletvekiline, hele hele Sayın Bakana hakaret etmek Cumhuriyet Halk Partisinin
düşünebileceği bir şey değildir. Ancak Sayın Tanal’ın kendisi bir soru
sormuştur, cevabını alırken Sayın Bakan “Siz soruyla insanları töhmet altında
bırakıyorsunuz...” Yani soruyu cevaplamadan Sayın Tanal’ı suçlamaya kalkmıştır.
Sayın Tanal’ın kullandığı kelime de “yalpalama” kelimesidir ve hakaret
içermemektedir. Sayın Tanal bu sözüyle konunun içeriğinin Mecliste
açıklanmasını talep etmiştir. Bundan dolayı Sayın Tanal’ın bir saygısızlık
yapıyor iması yaratılarak AKP sıralarından burada suçlanıyor olmasını doğru
bulmuyoruz. Bunun da kayıtlara geçmesini istiyoruz. 
BAŞKAN
– Teşekkür ediyorum. 
Tasarının
tümü üzerindeki görüşmeler tamamlanmıştır. 
Maddelerine
geçilmesini oylarınızı sunuyorum: Kabul edenler… Kabul etmeyenler… Kabul
edilmiştir. 
Böylece
gündemimiz tamamlanmıştır. 
Gündemimizde
başka bir konu bulunmadığından, alınan karar gereğince, genel görüşme ve Meclis
araştırması yapılmasına dair ön görüşmeleri yapmak için 27 Mart 2018 Salı günü
saat 15.00’te toplanmak üzere birleşimi kapatıyor, hepinize hayırlı geceler,
hayırlı hafta sonları -ve Regaip Geceniz de mübarek olsun diyorum- kolaylıklar
diliyorum ve bugün tek oturumda bitirdik. 
Kapanma Saati: 18.04




(x) Bu bölümde hatip tarafından Türkçe
olmayan kelimeler ifade edildi.


(x) 535 S. Sayılı Basmayazı tutanağa
eklidir.




