



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 8’inci
Birleşim
 23
Temmuz 2018 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mustafa Şentop’un, 27’nci Dönem
Parlamentosunda Meclisi yönetiyor olmakla iftihar ettiğine, 23 Temmuz Erzurum
Kongresi’nin 99’uncu ve Hatay’ın ana vatana katılmasının 79’uncu yıl dönümüne
ilişkin konuşması 

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Tekirdağ Milletvekili Çiğdem Koncagül’ün, 20 Temmuz Kıbrıs Barış
Harekâtı’nın 44’üncü yıl dönümüne ilişkin gündem dışı konuşması
2.- Hatay Milletvekili Mehmet Güzelmansur’un, 23 Temmuz Hatay’ın ana
vatana katılmasının 79’uncu yıl dönümüne ilişkin gündem dışı konuşması
3.- İstanbul Milletvekili İzzet Ulvi Yönter’in, uzman çavuşların ve
uzman jandarmaların özlük haklarına ilişkin gündem dışı konuşması

VI.- AÇIKLAMALAR
1.- Kocaeli Milletvekili İlyas Şeker’in, Cumhurbaşkanlığı hükûmet
sisteminin ilk Başkanı olan Recep Tayyip Erdoğan’ı tebrik ettiğine ve tüm
milletvekillerine başarılar dilediğine ilişkin açıklaması
2.- Kocaeli Milletvekili Fatma Kaplan Hürriyet’in, Kocaeli’nin Dilovası
ilçesinde yaşanan çevre kirliliğine ilişkin açıklaması
3.- İstanbul Milletvekili Sibel Özdemir’in, TBMM Başkan Vekili Mustafa
Şentop ile Divan üyelerine başarılar dilediğine ve görüşülecek yasa teklifinde
akademik personelin özlük haklarıyla ilgili düzenlemenin yeniden ele alınması
çağrısında bulunduğuna ilişkin açıklaması
4.- Kahramanmaraş Milletvekili Ali Öztunç’un, TBMM Başkan Vekili Mustafa
Şentop ile Divan üyelerine başarılar dilediğine ve Kahramanmaraş ilinin
köylerinin sorunlarına ilişkin açıklaması
5.- Kayseri Milletvekili Çetin Arık’ın, TBMM Başkan Vekili Mustafa
Şentop’a görevinde başarılar dilediğine ve iki gün önce Atatürk’ün manevi
huzurunda yapılan saygısızlığı Meclis Başkan Vekili olarak kınamasını
beklediğine ilişkin açıklaması
6.- Bursa Milletvekili Nurhayat Altaca Kayışoğlu’nun, Divan üyelerine
başarılar dilediğine, 99’uncu yıl dönümünde Erzurum Kongresi’nin önderi Gazi
Mustafa Kemal Atatürk ile silah arkadaşlarını minnetle andığına ve nişasta
bazlı şeker üreten Cargill fabrikasının durumuna ilişkin açıklaması
7.- Eskişehir Milletvekili Utku Çakırözer’in, 2 milletvekilinin tutuklu
olması nedeniyle demokrasinin ayıplı olduğuna ve Meclis Başkan Vekili olarak
Mustafa Şentop’u bu konuda girişimde bulunmaya davet ettiğine ilişkin açıklaması
8.- Hatay Milletvekili Serkan Topal’ın, 23 Temmuz Hatay’ın ana vatana
katılmasının 79’uncu yıl dönümünü kutladığına ve Hatay’ın ekonomik, sosyal,
güvenlik sorunlarına ilişkin açıklaması
9.- Denizli Milletvekili Kazım Arslan’ın, tutuklu bulunan Eren Erdem’in
tek kişilik odada tutulmasının ve ziyaretine izin verilmemesinin sebebini,
haksız tutuklamaların önlenmesi ile tutuklu oranının düşürülmesi için ne tür
tedbirler almayı düşündüklerini Adalet Bakanından öğrenmek istediğine ilişkin
açıklaması
10.- Adana Milletvekili Ayhan Barut’un, veteriner hekimlerin fiilî hizmet
zammı kapsamına alınması için verilen kanun teklifine destek olunmasını
dilediğine ilişkin açıklaması
11.- Ankara Milletvekili Yıldırım Kaya’nın, görüşülecek kanun teklifinde
YÖK’le ilgili yapılan düzenlemeye ilişkin açıklaması
12.- Mersin Milletvekili Alpay Antmen’in, TBMM Başkan Vekili Mustafa
Şentop’a görevinde başarılar dilediğine ve Mersin Büyükşehir Belediye
Başkanlığının mimarlar odası ve diğer sivil toplum örgütlerinin görüşlerini
nazara almadan bir nazım imar planı getirmek istediğine ilişkin açıklaması
13.- Burdur Milletvekili Mehmet Göker’in, TBMM Başkan Vekili Mustafa
Şentop ile Divan üyelerine başarılar dilediğine ve bugün meydana gelen 4,6
şiddetindeki deprem nedeniyle Burdurlu hemşehrilerine geçmiş olsun dileklerini
ilettiğine ilişkin açıklaması
14.- Kütahya Milletvekili Ali Fazıl Kasap’ın, Kütahya’nın çevre
kirliliğine, Domaniç’in Güney köyündeki termik santral atıklarının yarattığı
sorunla ilgili Çevre Bakanlığını göreve davet ettiğine ve atık toplama işinde
çalışan Kütahya Belediyesi bünyesindeki işçilerin sorunlarına ilişkin
açıklaması
15.- İstanbul Milletvekili Özgür Karabat’ın, Cumhurbaşkanlığı
kararnamelerinin demokrasiyle bağdaşmadığına ve Devlet Denetleme Kurumuna
sendika ve meslek örgütü yöneticilerini görevden alma yetkisi verilmesine
ilişkin açıklaması
16.- Manisa Milletvekili Erkan Akçay’ın, 23 Temmuz Erzurum Kongresi’nin
99’uncu, 20 Temmuz Kıbrıs Barış Harekâtı’nın 44’üncü yıl dönümü münasebetiyle
başta Gazi Mustafa Kemal Atatürk olmak üzere şehitleri rahmet, gazileri
minnetle andığına ve Kıbrıs Türklerinin haklı davasına Türkiye’nin sahip
çıkmaya devam edeceğine ilişkin açıklaması
17.- Mersin Milletvekili Fatma Kurtulan’ın, 14 Haziran 2018’de
Şanlıurfa’nın Suruç ilçesinde 4 kişinin yaşamını yitirdiği vaka ile 20 Temmuz
2015’te yine Suruç’ta 33 kişinin yaşamını yitirdiği vakanın bir an önce
açıklığa kavuşturulması gerektiğine ilişkin açıklaması
18.- Sakarya Milletvekili Engin Özkoç’un, 23 Temmuz Erzurum Kongresi’nin
99’uncu ve Hatay’ın ana vatana katılmasının 79’uncu yıl dönümünü kutladığına,
başta Mustafa Kemal Atatürk olmak üzere şehitlere Allah’tan rahmet dilediğine,
gündeme getirilen yasa teklifiyle keyfîliğin olağanlaştırılmaya çalışıldığına
ve Enis Berberoğlu’na özgürlük taleplerinin takipçisi olacaklarına ilişkin
açıklaması
19.- Çanakkale Milletvekili Bülent Turan’ın, TBMM Başkan Vekili Mustafa
Şentop’a görevinde başarılar dilediğine, 20 Temmuz Kıbrıs Barış Harekâtı’nın
44’üncü, 23 Temmuz Erzurum Kongresi’nin 99’uncu ve Hatay’ın ana vatana
katılmasının 79’uncu yıl dönümünü kutladığına, futbolcu Mesut Özil’in maruz
kaldığı ırkçı saldırıyı ve ırkçı anlayışından dolayı İsrail’i kınadıklarına,
Filistinlilerin hak ve özgürlük mücadelesini desteklediklerine ilişkin açıklaması
20.- İstanbul Milletvekili Yavuz Ağıralioğlu’nun, İzmir Milletvekili
Mahmut Atilla Kaya’nın İYİ PARTİ grup önerisi üzerinde AK PARTİ Grubu adına
yaptığı konuşmasındaki bazı ifadelerine ilişkin açıklaması
21.- Siirt Milletvekili Meral Danış Beştaş’ın, Çanakkale Milletvekili
Bülent Turan’ın yerinden sarf ettiği bazı ifadelerine ilişkin açıklaması
22.- Sakarya Milletvekili Engin Özkoç’un, Çanakkale Milletvekili Bülent
Turan’ın AK PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
23.- Çanakkale Milletvekili Bülent Turan’ın, Sakarya Milletvekili Engin
Özkoç’un yaptığı açıklamasındaki bazı ifadelerine ilişkin açıklaması
24.- İstanbul Milletvekili Yavuz Ağıralioğlu’nun, Çanakkale Milletvekili
Bülent Turan’ın AK PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
25.- Manisa Milletvekili Erkan Akçay’ın, İç Tüzük’ten kaynaklanan fiilî
bir boşluğun söz konusu olduğuna ilişkin açıklaması
26.- Sakarya Milletvekili Engin Özkoç’un, TBMM Başkan Vekili Mustafa
Şentop’un görevinin Meclisi İç Tüzük’e göre yönetmek olduğuna ilişkin
açıklaması
27.- İstanbul Milletvekili İbrahim Özden Kaboğlu’nun, İç Tüzük’te
gerekli değişiklikleri yapıp Anayasa’yla uyumlu hâle geldikten sonra teklifin
görüşmelerinin yapılması gerektiğine ilişkin açıklaması
28.- Bursa Milletvekili Nurhayat Altaca Kayışoğlu’nun, Anayasa’yı
değiştirenlerin değiştirdikleri hükümlere uymadığı gibi yürürlükte olan İç
Tüzük’e de uymadıklarına ilişkin açıklaması
29.- Tokat Milletvekili Özlem Zengin’in, Antalya Milletvekili Hasan
Subaşı’nın 1 sayılı Kanun Teklifi’nin 1’inci maddesiyle ilgili önerge üzerinde
yapmış olduğu konuşmasındaki bazı ifadelerine ilişkin açıklaması
30.- Antalya Milletvekili Hasan Subaşı’nın, Tokat Milletvekili Özlem
Zengin’in yapmış olduğu açıklamasındaki bazı ifadelerine ilişkin açıklaması

VII.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Ankara Milletvekili Koray Aydın’ın Millî Savunma
Komisyonu üyeliğinden istifasına ilişkin yazısının 18/7/2018 tarihinde
Başkanlığa ulaştığına ilişkin önerge (4/1) yazısı



VIII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İzmir Milletvekili Aytun Çıray ve 28
milletvekili tarafından, hain FETÖ terör örgütünün gerçekleştirdiği kalkışmanın
siyasi ayağının araştırılması amacıyla Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 23 Temmuz 2018 Pazartesi günkü birleşiminde yapılmasına ilişkin
önerisi
2.- HDP Grubunun, Grup Başkan Vekilleri Mersin Milletvekili Fatma
Kurtulan ve Kars Milletvekili Ayhan Bilgen tarafından, seçimi güvenli olmaktan
çıkaran uygulamaların araştırılması ve bu uygulamalara karşı tedbirlerin
alınması amacıyla 18/7/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun
23 Temmuz 2018 Pazartesi günkü birleşiminde yapılmasına ilişkin önerisi
3.- CHP Grubunun, İstanbul Milletvekili Turan Aydoğan ve arkadaşları
tarafından, OHAL’in Türkiye’ye etkilerinin tespit edilmesi, yıllarca sürecek
olumsuz etkilerinin giderilmesi için alınacak önlemlerin araştırılması amacıyla
23/7/2018 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 23 Temmuz 2018
Pazartesi günkü birleşiminde yapılmasına ilişkin önerisi
4.- AK PARTİ Grubunun, Genel Kurulun çalışma gün ve saatlerinin yeniden
düzenlenmesine; 1 sıra sayılı Kanun Teklifi’nin kırk sekiz saat geçmeden
gündemin "Kanun Tasarı ve Teklifleri ile Komisyonlardan Gelen Diğer
İşler" kısmına alınmasına; 1 sıra sayılı Kanun Teklifi’nin İç Tüzük’ün
91’inci maddesine göre temel kanun olarak bölümler hâlinde görüşülmesine
ilişkin önerisi

IX.- SEÇİMLER
A) Komisyonlarda Açık Bulunan Üyeliklere Seçim
1.- Millî Savunma Komisyonunda boş bulunan üyeliğe seçim

X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Adalet ve Kalkınma Partisi Grup Başkanvekilleri Çanakkale
Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1)

XI.- USUL HAKKINDA GÖRÜŞMELER
1.- Oturum Başkanı TBMM Başkan Vekili Mustafa Şentop’un, kanun
görüşmelerine geçerken İç Tüzük’e uygun olarak davranıp davranmadığı ve çalışma
usullerine uyup uymadığı hakkında

XII.- SATAŞMALARA İLİŞKİN KONUŞMALAR
1.- İstanbul Milletvekili İbrahim Özden Kaboğlu’nun, Bartın Milletvekili
Yılmaz Tunç’un 1 sıra sayılı Kanun Teklifi’nin tümü üzerinde şahsı adına
yaptığı konuşması sırasında şahsına sataşması nedeniyle konuşması
2.- Bartın Milletvekili Yılmaz Tunç’un, İstanbul Milletvekili İbrahim
Özden Kaboğlu’nun sataşma nedeniyle yaptığı konuşması sırasında şahsına
sataşması nedeniyle konuşması
3.- Kars Milletvekili Ayhan Bilgen’in, İzmir Milletvekili Mahmut Atilla
Kaya’nın 1 sıra sayılı Kanun Teklifi’nin birinci bölümü üzerinde şahsı adına
yaptığı konuşması sırasında Halkların Demokratik Partisine sataşması nedeniyle
konuşması
4.- Sakarya Milletvekili Engin Özkoç’un, İzmir Milletvekili Mahmut
Atilla Kaya’nın 1 sıra sayılı Kanun Teklifi’nin birinci bölüm üzerinde şahsı
adına yaptığı konuşması sırasında Cumhuriyet Halk Partisine ve CHP Grup
Başkanına sataşması nedeniyle konuşması
5.- Çanakkale Milletvekili Bülent Turan’ın, Sakarya Milletvekili Engin
Özkoç’un sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması

XIII.- DİSİPLİN CEZASI İŞLEMLERİ
1.- İstanbul Milletvekili Ahmet Şık’a, 1 sıra sayılı Kanun Teklifi’nin
1’inci maddesiyle ilgili önerge üzerinde yapmış olduğu konuşmasındaki bazı
ifadelerinden dolayı İç Tüzük’ün 161’inci maddesi uyarınca iki birleşim için
Meclisten geçici çıkarma cezası verilmesi

23 Temmuz 2018 Pazartesi
BİRİNCİ OTURUM
Açılma Saati: 14.00
BAŞKAN: Başkan Vekili Mustafa ŞENTOP
KÂTİP ÜYELER: Bayram ÖZÇELİK (Burdur), Burcu KÖKSAL
(Afyonkarahisar) 
-----0-----
BAŞKAN – Türkiye
Büyük Millet Meclisinin 8’inci Birleşimini açıyorum.
Toplantı yeter
sayımız vardır.
Görüşmelere
başlıyoruz.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mustafa Şentop’un, 27’nci Dönem
Parlamentosunda Meclisi yönetiyor olmakla iftihar ettiğine, 23 Temmuz Erzurum
Kongresi’nin 99’uncu ve Hatay’ın ana vatana katılmasının 79’uncu yıl dönümüne
ilişkin konuşması 
BAŞKAN – Değerli
arkadaşlarım, öncelikle yüce heyetinizi saygıyla selamlıyorum.
Genel Kurula ilk
kez Başkan Vekili olarak çıkmam hasebiyle birkaç söz söylemek istiyorum.
Türkiye Büyük
Millet Meclisi dünyada çok az parlamentoya nasip olan bir geçmişe ve şanlı
tarihe sahip bir kurucu ve Gazi Meclistir; bu Meclis, orduyu kuran ve işgallere
karşı direnişi örgütleyen bir Meclistir; Millî Mücadele’yi yöneten ve başarıyla
sonuçlandıran Meclistir. Bu Meclis ilk olarak 1920’lerde müstevlilere karşı
giriştiği Millî Mücadele’yle “gazi” unvanını kazanmış; 15 Temmuzda tekrar
müstevlilerin yerli iş birlikçilerinin, casusluk örgütünün darbe ve işgal
girişimine karşı durarak tarihî vazifesini ifa ettiği gibi “gazilik” unvanına
da sahip çıkmış, bu unvanı şeksiz şüphesiz hak ettiğini ispat etmiştir. Böyle
bir Meclisin üye olarak mensubu bulunmak çok büyük bir bahtiyarlıktır. 
24 Haziran
seçimleri sonrasında oluşan 27’nci Dönemde Parlamento tarihimizin siyasi temsil
bakımından en kapsayıcı Meclis aritmetiğiyle karşı karşıyayız. Daha önceleri
yönetimde istikrar için fedakârlık edilen temsilde adalet artık ikincil bir
gaye olmaktan çıkmış, yapılan kanuni düzenlemelerle Türkiye’deki bütün siyasi
yapı ve oluşumların Mecliste temsilini kolaylaştırmak mümkün hâle
getirilmiştir. Bu denli kapsayıcı ve meşruiyeti yüksek bir Meclisin üyesi
bulunmakla ve bu Mecliste toplantıyı yönetiyor olmakla iftihar ettiğimi kayda
geçirmek istiyorum. 
Yeni benimsemiş
olduğumuz Cumhurbaşkanlığı hükûmet sisteminin sağlıklı işlemesi, daha da
rasyonelleştirilerek dünyaya örnek olması yüce Meclisin çalışma ve
gayretleriyle mümkündür. Yasama kalitesinin artırılması, denetimin
etkinleştirilmesi birinci ve temel önceliğimiz olacaktır. 
Devletin bekası,
milletin istiklal ve istikbali söz konusu olduğunda, en namüsait şartlar
altında dahi toplanıp çalışmayı başaran kurucu Meclis her zaman bizim yegâne
örneğimiz ve modelimiz olmaya devam edecektir. Bugün de daha demokratik bir
ülke, daha müreffeh bir toplum ve daha güçlü bir devlet için aynı gayretle
çalışmaya devam edeceğiz. 
Şahsımı bu
göreve layık gören Genel Başkanımıza, parti grubumuza ve yüce heyetinize
şükranlarımı ve saygılarımı sunuyorum. Millete hizmet yolunda hepimizi başarılı
kılmasını Cenab-ı Hak’tan niyaz ediyorum. (AK PARTİ sıralarından alkışlar)
Değerli
arkadaşlarım, bugün, 1919’da istiklal mücadelemizin en önemli adımlarından olan
Erzurum Kongresi başlamış, Mustafa Kemal Paşa kongreye başkan seçilmiştir.
99’uncu yıl dönümünde bu büyük tarihî günü saygıyla anıyorum. 
Yine,
bugün 1939’da Hatay’ımızın ana vatana resmen katılışının tamamlanmasının yıl
dönümü. Büyük siyasi gayretlerle, stratejik hamlelerle yürütülen çalışmalar
sonunda gerçekleşen bu büyük olayın 79’uncu yıl dönümünde, başta işin mimarı
Gazi Mustafa Kemal Atatürk olmak üzere, Tayfur Sökmen ve dönemin diğer devlet
ve siyaset adamlarını saygıyla ve rahmetle anıyorum. (AK PARTİ ve CHP
sıralarından alkışlar)
Değerli
arkadaşlar, gündeme geçmeden önce üç milletvekiline gündem dışı söz vereceğim.
Gündem
dışı ilk söz, Kıbrıs Barış Harekâtı’nın 44’üncü yıl dönümü münasebetiyle söz
isteyen Tekirdağ Milletvekili Çiğdem Koncagül’e aittir.
Buyurun
Sayın Koncagül. (AK PARTİ sıralarından alkışlar)
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Tekirdağ Milletvekili Çiğdem Koncagül’ün, 20 Temmuz Kıbrıs Barış
Harekâtı’nın 44’üncü yıl dönümüne ilişkin gündem dışı konuşması
ÇİĞDEM
KONCAGÜL (Tekirdağ) – Sayın Başkan, değerli milletvekilleri, aziz milletim;
Kıbrıs Barış Harekâtı’nın 44’üncü yılı nedeniyle Türkiye Büyük Millet Meclisi
Genel Kurulunda gündem dışı söz almış bulunmaktayım. Bu vesileyle 27’nci Dönem
yasama çalışmalarımızın hayırlı olmasını diler, Genel Kurul çalışmalarımızın
karşılıklı anlayış ve hoşgörü içerisinde gerçekleşmesini temenni ederim. 
Sayın
milletvekilleri, Kıbrıs Barış Harekâtı, 20 Temmuz 1974 tarihinde Yunanistan’ın
Kıbrıs’ı ilhak ve Yunan cuntasının Kıbrıs’ı ele geçirme harekâtı karşısında
Türkiye Cumhuriyeti devletimiz tarafından gerçekleştirilmiştir. 1963 ve 1974
yılları arasında Kıbrıs Türkünün kendi devletlerinden silah zoruyla dışlanması,
yok olma tehlikesiyle karşı karşıya kalması bu harekâtla durdurulmuştur. Her
koşulda barıştan yana olan Türkiye Cumhuriyeti devleti, o dönemde yine Kıbrıs
konusunda garantör ülkelerle anlaşarak bu hususta barışçıl çözümler üretilmesi
gerektiğini savunmuştur. Fakat tıpkı günümüzde olduğu gibi mağdur ve mazlum
coğrafyalarda adaleti, kardeşliği, barışı savunması gereken Batı devletleri tam
tersine savaştan ve zulümden yana tavır almışlardır. O bölgede yaşayan
Türklerin gördükleri zulüm ve baskı karşısında kayıtsız kalmayan Türkiye
Cumhuriyeti devleti Birinci Kıbrıs Harekâtı’yla harekete geçmiş, daha sonra
İkinci Kıbrıs Harekâtı’yla cuntanın tamamen etkisini kırarak mevcut sınırların
çizilmesini sağlamıştır. 
Buradan da
anlaşılacağı üzere, aziz milletimiz ve devletimiz cuntacıların, darbelerin hep
karşısında, demokrasinin ve özgürlüklerin hep yanında olmuştur. Buna en önemli
örneklerden biri ise tıpkı Yunan cuntasının 15 Temmuzda başlattığı darbe gibi,
daha iki yıl önce yaşadığımız 15 Temmuz darbe girişimine karşı tam demokrasi ve
özgürlüklere inanan aziz milletimizin gösterdiği cesur tavırdır. O gece, bir
millet, bütün iç ve dış mihraklara karşı destansı bir kahramanlık örneği
göstererek kadınıyla, erkeğiyle, genciyle, yaşlısıyla sokakları doldurmuş,
meydanları doldurmuş ve hain darbe girişimini püskürterek buna kalkışanları
pişman etmiştir. Bütün dünyanın gözü önünde gerçekleşen bu kahramanlık
hikâyesi, aslında bir milletin yeniden doğuşunun, yeniden dirilişinin ve
şahlanışının en büyük sembolü hâline gelmiştir. Şu unutulmamalıdır ki: Aziz
milletimizin kahramanlıkları, direnişleri, dirilişleri hep en zor zamanlarda
ortaya çıkmıştır. Şüphesiz bu hain darbe girişiminin bastırılmasında liderimiz
Cumhurbaşkanımız Sayın Recep Tayyip Erdoğan’ın korkusuz ve dik duruşu ve
milletine verdiği güven, o zamanki Başbakanımız ve şimdi Türkiye Büyük Millet
Meclisi Başkanımız Sayın Binali Yıldırım’ın darbe girişiminin ilk saatlerinde
bile tavrını ortaya koyarak devletin başında olması kahramanlıkların en
büyüğüdür. Kıbrıs Barış Harekâtı’nda dış destekli Yunan cuntasına karşı Türk
ordusunun verdiği mücadele de 15 Temmuz gecesi asker görünümlü, dış destekli
hainlere karşı verilen korkusuzca ve cansiparane mücadele de yıllar içinde
birbirini tamamlayan ve büyük Türkiye hedefine hizmet eden benzer
mücadelelerdir. Aziz milletimizden aldığımız güçle Cumhurbaşkanımız Sayın Recep
Tayyip Erdoğan’ın liderliğinde güçlü ve daha büyük Türkiye için kararlı
mücadelemiz katlanarak devam edecektir. Ülkemizi muasır medeniyetler seviyesine
çıkarmak şiarıyla baş koyduğumuz bu yolda 2023, 2053 ve 2071 hedeflerimiz için
durmadan, yılmadan çalışmaya devam edeceğiz. 
Saygıdeğer
milletvekilleri, konuşmamı burada tamamlarken başta Kıbrıs Barış Harekâtı’nda
olmak üzere, şehadete ermiş tüm şehitlerimize Allah’tan rahmet, gazilerimize de
minnet ve saygılarımı sunuyorum. 
Yüce Meclisimizi
saygıyla selamlıyorum. 
Teşekkür ediyorum.
(AK PARTİ sıralarından alkışlar) 
BAŞKAN –
Teşekkür ederim Sayın Koncagül.
Gündem dışı
ikinci söz, Hatay’ın Türkiye’ye katılmasının 79’uncu yıl dönümü münasebetiyle
söz isteyen Hatay Milletvekili Mehmet Güzelmansur’a ait. 
Buyurun Sayın
Güzelmansur. (CHP sıralarından alkışlar) 
2.- Hatay Milletvekili Mehmet Güzelmansur’un, 23 Temmuz Hatay’ın ana
vatana katılmasının 79’uncu yıl dönümüne ilişkin gündem dışı konuşması
MEHMET GÜZELMANSUR (Hatay) – Sayın Başkan, değerli
milletvekili arkadaşlarım; medeniyetler, kardeşlik ve hoşgörü şehri Hatay’ın
ana vatana katılmasının 79’uncu yıl dönümü vesilesiyle söz almış bulunmaktayım.
Sizleri ve ekran başında bizi izleyen tüm Hataylı hemşehrilerimi ve tüm
yurttaşlarımı saygıyla selamlıyorum. 
Hatay’ın ana vatana katılması, Atatürk’ün savaşsız,
silahsız, tek kurşun atılmadan, barış diplomasisiyle elde ettiği olağanüstü
siyasi bir zaferdir; aynı zamanda, Atatürk’ün Türkiye Cumhuriyeti dış
politikasının ana eksenine oturttuğu “Yurtta sulh, cihanda sulh.” ilkesinin
uygulamadaki ilk örneklerinden biridir. Ulu Önder Atatürk “Kırk asırlık Türk
yurdu düşman elinde esir kalamaz.” diyerek Hatay’dan asla vazgeçilmeyeceğini
tüm cihana haykırmıştır. Hastalığını hiçe sayarak Hatay’ı kurtarmak uğruna
hayatını riske atan Ulu Önderimiz Mustafa Kemal Atatürk’e Hataylıların gönül
borcu sonsuza kadar sürecektir. Ulu Önder Atatürk’ün yürüttüğü diplomasi
sayesinde önce Tayfur Sökmen Cumhurbaşkanlığında Hatay Devleti kurulmuş, daha
sonra da Hatay referandumla ana vatana katılmıştır. Atatürk’ün Hatay davasında
izlediği politika Türkiye'yi yönetenler tarafından örnek alınmış olsaydı bugün
Suriye’de, Irak’ta ve Orta Doğu’da Türkiye'yi tehdit eden ateş çemberinin
oluşmasına izin verilmezdi.
Hatay’ın ana vatana katılmasının 79’uncu yıl dönümü
vesilesiyle, başta Ulu Önderimiz Mustafa Kemal Atatürk ve Hatay Cumhurbaşkanı
Sayın Tayfur Sökmen olmak üzere, bugün aramızda olmayan bağımsız Hatay
Parlamentosu üyelerine, ana vatana katılma yönünde özgür iradelerini ortaya
koyan tüm Hataylı hemşehrilerime rahmet, minnet ve saygılarımı sunuyorum. (CHP
ve AK PARTİ sıralarından alkışlar) 
Değerli milletvekili arkadaşlarım, Hatay enlerin ve
ilklerin şehridir. Hatay Arkeoloji Müzesi mozaik koleksiyonu zenginliği
bakımından dünyanın 2’nci müzesidir. Antakya’daki milattan sonra 636 yılında
inşa edilen Habib-i Neccar Camisi Anadolu’daki ilk camidir. Antakya’daki Saint
Pierre Kilisesi Hristiyanlığın ilk mabetlerinden biri ve hac mekânıdır. Tarihte
ilk “Hristiyan” adı da Antakya’daki bu kilise cemaatine verilmiştir. Samandağ
ilçemizde bulunan sahilimiz de 14 kilometre uzunluğuyla dünyanın en uzun ve
eşsiz sahillerinden biridir. Dünyanın ilk ışıklandırılan caddesi olan Kurtuluş
Caddesi yine Antakya’dadır. Türkiye'nin tek Ermeni köyü Vakıflı köyü yine
Hatay’dadır. Hatay Büyükşehir Belediye Başkanımızın girişimiyle 600’ün üzerinde
yemek ve tatlı çeşidini barındıran zengin mutfağıyla Hatay, UNESCO tarafından
gastronomi kenti ilan edilmiştir. Yine Büyükşehir Belediye Başkanının
girişimiyle Hatay, EXPO 2021’e ev sahipliği yapacaktır.
Değerli milletvekili arkadaşlarım, ne yazık ki Hatay,
iktidarın yanlış politikaları sonucu, son yedi yıldır savaşın gölgesinde
ekonomik ve kültürel sorunlarla baş başa kalmıştır. Türkiye'de yaşanan ekonomik
sorundan daha fazla ekonomik soruna sahiptir. Avrupa'nın ve Türkiye'nin Orta
Doğu’ya açılan kapıları olan Cilvegözü ve Yayladağı Sınır Kapıları
kapatılmıştır. Bu nedenle ihracatımız düşmüştür. Hatay uluslararası
taşımacılıkta Türkiye'nin 2’nci büyük tır filosuna sahipken 3’üncü sıraya
gerilemiştir. Bankalar Hatay’ı potansiyel riskli bölge olarak gördüklerinden
kredi verememektedirler. İlimizde Suriyeli misafirimiz yaklaşık 500 bin
civarındadır. Türkiye'de 2017’de işsizlik oranı yüzde 10,9 iken Hatay’da bu
oran ne yazık ki yüzde 14,4’tür. Hatay Türkiye'nin en mutsuz 4’üncü ilidir. 
Buradan Sayın Cumhurbaşkanımıza ve kabinesindeki
bakanlara sesleniyorum: Dördüncü teşvik bölgesinde bulunan Hatay'ın beşinci
teşvik bölgesine geçmesi için acilen gerekli girişimlerde bulunulmalıdır. Bunun
için Büyükşehir Belediye Başkanımız 538 bin imza toplamıştır.
(Mikrofon otomatik cihaz tarafından kapatıldı) 
MEHMET GÜZELMANSUR (Devamla) – EXPO 2021 ve gastronomi
konusunda uluslararası yapılacak çalışmalara katkı verilmeli, güvenlik
nedeniyle Cilvegözü Sınır Kapısı açılamıyorsa Yayladağı Sınır Kapısı bir an
önce açılmalı. 
Bitiriyorum Sayın Başkanım.
BAŞKAN – Sayın Güzelmansur, sözlerimizi tamamlayalım.
MEHMET GÜZELMANSUR (Devamla) – Yirmi dört yıldır
tamamlanmayan, yılan hikâyesine dönen Antakya, Samandağ, Arsuz’u birbirine
bağlayacak olan Samandağ-Arsuz kara yolu acilen sonuçlandırılmalı, Amik
Ovası’na can suyu olacak olan Reyhanlı Barajı hemen bitirilmeli, Gaziantep ve
Kahramanmaraş’ı İskenderun Limanı’na bağlayacak olan Hassa tüneli projesi bir
an önce gerçekleştirilmeli.
Yedi yıldır savaşın gölgesinde olan ve 500 bin
civarında Suriyeli misafire ev sahipliği yapan hoşgörü kenti Hatay’ın hak
ettiği değeri ve ilgiyi alması gerektiğine inanıyorum. Lütfen bunu bizden
esirgemeyin. 
Saygılarımla.(CHP ve AK PARTİ sıralarından alkışlar)
BAŞKAN – Teşekkür ederim.
Şimdi, gündem dışı üçüncü söz, uzman çavuşların kadro
sorunları hakkında söz isteyen İstanbul Milletvekili İzzet Ulvi Yönter’e
aittir.
Buyurun Sayın Yönter. (MHP sıralarından alkışlar) 
3.- İstanbul Milletvekili İzzet Ulvi Yönter’in, uzman çavuşların ve
uzman jandarmaların özlük haklarına ilişkin gündem dışı konuşması
İZZET ULVİ
YÖNTER (İstanbul) - Sayın Başkan, değerli milletvekilleri; sizleri saygılarımla
selamlıyorum.
Uzman
çavuşlarımızın, uzman jandarmalarımızın kadro meseleleriyle ilgili, özlük
haklarıyla ilgili, beklenti ve talepleriyle ilgili parti grubum adına söz almış
bulunuyorum.
Konuşmama
geçmeden evvel şahsınıza da Sayın Başkanım, yeni görevinizde başarılar
diliyorum, Allah yardımcınız olsun diyorum.
BAŞKAN – Teşekkür
ederim Sayın Yönter. 
İZZET ULVİ
YÖNTER (Devamla) - Değerli arkadaşlarım, uzman çavuşlarımızın pek çok sorunu
var. Bu kürsüde defaaten bu sorunları konuştuk, sizlerle paylaştık. Adalet ve
Kalkınma Partisinin değerli grup başkan vekilleri -bir arkadaşımız da burada-
bizlere söz verdi, Hükûmet adına sayın bakanlar bir önceki dönemde bizlere söz
verdi. 
3269 sayılı bir
Kanun var. Bu 3269 sayılı Kanun’un 5’inci maddesine göre uzman çavuşlarımız
sözleşmeli olarak çalışıyorlar. Uzman çavuşlarımız Türkiye'nin dört bir
tarafında, aynı zamanda yurt dışında bekamız için, güvenliğimiz için kahramanca
mücadele veriyorlar ve onlar diyor ki, onlar sesleniyor ki: “Vatan
müdafaasının, vatan savunmasının sözleşmesi olmaz. 3269 sayılı Kanun’un 5’inci
maddesinin değiştirilmesini arzu ediyoruz.” Aslında, 3269 sayılı Kanun’a
bütünüyle baktığımızda pek çok maddesinin zamanını, anlamını, ruhunu
kaybettiğini görüyoruz. Kahraman uzman çavuşlarımız sözleşmeli bir şekilde
çalışmak istemiyorlar. Onlar kahraman. Ne diyor merhum Hüseyin Nihal Atsız? 
“Ve insan büyür
beşikte
Mezarda yatmak
için 
Ve…
Kahramanlar can
verir
Yurdu yaşatmak
için…” 
O kahramanlar
yani can veren kahramanlar, vatan için, millet için kendini ortaya koyan
kahramanlar uzman çavuşlar. Bu uzman çavuşlar sözleşmeli. Uzman çavuşlarımızın
iş güvencesi yok ve sözleşmeleri de değerli arkadaşlarım, iki yıldan az, beş
yıldan fazla yapılmıyor. Bu sorunu biz niye çözmüyoruz? Defalarca biz Genel
Kurulda konuştuk. Millet iradesini üstlendik, buraya geldik. 100 bine yakın kahramanımızın,
aileleriyle beraber 1 milyona yakın uzman çavuşumuzun sesine niye kulak
vermiyoruz, 3269 sayılı Kanun’da niye düzenleme yapmıyoruz? Onlar vatan için,
millet için her fedakârlığı yapıyorlar. Biz, peki, onlar için, aslında çok da
onların yaptıklarının yanında önemi olmayan fedakârlığı yapmıyoruz, tavrı
göstermiyoruz; uzman çavuşlarımıza niye elimizi uzatmıyoruz? 
Değerli
arkadaşlarım, 3269 sayılı Yasa’nın değişmesi lazım ve uzman çavuşlarımızı
kadroya almamız lazım. Bu sözleşme çilesini bitirmemiz lazım. Parti olarak bunu
seçim beyannamemize aldık. Sayın Genel Başkanımız uzman çavuşlarımızın kadroya
alınmasıyla ilgili görüşümüzü, görüşünü çok defa seslendirdi. Milliyetçi
Hareket Partisi olarak uzman çavuşlarımızın sözleşme çilesinden kurtarılmasını
arzu ediyoruz, hedefliyoruz, bunu bekliyoruz. 
İkinci olarak
uzman jandarmalarımızın ek göstergesinin 3600 olmasını ve okullarda geçen bir
yıllık sürelerinin fiilî hizmetten sayılmasını istiyoruz değerli grup başkan
vekilimiz. Hep konuşuyoruz değil mi? Bunu o zaman hâlletmemiz lazım. Sorun
nerede, engel nerede, niye yapamıyoruz? Millet iradesi tecelli etmiş, çok da
meşru bir talep var. Bu meşru talebe milletin vekilleri olarak, temsilcileri
olarak niye eğilmiyoruz değerli arkadaşlarım? Bu, aciliyet arz ediyor. Uzman
çavuşlarımızın aynı zamanda 3600 ek gösterge beklentileri de var. 
Ben size bir
veri sunmak ve paylaşmak istiyorum: 20 Temmuz 2015’ten bu tarafa -altını kalın
çiziyorum, lütfen dikkat buyurunuz- 1.552 şehit verdik. Bu 1.552 şehidin 530’u
uzman çavuş. Ben şehitler arasında hiyerarşik bir fark var falan demiyorum
fakat vatan müdafaasında gösterilen fedakârlığı ifade etmek adına uzman
çavuşlarımızın durumunu sizlerle paylaşıyorum.
(Mikrofon
otomatik cihaz tarafından kapatıldı)
BAŞKAN - Sayın
Yönter, lütfen tamamlayın. 
İZZET ULVİ
YÖNTER (Devamla) – Sayın Başkan, bitireceğim, peki.
Biz sadece
Zeytin Dalı Harekatı'nda 53 şehit verdik, bunun 33’ü uzman çavuş. Yüz bine
yakın kardeşimizi gelin, sevindirelim hep beraber. Bu işin mükâfatı hepimizde
olsun. Konu siyasetüstü, konu ideolojiüstü ve konu bu memleket için, bu millet
için, her türlü şekilde fedakârlık yapan yiğit kardeşlerimiz, kahramanlarımız
için elimizden geleni yapmak, en azından dünya gözüyle onların özlük haklarıyla
ilgili beklentilerini karşılamak görevi. 
Bu nedenle
sizlere uzman çavuşlarımızın, uzman jandarmalarımızın meselesini arz ediyorum.
Birlikte omuz omuza, el ele bu işin üstesinden geleceğimize yürekten
inanıyorum. 
Diyorum ki:
“Kahramanlar büyüsün masalda dev misali,/ Eğilsin öpsün gökler, canım nazlı
hilali.” Bu nazlı hilali öpmek için bu kahramanlara el uzatmak lazım; bu vatan
için, millet için, bekamızın müdafaası için, uzman çavuşlarımıza, uzman
jandarmalarımıza hepimizin ihtimam göstermesi lazım.
Şükranlarımı
sunuyorum. Teşekkür ediyorum; sağ olun, var olun. (MHP sıralarından alkışlar) 
BAŞKAN –
Teşekkür ederim Sayın Yönter. 
Sayın
milletvekilleri, şimdi, sisteme giren ilk on beş milletvekiline yerlerinden
birer dakika süreyle söz vereceğim. Bu sözlerin ardından sayın grup başkan
vekillerinin söz taleplerini karşılayacağım.
Sayın Şeker,
buyurun.
VI.- AÇIKLAMALAR
1.- Kocaeli Milletvekili İlyas Şeker’in, Cumhurbaşkanlığı hükûmet
sisteminin ilk Başkanı olan Recep Tayyip Erdoğan’ı tebrik ettiğine ve tüm
milletvekillerine başarılar dilediğine ilişkin açıklaması
İLYAS ŞEKER
(Kocaeli) – Teşekkür ediyorum Sayın Başkanım.
Yeni görevinizde
başarılar diliyorum. 
BAŞKAN –
Teşekkür ederim.
İLYAS ŞEKER
(Kocaeli) – Haziran, temmuz, ağustos ülkemiz ve milletimiz açısından önemli
aylardır. Ağustos, Türk milletinin zafer ayıdır, Malazgirt’ten Mohaç’a, Büyük
Taarruz’a kadar muhteşem zaferlerin kazanıldığı aydır. Temmuz ayı, seçilmiş
Hükûmeti silah zoruyla iktidardan uzaklaştırmak isteyen, milletin Meclisini ve
halkını bombalayan, işgal ve darbe girişiminde bulunan FETÖ terör örgütüne
karşı halkımızın tankların önüne dikilerek seçilmiş Hükûmete ve demokrasiye
sahip çıktığını, bir ve beraber olduğunu bütün dünyaya gösterdiği aydır.
Haziran ayına gelince, Sayın Kılıçdaroğlu 24 Haziran seçimlerini kastederek
“Haziran ayı iyilerin galip geldiği, kötülerin yenildiği bir aydır.” demişti.
24 Haziranda yapılan seçimlerin galibi, Cumhurbaşkanlığı hükûmet sisteminin ilk
Başkanı Sayın Recep Tayyip Erdoğan olmuştur, kendilerini tebrik ediyorum. Yine
bu seçimlerin galibi AK PARTİ olmuştur. Partimizden ve diğer partilerden
seçilen tüm milletvekillerini ve partileri tebrik ediyor, başarılar diliyorum.
BAŞKAN – Sayın
Hürriyet, buyurun.
2.- Kocaeli Milletvekili Fatma Kaplan Hürriyet’in, Kocaeli’nin Dilovası
ilçesinde yaşanan çevre kirliliğine ilişkin açıklaması
FATMA KAPLAN
HÜRRİYET (Kocaeli) – Teşekkür ediyorum Sayın Başkan.
“Türkiye'nin
kanser ovası” olarak adlandırılan Kocaeli’nin Dilovası ilçesinde insanlar
sadece soludukları havadan değil girdikleri denizden de zehirleniyorlar ne
yazık ki. İlçede Marmara Denizi’ne kıyısı bulunan Tavşancıl plajına dökülen
Çatalçeşme Deresi yıllardır simsiyah akıyor. Derenin aktığı İzmit Körfezi’ndeki
bölgede kirlilik yaşanırken bölgede yaşayan insanlar gidecek başka yerlerinin
olmaması nedeniyle burada denize girmek zorunda kalıyor. Üç sene önce bölgeye
gerçekleştirdiğim ziyarette, Tavşancıl sahilinde Kömürcüler Organize Sanayi
Bölgesi’nin kirliliğe neden olduğunu öğrenmiştik. Gerekli çalışmaların
yapılması için yetkilileri uyardık ancak görüyoruz ki yıllardır değişen hiçbir
şey yok. Dilovası’nda insanlar soludukları havadan kanser oluyor, anne sütünde
bulunmaması gereken kimyasallara rastlanıyor, şimdi de insanlar girdikleri
denizde ne yazık ki kömür tozları içinde yüzmek zorunda kalıyor. Buradan bir
kez daha uyarıyorum: Sorumluların tespit edilerek sadece 58 bin lira gibi komik
para cezası yerine daha önleyici yaptırımlar uygulanması kesinlikle şarttır. 
Teşekkür
ediyorum. 
BAŞKAN – Sayın
Özdemir, buyurun. 
3.- İstanbul Milletvekili Sibel Özdemir’in, TBMM Başkan Vekili Mustafa
Şentop ile Divan üyelerine başarılar dilediğine ve görüşülecek yasa teklifinde
akademik personelin özlük haklarıyla ilgili düzenlemenin yeniden ele alınması
çağrısında bulunduğuna ilişkin açıklaması
SİBEL ÖZDEMİR (İstanbul)
– Teşekkür ederim Sayın Başkan. 
Ben de size ve
sayın Divan üyelerimize başarılı görevler diliyorum. 
BAŞKAN –
Teşekkür ederim. 
SİBEL ÖZDEMİR
(İstanbul) – Değerli milletvekilleri, geçtiğimiz hafta Meclis Adalet
Komisyonundaki tüm itirazlarımıza rağmen, OHAL’i kalıcı ve sürekli hâle
getiren, temel hak ve özgürlükleri sınırlandıran, kamudan ihraçları
olağanlaştıran, hukuk devletini ortadan kaldıran teklifin görüşmelerine bugün
Genel Kurulda başlayacağız. Anayasa’ya açıkça aykırı olan bu teklifin tümüne
karşı olmakla birlikte, teklifin 23’üncü maddesinde yer alan geçici 35’inci
maddenin (7)’nci ve (10)’uncu fıkraları ile üniversite akademik personelinin
özlük hakları ve iş güvenceleri, YÖK kararı veya idare amirinin keyfî bir
kararıyla ellerinden alınabilecektir. YÖK’ün de açıkça karşı görüş beyan ettiği
bu düzenlemenin bu hâliyle kesinlikle yasalaşmaması için tekliften çıkarılması
veya vereceğimiz önergeyle kapsamlı bir değişiklik yapılması çağrısında
bulunuyorum. 
Teşekkürler. 
BAŞKAN – Sayın
Öztunç…
4.- Kahramanmaraş Milletvekili Ali Öztunç’un, TBMM Başkan Vekili Mustafa
Şentop ile Divan üyelerine başarılar dilediğine ve Kahramanmaraş ilinin
köylerinin sorunlarına ilişkin açıklaması
ALİ ÖZTUNÇ
(Kahramanmaraş) – Teşekkür ediyorum Sayın Başkan. 
Size ve Divana
kolaylıklar diliyorum, başarı diliyorum. 
Her fırsatta yol
yapmakla övünen Adalet ve Kalkınma Partisi iktidarını Kahramanmaraş’a, seçim
bölgem Maraş’a davet ediyorum; Maraş Büyükşehir Belediyesi kapsamındaki köy
yollarının nasıl olduğunu görmelerini istiyorum. Pazarcık ilçemizin Tetirlik,
Hürriyet, Şahintepe; Elbistan ilçemizin Gümüşdöven; Afşin ilçemizin Koçovası,
Haticepınar, Kaşanlı; Ekinözü ilçemizin Ambar ve Çiftlik köy yollarını
gördükleri takdirde bu yolların hâlâ traktör yolu olduğunu göreceklerdir. 
Maraş AKP’ye çok
fazla oy veriyor, oy verdikçe de hizmet alamıyor. Örneğin, sözleşmeli
öğretmenlerin ataması başladı bütün Maraş’ta ama Nurhak ilçesinde bir tane bile
atama henüz yapılmadı, yapılmayacağı söyleniyor. Çağlayancerit ilçemizde uzman
doktor yok. Yine, çok sayıda köyümüzde telefon sorunu yaşanmakta. En büyük
ilçemiz Elbistan ilçesinde -Ceyhan Nehri’nin doğduğu ilçedir- Ceyhan Nehri’nin
doğduğu Kaynarca bölgesinde ciddi bir çevre kirliliği vardır, maalesef
Büyükşehir Belediyesi bu kirliliği gidermemektedir. Bu konuda Adalet ve
Kalkınma Partisinin yetkililerini bir kez daha uyarmayı görev biliyorum. 
Teşekkür
ediyorum. 
BAŞKAN – Sayın
Arık, buyurun.
5.- Kayseri Milletvekili Çetin Arık’ın, TBMM Başkan Vekili Mustafa
Şentop’a görevinde başarılar dilediğine ve iki gün önce Atatürk’ün manevi
huzurunda yapılan saygısızlığı Meclis Başkan Vekili olarak kınamasını
beklediğine ilişkin açıklaması
ÇETİN ARIK
(Kayseri) – Teşekkür ederim Sayın Başkan. 
Yeni görevinizde
başarılar diliyorum. 
BAŞKAN – Teşekkür
ederim. 
ÇETİN ARIK
(Kayseri) – Meclis Başkan Vekili olarak güzel bir konuşma yaptınız. Ancak daha
iki gün önce Atatürk’ün manevi huzurunda Atatürk’e yapılan saygısızlığı da
kınamanızı beklerdik. Bu konuda sessiz kalmanız bizleri derinden üzmüştür. 
Tabii, bu ve
bunun gibi şahsiyetsizler Atatürk’e küfretme cesaretini nereden alıyor, ona
bakmak lazım. Eğer ki Meclis Başkanlığı yapmış biri 1923’e darbe diyebiliyorsa,
Meclisteki Atatürk fotoğraflarını kaldırmaya kalkıyorsa, “Laiklik Anayasa’dan
çıkarılmalı.” diyebiliyorsa, Atatürk’e küfreden, “Keşke Yunan kazansaydı.”
diyen sözde tarihçi saray sofrasında ağırlanıyor, hastanede ziyaret ediliyorsa,
“10 Kasım törenlerine içim kan ağlayarak katılmak zorunda kalıyorum.” diyen
biri saraya başdanışman seçilebiliyorsa, “Atatürk” ismi stadyumlardan
çıkartılıp “Es-Es Arena” “Vodafone Arena” “Timsah Arena” gibi saçma sapan
isimler veriliyorsa bu şahsiyetsizler de…
(Mikrofon
otomatik cihaz tarafından kapatıldı) 
(CHP
sıralarından alkışlar) 
BAŞKAN – Sayın
Kayışoğlu, buyurun.
6.- Bursa Milletvekili Nurhayat Altaca Kayışoğlu’nun, Divan üyelerine
başarılar dilediğine, 99’uncu yıl dönümünde Erzurum Kongresi’nin önderi Gazi
Mustafa Kemal Atatürk ile silah arkadaşlarını minnetle andığına ve nişasta
bazlı şeker üreten Cargill fabrikasının durumuna ilişkin açıklaması
NURHAYAT ALTACA
KAYIŞOĞLU (Bursa) – Teşekkür ediyorum Sayın Başkan.
Bütün Divan
üyelerimizi tebrik ediyor, başarılar diliyorum. 
Öncelikle, bugün
bu çatı altında bulunmayı borçlu olduğumuz, doksan dokuz yıl önce toplanan,
millî kurtuluş mücadelemizin mihenk taşlarından olan Erzurum Kongresi’nin
önderi Gazi Mustafa Kemal Atatürk ve silah arkadaşlarını saygı ve minnetle
anıyorum.
Nişasta bazlı
şeker üreten ABD’li Cargill fabrikasının ruhsatının iptali için, mensubu
bulunduğum Bursa Barosu yıllardır hukuk mücadelesi veriyor. Kazanılan onca
davaya rağmen bugüne kadar AKP hükûmetleri mahkeme kararlarını uygulamamış,
hatta mahkeme kararlarını devre dışı bırakmak için Cargill’e özel kanunlar
çıkarmıştır. Son olarak seçim döneminde Avrupa İnsan Hakları Mahkemesi, yine
Bursa Barosunun başvurusuyla, yapılan hukuksuzlukları Avrupa İnsan Hakları
Sözleşmesi’ne aykırı bulmuş ve ülkemiz hakkında ihlal kararı vermiştir. Şimdi,
Cargill’e özel yasa çıkaran dönemin Başbakanı, bugünün tek yürütme organından,
yaptığı yanlıştan geri dönmesini ve gerçek anlamda millî meselemiz olan şeker
konusunda uluslararası hukuku ve Avrupa İnsan Hakları Mahkemesinin kararını…
(Mikrofon
otomatik cihaz tarafından kapatıldı)
BAŞKAN – Sayın
Çakırözer, buyurun.
7.- Eskişehir Milletvekili Utku Çakırözer’in, 2 milletvekilinin tutuklu
olması nedeniyle demokrasinin ayıplı olduğuna ve Meclis Başkan Vekili olarak
Mustafa Şentop’u bu konuda girişimde bulunmaya davet ettiğine ilişkin
açıklaması
UTKU ÇAKIRÖZER
(Eskişehir) – Teşekkür ederim Sayın Başkan.
Görevinizi
tebrik ediyorum.
Yüce Meclisimiz
2 tutuklu milletvekilinin durumu nedeniyle eksiklidir, demokrasimiz ayıplıdır. 
İstanbul
Milletvekilimiz Enis Berberoğlu dört yüz altı gündür tutuklu bulunmakta. 24
Haziran seçimlerinde bir kez daha millet iradesiyle seçilmesine rağmen
Yargıtay, kendisi hakkındaki yargılamanın durdurulması ve yemin ederek görevine
başlaması talebini reddetmiştir. Dönemin Anayasa Komisyonu Başkanı sıfatıyla
şahsınızın, “Tekrar seçim olması durumunda seçilenler dokunulmazlıklarını
yeniden kazanacaktır.” şeklinde beyanatınız vardı. Benzer biçimde Anayasa
Komisyonu raporunda da aynı ifadeler yer aldı. Bu nedenle, dokunulmazlıklar bu
çerçevede kaldırılmıştı ama şimdi Sayın Berberoğlu ve diğer tutuklu
milletvekili aramızda bulunamıyorlar. 
(Mikrofon
otomatik cihaz tarafından kapatıldı)
UTKU ÇAKIRÖZER
(Eskişehir) – Bir dakika daha alabilir miyim Sayın Başkan?
BAŞKAN – Süre
uzatamıyorum.
UTKU ÇAKIRÖZER
(Eskişehir) – Bu konudaki görüşünüzü merak ediyor, Meclis Başkanlığınızı bu
eksikli, ayıplı durum konusunda girişim yapmaya davet ediyoruz. (CHP
sıralarından alkışlar)
BAŞKAN – Sayın
Topal, buyurun.
8.- Hatay Milletvekili Serkan Topal’ın, 23 Temmuz Hatay’ın ana vatana
katılmasının 79’uncu yıl dönümünü kutladığına ve Hatay’ın ekonomik, sosyal,
güvenlik sorunlarına ilişkin açıklaması
SERKAN TOPAL
(Hatay) – Teşekkür ediyorum Sayın Başkan.
Bugün Hatay’ın
ana vatana katılışının 79’uncu yıl dönümü. Başta Hataylılar olmak üzere tüm
Türkiye’ye bir kez daha kutlu olsun. Şanlı bayrağımız Hatay’da sonsuza kadar
dalgalanmaya devam edecek. 
Bu anlamlı gün
dolayısıyla Sayın Cumhurbaşkanı ve bakanlara sesleniyorum: Hatay’ın bölgeden
kaynaklanan ekonomik, sosyal ve güvenlik sorunu var. Günlük 400-450 bin arası
yerleşik hâle gelen misafir nüfusa ev sahipliği yapmaktadır. Yerel yönetimler
bu anlamda ciddi ekonomik sıkıntılar yaşamaktadır. Bu nüfusu da dikkate alarak
Hatay’a bütçeden ayrıca bir ödenek verilmelidir. Bunun için buradan tekrar
Sayın Cumhurbaşkanına, bakanlara ve sizlere, Sayın Meclis Başkanına da
sesleniyorum: Lütfen, bu konuda çözüm istiyoruz. 
Teşekkür
ediyorum. (CHP sıralarından alkışlar)
BAŞKAN – Sayın
Arslan, buyurun.
9.- Denizli Milletvekili Kazım Arslan’ın, tutuklu bulunan Eren Erdem’in
tek kişilik odada tutulmasının ve ziyaretine izin verilmemesinin sebebini,
haksız tutuklamaların önlenmesi ile tutuklu oranının düşürülmesi için ne tür
tedbirler almayı düşündüklerini Adalet Bakanından öğrenmek istediğine ilişkin
açıklaması
KAZIM ARSLAN
(Denizli) – Adalet Bakanına soruyorum: 
1) Önceki dönem
milletvekili arkadaşımız Eren Erdem, hakkında verilen haksız tutuklama sonucu
Silivri Cezaevine konulmuştur. Tek kişilik odada tutulmasının sebebi nedir? Bu
uygulamadan ne zaman vazgeçilecektir? 
2) Eren Erdem
arkadaşımızı Silivri Cezaevinde ziyaret etmek için ben dâhil birçok
milletvekili arkadaşımız bakanlığınıza müracaat ettiği hâlde izin
verilmemesinin sebebi nedir? Bu uygulamanızla tek kişilik odada tecrit
ettiğiniz Eren Erdem’i milletvekili arkadaşlarımızın ziyaretlerinden mi tecrit
etmek istiyorsunuz?
3) Mahkemelerde
uzun tutukluluk ve haksız tutuklama uygulamaları devam etmektedir. Haksız
tutuklamaların önlenmesi, mağduriyetlerin giderilmesi için ne tür tedbirler
almayı düşünüyorsunuz?
4) TÜİK
verilerine göre ceza infaz kurumlarının, 31 Aralık 2016 itibarıyla yüzde 63’ünü
hükümlüler, yüzde 36’sını tutuklular oluşturmaktadır. Tutuklu oranının
düşürülmesi için bir çalışmanız olacak mıdır?
Teşekkür ederim.
BAŞKAN – Sayın
Barut, buyurun.
10.- Adana Milletvekili Ayhan Barut’un, veteriner hekimlerin fiilî
hizmet zammı kapsamına alınması için verilen kanun teklifine destek olunmasını
dilediğine ilişkin açıklaması
AYHAN BARUT
(Adana) – Sayın Başkan, değerli milletvekilleri; veteriner hekimlerimiz
-salgın, bulaşıcı, paraziter hayvan hastalıkları ile 200’den fazla zoonoz
hastalığı yani kuduz, brusella, şarbon gibi- riskli görev yapan ve risk hizmet
alanı içerisinde değerlendirilmesi gereken bir meslek grubudur. Meclisimizin
kutsal çatısı altında 2008 yılında 5510 sayılı SGK Kanunu’nda yapılan
değişiklikle veteriner hekimler fiilî hizmet zammı kapsamı dışında
tutulmuşlardır. Bu durum veteriner hekimler için hak kaybına neden olmuştur.
Veteriner hekimlere yapılan bu büyük haksızlığın yine bu kutsal çatı altında
giderilmesi için verdiğimiz kanun teklifine destek olmanızı diliyor, Sayın
Bakanı bu konuda göreve davet ediyorum.
Teşekkür ederim.
BAŞKAN – Sayın
Kaya, buyurun.
11.- Ankara Milletvekili Yıldırım Kaya’nın, görüşülecek kanun teklifinde
YÖK’le ilgili yapılan düzenlemeye ilişkin açıklaması
YILDIRIM KAYA
(Ankara) – Teşekkürler Sayın Başkan.
Siz, OHAL'i
fiilî olarak üç yıl uzatarak halkın aklıyla dalga geçiyorsunuz. Darbe ürünü YÖK
bile AKP’nin darbe yasalarının sorumluluğunu almak istemiyor. OHAL Kanun
Teklifi’nin 23’üncü maddesiyle 375 sayılı KHK’ye eklenecek geçici 35’inci
maddesi YÖK’ü bile isyan ettirdi. Böylesine antidemokratik düzenlemelerle
akademisyenlerin üniversitelerden ihracı konusunda sorumluluk almak istemeyen
YÖK düzenlemeye karşı çıktı. YÖK, akademik kadroların üniversiteler tarafından
alındığını, güvenlik soruşturması ve arşiv araştırmalarının da ilgili
üniversiteler tarafından yapıldığını, ihraçların da üniversiteler tarafından
yapılması gerektiğini söyledi. Biz, YÖK’ten yargısız infazlara karşı çıkmasını,
evrensel hukuku, adaleti, insan haklarını savunmasını beklemiyoruz.
(Mikrofon
otomatik cihaz tarafından kapatıldı) 
YILDIRIM KAYA
(Ankara) – Ancak kendisi de darbe ürünü olan YÖK bile AKP’nin darbe ürünü
yasalarına karşı çıkmıştır. Sayın Şeker haziranı bilmez. 70 yaşında 450
kilometreyi yürüyen Sayın Kemal Kılıçdaroğlu haziranın direniş sembolüdür. O 15
metre yürüyemeyen… (CHP sıralarından alkışlar) 
(Mikrofon
otomatik cihaz tarafından kapatıldı) 
BAŞKAN – Süreniz
doldu. 
Sayın Antmen,
buyurun. 
12.- Mersin Milletvekili Alpay Antmen’in, TBMM Başkan Vekili Mustafa
Şentop’a görevinde başarılar dilediğine ve Mersin Büyükşehir Belediye
Başkanlığının mimarlar odası ve diğer sivil toplum örgütlerinin görüşlerini
nazara almadan bir nazım imar planı getirmek istediğine ilişkin açıklaması
ALPAY ANTMEN
(Mersin) – Teşekkür ederim Sayın Başkan. 
Öncelikle, yeni
görevinizden dolayı sizi kutluyorum. 
Değerli
milletvekilleri, MHP’li Mersin Büyükşehir Belediye Başkanlığı 1/5.000’lik nazım
imar planını 6 Şubat 2018’de meclise onaylattı fakat askı süresini -tabii,
hukukta süre çok önemli- bir ay olarak düşündü. Şubat yirmi sekiz gün çektiği
için, yirmi dokuz gün sonra askıdan indirdiği için şimdi keenlemyekûn yok
hükmünde, tekrar yeniden başlayacak, bunu meclise sunacak ve 1/5.000’lik nazım
imar planı onaylanacak. Ama yine “Ben yaptım, olur.” “Ben yaparım, oldubitti.”
mantığıyla Mersin’in dinamikleri, Mersin’in toplumsal katmanları, Mersin’in
mimarlar odası ve diğer sivil toplum örgütlerinin görüşleri nazara alınmadan
bir nazım imar planı getirilmek isteniyor. Buna dikkat çekmek istiyorum. 
Bütün değerli
milletvekilli arkadaşlarım, size de saygılar sunuyorum. 
Teşekkür ederim.

BAŞKAN – Sayın
Göker, buyurun. 
13.- Burdur Milletvekili Mehmet Göker’in, TBMM Başkan Vekili Mustafa
Şentop ile Divan üyelerine başarılar dilediğine ve bugün meydana gelen 4,6
şiddetindeki deprem nedeniyle Burdurlu hemşehrilerine geçmiş olsun dileklerini
ilettiğine ilişkin açıklaması
MEHMET GÖKER
(Burdur) – Sayın Başkan, size ve kâtip üyesi arkadaşlara yeni görevinizde
başarılar diliyorum. 
BAŞKAN –
Teşekkür ederim. 
MEHMET GÖKER
(Burdur) – Bugün sabah 05.40 itibarıyla merkez üssü Yeşilova Kavak olan, 4,6
şiddetinde meydana gelen deprem tüm Burdur’da hissedilmiştir. Can ve mal
kaybının yaşanmamış olması en büyük tesellimizdir. Tüm Burdurlu hemşehrilerime
geçmiş olsun dileklerimi iletiyorum. 
Bu vesileyle
Burdur Devlet Hastanesinin depreme dayanaksız olduğunu bir kez daha yetkililere
bildiriyor, gerekli tedbirin acilen alınmasını öneriyorum. 
BAŞKAN – Sayın
Kasap, buyurun.
14.- Kütahya Milletvekili Ali Fazıl Kasap’ın, Kütahya’nın çevre
kirliliğine, Domaniç’in Güney köyündeki termik santral atıklarının yarattığı
sorunla ilgili Çevre Bakanlığını göreve davet ettiğine ve atık toplama işinde
çalışan Kütahya Belediyesi bünyesindeki işçilerin sorunlarına ilişkin
açıklaması
ALİ FAZIL KASAP
(Kütahya) – Teşekkürler Sayın Başkanım. 
Kütahya, zehir
ve çevre kirliliğinin en fazla olduğu illerden biri. Malumunuz, bir maden
şehri, bir sanayi şehri. Bir sürü kamu iktisadi teşekkülü özelleştirilmesine
rağmen bundan nemalanamayan, onun ötesinde sürekli zehirlenen, çevre
kirliliğinin had safhada olduğu bir il. 
Cuma günü
Domaniçin ilçemizin Güney köyünde bir termik santralin atıklarının
hidroelektrik santrale boşalması sonucu deredeki tüm balıklar ölmüş vaziyette
ve artı, 4-5 tane köyümüzün de tarımsal arazileri zarar görmüş durumda. Bu
konuda Çevre Bakanlığını göreve davet ediyoruz. 
Ayrıca,
Kütahya’da çöp toplama işlerinde, atık toplama işinde çalışan Kütahya
Belediyesi bünyesindeki işçilerimiz yaklaşık yirmi beş gündür maaşlarını
alamamaktalar, artı, özlük haklarından yoksun olarak çalışmaktadırlar. Taşeron
işçi kapsamından kadroya geçmesi…
(Mikrofon
otomatik cihaz tarafından kapatıldı)
BAŞKAN
– Sayın Karabat, buyurun. 
15.- İstanbul Milletvekili Özgür Karabat’ın, Cumhurbaşkanlığı
kararnamelerinin demokrasiyle bağdaşmadığına ve Devlet Denetleme Kurumuna
sendika ve meslek örgütü yöneticilerini görevden alma yetkisi verilmesine
ilişkin açıklaması
ÖZGÜR
KARABAT (İstanbul) – Sayın Başkan, ülkemizde şöyle bir görüntü var: Sarayda
fermanlar yazılıyor, halkın da bu durumu sessizce kabullenmesi bekleniyor.
“Cumhurbaşkanlığı kararnameleri” adıyla yayımlanmaya başlanan ve Türkiye Büyük
Millet Meclisi iradesini yok sayan bu düzenlemelerin akılla, mantıkla,
demokrasiyle bağdaşır bir yanı yoktur. 
15
Temmuzda yayımlanan kararnameyle Devlet Denetleme Kuruluna sendika ve meslek
örgütü yöneticilerini görevden alma yetkisi verildi. Bu düzenlemeyle
sendikalar, meslek örgütleri ve dernekler Cumhurbaşkanlığı vesayeti altına
alınıyor. Hükûmet kayyum uygulamalarını çok sevmiş olacak ki bu sefer emeğin
örgütlü mücadelesine de el uzatmaya yelteniyor. 
Emeğe
ve emekçilerin mücadelesine yönelen bu hukuksuz girişimi ve 12 Eylül faşizmine
rahmet okutan anlayışı şiddetle reddediyoruz. Hükûmeti bu tehlikeli adımlardan
derhâl vazgeçmeye çağırıyoruz. (CHP sıralarından alkışlar)
BAŞKAN
– Şimdi sayın grup başkan vekillerimize bakıyorum… 
Sayın
Ağıralioğlu, söz talebi?
LÜTFÜ
TÜRKKAN (Kocaeli) – Yok. 
BAŞKAN
– Yok. 
Sayın
Akçay, buyurun. 
16.- Manisa Milletvekili Erkan Akçay’ın, 23 Temmuz Erzurum Kongresi’nin
99’uncu, 20 Temmuz Kıbrıs Barış Harekâtı’nın 44’üncü yıl dönümü münasebetiyle
başta Gazi Mustafa Kemal Atatürk olmak üzere şehitleri rahmet, gazileri
minnetle andığına ve Kıbrıs Türklerinin haklı davasına Türkiye’nin sahip
çıkmaya devam edeceğine ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
20
Temmuz 1974’te Kıbrıs’ta Türklüğün yok edilme tehlikesine karşı hürriyet ve
istikbal vurgusuyla başlayan ve üç gün süren Barış Harekâtı başarıyla
gerçekleşmişti. Yıllardır Kıbrıs’ta sözüm ona kalıcı ve adil bir barış ortamı
arandı, ardı arkası kesilmeyen görüşmeler yapıldı ancak uluslararası düzeyde
aşılanan çözüm umutları bir arpa boyu mesafeye vesile olamamıştır çünkü yapıcı
diyalog yerine marazi diplomasiyle çözüm dayatması yapıldı. Bu dönemde
Kıbrıs’ta Türk’ün varlığından rahatsız olanlar çözümsüzlüğün faili hâline
gelmiştir, Kıbrıs’ı terk etmemizi, millî ve tarihî haklarımızdan vazgeçmemizi
istediler. Türkiye, Kıbrıs Türk halkının varlığının, egemenlik haklarının, eşit
statüsünün korunmasına ve Kıbrıs Türklerinin haklı davasına sahip çıkmaya devam
edecektir. 
Bu vesileyle
Kıbrıs Barış Harekâtı’ndaki şehitlerimizi, Kıbrıs mücadelesinin simge isimleri
Rauf Denktaş ve Fazıl Küçük’le birlikte bütün mazlum coğrafyalarda Türklüğün
var olması için canlarını veren, mücadele eden başta aziz Atatürk olmak üzere
bütün şehitlerimizi ve hayatını kaybeden gazilerimizi rahmetle ve minnetle
anıyorum.
Bugün ayrıca
kurtuluş mücadelemizin en önemli aşamalarından birisi olan Erzurum Kongresi’nin
de 99’uncu yıl dönümüdür. İşgal girişimlerinin başladığı, emperyalist
devletlerin ve taşeronların Türk milletini esaret altına alma ve yok etme
hamleleri karşısında… 
(Mikrofon
otomatik cihaz tarafından kapatıldı)
ERKAN AKÇAY
(Manisa) – Tamamlıyorum Sayın Başkan.
BAŞKAN –
Buyurun.
ERKAN AKÇAY
(Manisa) – …Erzurum’da millî irade zuhur etmişti, “Millî sınırlar içinde vatan
bölünmez bir bütündür, parçalanamaz, manda ve himaye kabul edilemez.”
denilmişti. Önce Havza, ardından Amasya Genelgeleriyle tutuşturulan istiklal
ateşi Erzurum’da millî bir ülkü olarak perçinlenmiştir. Doksan dokuz yıl önce
Erzurum’da Türk milletinin hürriyet ve istiklal istikametinde birlik ve
beraberliği, millî iradesi yedi düvele ilan edilmiştir. Erzurum Kongresi’nin bu
yıl dönümünde başta Gazi Mustafa Kemal Atatürk olmak üzere Kurtuluş
Savaşı’mızın aziz kahramanlarını, Türk milletinin birliği ve dirliği için can
veren aziz şehitlerimizi rahmetle ve minnetle anıyorum.
Teşekkür ederim Sayın Başkan.
BAŞKAN – Teşekkür ederim Sayın Akçay.
Sayın Kurtulan, buyurun.
17.- Mersin Milletvekili Fatma Kurtulan’ın, 14 Haziran 2018’de
Şanlıurfa’nın Suruç ilçesinde 4 kişinin yaşamını yitirdiği vaka ile 20 Temmuz
2015’te yine Suruç’ta 33 kişinin yaşamını yitirdiği vakanın bir an önce
açıklığa kavuşturulması gerektiğine ilişkin açıklaması
FATMA KURTULAN (Mersin) – Teşekkürler Sayın Başkan.
Ben iki konuya biraz dikkat çekmek istiyorum.
Birincisi, biliyorsunuz, hepimiz izledik, gördük, 14 Nisanda seçim öncesi
Suruç’ta 4 kişinin yaşamını yitirdiği bir vaka yaşandı. Şimdi, Şenyaşar ailesi
-yine basından yakinen takip ediyoruz, aileyle de ilişkideyiz parti olarak-
olay gününden itibaren kendi yaşadığı yeri terk etmek zorunda kaldı, başka bir
yerde şu an ikamet ediyor. Yıldız ailesi tarafından tehdit edildiğini söylüyor
bu aile. Bununla ilgili her zaman yargının bağımsızlığından dem vuranların
dikkatini çekmek isterim. Faillerin yargılanmadığı gerekçesiyle aile “Can
güvenliğimiz yok." deyip kendi evine dönemiyor. 
İkinci olay ise 20 Temmuz 2015’te yine Suruç’ta
aralarında parti meclis üyemizin de olduğu, partimizin kimi üyelerinin de
olduğu ve partimizin bileşeni olan kimi partilerin yönetici ve üyelerinin de
olduğu 33 kişinin yaşamını yitirdiği bir IŞİD saldırısı gerçekleşti, 100 kişi
de yaralanmıştı bu vakada. Hâlâ, yine tırnak içinde bunu söylüyorum, bağımsız
yargının bunu görmediğini görüyoruz. Sadece şu an bu durumda 2 polis görevi
ihmalden tutuksuz yargılanıyor, bir kişi tutuklu bulunuyor, o kişi de susma
hakkını hep kullanıyor ve adalete güvenmediğini söylüyor. Bu iki olayın bir an
önce açıklığa kavuşması hepimiz için çok önemli bir durum olarak dikkatinizi
çekmek istedim.
Teşekkür ederim.
BAŞKAN – Sayın Özkoç, buyurun.
18.- Sakarya Milletvekili Engin Özkoç’un, 23 Temmuz Erzurum Kongresi’nin
99’uncu ve Hatay’ın ana vatana katılmasının 79’uncu yıl dönümünü kutladığına,
başta Mustafa Kemal Atatürk olmak üzere şehitlere Allah’tan rahmet dilediğine,
gündeme getirilen yasa teklifiyle keyfîliğin olağanlaştırılmaya çalışıldığına
ve Enis Berberoğlu’na özgürlük taleplerinin takipçisi olacaklarına ilişkin
açıklaması
ENGİN ÖZKOÇ (Sakarya) – Sayın Başkan, hayırlı olsun.
BAŞKAN – Teşekkür ederim.
ENGİN ÖZKOÇ (Sakarya) – Hatay’ın Türkiye'ye katılışının
yıl dönümünü ayrıca Erzurum Kongresi’nin yıl dönümünü kutluyorum. Başta Mustafa
Kemal Atatürk olmak üzere şehit düşen herkese Allah’tan rahmet, bu konuda
katkısı olan bütün milletimize şükranlarımı sunuyorum.
Sayın Başkan, bugün aramızda olması gereken, anayasası
çalınmış bir milletvekili var. Tutuklu olan Enis Berberoğlu değildir, tutuklu
olan Yargıtaydır. Çalınan anayasa Enis Berberoğlu’nun şahsına ait bir belge
değildir; senin, benim, bu toplumun anayasasıdır, bir arada yaşamamızın
teminatı, istikrar ve gücün metnidir. Biz vatandaş olarak Anayasa’nın açık
hükmüne güvenemeyeceksek neye güveneceğiz? Meclis çatısı altında alınan karara,
siyasi muhatabımızın sözüne itimat etmeyeceksek neye itimat edeceğiz?
Siz Sayın
Başkan, 2 Mayıs 2016 tarihinde Anayasa Komisyonu Başkanı sıfatıyla Komisyonda
bize açıklama yaptınız. Tutanaktan bire bir aktarıyorum: “Anayasa’nın 83’üncü
maddesinin dördüncü fıkrası var, o da şudur: ‘Tekrar seçilen milletvekili
hakkında soruşturma ve kovuşturma Meclisin yeniden dokunulmazlığını kaldırmasına
bağlıdır.’ Dolayısıyla, bu hükme ilişkin bizim herhangi bir düzenlememiz
olmadığı için burada, bu hükmün yerinde durduğunu, geçerli olduğunu,
dolayısıyla tekrar bir seçim olması hâlinde seçilenlerin dokunulmazlığını
yeniden kazanacağını bu hüküm dolayısıyla burada ifade etmek istiyorum.”
dediniz. 
(Mikrofon
otomatik cihaz tarafından kapatıldı)
BAŞKAN – İlave
süre verelim arkadaşlar.
Buyurun. 
ENGİN ÖZKOÇ
(Sakarya) – “Burada yanlış anlaşılmaları gidermek için Komisyon raporumuzda da
bu konuda detaylar bulunacak. Ben bu çerçevede kabul edilen önerge
doğrultusunda maddeyi oylarınıza sunuyorum.” dediniz Sayın Başkan.
Sizin de
belirttiğiniz gibi, Anayasa’nın 83’üncü maddesi ve dördüncü fıkrası çok
açıktır. Mecliste dokunulmazlığın kaldırılması esası açıktır. Ancak Yargıtay
“Hayır.” diyor, “Tahliye talebini kabul etmiyorum.” diyor ve hepimize şu mesajı
veriyor: “Ne Anayasa ne Meclis, orada kural ve kaide yok. Bu ülke adamına göre
muamele ülkesidir. Bir milletvekili de olsanız, kurunun yanında yaş da olsanız
bugün bu ülkede herhangi bir vatandaşın, hiç kimsenin, hiçbirimizin
güvenebileceği bir Anayasa, dayanak oluşturacağı bir yasa yoktur.”
(Mikrofon
otomatik cihaz tarafından kapatıldı)
ENGİN ÖZKOÇ
(Sakarya) – Tamamlıyorum Sayın Başkan.
BAŞKAN –
Arkadaşlar, süreyi uzatalım. İlave süre veriyorum.
ENGİN ÖZKOÇ
(Sakarya) - Bugün gündeme getirdiğiniz yasa teklifiyle de bu keyfîliği
olağanlaştırmaya çalışıyorsunuz. Anayasasızlığı, yasasızlığı “yasa” diye
önümüze getiriyorsunuz; kabul etmiyoruz. Enis Berberoğlu’na, arkadaşlarımıza
biz özgürlük talebimizi yeniliyoruz ve bunun takipçisi olacağımızı bir kere
daha ifade ediyoruz.
BAŞKAN – Sayın
Turan, buyurun.
19.- Çanakkale Milletvekili Bülent Turan’ın, TBMM Başkan Vekili Mustafa
Şentop’a görevinde başarılar dilediğine, 20 Temmuz Kıbrıs Barış Harekâtı’nın
44’üncü, 23 Temmuz Erzurum Kongresi’nin 99’uncu ve Hatay’ın ana vatana
katılmasının 79’uncu yıl dönümünü kutladığına, futbolcu Mesut Özil’in maruz
kaldığı ırkçı saldırıyı ve ırkçı anlayışından dolayı İsrail’i kınadıklarına,
Filistinlilerin hak ve özgürlük mücadelesini desteklediklerine ilişkin
açıklaması
BÜLENT TURAN
(Çanakkale) – Sayın Başkan, değerli milletvekilleri; hepinizi saygıyla
selamlıyorum.
Sayın Başkan,
öncelikle, yeni görevinizin hayırlı olmasını temenni ediyorum.
BAŞKAN –
Teşekkür ederim.
BÜLENT TURAN
(Çanakkale) – Meclisin 27’nci Yasama Dönemine bugün önemli bir görevle
başlıyoruz. Bugün itibarıyla Genel Kurulumuz 27’nci Dönemin ilk kanun yapma
görevine başlayacak. Görüşmelerine başlayacağımız kanun teklifimizin ülkemiz,
milletimiz, devletimiz için hayırlı olmasını diliyorum.
26’ncı Dönemde
çok büyük, tarihî hatıralara beraber şahitlik ettik. 15 Temmuz darbe girişimi
başta olmak üzere birçok önemli zamanı beraber yaşadık, çok farklı anayasal
değişiklikleri, kanun değişikliklerini 26’ncı Dönemde vekil arkadaşlarımızla
beraber yaptık. Ben bir kez daha geçmiş dönem tüm vekillerimizi saygıyla yâd
ediyorum.
Sayın Başkan,
değerli milletvekilleri; Kıbrıs Adası’nın eşit ve ortak sahibi olan Kıbrıs
Türklerinin hukukunu, özgürlüğünü ve istikbalini korumak için kırk dört yıl
önce yapılan Barış Harekâtı’nı bir kez daha selamlıyoruz. Bizim Kıbrıs’la
bağımız 1974’te ya da 1571’de değildir. Kıbrıs’ın çok daha öncesinde Hazreti
Peygamberin rüyasında Hazreti Osman’ın emriyle Hala Sultan’ın şehadetiyle
başlayan bir ilişki var. Ada’daki çözümsüzlük konusunda yıllardır hem
Türkiye'de hem Kıbrıs Türklerinde barışa ve çözüme olan bağlılık sürecine
rağmen sonuç alınamaması bizim üzüntümüz. Ümit ediyorum, bu konuda Türk
halklarının Kıbrıs Türk halkının haklarını kullanarak bir sonuca ulaşması
süreci tekrar başlar. Bu vesileyle bir kez daha Kıbrıslı
kardeşlerimize selamlarımızı iletmek istiyorum. 
Sayın
Başkan, değerli milletvekilleri; yetmiş dokuz yıl önce Hatay, cumhuriyetimizin
kurucusu Gazi Mustafa Kemal Atatürk’ün barışçıl ve akılcı politikaları
sayesinde ana vatana katıldı. Bu katılım, cumhuriyetimizin ilanından sonra aziz
milletimizin en önemli kazanımlarından birisi oldu. Bu vesileyle Hatay’ın ana
vatana katılmasının yıl dönümünü kutluyoruz. 
(Mikrofon
otomatik cihaz tarafından kapatıldı)
BÜLENT
TURAN (Çanakkale) – Bu vesileyle Gazi Mustafa Kemal başta olmak üzere Hatay
Cumhurbaşkanı Tayfur Sökmen ve tüm arkadaşlarını saygıyla anıyoruz.
Sayın
Başkan, değerli milletvekilleri; bundan doksan dokuz yıl önce millî mücadele
açısından tarihî bir günü yaşadık. Çoğunluğu işgal altındaki Anadolu illerinden
gelen 62 delegenin katılımıyla Erzurum Kongresi gerçekleştirildi. Bu kongrede
alınan kararlar millî mücadelemizin seyrini belirledi. İlk defa Erzurum
Kongresi’nde manda ve himaye reddedilerek ulusal bağımsızlığın koşulsuz olarak
gerçekleştirilmesine karar verildi. 
Bir
kez daha, Çanakkale Zaferi’nden millî mücadeleye, terörle mücadeleden Afrin’e
kadar vatan müdafaasında şehit düşen tüm kardeşlerimizi rahmetle anıyoruz.
Sayın
Başkan, değerli milletvekilleri; Türk asıllı Alman Millî Takım futbolcusu Mesut
Özil,
Sayın Cumhurbaşkanımızla görüşmesinden sonra çeşitli ırkçı saldırılara maruz
kaldı. 
(Mikrofon
otomatik cihaz tarafından kapatıldı) 
BÜLENT
TURAN (Çanakkale) - Ne yazık ki, Almanya’daki sözde Türk asıllı çeşitli
siyasiler de konuşmalarıyla bu ırkçı saldırılara destek verdiler; Özil de bu
saldırılar karşısında Alman Millî Takımı’nın oyunculuğunu bıraktığını ifade
etti. Avrupa’da yükselen ırkçılık konusu günümüzün siyaset dilini zehirlediği
gibi toplumlar arasındaki ilişkileri de bozmasına somut bir örnek hâline geldi.
Söz konusu ırkçılığı kınadığımızı, Mesut Özil kardeşimizin yanında olduğumuzu
bir kez daha ifade etmek istiyorum. (AK PARTİ sıralarından alkışlar) 
Sayın
Başkan, değerli milletvekilleri; bir diğer gündem de şudur: İsrail, işgal
ettiği topraklar altında zulüm politikalarına maalesef devam ediyor. İsrail,
kabul ettiği ulus devlet yasasıyla Arapçayı resmî dil olmaktan çıkardı, iki tip
vatandaş öngörerek nüfusun yüzde 20’sini oluşturan Filistinlileri ikinci sınıf ilan etti,
hukukta bir boşluk olduğunda Yahudi şeriatının geçerli olduğunu ifade etti. 
Birleşmiş
Milletler kararlarıyla…
(Mikrofon
otomatik cihaz tarafından kapatıldı) 
BAŞKAN –
Tamamlayalım Sayın Turan.
BÜLENT TURAN
(Çanakkale) – …hukuksuz olduğu defalarca söylenen yerleşimin teşvik edildiği
bir yasa bizim açımızdan kabul edilemez. Böylesine ayrımcı ve ırkçı uygulamalar
bölgede gerginliği artıracak, barış ve huzura hizmet etmeyecektir. Bu ırkçı
anlayıştan dolayı İsrail’i kınıyor, Filistinlilerin hak ve özgürlük
mücadelesini desteklediğimizi bir kez daha ifade etmek istiyorum.
Tüm Genel Kurulu
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederim.
Değerli
arkadaşlar, şimdi gündeme geçiyoruz.
Başkanlığın
Genel Kurula sunuşları vardır.
VII.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Ankara Milletvekili Koray Aydın’ın Millî Savunma
Komisyonu üyeliğinden istifasına ilişkin yazısının 18/7/2018 tarihinde
Başkanlığa ulaştığına ilişkin önerge (4/1) yazısı
BAŞKAN – Sayın
milletvekilleri, Ankara Milletvekili Sayın Koray Aydın’ın Millî Savunma
Komisyonu üyeliğinden istifasına ilişkin yazısı 18/7/2018 tarihinde
Başkanlığımıza ulaşmıştır.
Bilgilerinize
sunulur.
İYİ PARTİ
Grubunun, İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İzmir Milletvekili Aytun Çıray ve 28
milletvekili tarafından, hain FETÖ terör örgütünün gerçekleştirdiği kalkışmanın
siyasi ayağının araştırılması amacıyla Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 23 Temmuz 2018 Pazartesi günkü birleşiminde yapılmasına ilişkin
önerisi
23/7/2018
Türkiye Büyük Millet Meclisi Başkanlığına
İlk imza sahibi
İzmir Milletvekili Aytun Çıray ve 28 milletvekilimizin imzasıyla 18/7/2018
tarihinde Meclis Başkanlığına iletilen, hain FETÖ terör örgütünün
gerçekleştirdiği kalkışmanın siyasi ayağının araştırılması amacıyla verilen
araştırma önergemizin, 23/7/2018 Pazartesi günü 8’inci Birleşimde Genel Kurulda
görüşülmesini saygılarımla arz ederim.
 Yavuz
Ağıralioğlu
 İstanbul
 İYİ
PARTİ Grup Başkan Vekili
BAŞKAN –
Teşekkür ederim.
Önerinin
gerekçesini açıklamak üzere, öneri sahibi İYİ PARTİ Grubu adına Sayın Çıray. 
Buyurun. (İYİ
PARTİ sıralarından alkışlar)
Süreniz beş
dakikadır.
İYİ PARTİ GRUBU
ADINA AYTUN ÇIRAY (İzmir) – Sayın Başkan, değerli milletvekilleri; hepinizi
sevgi ve saygıyla selamlıyorum ve bu yeni dönemin de vatanımıza, milletimize
hayırlara vesile olmasını temenni ediyorum.
Biliyorsunuz, 15
Temmuz 2016 günü hain bir kalkışmayla Türkiye Cumhuriyeti devleti ve milleti
karşı karşıya geldi ve daha sonra yapılan bir oylamayla, bütün partilerin
mutabakatıyla, halk arasında adı “FETÖ terör örgütünü araştırma komisyonu”
olarak bilinen komisyon kuruldu. Bu komisyon üç ay çalıştı ve çalışması
esnasında ilk bir buçuk aydan sonra çeşitli zorluklar ortaya çıkmaya başladı.
Esasen, o çalışmanın tam ortasında ortaya atılan Anayasa değişiklikleri
tartışması daha o aşamada bu komisyonu battal hâle getirdi yani komisyon görev
süresini tamamladığında esasen amacına ulaşamamıştı. Komisyon raporları yazıldıktan
sonra Adalet ve Kalkınma Partisi komisyona ek rapor verdi. Onun verdiği ek
rapor üzerine o dönemde Cumhuriyet Halk Partisi de bir ek rapor verdi ve Meclis
Başkanlığına o zamanki komisyon üyeleri olarak raporun tamamını götürdük.
Değerli
arkadaşlar, hem FETÖ’den bu kadar şikâyet edeceksiniz hem “FETÖ’yle mücadele
ediyoruz.” diyeceksiniz hem de hâlâ o komisyon raporunu basmamış olacaksınız.
Bunu Türk milletine anlatamazsınız. O rapor basılmalı, bu Meclise gelmeli ve bu
Mecliste tartışılmalı. 250 şehit vermiş olan, gaziler vermiş olan Türk milleti
burada gerçeği öğrenmeli ve gerçeğe ulaşmalı. Bunu yapmak bu Meclisin onurudur,
görevidir, şerefidir, namusudur; bu Meclis bunu yapmalıdır. 
Şimdi, bu
komisyon tartışmaları yapılırken birçok kişiyi davet etmekte zorluk çektik.
Zamanın Komisyon Başkanı da bazen de haklı bir gerekçeyle henüz iddianamelerin
ortaya çıkmadığını, yargılamaların başlamadığını, dolayısıyla bazı kişilerin
Meclise, komisyona çağrılmasının doğru olmadığını öne sürmüştü. Şimdi
iddianameler açıklandı, yargılamalar belli bir noktaya kadar ulaştı ve hatta
bazılarından da mahkûmiyet kararları çıkmaya başladı. İşte tam bu aşamada yeni
bir komisyon kurulması ihtiyacı ortaya çıktı. Bu yeni araştırma komisyonunun
kurulması ve bu FETÖ meselesinin asli, siyasi ayağının aydınlatılması gerekir.
Bu Meclis bunu millete bir borç olarak karşılamalıdır, yapmalıdır. Bu komisyonu
kurmalıyız ve bu işi bir daha tekrarlanmayacak şekilde, ne FETÖ terör örgütü ne
de benzerleri tarafından tekrarlanmayacak şekilde bir sonuca ulaştırmalıyız. 
Değerli
arkadaşlar, aynı zamanda, o zaman komisyona birçok önemli kişiyi çağırmak
isteyip getirtememiştik. Şimdi onları da çağırmalıyız ve millet önünde bunu
araştırmalıyız. 
Daha önemlisi,
yine o komisyonda komisyon çalışmalarının naklen verilmesi konusunda bir türlü
ikna edememiştik dönemin komisyon çoğunluğunu, Adalet ve Kalkınma Partili
üyeleri. Şimdiden söylüyorum ki bu defaki araştırmada, bu araştırma çalışmaları
esnasında bunlar, Türk toplumuna, canları, kanları pahasına bu devleti sokaktan
toplayan bu millete bir borcumuz olarak vardır; bunu yapmak zorundayız. Yoksa
Türkiye, bu ve benzer kalkışmalarla, hain kalkışmalarla her zaman karşı karşıya
gelebilir. 
Bir de suçun
subjektifliği konusunu da unutmamalıyız. 
Son olarak, konuyla
ilgisi yok ama şunu söylemek istiyorum: Değerli arkadaşlar, dokunulmazlıklar
milletvekillerini egemenlere karşı korumak için getirilmiştir. İktidar partisi
dâhil, dokunulmazlıklarımızdan vazgeçmeyelim. Aksi hâlde, bir gün gelir, devir
değişir, sokakta trafik polisleri bizi tutuklamaya başlar. 
Hepinize sevgi
ve saygılarımı sunuyorum. (İYİ PARTİ sıralarından alkışlar) 
BAŞKAN –
Teşekkür ederim. 
Şimdi Halkların
Demokratik Partisi Grubu adına Sayın Mahmut Toğrul. 
Sayın Toğrul,
buyurun. (HDP sıralarından alkışlar) 
HDP GRUBU ADINA
MAHMUT TOĞRUL (Gaziantep) – Teşekkür ederim Sayın Başkan. 
Değerli
milletvekilleri, ben de hepinizi saygıyla selamlıyorum. 
Yine, Genel
Kurulun sevgili emekçilerine bu dönemde de bize katlanacakları için teşekkür
ediyorum şimdiden. 
Değerli
arkadaşlar, 15 Temmuz darbe girişimi yeterince araştırılmadı. Biz darbelerin
araştırılması gerektiği konusunda neden ısrar ederiz? Çünkü darbelerin bir daha
tekrarlanmaması, kimsenin bir daha böyle bir şeye yeltenme gücünü kendinde
görmemesi için bunların araştırılması gerekir. Fakat AKP’nin 15 Temmuz 2016’da
Fetullahçı cemaatin başat olduğu darbe girişimini kullanarak bugün kendi
iktidarını pekiştirdiği ve sürekli bir yakınma hâline neden olan bu darbe
girişimini maalesef yeterince araştırmıyoruz. Mesela bunun arkasındaki siyasi
güç kimdir? Örneğin, darbe başarılı olmuş olsaydı kabineyi kimler
oluşturacaktı? Başbakan kim olacaktı? Cumhurbaşkanı kim olacaktı? Bunları neden
araştırmıyoruz?
Şunu da
biliyoruz ki Fetullahçı cemaatin bugün devletin içerisine bu kadar
yerleşmesinin en fazla olduğu dönem AKP’nin iktidarda olduğu yıllardır. Aslında
hepimiz şahit olmuşuzdur, AKP iktidarı tarafından, kimin devlette nereye
getirileceğine bir dönem neredeyse bu cemaat karar verir hâle getirilmişti. 
Peki, AKP
iktidarı tarafından bunun siyasi ayağı neden ortaya çıkarılmak istenmiyor?
Çünkü hepimiz biliyoruz; bu siyasilerin bir kısmı sürekli Pensilvanya’ya
taşınıyorlardı, milletvekilleri, belediye başkanları gidip oradan çeşitli
icazetler alıyorlardı. Peki, bunların üzerine gidildi mi? Hayır, gidilmedi.
Peki, ne yapıldı değerli arkadaşlar? Bu darbe Allah’ın bir lütfu olarak
kullanıldı; bugün muhalifleri olan bizler, belediye eş başkanlarımız,
milletvekillerimiz, hatta Cumhurbaşkanı adayımız şu anda içeride. Bunlar
muhaliflere karşı bir baskı unsuruna dönüştürülerek, gerçekten, AKP iktidarı
tarafından tüm muhalefetin bertaraf edilmesine, binlerce, yüz binlerce insanın
sorgusuz sualiz işinden edilmesine araç olarak kullanıldı.
Eğer gerçekten
böyle bir darbe mekaniğinin çalışmasını istemiyorsanız İYİ PARTİ’nin verdiği bu
önergeyle mutlak şekilde bir komisyonun kurulması; sadece siyasi ayağının
değil, yargı ayağının, askerî boyutuyla…
(Mikrofon
otomatik cihaz tarafından kapatıldı) 
MAHMUT TOĞRUL
(Devamla) – …diğer ayakları için de ayrı ayrı komisyonların kurulması gerekir. 
Sayın Başkan,
bitiriyorum şimdi. 
BAŞKAN –
Tamamlayalım Sayın Toğrul. 
MAHMUT TOĞRUL
(Devamla) – Değerli arkadaşlar, şu soruları sormamız gerekiyor: Bakın, Türkiye
Cumhuriyeti, Fetullah Gülen cemaatine nasıl teslim edildi? Bu sorunun
cevaplanması lazım. Genelkurmay Başkanı ve MİT Müsteşarı darbeyle ilgili
bilgileri Cumhurbaşkanından veya Başbakandan sakladılar mı? Eğer bu bilgi
saklandıysa neden Sayın Akar bugün bakan koltuğunda ve Fidan hâlâ görevde?
Darbe gecesi neler oldu? Derdest edilen kuvvet komutanlarından Genelkurmay
Başkanı ve MİT Müsteşarı bilgi sakladı mı? Darbe önceden biliniyor muydu? Darbe
gecesi can veren insanlarımız kontrollü bir darbeye mi kurban edildi? 15 Temmuz
öğle saatlerinde MİT’e yapılan ihbarla darbe biliniyor olmasına rağmen gerekli
önlemler neden alınmadı? Adil Öksüz kimdir? Neden serbest bırakıldı? Darbenin
siyasi ayağı kimlerden oluşuyor? Darbe başarılı olsaydı Başbakan kimdi,
Cumhurbaşkanı kim olacaktı? 
(Mikrofon
otomatik cihaz tarafından kapatıldı) 
MAHMUT TOĞRUL
(Devamla) – Bu soruların bu Meclis tarafından en kısa zamanda cevaplanması
gerekir diyor, saygılar sunuyorum. (HDP sıralarından alkışlar) 
BAŞKAN – Sayın
Toğrul, teşekkür ederim. 
Şimdi Cumhuriyet
Halk Partisi Grubu adına Sayın Mustafa Sezgin Tanrıkulu.
Sayın Tanrıkulu,
buyurun. (CHP sıralarından alkışlar)
CHP GRUBU ADINA
MUSTAFA SEZGİN TANRIKULU (İstanbul) – Sayın Başkan, değerli milletvekilleri;
hepinizi saygıyla selamlıyorum. 
Sayın Başkan,
size de hayırlı olsun diyorum. 
BAŞKAN –
Teşekkür ederim. 
MUSTAFA SEZGİN
TANRIKULU (Devamla) – Değerli milletvekilleri, üç dakikada bunu izah etmenin
fırsatı ve imkânı yok ama şunu ifade edeyim: Darbe Komisyonu üyeliği yaptım
partim adına ve benim için de devleti tanıma konusunda büyük bir fırsat oldu.
Devletin işleyişini ilk defa Darbe Komisyonunda gördüm. Genelkurmay başkanları
geldi, emniyet genel müdürleri geldi ve bu devletin nasıl örgütlendiği
konusunda büyük bir fikir sahibi de oldum, onu ifade edeyim. 
Darbeye ilk karşı
çıkmış siyasetçilerden bir tanesi olarak ve o gün sabah burada konuşmuş bir
siyasetçi olarak da öncelikle, darbeye karşı çıkarken yaşamını yitirmiş bütün
yurttaşlarımıza Allah’tan rahmet diliyorum, yaralılara da sağlık diliyorum.
Onlar gerçekten demokrasi kahramanıydılar. Ama sonuç itibarıyla, bu Parlamento
geçen dönem üzerine düşen bir vazifeyi yerine getirmedi, çok açık. 26 Temmuzda
burada Meclisin oy birliğiyle bir komisyon kuruldu, o komisyonun çalışmaması
için Adalet ve Kalkınma Partisi çoğunluğu elinden gelen her şeyi yaptı, elinden
gelen her şeyi yaptı komisyonda ve o komisyonun üyelerinin birçoğu şimdi artık
milletvekili değil. Bakın, ısrarlı çabalarımıza rağmen, bütün ısrarlı
çabalarımıza rağmen, Adalet ve Kalkınma Partisinin üyelerinin çabasına rağmen
siyasi ayağının ortaya çıkması için bir çaba içerisinde olmadılar. Soruyorum
bugün, bugün burada soruyorum: Şimdi, Genelkurmay Başkanlığı bünyesinde, ordu
bünyesinde darbeciler var mıydı? Vardı. Darbe girişimi yaptılar mı? Yaptılar.
Genelkurmayın karargâhına kadar girdiler mi? Sayın Cumhurbaşkanının özel yaveri
olmadılar mı? Tümü bu şekilde örgütlenmiş ve son on yılda, on beş yılda
örgütlenmiş. Peki, Genelkurmay Başkanı nerede? Millî Savunma Bakanı. Siyasi
ayağı burada arayacaksınız arkadaşlar, kendi içinizde arayacaksınız. Nerede?
Hiç mi kusuru yok? Ve neden Parlamentoya gelmedi? Hangi iradeyle gelmedi ve o
komisyon çoğunluğu neden oylatmadı onu? Neden oylatmadı ve hangi iradeyle
gelmedi? 
MİT… Önceden
bilmesi lazım, haber alması lazım, bu haberi devletin kurumlarıyla paylaşması
lazım darbenin olmaması için, 250 yurttaşımızın ölmemesi için, demokrasimizin
bu kadar yara almaması için. Nerede? En azından, biliyoruz ki o gün saat
14.30’da bilgi almış. Darbe girişimi ne zaman? Saat 22.00 sıralarında. Sekiz
saatte bu önlenemez miydi? Uçakların kalkması, tankların gezmesi,
yurttaşlarımızın ölmesi, bu Meclisin bombalanması önlenemez miydi? Ama
biliyoruz ki başka bir Suriyeli muhalifle başka bir yemekte. Kendisi nerede?
Yine burada. Bunları biz sorabildik mi peki? Hepimiz adına, hepiniz adına, oy
birliğiyle oluşmuş komisyon sorabildi mi? 
(Mikrofon
otomatik cihaz tarafından kapatıldı)
MUSTAFA SEZGİN
TANRIKULU (Devamla) – Geldiler mi buraya? Gelmediler. Meclisin iradesini yok
saydılar.
BAŞKAN – Sayın
Tanrıkulu, tamamlayalım lütfen.
MUSTAFA SEZGİN
TANRIKULU (Devamla) – Tamamlayacağım.
Değerli
arkadaşlar, böyle bir şey ve sonuçta, darbenin siyasi ayağına tam geleceğimiz
noktada Sayın Cumhurbaşkanı Moskova’ya giderken “Bu komisyon işlevini
tamamlamıştır.” dedi, Moskova’da. Neden sonra bunu söyledi? Kırk yıldır bu
devletin hafızası olan Emre Taner’in dört saat boyunca Parlamentoda verdiği ve
son on yıla, on beş yıla ışık tutan bilgilerden sonra bunu söyledi. O
konuşmadan sonra, o kayıtlardan sonra –ki o kayıtları ben yayınladım, övünç
duyuruyorum bundan ve sonra yayın da kesildi, Periscope yayını da yapamadık-
komisyon bir daha toplanamadı. Ne zaman? Sayın Cumhurbaşkanının talimatından
sonra. Bu Meclis tarihinde süresi tamamlanmadan kapanan ve süresi uzatılmayan
tek komisyon Darbe Komisyonudur. Hani ortaya çıkaracaktınız? Nerede? 
Arkadaşlar,
dolayısıyla kendi içinizde bu darbenin siyasi ayağını aramak zorundasınız. Bu
kadar insan mağdur oldu, bu kadar sivil mağdur oldu darbeyle alakası olmadığı
hâlde, hâlen de mağduriyetleri devam ediyor. O nedenle, gelin, bu öneriyi kabul
edelim, birlikte yeniden üstüne gidelim başka darbeleri önlemek amacıyla. 
Çok teşekkür ediyorum Sayın Başkan.
Değerli milletvekilleri, saygılar sunuyorum. (CHP ve
HDP sıralarından alkışlar)
BAŞKAN – Teşekkür ederim.
Şimdi, Adalet ve Kalkınma Partisi Grubu adına Sayın
Mahmut Atilla Kaya.
Sayın Kaya, buyurun. (AK PARTİ sıralarından alkışlar)
AK PARTİ GRUBU ADINA MAHMUT ATİLLA KAYA (İzmir) – Sayın
Başkanım, değerli milletvekilleri; İYİ PARTİ’nin mevcut bütün politik
kurumların ve aktörlerin yakın vadeli hedef ve çıkarlarının üzerinde yer alacak
şekilde, özellikle de hain FETÖ kalkışmasının siyasi ayağının araştırılması
amacıyla Anayasa’nın 98’inci maddesi gereğince vermiş olduğu araştırma
komisyonu açılması konusundaki önerge için söz almış bulunmaktayım. Bu
vesileyle yüce heyetinizi saygıyla sevgiyle selamlıyorum.
Sayın Başkanım, size de yeni görevinizde başarılar
diliyorum, Rabb’im yardımcınız olsun.
BAŞKAN – Teşekkür ederim.
MAHMUT ATİLLA KAYA (Devamla) – Tabii, diğer
konuşmacılar da ifade ettiler; bu amaçla, biliyorsunuz, Meclis araştırması
komisyonu 26’ncı Dönem içerisinde kurulmuş oldu ve yaklaşık üç aylık süre de
çalışmalarını sürdürdü, raporu da her raporda olduğu gibi yakın zaman
içerisinde basılacaktır. Özellikle İYİ PARTİ’nin sayın sözcüsü de -o zaman
sanırım Cumhuriyet Halk Partisinde milletvekiliydi, çok karıştı işler tabii,
bilemiyoruz- o zaman için komisyonda görevliydi. Diğer, Cumhuriyet Halk Partisi
adına konuşan konuşmacı da zaten komisyondaki yaptıkları çalışmaları ifade
ettiler. 
Esasen, kırk yılın üzerinde devletimizin içerisine
sızmış bir yapıdan bahsediyoruz ve 15 Temmuzda bu FETÖ hain darbe kalkışmasını
da milletimiz, ortaya koymuş olduğu büyük bir irade ve ferasetle, 250
vatandaşımızın şehit olması ve 2.196 da gazi vererek defetmiş oldu. Ben tüm
şehitlerimize rahmet diliyorum, gazilerimize de bu noktada acil şifalar
diliyorum. 
Şu an diğer komisyonun raporu basıldıktan sonra zaten
gerekli değerlendirmeler zaman içerisinde yapılacaktır. Yargı yolu da açıktır.
Türkiye Cumhuriyeti devleti bir hukuk devletidir. Bu noktada özellikle herhangi
bir dileği olan, temennisi olan, talebi olan Türkiye Cumhuriyeti devletinin
yargısına, mahkemelerine giderek netice itibarıyla buralarda gerekli şikâyetlerini,
müracaatlarını yapar, buna ilişkin de yargımız değerlendirme ve kararlarını
verir.
Diğer bir konuşmacı da “Başbakan kim olacak?” diye
ifade etmişti. Ben bağır bağır bağıran “Ben başbakan olacağım.” diyen birisini
hatırlıyorum. O noktada muhatabı da biz değiliz, onu da gider onlara sorarsınız
diyorum. 
Yüce heyetinizi tekrar saygıyla sevgiyle selamlıyorum.
(AK PARTİ sıralarından alkışlar) 
BAŞKAN – Teşekkür ederim.
Öneriyi oylarınıza sunuyorum: Kabul edenler... Kabul
etmeyenler... Öneri kabul edilmemiştir.
Şimdi, Halkların Demokratik Partisi Grubunun İç
Tüzük’ün 19’uncu maddesine göre verilmiş bir önerisi var, okutup işleme
alacağım ve oylarınıza sunacağım.
Buyurun: 
2.- HDP Grubunun, Grup Başkan Vekilleri Mersin Milletvekili Fatma
Kurtulan ve Kars Milletvekili Ayhan Bilgen tarafından, seçimi güvenli olmaktan
çıkaran uygulamaların araştırılması ve bu uygulamalara karşı tedbirlerin
alınması amacıyla 18/7/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun
23 Temmuz 2018 Pazartesi günkü birleşiminde yapılmasına ilişkin önerisi
23/07/2018
Türkiye Büyük Millet Meclisi Başkanlığına
Danışma Kurulu
23/07/2018 Pazartesi günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını arz ederim.
 Ayhan
Bilgen
 Kars
 Grup
Başkan Vekili
Öneri: 
18 Temmuz 2018
tarihinde Mersin Milletvekili Grup Başkan Vekili Fatma Kurtulan ve Kars
Milletvekili Grup Başkan Vekili Ayhan Bilgen tarafından verilen 36 grup
numaralı seçimi güvenli olmaktan çıkaran uygulamaların araştırılması ve bu
uygulamalara karşı tedbirlerin alınması amacıyla Türkiye Büyük Millet Meclisine
verilmiş olan Meclis araştırması önergesinin diğer önergelerin önüne alınarak
görüşmelerinin 23/07/2018 Pazartesi günkü birleşimde yapılması önerilmiştir. 
BAŞKAN –
Önerinin gerekçesini açıklamak üzere öneri sahibi Halkların Demokratik Partisi
Grubu adına Sayın Fatma Kurtulan. 
Buyurun Sayın
Kurtulan. (HDP sıralarından alkışlar) 
HDP GRUBU ADINA
FATMA KURTULAN (Mersin) – Sayın Başkan, değerli milletvekili arkadaşlarım;
hepinizi saygıyla selamlıyorum. 
Seçim
güvenliğinin şaibeli olduğunu, tartışmalı olduğunu düşünerek verdiğimiz önerge
üzerine söz aldım. Fakat buraya geçmeden önce affınıza sığınarak gündem dışı
kısa bir iki cümle söz etmek isterim. Erzurum Kongresi’ne dair grupların çoğu
söz aldı, konuştular. Ben şunu söylemek isterim: Erzurum Kongresi’nin neden
Erzurum’da yapıldığının araştırılması gerekiyor. Oradaki delegasyonun
Kürtlerden de oluştuğunun, kendi ana dilleri ve kıyafetleriyle orada yer
aldıklarının altını çizmek isterim; bunun üstünün çizilmemesi gerekiyor. 
Şimdi onu
anarken bu Mecliste “Kürt” lafı ettiğimiz için bazı oturumlardan
menedildiğimizi biliyorsunuz, kimi arkadaşlarınız da oy verdiler burada ve para
cezasına da çarptırıldığımızı biliyoruz. 
Seçime dair ise
arkadaşlar, yani genel olarak seçim kararının son gününe kadar Hükûmet
üyelerinin “Yapılmayacak.” beyanlarına rağmen bir baskın seçimle karşılaştık.
Seçim Kanunu’nun 25 Nisan 2018’de değiştirilmesi, seçim takviminin ilanından
sonra Seçim Kanunu’nda değişikliğe gidilmesi ve seçim takviminin doksan günden
elli beş güne indirilmesi biraz tartışmalı bir durum. Seçim yasalarının bir yıl
sonra uygulanmasının, ittifak yasasının bu seçimde uygulanmasıyla Anayasa
ilkesinin ihlal edildiğini düşünüyoruz. Sandık başkanının sadece kamu
çalışanlarından oluşmasının YSK tarafından belirlenmesini, yine muhalif
sendikalardan hiçbir görevlinin görev talebinin kabul edilmemesini ve o
süreçten önce de, çok daha öncesinden de yoğun ihraçların yaşandığını
hesapladığımızda bu “Acaba kamu görevlilerinin çoğu AKP tarafından mı
belirlendi?” şüphesini yaratmaktadır. Sandıkların birleştirilmesi, taşınması
durumunu ele aldığımızda, bunun partimiz HDP’nin ağırlıklı oy aldığı
bölgelerden en az 200 bin seçmeni doğrudan etkilediği görüldü. 
Yine, aynı
apartmanda oturan insanların başka sandıklara taşınmasının mantığı hiçbir zaman
izah edilemedi.
Yine, İçişleri,
Adalet ve Ulaştırma Bakanlarının bu dönemde görev alması, devletin tüm imkân ve
olanaklarının AKP lehine kullandırıldığı şüphesini de yaratmaktadır.
Yine,
Cumhurbaşkanı adayımızın hukuksuzca şu an tutuklu olma durumunun adaylık
sürecinde de devam etmesi eşit, adil bir seçime gölge düşürmüştür. 
Hepimiz
biliyoruz, seçimler OHAL rejimi altında yapıldı. Seçim dönemi boyunca 114
saldırı oldu, 400 kişi gözaltına alındı, 18 kişi tutuklandı. Sandığa aynı
zamanda da, biliyorsunuz, Suruç ilçemizde kan bulaştı.
Seçimde en büyük
skandal olarak belirteceğimiz, “142 belgesi”yle oy kullanma durumudur. Bu
belgeyle kaç kişinin oy kullandığını hâlâ bilmiyoruz, partilere böyle bir bilgi
verilmedi. Yine, mesela Hozat ilçesinde, Hozat’a bağlı Bilekli köyünde 9
seçmenin olduğu sandıkta 85 “142 belgesi”yle oy kullanılmış; bunlar kimdir?
Yine, Gevaş’ın Anaköy Mahallesi’nde 201 seçmenin olduğu bir sandıkta 76 “142”
dediğimiz belgeyle oy kullanan insan vardır. Şimdi, bunlar kimdir? Seçim süreci
boyunca mı görevlendirdiniz, seçim sonuçlarını değiştirmek için mi
görevlendirildi, her daim mi orada görevliler? Neredeyse seçmen başına çok çok
fazla düşen bir oranla oradaki insanlar ne görevler yapmaktadır? Bu da şaibe
doğurmuştur. 
Müşahitler
tehdit altına alındı. Yine, AGİT’in, Avrupa Konseyi Parlamenter Meclisinin,
İnsan Hakları Derneğinin, Eşit Haklar İçin İzleme Derneğinin seçimleri izleme
talepleri engellenmiştir.
Seçim
sabahı kaç zarf ve pusulanın gönderildiğini, kaç zarf ve pusulanın
kullanıldığını, geriye kalanların ne yapıldığını hâlâ bilmiyoruz. Sandık sonuç
tutanaklarında doldurulması zorunlu olan birçok alanın boş bırakıldığını, bazı
tutanakların mühürsüz olduğunu, bazılarının da imzasız olarak sisteme girdiğini
biliyoruz. En önemlisi de tüm bu usulsüzlüklerin, haksızlıkların, ihlallerin
YSK tarafından kabul görülmesi şaşırtıcıdır. Tüm bu şaibeli durumu göz önüne
aldığımızda, bu seçimi ne “Adam kazandı.” diyerek geçiştirebiliriz ne de “Oldu,
bitti; sonuca katlanın.” diyerek geçiştirebiliriz. Mutlaka Meclisin bir
araştırma önergesiyle…
(Mikrofon
otomatik cihaz tarafından kapatıldı)
FATMA
KURTULAN (Devamla) – Bağlıyorum bir cümleyle. 
BAŞKAN
– Sayın Kurtulan, tamamlayalım lütfen. 
FATMA
KURTULAN (Devamla) – Teşekkür ediyorum Başkan.
Mutlaka
bir araştırma komisyonuyla bu sonucun açıklığa kavuşturulması gerektiğini
düşünüyor, tüm milletvekillerinin bu araştırma önergesi teklifimize destek
vermelerini diliyor, saygılar sunuyorum. (HDP sıralarından alkışlar) 
BAŞKAN
– Teşekkür ederim. 
Sayın
Ağıralioğlu, bir söz talebiniz mi var?
VI.- AÇIKLAMALAR (Devam)
20.- İstanbul Milletvekili Yavuz Ağıralioğlu’nun, İzmir Milletvekili
Mahmut Atilla Kaya’nın İYİ PARTİ grup önerisi üzerinde AK PARTİ Grubu adına
yaptığı konuşmasındaki bazı ifadelerine ilişkin açıklaması
YAVUZ
AĞIRALİOĞLU (İstanbul) – Sayın Başkan, değerli milletvekilleri; verdiğimiz
araştırma önergesiyle alakalı, “15 Temmuzun siyasi ayağı araştırılsın.”
teklifimizle alakalı hassasiyetimiz sadece bir malayani hassasiyeti değil,
ciddiyetli bir tekliftir. Teklifimize AK PARTİ grubundan cevap veren
arkadaşımızın, “Araştırılsın, bütün tafsilatıyla ortaya çıksın, bir daha Türk
devletinin, Türk milletinin başına böyle bir izzetsizlik bulaşmasın.”
hassasiyetimiz, “Kendinize bakın.” gibi bir nezaketsizliğiyle mukabele göremez.
Yani biz bu mevzuda araştırma önergesi vermenin… Bir toplu iğne başı kadar
hissesine bu işten izzetsizlik düşmüş bir siyasi teşekkül olsak böyle bir
araştırma önergesi verip ciddiyetle Türkiye Büyük Millet Meclisinin bütün
detaylarıyla mevzuyu ortaya çıkarmasını niçin isteyelim? Yani bu hassasiyetimizle
ilgili ortaya koymuş olduğumuz irademizde niçin kürsüden “Siz esas, araştırma
önergesi verdiğiniz konunun muhatabı sizsiniz.” gibi bir sataşmanın muhatabıyız
biz?
İstirham
ediyorum, bu mevzuda iki senedir meydan meydan konuşup “Bu mevzuda bir toplu
iğne başı kadar irtibat…”
(Mikrofon
otomatik cihaz tarafından kapatıldı)
YAVUZ
AĞIRALİOĞLU (İstanbul) – “…ve iltisakımız varsa şayet devlet gereğini yapsın.”
diye irade beyan etmemizin rağmına mevzuyu kürsülerde konuşma imkânı bulan her
arkadaşımızın sataşma fırsatına dönüştürmenizi kınıyorum. Dolayısıyla, sizi
birazcık nezakete davet ediyorum. (İYİ PARTİ sıralarından alkışlar)
BAŞKAN –
Teşekkür ederim.
YASİN ÖZTÜRK
(Denizli) – İftiracılar…
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekilleri Mersin Milletvekili Fatma
Kurtulan ve Kars Milletvekili Ayhan Bilgen tarafından, seçimi güvenli olmaktan
çıkaran uygulamaların araştırılması ve bu uygulamalara karşı tedbirlerin
alınması amacıyla 18/7/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun
23 Temmuz 2018 Pazartesi günkü birleşiminde yapılmasına ilişkin önerisi (Devam)
BAŞKAN – Şimdi,
öneri üzerinde İYİ PARTİ Grubu adına Sayın İsmail Koncuk.
Buyurun Sayın
Koncuk. 
İYİ PARTİ GRUBU
ADINA İSMAİL KONCUK (Adana) – Sayın Başkan, kıymetli milletvekilleri; hepinizi
saygıyla selamlıyorum. 
Sayın Başkanım,
göreviniz hayırlı olsun; bu dileğimi de ifade etmek istiyorum.
Tabii, aslında
seçim güvenliği konusu Türkiye'de her seçim döneminde gündeme gelen ve seçim
bittikten sonra da her zaman tartışılan bir meşhur olaydır. Aslında “Minareyi
çalan kılıfını hazırlar.” sözünü de unutmadan bu seçim güvenliği meselesini
Türkiye'de konuşmakta büyük fayda var aynen Sayın Yavuz Ağıralioğlu’nun az önce
uyaran, önergemize yönelik AK PARTİ Grubundan, grup başkan vekilinden gelen
tepkiye cevap vermesi gibi. 
Şimdi, tabii,
Türkiye'de birtakım şeylerin doğru dürüst araştırılması hep iktidar tarafından
engellenir, yasaklanır. Kıyameti koparan da aslında siyasal iktidardır,
araştırılmasına engel olan da maalesef siyasal iktidardır. Şimdi, konu seçim
güvenliği ama seçim güvenliğini aşan bir durumla, şu anda İYİ PARTİ Grubu bir
suçlamayla karşı karşıya kaldı. Yüreği olan, endişesi olmayan, FETÖ’yle koyun
koyuna yatmayan, şu önergemize yüreklilikle “evet” derdi. (İYİ PARTİ
sıralarından alkışlar) Bu, burada araştırılmayacak, nerede araştırılacak? 
115 bin kamu
çalışanı, öğretmeni, memuru, FETÖ’cü olduğu dahi şüpheli vatansever, milliyetçi
birçok insanın ben şu anda açıkta olduğunu, ihraç edildiğini biliyorum ama bu
FETÖ olaylarının her ne hikmetse siyasi ayağı ortada yok. Yani garibanlar
ihraç, açıkta ama ağalar, ağababalar ortada yok. Bu nasıl bir anlayış ya? Bunu araştırmaktan
neden imtina ediyoruz? İYİ PARTİ yüreklilikle bir teklif verdi, yüreği yeten
açıklar, yüreği yeten onaylar. İYİ PARTİ içerisinde de FETÖ’cü varsa, AKP
içerisinde de varsa hodri meydan, ortaya çıksın. Hadi bakayım! (İYİ PARTİ
sıralarından alkışlar) Şimdi, neye engel oluyorsunuz, neyden korkuyorsunuz?
Bizim karın ağrımız yok. Biz çiğ yemedik, Allah’a şükürler olsun karnımız da
ağrımıyor, her türlü araştırmaya varız bu seçim güvenliği mevzusunda olduğu
gibi.
(Mikrofon
otomatik cihaz tarafından kapatıldı) 
İSMAİL KONCUK
(Devamla) – Tabii, seçim bittikten sonra ne desek boş ama…
Kesildi mi ses?
BAŞKAN – Sayın
Koncuk, başka konuda konuştunuz, süre bitti tabii. 
Buyurun, bir
dakika. 
İSMAİL KONCUK
(Devamla) – Seçim güvenliği konusunda da milletimizin yüreğinin mutmain
olmadığını biliyorum. Her zaman çeşitli olaylar yaşıyoruz, bu seçimde de
yaşadık ama maalesef minareyi çalanın kılıfı iyi hazırladığını bu sefer buradan
itiraf etmek durumundayım çünkü sonuçları izah edilemeyecek seçim sonuçlarıyla
bazı bölgelerde bazı siyasi partilerimiz karşı karşıya kaldılar. Ama hep
“Millet iradesi.” diyoruz ya, hani “Söz milletin.”… Millet iradesi müsaade edin
de sandığa yansısın, sandığa yansıtılsın, yoksa buralarda konuşmamızın bir
anlamı kalmıyor. İşte bakın, millet iradesinin yansıması gereken Türkiye Büyük
Millet Meclisinde bile millet iradesinin yansımasının ne kadar eksik olduğunu
görüyoruz. Önümüzdeki dönemde AK PARTİ’li milletvekillerinin isyanını hep
birlikte göreceğiz, bu sisteme bizden önce onlar isyan edecekler. 
Saygılar
sunuyorum. Teşekkür ediyorum. (İYİ PARTİ sıralarından alkışlar)
BAŞKAN –
Teşekkür ederim.
BÜLENT TURAN
(Çanakkale) – Sayın Başkan…
BAŞKAN – Sayın
Turan…
BÜLENT TURAN
(Çanakkale) – …zapta geçsin diye ifade etmek istiyorum. 
Sayın konuşmacı
az önce, ısrarla, grup önerisine “hayır” dememizi bir korkmadan bahsederek
“hayır” denildi şeklinde ifade ettiler. Bizim hiç kimseden korkmadığımızı, on
yedi yıldan beri nasıl destan yazdığımızı herkes bilir. [İYİ PARTİ sıralarından
gülüşmeler, alkışlar(!)] 
MUHAMMET
NACİ CİNİSLİ (Erzurum) – Kabul etseydiniz.
TAMER
AKKAL (Manisa) – Niye etmediniz?
AHMET
SAMİ CEYLAN (Çorum) – Siz yenisiniz daha, biraz sakin olun.
BÜLENT
TURAN (Çanakkale) – Böyle bir usul yok, sayın grup başkan vekilim söyler
misiniz arkadaşlarınıza, doğru bir yaklaşım değil. 
Ama
şunu söyleyeyim, belki bilmiyor olabilir arkadaşlarımız, mesele şu: Sadece
bugün 5 tane grup önerisi var. “Her biri önemlidir, kabul edelim.” desek bu
Meclis iş yapamaz hâle gelir. Burada grup önerilerinin nasıl kabul edildiğini
eski arkadaşlar bilirler; 5 parti bir araya gelir, ortak metin verir ve
anlaşılır. Dolayısıyla usuli bir “hayır”dır söylemek istediğimiz. Kaldı ki bu
konu daha önce araştırılmış. Aynı zamanda yargı da tam bağımsız olarak işini
yapmaktadır. Bizim burada ilgili partinin önergesine “hayır” dememiz usuli bir
işlemdir.
Teşekkür
ediyorum Sayın Başkanım. (AK PARTİ sıralarından alkışlar) 
BAŞKAN
– Teşekkür ederim Sayın Turan.
Öneri
üzerinde Cumhuriyet Halk Partisi Grubu adına Sayın Ali Haydar Hakverdi.
Buyurun
Sayın Hakverdi. (CHP sıralarından alkışlar) 
CHP
GRUBU ADINA ALİ HAYDAR HAKVERDİ (Ankara) – Sayın Başkan, sayın milletvekilleri;
Genel Kurulu saygıyla selamlıyorum. 
Sayın
Başkan, yeni görevinizde de başarılar diliyorum ve adil bir yönetim uygulayacağınızı
temenni ediyorum, umut ediyorum. 
BAŞKAN
– Teşekkür ederim.
ALİ
HAYDAR HAKVERDİ (Devamla) – Şimdi, seçimi güvenli olmaktan çıkaran
uygulamaların araştırılması ve gereken önlemlerin alınması önerisi üzerine söz
almış bulunmaktayım.
Bir
24 Haziran seçimi yaşadık ve bu seçimlerden kısa bir süre önce seçim kuralları
değişti, adalet ve seçim güvenliği tartışmalarıyla bir seçim yapıldı. İktidar
lehine oyunun kurallarının seçimden hemen önce değişmesi sebebiyle seçimden
sonra da meşruiyet tartışmaları hâlâ devam etmektedir ve beraberinde artarak
sürmektedir. 
O dönem,
özellikle seçimden önce yaptığımız başlıca itirazları burada yeniden tekrar
etmek istiyorum. Aynı binada oturan seçmenin farklı sandıklara dağıtılması,
sandıkların uzak bölgelere taşınması, sandık kurulu başkanlarının taraflı bir
şekilde seçilmesi, mühürsüz oyların geçersiz sayılması, OHAL kapsamında kolluğa
seçmenin iradesini sakatlayacak düzeyde yetkiler verilmesi başlıca
itirazlarımızdandı ve bu itirazlarımız yerel seçim öncesi yükselerek devam
etmektedir ve bu tartışmalar seçim yaklaştıkça her geçen gün daha da
alevlenecek gibi görünüyor. 
Yaşadığımız
seçimler açıkça göstermektedir ki seçim güvenliği ve adil bir yarışın
gerçekleşmesi için ivedilikle bu Meclis yeni bir düzenleme yapmalıdır. Adil
olmayan koşullarda yapılan seçimlerin meşruiyetinin tartışılması, oy veren veya
vermeyen seçmenlerin de bu yönde huzursuzluğunu artırmakta ve maalesef
ülkemizin huzuru ve birliği yara almaktadır. 
Propaganda
sürecinde yaşanan adaletsizliğin mutlaka önüne geçilmelidir. Seçim sürecinde
TRT, Cumhur İttifakı’na üç yüz elli üç saat, Cumhuriyet Halk Partisine otuz iki
saat, İYİ PARTİ’ye on saat, HDP, Vatan ve Saadet Partisine bir saat, HÜDA PAR’a
iki saat süre ayırmıştır. Hepimizin vergisiyle yayın yapan TRT’ye ben ve halkın
büyük çoğunluğu hakkını helal etmemektedir. Bu yayının sorumlusu da iktidar
partisidir ve iktidar partisinin de bu adaletsizlikten utanç duyması
gerekmektedir. 
Samsun
Vezirköprü’de seçim sırasında AKP’li bir adayın mikrofonunu bölgenin kaymakamı
tutmaktadır ve çok utanç verici bir durumdur bu. Bütün uygulamalar iktidar
lehine yapılmış ve sonuçta bir meşruiyet tartışması devam etmektedir. Yüce
Meclisimiz bu haksızlığı giderebilecek önlemleri ivedi olarak almak zorundadır.

(Mikrofon
otomatik cihaz tarafından kapatıldı) 
ALİ HAYDAR
HAKVERDİ (Devamla) – Bu sorumluluk sizin olduğu kadar iktidar partisinin ve
Meclis Başkanımızındır.
BAŞKAN – Sayın
Hakverdi, tamamlayalım lütfen.
ALİ HAYDAR
HAKVERDİ (Devamla) – Sayın Genel Kurulu saygıyla selamlıyorum. (CHP
sıralarından alkışlar) 
BAŞKAN –
Teşekkür ederim.
Öneri üzerinde
Adalet ve Kalkınma Partisi Grubu adına Sayın Celalettin Güvenç…
Buyurun Sayın
Güvenç. (AK PARTİ sıralarından alkışlar)
AK PARTİ GRUBU
ADINA CELALETTİN GÜVENÇ (Kahramanmaraş) – Sayın Başkan, değerli
milletvekilleri; sizleri saygıyla selamlıyorum.
Yeni yasama
döneminin memleketimiz, ülkemiz için hayırlara vesile olmasını, güzel hizmetler
üretmeyi Cenab-ı Hak’tan niyaz ediyorum.
Sözlerimin
başında, Sayın Başkanım, size de hayırlı olsun diyorum, başarılar diliyorum.
BAŞKAN –
Teşekkür ederim, sağ olun.
CELALETTİN
GÜVENÇ (Devamla) – Seçim güvenliğiyle ilgili Halkların Demokratik Partisinin
önerisi aleyhine grubumuz adına söz almış bulunuyorum. 
Bir idareci ve
hukukçu olarak şunu ifade etmek isterim ki Türkiye’nin gurur duyacağı en önemli
müesseselerin başında seçim sisteminde getirilen kurallar ve yapı gelmektedir.
Tek partili dönemden sonra her seçimde üzerine koyarak, geliştirerek dünyanın
dikkatini çeken bir başarı hikâyesi seçimle ilgili getirdiğimiz hükümler ve
uygulamalar. 
Bunun iki sebebi
var. Birincisi, seçimi Türkiye’de hâkimler ve siyasi partiler birlikte
yürütmektedirler, çok önemli bir olay. Sadece hâkimler yapmamakta, seçim
sürecinin her aşamasında siyasi partilerin tamamı aktif rol almaktadır. Sandık
kurulunda bütün partilerin üyeleri vardır, ilçe seçim kurulunda tüm partilerin
üyeleri vardır, il seçim kurullarında tüm partilerin üyeleri vardır, Yüksek
Seçim Kurulunda tüm partilerin üyeleri vardır. Şeffaf bir şekilde seçim yapılmakta,
seçimin her aşamasında ilgili muhalefet partilerinin itirazı söz konusu
olabilmektedir. Ayrıca internet ortamında, hamdolsun, YSK tüm verileri, seçmen
listelerini ve uygulamaları paylaşmakta, ilgilenen herkesin anında bu verilere
ulaşması söz konusu olmaktadır. 
ÖMER FETHİ GÜRER
(Niğde) – Dağıtılan kömür ile İŞKUR’un aldıkları hariç, onlar yayınlanmıyor.
CELALETTİN
GÜVENÇ (Devamla) – Bundan dolayıdır ki seçim sistemimiz güvenilirdir, kim ne
kadar şaibe karıştırmaya çalışsa da bühtan bulaştırmaya çalışsa da seçim
sistemimize bir şaibe karıştırmak mümkün değildir.
Bunun sonucunda,
değerli arkadaşlarım, son seçimde yüzde 86 katılım olmuştur, 51 milyon seçmen
sandığa gitmiştir ve sandıkların açılmasından üç dört saat sonra gibi bir
sürede seçimlerin sonuçlarına bütün dünya gibi Türkiye de ulaşmıştır. Bu bir
başarı hikâyesidir. Seçimlerde, iddia edildiğinin aksine, AGİT dâhil Avrupa
Birliğinden, dünyadan gelen gözlemciler sandık sandık görev yapmışlardır.
Sandıkları gezdiğimiz sırada bunlarla bizzat görüşüp görüşlerini alma imkânı
bulduğumuzu ifade etmek istiyorum. 
(Mikrofon
otomatik cihaz tarafından kapatıldı)
CELALETTİN
GÜVENÇ (Devamla) – Başkanım, ek süre verir misiniz?
BAŞKAN –
Tamamlayalım Sayın Güvenç.
CELALETTİN
GÜVENÇ (Devamla) – Başka konulara da girmedim dikkat ederseniz, ben kendi işimi
yapmaya çalışıyorum.
Bakın,
Türkiye’nin, Türk halkının bu başarısını dünyadaki diğer ülkelerdeki katılım
oranlarını örnek vererek belirtmek istiyorum. Almanya’da son seçime yüzde 76
katılım olmuştur değerli arkadaşlar, Avusturya’da yüzde 80, Finlandiya’da yüzde
66, Fransa’da -sanırım ikinci tur- yüzde 42, Hollanda’da yüzde 61, İngiltere’de
yüzde 68. Böyle bir seçim üzerinde birtakım iddialarda bulunmanın gerçeğe
dayalı hiçbir yönü yoktur, bu seçim başarıyla yapılmıştır. Bu, Türkiye’nin
başarısıdır, halkımızın başarısıdır. 
Çok iddia edilen
142’yle ilgili, gelmeden önce bir ilçe seçim kurulu başkanını arayarak bilgi
aldım. 142, görevlilerin, askılardan indikten sonra sandık kurulu başkan ve
üyeleri ile diğer kamu görevlilerinin, başka sandıklarda -kendi sandığında
değil- görev yapacak…
(Mikrofon
otomatik cihaz tarafından kapatıldı)
CELALETTİN
GÜVENÇ (Devamla) – Bunu da söyleyebilir miyim Başkanım? Teknik bir şey
anlatıyorum.
BAŞKAN –
Söyleyin bu hâliyle, yok, uzatmıyorum tekrar, tamamlayalım, bitirelim. 
CELALETTİN
GÜVENÇ (Devamla) – Başka sandıklarda görev alacak görevlilerle ilgili bir
uygulamadır. 17 Haziranda Yüksek Seçim Kurulu bunların hangi sandıkta oy
vermeyip hangi sandıkta oy vereceğine dair isteği yayınlamıştır. Bu, tüm
partilerimizin de elinde vardır. 
Hepinizi
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim Sayın Güvenç. 
Öneriyi
oylarınıza sunuyorum…
ENGİN ÖZKOÇ
(Sakarya) – Sayın Başkan… 
BAŞKAN –
Oylamayı yapalım. 
Kabul edenler…
Kabul etmeyenler… Öneri kabul edilmemiştir. 
Buyurun Sayın
Özkoç.
ENGİN ÖZKOÇ
(Sakarya) – Sayın Başkan, kayıtlara geçsin diye söylüyorum.
Sayın hatip
diğer ülkelerdeki katılım oranlarını anlatarak bu seçimin meşruluğundan
bahsetmiştir. 82 darbe anayasasındaki katılım oranı yüzde 92’dir. Hepimizin
değiştirmek istediği ve tamamen kaldırmak istediğimiz darbe kanunları onunla
bizim başımıza musallat olmuştur. Millet iradesinin sandığa gidip de yansıması
kadar millet iradesinin algı yönetimiyle ve farklı koşullarla nasıl
yönlendirildiği de çok önemlidir. Bunu Meclisimizde yeri ve zamanı gelince
tartışacağız. Ancak hatibin sözlerinin doğru olmadığı 82 Anayasası’yla
görülmüştür. 
Teşekkür ederim.

BAŞKAN –
Teşekkür ederim. 
Sayın Beştaş,
nedir? 
MERAL DANIŞ
BEŞTAŞ (Siirt) – Yerimden kısa bir söz istiyorum 60’a göre. 
BAŞKAN – Peki,
buyurun. 
VI.- AÇIKLAMALAR (Devam)
21.- Siirt Milletvekili Meral Danış Beştaş’ın, Çanakkale Milletvekili
Bülent Turan’ın yerinden sarf ettiği bazı ifadelerine ilişkin açıklaması
MERAL DANIŞ
BEŞTAŞ (Siirt) – Teşekkürler. 
Hayırlı olsun bu
arada Sayın Başkan. 
BAŞKAN –
Teşekkür ederim. 
MERAL DANIŞ
BEŞTAŞ (Siirt) – Şimdi, AKP’nin sayın grup başkan vekili “Yargı bağımsızdır.”
dedi, bizim önergemiz de reddedildi ancak şu meseleyi tekrar kamuoyunun
takdirine sunmak istiyoruz: Adil Şenyaşar 17 farklı silah mermisiyle ve 14
kesici aletle öldürüldü, Esvet Şenyaşar 30 kesici yaralamayla öldürüldü, Celal
Şenyaşar 6 farklı silahlı mermiyle öldürüldü ve bitişik mesafeden. Hâlâ bu 3
kişinin faili yargı önüne çıkarılmadı. Bu, Suruç’ta oldu ve seçim çalışmaları
döneminde oldu. Bir aileden 3 kişi öldürüldü ve 1 kişi hâlen cezaevinde ve
faillerin de İbrahim Halil Yıldız’ın yakınları olduğu bütün Suruç tarafından
biliniyor. Bu konuyu kamuoyunun takdirine sunuyoruz. Yargı bu konuda ne kadar
bağımsız ve tarafsızdır, bunun tartışılmasını istiyoruz.
BAŞKAN
– Grubunuz adına konuşma yapılmıştı ama… 
VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, İstanbul Milletvekili Turan Aydoğan ve arkadaşları
tarafından, OHAL’in Türkiye’ye etkilerinin tespit edilmesi, yıllarca sürecek
olumsuz etkilerinin giderilmesi için alınacak önlemlerin araştırılması amacıyla
23/7/2018 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 23 Temmuz 2018
Pazartesi günkü birleşiminde yapılmasına ilişkin önerisi
BAŞKAN
– Değerli arkadaşlar, şimdi Cumhuriyet Halk Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım. 
Türkiye Büyük Millet Meclisi Başkanlığına
Danışma
Kurulu 23/7/2018 Pazartesi günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Engin
Özkoç
 Sakarya
 Grup
Başkan Vekili
Öneri:
İstanbul
Milletvekili Turan Aydoğan ve arkadaşları tarafından OHAL’in Türkiye’ye
etkilerinin tespit edilmesi, yıllarca sürecek olumsuz etkilerinin giderilmesi
için alınacak önlemlerin araştırılması amacıyla 23/7/2018 tarihinde Türkiye
Büyük Millet Meclisi Başkanlığına verilmiş olan 21 sıra no.lu Meclis
araştırması önergesinin diğer önergelerin önüne alınarak görüşmelerinin
23/7/2018 Pazartesi günkü birleşimde yapılması önerilmiştir. 
BAŞKAN
– Teşekkür ederim. 
Önerinin
gerekçesini açıklamak üzere öneri sahibi Cumhuriyet Halk Partisi Grubu adına
Sayın Turan Aydoğan. 
Sayın
Aydoğan, buyurun. (CHP sıralarından alkışlar)
CHP
GRUBU ADINA TURAN AYDOĞAN (İstanbul) – Sayın Başkan, sayın milletvekilleri;
OHAL’in olumsuz etkilerinin araştırılması ve giderilmesi için bir araştırma
komisyonu kurulması amacıyla verdiğimiz önergeye ilişkin söz almış bulunuyorum.

Öncelikle
27’nci Yasama Döneminin hayırlı uğurlu olmasını, Başkanlık Divanı olarak tüm
görevlerinizin hayırlı uğurlu olmasını arzu ediyorum efendim. 
BAŞKAN
– Teşekkür ediyorum. 
TURAN
AYDOĞAN (Devamla) – Genel Kurulu saygıyla selamlıyorum. 
Sayın
Başkanım, Genel Kurula giriş sırasında güzel bir konuşma yaptınız ama arzu ederdim
ki Meclisin bütünlüğünü sağlayacak olan tüm milletvekillerinin bu çatı altında
olmasını arzu ettiğinizi, iyi bir hukukçu olarak -takdir tarafımıza pek düşmez
ama iyi bir hukukçu olduğunu biliyoruz- hukukçu gözüyle söyleyebilseydiniz… Ama
inanıyorum ki süreç içerisinde bu konuya ilişkin doğru bir tavır
sergileyeceksiniz ve bu konuya ilişkin açıklamalarınız olacaktır. Enis
Berberoğlu ve diğer tüm tutuklu milletvekillerinin millet iradesi olarak bu
çatı altında olması gerektiğine inanıyorum. 
Hepinizin bildiği
üzere 15 Temmuz 2016’da gerçekleşen hain darbe girişiminin ardından 20 Temmuz
2016’da ilan edilen OHAL 19 Temmuz günü kendiliğinden sona erdi, aslında usulen
sona erdirildi diyebiliriz. AK PARTİ Grubu tarafından verilen yasa teklifinin
bugün Genel Kurulda kabul edilmesi durumunda iki yıl aralıksız sürdürülen OHAL
üç yıl daha uzatılacak ve Türkiye toplam beş yıl olağanüstü hâl yönetimiyle
yönetilmiş olacaktır. Tam kurtulduk derken üç yıl daha bu dönemi yaşamaya
mecbur bırakılıyor Türkiye. Evet, OHAL durduk yerde çıkarılmadı, ilk ilan
edildiği zaman biz de parti olarak destekledik. Kısa bir süreliğine ilan
edileceği ve hemen ardından yeniden normal yönetim şekline geçileceği bizzat
iktidar yetkilileri tarafından defalarca kez söylendi. İşte, kısa bir süreliğine
ilan edileceği söylenilen OHAL tam 7 defa uzatıldı.
Sayın
milletvekilleri, OHAL Kanunu’nun temelleri 1982 Anayasası’nda atıldı, 1983’te
yasalaştı, 1987 yılından 2002 yılına kadar on beş yıl boyunca toplam 46 kez
Meclis kararıyla süresi uzatılarak doğu ve güneydoğu illerinde uygulandı. Neler
yaşandı o dönemde? Sivil köylülerin öldürülmesinden, köylerin yakılmasından,
faili meçhul cinayetlere kadar toplumsal travmalara neden olan birçok olay
yaşandı, hâlen bunun faturasını tüm toplum ödüyor. Sonra AK PARTİ’nin iktidara
gelmesiyle OHAL sona erdi ve AK PARTİ de bunu bir büyük demokrasi zaferi olarak
kamuoyuna sundu. 
Peki, bu AK
PARTİ daha sonra ne yaptı, bugün 180 derece bu dönüşü nasıl başardı? Darbe
girişiminin ardından ilan edilen ve 7 defa uzatılan OHAL döneminde neler
yapıldı, sadece FETÖ ve terörle mücadele mi edildi, yoksa toplumun tüm
muhalefet etme imkânları ortadan mı kaldırıldı? Bakın, kısaca rakamlarla
anlatayım OHAL döneminde neler olduğunu. 20 Temmuz 2016’dan önce 3,03 TL olan
dolar bugün 4,77 TL’ye, avro 4,60 TL’den 5,59 TL’ye yükseldi. Aynı dönem içinde
reel sektörün döviz açığı 207 milyar dolardan 222,7 milyar dolara çıktı; 423,1
milyar dolar olan Türkiye’nin dış borcu 453,2 milyar dolara yükseldi. Aslında
bu rakamlar o kadar fazla ki burada hepsini saymaya süremiz yetmez. Cari açık
ve özel sektörün dış borcu yükseldi, enflasyon durdurulamadı. 188 bin olan
tutuklu ve hükümlü sayısı 230 bine ulaştı. Türkiye, tutuklu ve hükümlülerin
nüfusa oranında dünya 2’ncisi oldu. Birleşmiş Milletler raporları ve Sınır
Tanımayan Gazeteciler Örgütünün verilerine göre Türkiye’de bu dönem içinde 135
gazeteci tutuklandı, 2.500 gazeteci işsiz kaldı. Türkiye, Dünya Basın Özgürlüğü
Endeksi’ne göre 180 ülke arasında 157, tutuklu gazeteci sayısında dünya 1’incisi
oldu. Sayısı yüz binleri bulan akademisyen, kamu personeli görevden alındı,
ihraç edildi. Anayasal denetime tabi olmayan onlarca kanun hükmünde kararname
yayınlandı ve Türkiye, Hukukun Üstünlüğü Endeksi’ne göre 113 ülke arasından
103’üncülüğe kadar geriledi. 15 Temmuzdan bu yana yapılan 260 terör eyleminde
619 asker ve sivil hayatını kaybetti. Türkiye’nin, başta Avrupa Birliği olmak
üzere dünyayla ilişkileri bozuldu. İki seçim yapıldı ve Türkiye’nin yönetim
şekli değiştirildi.
Böyle bir ülkede
insanlar mutlu olabilir mi sayın milletvekilleri? Elbette ki hayır. TÜİK’in
yaşam memnuniyeti anketine göre, mutlu olduğunu bildiren kişilerin oranı yüzde
61,3’ten 58’e geriledi. 
Sayın Başkanım,
ek süre kullandıracak mısınız bana? 
BAŞKAN – Sona
ersin de ilave edeceğiz. 
TURAN AYDOĞAN
(Devamla) – Toparlıyorum efendim. 
Sayın milletvekilleri, tıpkı 1987 yılında ilan edilen
OHAL’in etkileri nasıl uzun yıllar sürdüyse iki yıldır yaşadığımız ve iktidarın
üç yıl daha sürdürmek istediği OHAL’in de etkileri uzun yıllar sürecektir.
Gelin, ülkemize bir iyilik yapalım. Şimdi gündeme getirdiğiniz, OHAL’in kalıcı
etkilerinden daha ağır travmalar yaşatacak olan bu yasayı el birliğiyle bu
Meclisten geçirmeyelim. Halkımıza bir iyilik yapalım, çocuklarımızın geleceğine
bir iyilik yapalım. Travmalar altında yaşayacak bir Türk toplumu yaratmayalım.
Gelin, bu olumsuz etkileri minimuma indirmek için alınacak tedbirleri
belirleyelim. Gelin, Meclis olarak elimizi taşın altına koyalım, getirdiğiniz
bu yasa teklifini burada geri çevirelim. Öncelikle OHAL’in Türk toplumunda
yaratmış olduğu bu travmaları gelecek nesillere daha büyük travmalar bırakmamak
için tartışalım, bir yere taşıyalım. Bir daha ne darbeleri ne bu travmaları
yaşamamız söz konusu olmasın. 
Hepinizi saygıyla selamlıyorum efendim. (CHP
sıralarından alkışlar) 
BAŞKAN – Teşekkür ederim.
Şimdi, öneri üzerinde İYİ PARTİ Grubu adına Sayın Aydın
Adnan Sezgin…
Buyurun Sayın Sezgin. (İYİ PARTİ sıralarından alkışlar)

İYİ PARTİ GRUBU ADINA AYDIN ADNAN SEZGİN (Aydın) –
Genel Kurulu saygıyla selamlıyorum.
Sayın Başkan, başarılı çalışmalar diliyorum.
BAŞKAN – Sağ olun.
AYDIN ADNAN SEZGİN (Devamla) – Efendim, OHAL tabiatıyla
fevkalade sakıncalı bir rejimdir, bir düzendir. OHAL’in yurt dışında
Türkiye'nin imajına, Türkiye'nin algısına çok önemli zararları olmuştur.
Demokrasiyle yönetilen veya o iddiada olan bir ülkede OHAL’in bu denli uzun
uygulanması ve bu denli sert bir şekilde tatbik edilmesi bizim demokrasi
iddialarımızı altüst etmiştir. Ayrıca, birçok açıdan da bizlerin, Türkiye'nin
ait olmaktan büyük memnuniyet duyduğu, hatta onurlandığı uluslararası
kurumların, Avrupa kurumlarının, Birleşmiş Milletler kurumlarının normlarına ve
sözleşmelerine ciddi şekilde aykırı düşmemize yol açmıştır. Bunun, yurt dışında
bizim en fazla temasta olduğumuz âlemdeki hükûmetlerin veya yasama organlarının
Türkiye’ye bakışı açısından geçerli olduğunu söylemek istiyorum ama aynı
zamanda, kamuoyunda ve ekonomik çevrelerde aynı ciddi ölçüde menfi bakış hâkim
duruma gelmiştir. Bu fevkalade üzücü bir durumdur, bizleri maalesef bulunmayı
talep ettiğimiz düzeyin çok ama pek çok gerisine itmiştir. Demokrasi ve insan
haklarına saygı Türkiye’yi en fazla onurlandıran değerlerdir, ilkelerdir. 
(Mikrofon otomatik cihaz tarafından kapatıldı)
AYDIN ADNAN SEZGİN (Devamla) – Bitiriyorum Sayın
Başkan. 
BAŞKAN – Ek süre verelim Sayın Sezgin.
Buyurun.
AYDIN ADNAN SEZGİN (Devamla) – Bu düşüncelerle böyle
bir yasanın yüce Meclisten geçmemesini temenni ediyorum.
Hepinize saygılarımı sunuyorum. (İYİ PARTİ sıralarından
alkışlar)
BAŞKAN – Teşekkür ederim.
Şimdi, Halkların Demokratik Partisi Grubu adına Sayın
Ayşe Acar Başaran.
Buyurun Sayın Başaran. (HDP sıralarından alkışlar)
HDP GRUBU ADINA AYŞE ACAR BAŞARAN (Batman) – Sayın
Başkan, değerli milletvekilleri; öncelikle, hepinizi saygıyla selamlıyorum ama
bizi televizyonları başında, koğuşlarda izlemek zorunda kalan tutuklu, tutsak
milletvekillerini de buradan saygıyla selamlıyorum. Umarım en kısa zamanda asıl
olmaları gereken yerde, burada, yanımızda, yasama faaliyetinin içerisinde yer
alırlar.
Evet, değerli arkadaşlar, şimdi, araştırma
önergeleriyle ilgili birkaç cümle sarf edildi, biz de HDP Grubu olarak
fikrimizi söyleyelim. Meclisin en temel işlevlerinden biridir aslında araştırma
önergeleri… Çünkü toplumun sorunlarının, sıkıntılarının tespit edilmesi ve
bunun karşısında da yasaların oluşturulması için kurulan komisyonlardır. Eğer
biz bunu da yapmayacaksak ne yapacağız? Zaten kanunların çıkartılma yetkisi
KHK’ler eliyle, kararnameler eliyle saraya bağlandı. Komisyon da kurmayacaksak
o zaman Meclisin kapısına kilidi vuralım, hepimiz evlerimize gidelim, bu halkın
cebinden de bu maaşları almayalım. 
Değerli arkadaşlar, bu OHAL sürecinin ilanını hepimiz
bu Meclisten hatırlıyoruz. “Çok kısa bir süre.” diye başladı, çok kısa bir
sürede cemaatin ülkede oluşturduğu atmosfer yıkılacak ve normal bir sürece
girilecekti ama OHAL iki yıl devam etti. Aslında iki yıl devam etmedi, çok daha
uzun bir süreye yayılan düzenlemeler getirildi. Şu anda, yüzlerce yasada belki
binlerce değişiklik yapılarak sürekli bir OHAL rejiminin içerisinde bizi
yaşamak zorunda bıraktılar. Binlerce insan işinden, aşından edilerek açlıkla
terbiye edilmeye çalışıldı. En fazla çocuk istismarının, çocuk kaçırmalarının
konuşulduğu bugünlerde çocuk kurumları, kadın kurumları, hiçbir şekilde darbe
girişimiyle alakası olmayan onlarca, yüzlerce kurum kapatıldı. 
İnsanlar
demokratik tepkilerini ortaya koymak için, toplumsal muhalefeti geliştirebilmek
için sokağa çıktıklarında karşılarında AKP’nin OHAL rejimini gördüler çünkü
AKP’nin OHAL rejimi, iktidarın OHAL rejimi cemaate değil toplumsal
muhalefeteydi. Hâlbuki şöyle yola çıkılmıştı: OHAL halk için olmayacaktı,
vatandaşı etkilemeyecekti, devlete OHAL ilan edilmişti. Biz, devlete ilan
edilen bir OHAL görmedik. Biz, bu süreçte, darbeyle hiçbir alakası olmayan
insanların bir ayı bulan süreçte gözaltında tutulduğu bir süreci geçirdik ve
çıktıklarında çoğu da beraat etti aslında gözaltına alındıkları dosyalardan. 
İnsanlar sosyal
medyadan bir açıklama, barış açıklaması yaptıkları için günlerce OHAL rejiminin
altında gözaltında kaldılar ama iktidara göre bu, aslında toplumu hiç
etkilemeyen bir rejim oldu. 
Şimdi, bugün
-tekrar konuşacağız- yeni bir yasa geliyor, “üç yıl” diye topluma lanse
ediliyor, aslında üç yılla sınırlı olmayan bir yasa. Bazı düzenlemeler evet ama
yasanın geneli aslında ülkeyi artık OHAL rejimiyle, Başkanlık sistemi dedikleri
rejimin devamı… 
(Mikrofon
otomatik cihaz tarafından kapatıldı) 
BAŞKAN – Sayın
Başaran, tamamlayalım lütfen. 
AYŞE ACAR
BAŞARAN (Devamla) – Başkanlık sisteminin devamı şeklinde oluşturdukları OHAL
rejimiyle bu ülkeyi yönetmeye çalışıyorlar. Anladık ki iktidar ülkeyi OHAL’siz
yönetemez duruma gelmiş, OHAL’le de yönetemiyor şu anda. Ekonomi iflas etmiş
durumda, zaten işsizlik had safhadaydı, ihraçlarla beraber işsizlik oranı daha
fazla arttı. Demokratikleşme adına bir dönem Avrupa standartlarına yetişmeye
çalışırken şu anda günbegün Avrupa standartlarından uzaklaşıyor durumdayız,
üçüncü dünya ülkesi vasfına gelmiş durumdayız. O açıdan, değerli arkadaşlar,
kendimizi kandırmayalım. Çünkü şu anda herkesin evinde OHAL’den söz ediliyor,
herkesin. Herkes, toplum, sizin haricinizde belki iktidarın sıralarında
oturanlar haricinde 81 milyonun evinde OHAL konuşuluyor. Haberleşme
hürriyetleri, örgütlenme hürriyetleri, seyahat hürriyetleri yani en temel
hürriyetlerin hepsi ihlal ediliyor. O açıdan, Mecliste bu komisyonu kuralım,
OHAL yasasından vazgeçelim, ülkeyi daha demokratik bir zeminde yönetmenin
yollarını arayalım.
Teşekkür ederim.
(HDP sıralarından alkışlar) 
BAŞKAN –
Teşekkür ederim.
Şimdi, Adalet ve
Kalkınma Partisi Grubu adına Sayın Selahattin Minsolmaz…
Sayın Minsolmaz,
buyurun. (AK PARTİ sıralarından alkışlar)
AK PARTİ GRUBU
ADINA SELAHATTİN MİNSOLMAZ (Kırklareli) – Sayın Başkan, değerli
milletvekilleri; Cumhuriyet Halk Partisinin, OHAL’in ülkemize yönelik olumsuz
etkilerinin tespit edilmesi ve OHAL’e ilişkin alınacak önlemlerin tespitiyle
ilgili Meclis araştırması komisyonu kurulması önerisinin aleyhinde grubum adına
söz almış bulunuyorum. Yüce heyetinizi saygıyla selamlıyorum.
Bu arada 27’nci
Yasama Dönemimizin hayırlı uğurlu olmasını diliyorum. Şahsınıza ve Başkanlık
Divanınıza da başarılar diliyorum.
BAŞKAN –
Teşekkür ederim, sağ olun.
SELAHATTİN
MİNSOLMAZ (Devamla) – Sayın Başkan, değerli milletvekilleri; bundan tam iki yıl
önce 15 Temmuz hain darbe girişimiyle FETÖ ve paralel devlet yapılanmasının
Meclise de bombalarını attığı o süreci hepimiz hatırlıyoruz. Evet, bir hafta
önce 2’nci döneminde yani 2’nci yılında 81 ilde valiliklerin yaptığı programlar
kapsamında 15 Temmuzun etkilerini ve tesirlerini tartıştık. Burada verilen
araştırma komisyonu kurulması teklifi OHAL’in etki ve tesirlerinin
araştırılması yönünde. Ama 251 15 Temmuz şehidimizin ailesinin, 3 bini aşkın
gazimizin hangi etki ve tesir altında olduğunu da bir düşünmek gerekiyor. Evet,
15 Temmuz hain darbe girişimi belki o gün siyasi iktidarda bulunan AK PARTİ’ye,
bizlere yapılmış bir darbe girişimi gibiydi ama sonrasındaki bulguları hep
beraber gördük ki aslında Türkiye Cumhuriyeti devletini işgale götürme
çabasında olan, niyeti hiç de halis olmayan, dışarıdan aldığı desteklerle FETÖ
ve içerideki PKK bağlantılarıyla da çok entegre bir hareketin parçasıydı.
Dolayısıyla hemen beş gün sonrasında yani 20 Temmuzda ilan edilen OHAL’le
beraber iki yıllık süreç içerisinde hem idari yönden hem de yargısal yönden çok
ciddi bir mücadele yapıldı. Bunun yanında durmak gerekiyor. Dolayısıyla bunun
da 19 Temmuzda sonlandırılmış olması ve sonradan gelen kanun teklifiyle sadece
terörle -PKK’yla, PYD’yle, YPG’yle, DAİŞ’le, DHKP-C’yle ve FETÖ’yle- yine çok
etkili bir şekilde mücadele etme çabasının ötesinde olmayan bu anlayışın
karşısında olmak mümkün değil. Ama bu yönde bir araştırma komisyonu
kurulmasının da gerekli olduğu kanaatinde değiliz. Çünkü millet bu konuda çok net
bir şekilde tavrını ortaya koymuştur. Bunun içerisinde bir referandum
yapılmıştır, 16 Nisanda 18 maddelik bir Anayasa referandumunu hep beraber
yaptık. Millet, yasal haklarını sonuna kadar kullandı. OHAL de hepimizin
bildiği üzere yasal ve anayasal bir süreç. Dolayısıyla bunun içerisinde bir
seçim yaptık, 24 Haziran seçimlerini. Millet orada yine iradesini çok net
ortaya koydu. 
Nihayetinde,
burada bir araştırma komisyonu kurulması yönünde oyumuzun renginin aleyhte
olduğunu belirtiyorum. Sayın Grup Başkan Vekilimiz Özlem Zengin Hanımefendi
kapsamlı açıklama yapacak.
Grubumuzu,
Meclisimizi saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim. 
Öneriyi
oylarınıza sunuyorum: Kabul edenler... Kabul etmeyenler... Kabul edilmemiştir. 
Adalet ve
Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
4.- AK PARTİ Grubunun, Genel Kurulun çalışma gün ve saatlerinin yeniden
düzenlenmesine; 1 sıra sayılı Kanun Teklifi’nin kırk sekiz saat geçmeden
gündemin "Kanun Tasarı ve Teklifleri ile Komisyonlardan Gelen Diğer
İşler" kısmına alınmasına; 1 sıra sayılı Kanun Teklifi’nin İç Tüzük’ün
91’inci maddesine göre temel kanun olarak bölümler hâlinde görüşülmesine ilişkin
önerisi
23/7/2018
Türkiye Büyük Millet Meclisi Başkanlığına
Danışma Kurulu,
23/7/2018 Pazartesi günü (bugün) toplanamadığından İç Tüzük’ün 19’uncu maddesi
gereğince grubumuzun aşağıdaki önerisinin Genel Kurulun onayına sunulmasını arz
ederim.
 Bülent
Turan
 Çanakkale
 AK
PARTİ Grubu Başkan Vekili
Öneri:
Bastırılarak
dağıtılan 1 sıra sayılı Kanun Teklifi’nin 48 saat geçmeden gündemin "Kanun
Tasarı ve Teklifleri ile Komisyonlardan Gelen Diğer İşler” kısmına alınması. 
Genel Kurulun;
23, 24, 25 ve 26
Temmuz 2018 Pazartesi, Salı, Çarşamba ve Perşembe günleri, gündemin "Kanun
Tasarı ve Teklifleri ile Komisyonlardan Gelen Diğer İşler" kısmındaki
işlerin görüşülmesi.
23 Temmuz 2018
Pazartesi günkü (bugün) birleşiminde 1 sıra sayılı Kanun Teklifi’nin birinci bölüm
görüşmelerinin tamamlanmasına kadar,
24 Temmuz 2018
Salı günkü birleşiminde 1 sıra sayılı Kanun Teklifi’nin ikinci bölüm
görüşmelerinin tamamlanmasına kadar,
25 Temmuz 2018
Çarşamba günkü birleşiminde 1 sıra sayılı Kanun Teklifi’nin görüşmelerinin tamamlanmasına
kadar,
26 Temmuz 2018
Perşembe günkü birleşimlerinde çalışmalarına saat 24.00'e kadar devam etmesi.
Haftalık çalışma
günlerinin dışında 27 ve 28 Temmuz 2018 Cuma ve Cumartesi günleri saat 14.00'te
toplanması ve bu birleşimlerinde, gündemin "Kanun Tasarı ve Teklifleri ile
Komisyonlardan Gelen Diğer İşler" kısmında yer alan işlerin görüşülmesi ve
çalışmalarını saat 24.00'e kadar devam ettirmesi,
1 sıra sayılı
Kanun Teklifi’nin İç Tüzük'ün 91'inci maddesine göre temel kanun olarak
görüşülmesi ve bölümlerinin ekteki cetveldeki şekliyle olması önerilmiştir.




1 sıra sayılı
Bazı Kanun ve Kanun Hükmünde Kararnamelerde Değişiklik
  Yapılmasına Dair Kanun Teklifi
(2/1)




BÖLÜMLER


BÖLÜM MADDELERİ


BÖLÜMDEKİ
  MADDE SAYISI




1. BÖLÜM


1 ila 13’üncü
  maddeler arası
(2’nci madde
  ile ihdas olunan 56/A ve 56/B maddeleri dâhil)


14




2. BÖLÜM


14 ila 27’nci
  maddeler arası
(Geçici 1’inci
  madde dâhil)


15




TOPLAM MADDE SAYISI


29




BAŞKAN –
Teşekkür ederim.
Önerinin
gerekçesini açıklamak üzere, öneri sahibi Adalet ve Kalkınma Partisi Grubu
adına Sayın Bülent Turan. 
Buyurun Sayın
Turan. (AK PARTİ sıralarından alkışlar)
AK PARTİ GRUBU
ADINA BÜLENT TURAN (Çanakkale) – Sayın Başkan, değerli milletvekilleri; yüce
heyetinizi saygıyla selamlıyorum.
Yeni yasama
döneminin bugün ilk yasama faaliyetine başlayacağız. 
Öncelikle, ben,
tüm vekillerimize, tüm partilerimize yeni dönemin hayırlı olmasını,
toplumumuzun beklentilerine katkı sağlayacak çalışmalar yapmamızı ümit
ediyorum. 
Aynı şekilde,
bugün ilk kez kürsüye çıkan Sayın Meclis Başkan Vekilimizi kutluyorum, başarılı
çalışmalar temenni ediyorum.
BAŞKAN –
Teşekkür ederim.
BÜLENT TURAN
(Devamla) – Sayın Başkan, değerli milletvekilleri; bugün AK PARTİ Grubunun
vermiş olduğu grup önerisi, dağıtıldığı ve incelendiği üzere özellikle iki tane
kanun teklifinin bu hafta görüşülmesini, bu kanun teklifleri yasalaşmadan da
-bir anlamda- Meclisin kapatılmamasını öngörüyor.
Bu kanun
tekliflerimizden ilki, çoklukla dile getirilen, terörle mücadelede yargı
kuvvetlerimizin, güvenlik güçlerimizin birtakım taleplerini düzenleyen, bununla
ilgili tedbir imkânları veren düzenlemeler.
Bir diğer
yasamız da… Şu an Plan ve Bütçe Komisyonunda görüşülen, sağlık çalışanlarımızın
önemli beklentilerini karşılayan, emeklilik haklarını revize eden, onun dışında
“bedelli” diye ifade edilen malum yasanın, aynı şekilde, kapsandığı bir kanun
teklifi var. Hem olağanüstü hâlin kaldırılmasından sonraki süreçte hem diğer
beklentilerin karşılanması teklifinde grup önerimizi verdik. Buna
ilişkin, Genel Kurulumuzun kabulü hâlinde bugün terörle mücadele için gerekli
olan yasa düzenlemesine başlıyoruz.
Değerli
arkadaşlar, az önceki grup önerilerinde de ifade edildi, basından da takip
ettik. Bazı partiler, ısrarla olağanüstü hâlin kaldırılmadığını, olağanüstü
hâlin bugün gelecek olan kanun teklifiyle beraber bir anlamda kalıcı hâle
getirileceği iddiasını ortaya koyuyorlar. Değerli arkadaşlar, iktidar
partisinin yaptığı her işe “hayır” demenin bir muhalefet tarzı olmaması lazım.
Hatalarımıza, yanlışlarımıza tabii ki “hayır” deyip tartışmak baş tacı ancak
daha kanun teklifi gelmeden bu açıklamanın yapılmış olması, konuya ön yargılı
yaklaşımın en güzel örneği. Teklif verilmeden önce bazı partilerin sözcülerinin
“Olağanüstü hâl kalıcı hâle getiriliyor.” demesi, bu tarzı gösteriyor. Bu,
doğru bir yaklaşım değil. 29 maddelik teklif incelendiğinde görülecek ki hemen
hepsi toplumun beklentisi doğrultusunda hazırlanmış, özellikle anayasal sistem
içerisinde kalınmış, evrensel hukuk kurallarına bağlı kalınmış bir teklif.
Bakınız, bizden
çok daha küçük bir terör saldırısına maruz kalan Fransa, olağanüstü hâli tam
iki yıl devam ettirdi. İki yılın bitiminde de Macron’un duyurusuyla, bir
Twitter duyurusuyla “Artık olağanüstü hâli kaldırıyoruz, onun ötesinde bir
güvenlik yasası getiriyoruz.” demesinden sonra, başta Türk basını olmak üzere,
birçok siyasetçi “Aman ne büyük adım, demokratik adım.” diye açıklamalar yaptı.
Fransa olağanüstü hâli kaldırıp terörle mücadelede bir başka konsept
getirdiğinde “Demokratik bir adım, bravo.” ama Türk Hükûmeti bunu yaptığı zaman
“Vay efendim, bunu niye yapıyoruz?” Bu, makul bir yaklaşım değil. 
Teklifi
incelediğinizde birçok hususun aslında demokratik bir kazanım olduğunu
göreceksiniz. Bir defa, bu teklif asla olağanüstü hâlin devamı falan değil.
Olağanüstü hâl, bambaşka bir konsept, bambaşka bir anayasal sistem ama şimdiki
getirilen teklif, sıkıyönetimin kaldırılmasından tutun da Avrupa İnsan Hakları
Mahkemesindeki ara buluculuğa kadar birçok konunun makul yaklaşıldığında zaten
kabul göreceği bir sistem. O yüzden, bu kanunu olağanüstü hâlin yerine ikame
edilen bir kanun gibi görmeyi çok ön yargıyla yaklaşılan bir mesele olarak
düşünüyorum. 
Değerli
arkadaşlar, bazı konular ortak değerlerimizdir. Terörle mücadelede PKK öyle
başarısız hâle geldi ki neredeyse adım atamaz hâle geldi. O yüzden, bu
mücadelemizin inkıtaya uğramadan, PKK’nın yok olması seyrine yasama
faaliyetleriyle katkı sağlamamız lazım. Devletimiz, FETÖ’den çok büyük
oranda sıyrıldı, arındı. Bunun devam etmesi lazım. Biz bunu yok gibi
düşünemeyiz. Gözümüzü kapatırsak kendimize gece yaparız. Toplumun gerçeklerini,
muhtemel risklerimizi yok edemeyiz. O yüzden diyorum ki: Bu önergemize, bu
kanun teklifine, 29 maddeye tek tek bakıldığında, her partinin terörle
mücadelede yanımızda olacağını, bu kanuna “evet” diyeceğini, toplumun geleceği
adına, güvenliğimiz adına iştiyakla “evet” diyeceğini ümit ediyor, yüce Genel
Kurulu saygıyla selamlıyor, saygılar sunuyorum. (AK PARTİ sıralarından
alkışlar) 
BAŞKAN –
Teşekkür ederim. 
ENGİN ÖZKOÇ
(Sakarya) – Efendim, sayın hatibin konuşmasına istinaden 60’a göre söz rica
ediyorum izin verirseniz. 
BAŞKAN – Buyurun
Sayın Özkoç. 
VI.- AÇIKLAMALAR (Devam)
22.- Sakarya Milletvekili Engin Özkoç’un, Çanakkale Milletvekili Bülent
Turan’ın AK PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
ENGİN ÖZKOÇ
(Sakarya) – Sayın Başkan, sayın hatip yaptığı açılamada aynen şöyle bir ifade
kullanmıştır: “Bu, olağanüstü hâl yasasının devamı niteliğinde değildir. Bu
maddelerin hepsi tek tek incelendiğinde görülecektir ki bu, toplumun
güvenliğiyle ilgili, terörle ilgili tedbirlerin alınmasıdır.” diyor. 
29 maddenin
içerisindeki 23’üncü maddenin ilk paragrafını aynen okuyorum: “Madde yapılan
düzenlemeyle kamu personeli için OHAL koşullarının üç yıl boyunca aynen devam
ettirilmesini amaçlıyor.” diyor. Sayın hatip bunu nasıl açıklayacak merak
ediyoruz efendim. 
BAŞKAN –
Teşekkür ederim. 
BÜLENT TURAN
(Çanakkale) – Sayın Başkan...
BAŞKAN - Sayın
Turan, buyurun. 
23.- Çanakkale Milletvekili Bülent Turan’ın, Sakarya Milletvekili Engin
Özkoç’un yaptığı açıklamasındaki bazı ifadelerine ilişkin açıklaması
BÜLENT TURAN
(Çanakkale) – Sayın Başkan, ben de sayın grup başkan vekilinin ifadesine şu
cevabı vermek isterim: Az sonra Genel Kurulun bu teklifimizi kabulü hâlinde
kanun görüşmelerine başlayacağız, madde madde hangi gerekçelerle bu kanunun
geldiğini ifade etmeye çalışacağız. Bir daha söylüyorum: 29 maddenin hemen
hemen tümü incelendiğinde demokratik bir adım olduğu gözlenecek zaten, kaldı ki
tüm düzenlemeler süreyle sınırlı. Söz konusu madde de süreyle sınırlı. Şu an
yüz binden fazla insanın ihracı söz konusu, hâlâ gizli, kripto birtakım yapılar
söz konusu, tabii ki bunlarla ilgili yargı faaliyetleri, güvenlik faaliyetleri
yerine getirilirken ek tedbirlerin alınması lazım ama hâkim güvencesi, süre
sınırları, anayasal zeminde kalınması bu işin en büyük güvencesi. Buna karşı
çıkmanın -bir daha diyorum tartışacağız ama- çok makul olmadığı kanaatindeyim. 
Teşekkür
ediyorum Sayın Başkan.
BAŞKAN –
Teşekkür ederim. 
ENGİN ÖZKOÇ
(Sakarya) – Kayıtlara geçsin diye söylüyorum. 
BAŞKAN – Kanunu
görüşeceğiz zaten. 
ENGİN ÖZKOÇ
(Sakarya) – Sayın Başkan, kayıtlara geçsin diye söylüyorum. Her şeyi açık ve
net konuşmalıyız. Elbette ki süre var, OHAL’de de süre var demiştiniz, hiçbir
süreye uymadınız. Şimdi de bu getirdiğiniz yasalarla ilgili, ilgili maddede
diyorsunuz ki: “OHAL yasaları üç yıl boyunca bu personel hakkında geçerli
olacaktır.”
BAŞKAN – Kanunu
görüşürken bunları konuşacağız, madde madde konuşacağız hepsini. 
ENGİN ÖZKOÇ
(Sakarya) – Anladım ama doğruları da konuşmamız lazım, algı yaratmamamız lazım.

BAŞKAN – Tamam.
Teşekkür ederim.

YAVUZ
AĞIRALİOĞLU (İstanbul) – Sayın Başkan...
BAŞKAN – Sayın
Ağıralioğlu...
YAVUZ
AĞIRALİOĞLU (İstanbul) – 60’a göre yerimden söz istiyorum efendim. 
BAŞKAN –
Buyurun. 
24.- İstanbul Milletvekili Yavuz Ağıralioğlu’nun, Çanakkale Milletvekili
Bülent Turan’ın AK PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
YAVUZ
AĞIRALİOĞLU (İstanbul) – Bir düzeltme yapmak zorundayım. Muhalefetin sizin
yaptıklarınızın tamamına karşı çıkıyor algısı haklı bir sitemdir yani her
yaptığımıza muhalefetin her şeyiyle karşı çıkıyor olmasını, muhalefetin toplu
olarak inkârı gibi takdim etmenize katılıyorum ama tarafınızın da muhalefetin
her söylediğini yanlış algılama hakkı olmadığını ifade ediyorum; birincisi bu.
Bizim tenkitlerimizin, tekliflerimizin tarafınızca başınıza atılmış siyasi
taşlar olarak algılanmasını doğru bulmuyorum. Nihayetinde olağanüstü hâl ve
tesirleri üzerinde, olağanüstü hâlden doğan yetkileri kullanırken içinde
yaşadığımız topluma idari, siyasi, bürokratik ne kadar menfi tesirleri olduğunu
biz de müşahede ediyoruz ve bu sahada gördüğümüz eksiklikleri Meclis
kürsüsünden size ifade etmeyi borç biliyoruz. Tekliflerimizi, size siyasi
taşlama gibi görmenizi, böyle algılamanızı… 
BAŞKAN – Sayın
Ağıralioğlu, teşekkür ediyorum. 
YAVUZ
AĞIRALİOĞLU (İstanbul) – Yani onunla ilgili bir düzeltme yapmak istedim çünkü…
Teşekkür ederim.

BÜLENT TURAN (Çanakkale)
– Eski partilere söyledim Sayın Başkan Vekili, onların eleştirilerinde vardı bu
ifadeler. 
VIII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma gün ve saatlerinin yeniden
düzenlenmesine; 1 sıra sayılı Kanun Teklifi’nin kırk sekiz saat geçmeden
gündemin "Kanun Tasarı ve Teklifleri ile Komisyonlardan Gelen Diğer
İşler" kısmına alınmasına; 1 sıra sayılı Kanun Teklifi’nin İç Tüzük’ün
91’inci maddesine göre temel kanun olarak bölümler hâlinde görüşülmesine
ilişkin önerisi (Devam)
BAŞKAN – Değerli
arkadaşlar, İYİ PARTİ Grubu adına Sayın Feridun Bahşi. 
Buyurun Sayın
Bahşi. (İYİ PARTİ sıralarından alkışlar) 
LÜTFÜ TÜRKKAN
(Kocaeli) – Antalya Milletvekili Başkanım. 
BAŞKAN – Kimseye
söylemedik ama istiyorsanız Sayın Bahşi için söyleyeyim: Antalya Milletvekili…
ŞENOL BAL
(Ankara) – Söylenir Sayın Başkan. 
BAŞKAN –
Efendim?
ŞENOL BAL
(Ankara) – Söylenmesi gerekiyor. 
BAŞKAN – Evet,
size göre.
Değiştirelim o
zaman, siz teklif verin de.
İYİ PARTİ GRUBU
ADINA FERİDUN BAHŞİ (Antalya) – Sayın Başkan, değerli üyeler; yüce heyetinizi
saygıyla selamlıyorum. 
Bugün 23 Temmuz
2018, Erzurum Kongresi’nin 99’uncu yıl dönümü, kutlu olsun. Erzurum
Kongresi’nde alınan en önemli karar “Vatan bir bütündür, parçalanamaz.”dır. 
Yine, Hatay
vilayetinin Türkiye’ye katılmasının 79’uncu yıl dönümüdür, kutlu olsun. 
AK PARTİ Grubu
tarafından verilen öneriyle görülmekte olan kanun teklifinin hafta sonuna kadar
tamamlanması istenmektedir. Partimiz, dinci ve bölücü terör örgütleriyle
yapılan mücadele ve hukuk düzenlemeleri konusunda her türlü desteği
sağlayacaktır, terörle mücadele konusuna getirilecek her türlü yasal
düzenlemeye de destek olacaktır. Ancak yapılan mücadelenin de hukuk kuralları
içerisinde kalması en büyük hassasiyetimizdir. Partimiz, yapıcı muhalefet
görevini sonuna kadar yerine getirecek, yanlış bulduğumuz konularda da
yanlışları dile getirecek, hukuk çerçevesinde kalınması için önerilerimizi
sunacaktır. 
Görüşülecek olan
yasa teklifi yurt içinde ve yurt dışında merakla beklenmektedir. OHAL’in
kaldırılması milletimiz tarafından özlemle beklenmektedir. Üç ayda bir
yenilenen OHAL’in her uzatılması öncesi, umutla kaldırılması beklenirken yeni
yasayla, daha ağır şartlarla üç yıl daha uzatılmaktadır. Bunun adı “ağır OHAL”dir.

Bu yasa, başta
Anayasa olmak üzere, Avrupa İnsan Hakları Sözleşmesi’ne, Avrupa İnsan Hakları
Mahkemesi kararlarına baştan sona aykırıdır. Zira, Anayasa’nın 90’ıncı maddesi
2004 yılında AKP tarafından değiştirilmiş, uluslararası sözleşmeler ve AİHM kararları,
iç hukuk normlarından daha üstün hâle getirilmiştir. Yani çıkarılacak yasalar,
Avrupa İnsan Hakları Sözleşmesi ile AİHM kararlarına aykırı olamaz. Olduğu
takdirde, başta Anayasa’nın 90’ıncı maddesi olmak üzere, Anayasa’nın hak ve
özgürlükleri düzenleyen diğer maddelerine aykırı olacaktır.
Şahsen, yıllarca
hâkimlik yapmış bir kişi olarak, kanunların uygulanmasında bir kelimenin, hatta
bir virgülün yerinin bile ne kadar önemli olduğunu, ne büyük hatalara sebep
olduğunu bilen bir insanım. Bu sebeple, yasaların görüşülmesine kısıtlama
getirilmesi, konuların aceleye getirilerek çıkarılmaya çalışılması yanlıştır.
Kaldı ki bu yasa, insan hak ve özgürlüklerine önemli derecede kısıtlamalar
getirmektedir. Gözden kaçırılmaya çalışılan nedir? Biz görüşülecek yasanın
zaman kısıtlaması olmadan görüşülmesi gerektiğini düşünüyoruz.
Teşekkür ederim
efendim. 
BAŞKAN –
Teşekkür ederim. 
Şimdi,
Milliyetçi Hareket Partisi Grubu adına Sayın Erkan Akçay konuşacak.
Buyurun Sayın
Akçay. (MHP sıralarından alkışlar)
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; muhterem
heyetinizi saygıyla selamlıyorum.
Sayın Başkan,
ayrıca, bugün fiilen üstlenmeye başladığınız Meclis Başkan Vekilliği
görevinizin de hayırlı uğurlu olmasını temenni ediyorum ve başarılar diliyorum.
BAŞKAN –
Teşekkür ederim.
ERKAN AKÇAY
(Devamla) – Adalet ve Kalkınma Partisinin grup önerisinde çalışma saatleri ve
gündeme alınacak hususlarla ilgili bir önerge verilmiştir. 
Bilhassa, 27’nci
Dönemin ilk kanun teklifinin, bazı kanunlarda değişiklik öngören 1 sayılı
Teklif’in görüşülecek olmasını da bu yeni döneme başlangıç açısından önemli,
gerekli ve yerinde bulduğumuzu ifade etmek istiyorum. Ayrıca, belirtmek isterim
ki Milliyetçi Hareket Partisi olarak bu kanun teklifini de önemsiyoruz ve
destekliyoruz. 
15 Temmuz 2016
tarihinde, malumunuz, bir hain darbe girişimini yaşadık. Bunu takiben, 20
Temmuz 2016 tarihinde de OHAL düzenlemesi geldi ve iki yıllık bir süreyle OHAL
uygulamaları yapıldı ve bu süre içerisinde çok önemli bir mücadele gerçekleştirildi.
Biz Milliyetçi Hareket Partisi olarak gerek FETÖ’yle gerekse terörle mücadele
nihayete erdirilene kadar bu OHAL uygulamalarının devam etmesi yönünde
görüşümüzü beyan etmiştik. Akabinde, Hükûmetin, devletin gerekli organlarının
gerekli görüşlerini de almak suretiyle vardığı netice itibarıyla bu OHAL’in
tekrar uzatılması yönünde herhangi bir önergesi, tezkere teklifi olmamıştır.
Tabii, iki yıl sonra OHAL’in kalkmış olması, başta FETÖ olmak üzere terörle
mücadelenin neticelendiği anlamını taşımamaktadır. Türkiye'nin gerek FETÖ’yle
gerekse PKK ve diğer terör örgütleriyle mücadelesi devam etmektedir ve ayrıca,
bu mücadelenin de -OHAL’in bitmiş olmasına rağmen- kesinlikle bir kesintiye
uğramaması gerekir. OHAL uzatılmamış olabilir ancak güvenlik tedbirleri devam
etmelidir ve etmektedir. İşte bu tedbirleri bugün görüşeceğimiz kanun
teklifiyle de hukuk sistemimize dâhil edeceğiz. 
Bu düşüncelerle
bu öneriye olumlu oy vereceğimizi belirtiyor, hepinizi saygıyla selamlıyorum.
(MHP ve AK PARTİ sıralarından alkışlar)
BAŞKAN –
Teşekkür ederim.
Şimdi, öneri
üzerinde Halkların Demokratik Partisi Grubu adına Hakkı Saruhan Oluç konuşacak.
Buyurun Sayın
Oluç. (HDP sıralarından alkışlar) 
HDP GRUBU ADINA
HAKKI SARUHAN OLUÇ (İstanbul) – Sayın Başkan, değerli vekiller; hepinizi
saygıyla selamlıyorum.
Bu grup
önerisini okuyunca aklıma geçen gün yapılan bir söyleşi geldi, onun üzerine
birkaç kelime etmek istiyorum.
Cumhurbaşkanı
Başdanışmanı Mehmet Uçum şöyle dedi yaptığı söyleşide: “‘Eski hükûmet
modelinden yeni hükûmet modeline geçmek için en az beş yıla ihtiyaç var.’
denmişti, biz üç ayda tamamladık.” Müthiş bir hız. Bitmiyor ama devam ediyor:
“9 Temmuz günü Cumhurbaşkanı, 1 Başkan Yardımcısı, 16 bakan atadı. O gün
Genelkurmay Başkanının istifası kabul edildi. Genelkurmay Başkanı, Kara
Kuvvetleri Komutanı ve Genelkurmayda İkinci Başkan atandı ve bütün bunlar iki
saat içinde oldu ama geçmişe bakıldığında bütün bunlar en iyimser tahminle,
hiçbir sorun olmasa iki ya da üç ayda olabilecek şeylerdi.” Hızlı! Diyor ki
Mehmet Uçum, Başdanışman: “Gerekirse hükûmetin devletin bir anonim şirket gibi
yönetilmesi metaforu, performans ve verimlilik açısından ifade edilmiştir. Mal
ve hizmet üreten bir anonim şirkette kadro politikasını nasıl kurarsınız?
Verimlilik, performans, öne koyduğunuz hedefleri gerçekleştirme becerisi
üzerine kurarsınız.” Güzel ama sonuncusu da güzel, diyor ki: “Herhangi bir
yerde uyumsuzluk ortaya çıktığında bu bir sistemsel probleme dönüşmez, bir
uygulama problemi olur. Bunun anlamı nedir? Bu uyumsuzlukları yaratanlar, bir
gecede gider, yerlerine işi doğru yapacak kişiler gelir.” Breh, breh, nasıl bir
başdanışman ama! Astığı astık, kestiği kestik. Feyzi nereden alıyor bilmiyorum
ama tabii ki sizi böyle bir durumla karşı karşıya bırakmak istemeyiz. 
Evet, çalışmak
iyidir ama ne için çalışacağız? Yani demokrasi, insan hakları, özgürlükler,
emeğin hakları, Türkiye’nin imzalamış olduğu, bu Meclisin altında imzasının
olduğu uluslararası demokratik sözleşmelere uyumun geliştirilmesi, hukukun
üstünlüğü, bütün bunları ihya etmek için çalışmak tabii ki gayet iyi ama bütün
bunları gömmek için, bunları çiğnemek için, bunları yok etmek için çalışmak?
Bu, olacak iş değil. İşte siz bunu yapmak istiyorsunuz. 
Biraz
evvel konuşuldu, evet OHAL kalıcı hâle getirilmek isteniyor, çıkarmaya
çalıştığınız yasaların hepsi bunu içeriyor. Bakın, bu yeni bir şey değil,
valilere süper yetkiler veriyorsunuz; Anayasa’ya aykırı, uluslararası
demokratik sözleşmelere aykırı, Avrupa İnsan Hakları Sözleşmesi’ne aykırı,
Venedik Komisyonu kararlarına aykırı, Avrupa İnsan Hakları Mahkemesi
içtihatlarına aykırı ama onu yapmak istiyorsunuz. Gözaltı süresini
uzatıyorsunuz bir hileyle. Bakın, toplantı ve gösteri yürüyüşlerini imkânsız
hâle getirecek bir madde getiriyorsunuz. Bunların hepsi aslında özgürlükleri,
demokratik hakları gömmek üzere yapılan adımlardır. 
Şimdi, bir son
cümle söyleyeyim, zamanım doldu. 
(Mikrofon
otomatik cihaz tarafından kapatıldı) 
BAŞKAN –
Tamamlayalım Sayın Oluç. 
HAKKI SARUHAN
OLUÇ (Devamla) – “Yeni bir devlet ve yeni bir sistem kurduk.” diyorsunuz ya… Ya
kusura bakmayın bu cumhuriyet tarihini sizler kadar, belki de sizlerden daha
iyi bizler biliyoruz. Neden mi? Bu cumhuriyet tarihinde ne zaman bir yasa,
uluslararası ilişkiler ve Türkiye’deki ilişkiler açısından dayanılmaz, tahammül
edilmez bir hâle gelirse o yasa kaldırılır, onun içeriği başka bir yasa
maddesiyle tekrar yerleştirilir ve uygulama aynı devam eder. Yani sizin aslında
şimdi yaptığınız şey, eski devletin, eski zihniyetin, geleneksel zihniyetin
devamıdır, yeni bir şey değildir. Bu nedenle iyi bir şey için çalışacaksak
çalışalım ama diğerini siz kendiniz çalışın lütfen. (HDP sıralarından alkışlar)

BAŞKAN –
Teşekkür ederim. 
Öneriyi
oylarınıza sunuyorum: Kabul edenler… Kabul etmeyenler… Kabul edilmiştir. 
Değerli arkadaşlar,
şimdi gündemin “Seçim” kısmına geçiyoruz. 
IX.- SEÇİMLER
A) Komisyonlarda Açık Bulunan Üyeliklere Seçim
1.- Millî Savunma Komisyonunda boş bulunan üyeliğe seçim
BAŞKAN – Millî
Savunma Komisyonunda boş bulunan ve İYİ PARTİ Grubuna düşen 1 üyelik için
Trabzon Milletvekili Hüseyin Örs aday gösterilmiştir. 
Oylarınıza
sunuyorum: Kabul edenler... Kabul etmeyenler... Kabul edilmiştir. 
Şimdi, birleşime
on beş dakika ara veriyorum. 
Kapanma Saati: 16.23 
İKİNCİ OTURUM
Açılma Saati: 16.54
BAŞKAN: Başkan Vekili Mustafa ŞENTOP
KÂTİP ÜYELER: Bayram ÖZÇELİK (Burdur), Burcu KÖKSAL (Afyonkarahisar)
-----0-----
BAŞKAN – Değerli
milletvekillerimiz, Türkiye Büyük Millet Meclisinin 8’inci Birleşiminin İkinci
Oturumunu açıyorum.
Gündemin “Kanun
Tasarı ve Teklifleri ile Komisyonlardan Gelen Diğer İşler” kısmına geçiyoruz.
1’inci sırada
yer alan, Adalet ve Kalkınma Partisi Grup Başkan Vekilleri Çanakkale
Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Adalet Komisyonu Raporu’nun görüşmelerine başlayacağız. 
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Adalet ve Kalkınma Partisi Grup Başkanvekilleri Çanakkale
Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1) (X)
BAŞKAN –
Komisyon? Yerinde.
ENGİN ÖZKOÇ
(Sakarya) – Sayın Başkan…
BAŞKAN – Sayın
Özkoç, buyurun.
ENGİN ÖZKOÇ
(Sakarya) – Burada, efendim, ikinci bir soruyu sormanız gerekiyor “Hükûmet
yerinde mi?” diye. Ancak İç Tüzük kuralı hem Komisyonun hem de Hükûmetin burada
olması ve bu yasaları o şekilde görüşmemiz gerekiyor. Bununla ilgili usul
yönünden bir tartışma açılmasını talep ediyorum.
BÜLENT TURAN
(Çanakkale) – Lehte…
MEHMET DOĞAN
KUBAT (İstanbul) – Lehte…
ENGİN ÖZKOÇ
(Sakarya) – Aleyhte…
AYHAN BİLGEN
(Kars) – Aleyhte…
BAŞKAN – Lehte
Sayın Turan, Sayın Kubat; aleyhte Sayın Özkoç, Sayın Bilgen.
Evet, önce lehte
Sayın Bülent Turan. 
Buyurun Sayın
Turan. (AK PARTİ sıralarından alkışlar)
Süreniz üç
dakikadır.
XI.- USUL HAKKINDA GÖRÜŞMELER
1.- Oturum Başkanı TBMM Başkan Vekili Mustafa Şentop’un, kanun
görüşmelerine geçerken İç Tüzük’e uygun olarak davranıp davranmadığı ve çalışma
usullerine uyup uymadığı hakkında
BÜLENT TURAN
(Çanakkale) – Sayın Başkan, değerli milletvekilleri; yüce heyetinizi saygıyla
selamlıyorum. 
Grup önerimizi
verirken uzun uzun ifade etmiştim. Terörle mücadelemizde önemli katkı
sağlayacak güvenlik güçlerimizin ve yargı güçlerimizin bazı taleplerini karşılayacak
kanun teklifimizin görüşmelerine başladık ancak yasama dönemimizin ilk kanun
teklifini görüşüyoruz. Dolayısıyla uyum yasalarının, uyuma bağlı İç Tüzük’ün
gecikmesinden kaynaklı bir tartışma söz konusu oldu. Öncelikle bu tartışmayı
saygıyla karşılıyoruz ancak hukukta fiilî imkânsızlık diye bir ifade vardır.
Artık Türkiye'de kabul etsek de etmesek de oy versek de vermesek de Anayasa… 
NURHAYAT ALTACA
KAYIŞOĞLU (Bursa) – Elinizi kolunuzu bağlayan mı var?
BÜLENT TURAN
(Devamla) – Siz geçen dönem vekildiniz, bunları biliyor olmanız lazım; Sayın
Yedekci, bunları biliyorsunuz. 
ALİ ÖZTUNÇ
(Kahramanmaraş) – Yedekci değil.
BÜLENT TURAN
(Devamla) – Geçen dönem, değerli arkadaşlar, tüm partiler çok uzun süre
tartıştılar, konuştular İç Tüzük için ancak belli konularda bir araya
gelinemeyince, özellikle ana muhalefet partisi Anayasa değişikliğini kabul
etmeme tarzını geliştirince bunlar geride kalmıştı. Ümit ediyorum bu dönem tüm
partiler bir araya gelirler, hızlı ve seri bir şekilde İç Tüzük’ü yeni anayasal
sisteme uygun hâle getirirler. Şu anki sistemde Hükûmet eskide olduğu gibi
Meclisten seçilemediği için bir yok hükmüyle karşı karşıyayız. Hükûmet yok ki
Başkan neyi sorsun. 
Değerli
arkadaşlar, şu an beğenmeseniz de istemeseniz de halkımızın kahir ekseriyetle kabul
ettiği bir Anayasa değişikliği oldu. Yetmedi, yeni seçim yaptık. Bu seçime göre
de düzenlenen bir yeni dönem var. Bu sistem değişikliği anamızın ak sütü gibi
-tabiricaizse- halkımızın reyleriyle kabul edilmiş bir sistem. Bu sistem
içerisinde İç Tüzük değişikliği olmamış olması Anayasa’ya aykırı davranmamızı
gerektirmez. Anayasa üst normdur. Anayasa’nın gereği olarak burada bakan
olmayacaktır. Bu yeni sisteme artık ayak uydurun, bunu kabul edin, buna göre
refleks geliştirin, buna göre kanun teklifi verin, hepsi baş tacı ama eski
Türkiye'yi özleme iddiasını, rüyasını geride bırakın. 
Bakınız, İç
Tüzük 62 “Komisyonu ve bakanı arar.” Ama o hükûmetin bakanı artık yok. O yüzden
komisyon başkanı burada, sözcüsü burada. Bundan sonraki görüşmeler komisyon
başkanının beraberinde yürüyecek. Ne zamana kadar? Tüm partiler bir araya
gelir, bir tüzük hazırlar, tekrar Anayasa’ya uygun tüzük yaparsa bu baş tacı
olur, bir daha söylüyorum ama şimdi Hükûmet yok diye Mecliste kanun
görüşmeyecek miyiz? Hükûmet yok diye, İç Tüzük Anayasa’ya uygun hâle
getirilmedi diye beş sene boyunca kanun görüşmeyecek miyiz? 
(Mikrofon
otomatik cihaz tarafından kapatıldı) 
BÜLENT TURAN
(Devamla) - Üst norma uyan bir adım atmıştır Sayın Başkan. Bu kanunun lehinde
olduğumuzu ifade etmek istiyorum.
Saygılar
sunuyorum. (AK PARTİ sıralarından alkışlar)
BAŞKAN –
Teşekkür ederim Sayın Turan.
Şimdi, aleyhte
Sayın Özkoç…
ENGİN ÖZKOÇ
(Sakarya) – Efendim, İbrahim Kaboğlu konuşma yapacak.
BAŞKAN – Sayın
Kaboğlu, buyurun. (CHP sıralarından alkışlar) 
İBRAHİM ÖZDEN
KABOĞLU (İstanbul) – Sayın Başkan, değerli milletvekilleri; Başkanlık Divanını
kutluyorum öncelikle. 
Anayasa 6771
sayılı Kanun’la değişti fakat 21’inci maddesinin birinci bendine göre
“Cumhurbaşkanlığı ve yasama seçimleri 3 Kasım 2019’da yapılır.” ikinci bendine
göre “Altı ay içerisinde uyum yasaları çıkarılır.” hükmünü haizdir. 
Altı ay
içerisinde değil seçime gidilinceye kadar on dört ay içerisinde bile uyum
yasalarının çıkarılmaması ihmal yoluyla Anayasa’ya aykırılık oluşturmuştur ama
yasalar çıkarılmadan, uyum düzenlemesi yapılmadan seçime gidilmesi ise açıkça
eylemli olarak Anayasa’ya aykırılık oluşturmuştur. 
Bu saptamadan
sonra, şu anda elimizde Anayasa’ya göre bir İç Tüzük’ümüz var. Bu İç Tüzük
Anayasa’nın ilgili maddelerine göre yürürlüktedir. O bakımdan biz bu İç
Tüzük’ün hükümlerine uymak zorundayız. Her ne kadar Cumhurbaşkanlığı hükûmet
sistemi denilmiş olsa da resmen, resmen denilmiş olsa da sizin deyişinizle
Hükûmet Bakanlar Kurulu anlamında mevcut olmasa da bu konuyla ilgili bakan görev
başındadır; eğer biz doğrudan tartışmalara geçersek bakanın hazır bulunmadığı
oturumda Anayasa’ya aykırı bir usule imza atmış oluruz. 
O bakımdan benim
önerim pozitif hukuk açısından “eski Türkiye yeni Türkiye” tartışması değil,
Anayasa’nın 11’inci maddesine göre Anayasa hükümleri üstündür; yasama, yürütme,
yargı organlarını bağlamaktadır. Dolayısıyla tüzüğe ilişkin hükümler de
hepimizi bağlamaktadır.
Saygıyla arz
olunur. (CHP sıralarından alkışlar)
BAŞKAN –
Teşekkür ederim. 
Şimdi, aleyhte
Sayın Ayhan Bilgen.
Buyurun. (HDP
sıralarından alkışlar) 
AYHAN BİLGEN
(Kars) – Sayın Başkan, değerli milletvekilleri; tabii, usul tartışmasının son
kararını verecek olan sizsiniz. Dolayısıyla, bir biçimde, bu yaptığımız işin de
sonunda çıkacak karar herkes için bağlayıcı olacak. Yani, ya iddia edildiği
gibi Anayasa’ya aykırı bir davranışa birlikte ortak olacağız ya da bunu
düzeltmenin imkânını, yolunu değerlendireceğiz. 
“Usul esastan
önce gelir.” diye biliyorsunuz çok önemli bir ilke vardır ve biz aslında bugüne
kadar yapmamız gerekeni yapmamış olmanın kriziyle, kaosuyla karşı karşıyayız.
Bunu yaşamayabilirdik, buna sebebiyet vermeyebilirdik çünkü bu düzenlemeyi
buradan geçirdik ve topluma vadettik, dedik ki: “Altı ay içerisinde uyumla
ilgili siyaset kurumu, Parlamento üzerine düşeni yapacak.” Şimdi neden
yapmadık? Bunun gayet tabii gerekçesini en azından kamuoyuna açıklamak
zorundayız. “Şundan dolayı yapmadık.” “Yapmak istemedik.” “Hayır, çok yapmak
istedik; şu engelledi, bu engelledi.” Muhalefet mi engelledi, genel ortam mı,
çok daha önemli işler yaptık onun için mi bu uyum düzenlemelerini yapmadık,
buna dair bir açıklama yapma sorumluluğumuz siyasi ahlak gereği var. Yani bunu
hiç olmamış gibi üstünü örtüp devam edemeyiz. Elbette edilebilir, fiilen böyle
gerçekleşecek, muhtemelen on, on beş dakika sonra usul tartışması ihtiyacı
duyulmayacağına dair bir karar çıkacak ve geneli üzerinde görüşmeye devam
edeceğiz. Ama bu da tarihe bir not olarak düşecek ve bu Parlamento çok açık
biçimde görevini yapmadığı için bir usulsüzlüğün üstünü örterek yoluna devam
edecek.
Değerli
arkadaşlar, kurallara, kanunlara, tüzüklere, Anayasa’ya uygun davranmak, önce o
kanunları yapanların sorumluluğudur. Eğer vatandaşın kanuna uymasını
istiyorsanız, önce kanun yapanların bu konuda samimi, kararlı, tutarlı
davranmasını bekleyeceksiniz. Dolayısıyla, burada üzerimize düşen sorumluluğu
yerine getirememiş olmanın hesabını vermek durumundayız. Ne yazık ki bu yöndeki
uyarılar çok önemsenmiyor, çok dikkate alınmıyor. “Usul” kelimesi genellikle
“şekil” kelimesiyle sınırlandırılarak anlamlandırılıyor. Elbette şekil de
hukukta önemlidir, iptal nedenidir, itiraz nedenidir ama usul, şekli de aşan,
bazen doğrudan doğruya esası belirleyen bir şey olur.
Bakın, beş
gündür OHAL yok, çok da büyük bir kıyamet kopmuyor. Yani OHAL kalktığı için
büyük bir kriz, büyük bir kaos, bir yetki karmaşası falan yaşamıyoruz. Bunu bir
iki hafta daha erteleyebiliriz, İç Tüzük tartışmasını öne çekebiliriz, gereğini
yaparız. Önce bir İç Tüzük’te uzlaşırız, sonra onun gerektirdiği ilk gündem
yine size göre OHAL'e dair düzenlemelerse onun da gündem planlaması buna uygun
biçimde yapılabilir.
Genel Kurulu
saygıyla selamlıyorum. (HDP sıralarından alkışlar) 
BAŞKAN –
Teşekkür ederim.
Son olarak Sayın
Mehmet Doğan Kubat.
Buyurun Sayın
Kubat. (AK PARTİ sıralarından alkışlar) 
MEHMET DOĞAN
KUBAT (İstanbul) – Sayın Başkanım, çok değerli milletvekili arkadaşlarım;
açılan usul görüşmesinde Başkanlığın görüşülmekte olan 1 sıra sayılı Kanun
Teklifi’nin görüşmelerinin Hükûmet olmaksızın da sadece Komisyonun varlığıyla
sürdürülmesinin mümkün olduğu yönündeki tutumu lehinde görüşlerimi ifade etmek
üzere söz almış bulunuyorum. Bu vesileyle yüce heyetinizi saygılarımla
selamlarım.
Değerli
arkadaşlar, 16 Nisan 2017’de 6771 sayılı Anayasa değişikliğiyle, biliyorsunuz,
yasama ve yürütmenin yeniden kapsamlı biçimde ilişkileri düzenlendi ve 24
Haziran seçimleriyle birlikte yeni sistem yani Cumhurbaşkanlığı hükûmet sistemi
tüm kurallarıyla ve kurumlarıyla işlerlik kazandı. Parlamenter hükûmet
sistemine ait Başbakanın ve bakanların yürütme yetkisini Cumhurbaşkanıyla
kullanmasına ilişkin 7’nci madde hükmü değiştirildi ve bu yürütme yetkisi
münhasıran Cumhurbaşkanına verildi. Milletvekillerinin eskiden, biliyorsunuz,
Parlamento üyeleri arasından da bakan olma imkânı vardı, yeni sistemde bu da
ortadan kaldırıldı. Yine, hükûmetin göreve gelmede ve görevini sürdürmede
güvenoyuna ihtiyacı vardı, yeni sistemde doğrudan meşruiyetini halktan alan bir
sisteme geçildiği için bu hükümler de metruk hâle geldi. Anayasa'da yapılan bu
değişiklikler neticesinde artık parlamenter sistemin dokusuna uygun olarak
1973’ten bugüne kadar uygulanmakta olan bu İç Tüzük'te yer alan hükümler,
özellikle hükûmetin yasama sürecine, kanun yapma sürecine etkin biçimde, hatta
çok belirleyici bir rolü veren bu hükümler artık metruk hâle gelmiştir. Eğer
biz burada hükûmetin varlığını ararsak şu İç Tüzük’te 20 tane hükûmete ait
yetki var; örneğin önergelere katılıp katılmama, kanun görüşmelerinde konuşma
hakkı, değişiklik önergesi verebilme hakkı. Bu ve buna benzer çok çok önemli
yetkiler hükûmete verilmiştir. 
Bizim
kanaatimiz: Yeni İç Tüzük'te nasıl bürokrattan… Bürokratların elbette ki kanun
yapım sürecine katkısı olsun. Muhakkak ki teknik uzmanlık gerektiren konularda
bürokrasinin katkısını yadsıyamayız. Bakanların da belki ileride… Ama bunlara
ilişkin bir özel düzenleme, Meclis Genel Kurulunda bu katkının nasıl
sağlanacağına ilişkin bir açık düzenleme yapılmadığı sürece Anayasa
değişikliğinden sonra mevcut İç Tüzük’teki hükümlerin artık bu uygulanabilirliği
ortadan kalkmıştır. Dolayısıyla şu anda…
Kaldı ki zaten
komisyonda -mecburi değil- hükûmet katılmış ama 62’ye göre de “bir defa
ertelenir” diyor. Bu 62’nci maddenin 73’teki komisyon görüşmelerine de
bakılınca, komisyonun bir defa, sonra görüşmelere devam etmesinin hikmeti,
hükûmetin çalışmaları engellemesinin önüne geçmek olarak da ifade edilmiştir.
(Mikrofon
otomatik cihaz tarafından kapatıldı) 
ENGİN ÖZKOÇ
(Sakarya) – Hiç bu kadar zorlandığını görmemiştim.
MEHMET DOĞAN
KUBAT (Devamla) - Dolayısıyla yeni İç Tüzük çalışmaları sırasında hükûmetin bu
sürece aktif katkısını sağlayan bu düzenlemeler inşallah yapılır diyorum.
BÜLENT TURAN
(Çanakkale) – Bakan olsa, “Neden oldu?” derlerdi muhtemelen. 
MEHMET DOĞAN
KUBAT (Devamla) - Başkanımızın tutumu yerindedir. Komisyonun varlığıyla
görüşmeler devam edebilir.
Saygılarımı
sunuyorum. (AK PARTİ sıralarından alkışlar) 
BAŞKAN –
Teşekkür ederim Sayın Kubat. 
ENGİN ÖZKOÇ
(Sakarya) – Sayın Başkan, 60’a göre… 
Değerli
arkadaşlar, kararımı açıklayayım müsaade edin, sonra vereyim. 
ERKAN AKÇAY
(Manisa) – Sayın Başkan, ben de yerimden söz almak suretiyle görüş ifade etmek
istiyorum. 
BAŞKAN – Sayın
Akçay’ın önce bir söz talebi var, sonra size vereyim, sonra açıklayayım
görüşümü. 
Sayın
Akçay, buyurun. 
VI.- AÇIKLAMALAR (Devam)
25.- Manisa Milletvekili Erkan Akçay’ın, İç Tüzük’ten kaynaklanan fiilî
bir boşluğun söz konusu olduğuna ilişkin açıklaması
ERKAN
AKÇAY (Manisa) - Teşekkür ederim Sayın Başkan. 
Tabii,
2 lehte, 2 aleyhte söz hakkı olduğu için usul tartışması nedeniyle, zorunlu
olarak yerimden söz aldım; teşekkür ederim.
Bize
göre İç Tüzük’e aykırı bir durum söz konusu olmayacaktır bakanlıkların
katılmaması hususunda, bu tartışılan konularda. 
Şimdi,
söz konusu olan bir Anayasa değişikliği ve normlar hiyerarşisine göre Anayasa
en üstün norm olduğuna göre öncelikle Anayasa’ya riayet etme mecburiyetimiz
vardır. Aykırılık söz konusu değil, yalnız İç Tüzük nedeniyle fiilî bir boşluk
söz konusu, bir fiilî boşluk var. Bunu aykırılık olarak da değerlendirmemek
gerekir. Kaldı ki Anayasa’ya aykırı bir durum söz konusu değil çünkü Anayasa’ya
uyma gayretindeyiz, bu tartışmalar da Anayasa değişikliğine uyma eğiliminden
kaynaklanmaktadır. 
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Tamamlıyorum Sayın Başkan. 
BAŞKAN
– Bir dakika… 
ERKAN
AKÇAY (Manisa) – Eğer İç Tüzük 62’nci maddeyi uygulayalım dersek o zaman bir
dizi, Hükûmetin İç Tüzük’te yer alan hususları da peyderpey kabul edip aktif
şekilde örneğin değişiklik önergeleri için de Hükûmetin görüşünün alınması gibi
bir dizi sorunları da beraber getiririz ki doğru olmayacağı kanaatindeyiz ve bu
boşluğu İç Tüzük değişikliğine kadar Genel Kurul giderecektir diye düşünüyoruz.

Teşekkür
ederim. 
BAŞKAN
– Teşekkür ederim Sayın Akçay. 
Sayın
Özkoç buyurun. 
26.- Sakarya Milletvekili Engin Özkoç’un, TBMM Başkan Vekili Mustafa
Şentop’un görevinin Meclisi İç Tüzük’e göre yönetmek olduğuna ilişkin
açıklaması
ENGİN
ÖZKOÇ (Sakarya) – Teşekkür ediyorum. 
İç
Tüzük’ü bu Meclis oluşturuyor. Sizin birinci göreviniz, İç Tüzük’e göre bu
Meclisi yönetmektir Sayın Başkan. “Ben bir kere İç Tüzük’e göre yönetmeyeyim,
ne olursa olsun.” anlayışı aslında bu Meclisin aldığı karara uymamak demektir.
Sizin göreviniz, bizi İç Tüzük’e göre burada yöneterek yasaları burada
kanunlara ve Anayasa’ya uygun bir şekilde çıkartmaktır. İç Tüzük’ü uygulamamak
demek kanunu sakatlamak demektir. Bu da Anayasa'ya aykırıdır. Eğer bugün böyle
bir şeye siz daha birinci oturumda burada karar alır ve görmezlikten
gelirseniz, yasaları tanımayan, İç Tüzük’ü tanımayan bir Meclis Başkanı olarak
tarihe geçmiş olursunuz. Bunu hatırlatmak isterim.
XI.- USUL HAKKINDA GÖRÜŞMELER (Devam)
1.- Oturum Başkanı TBMM Başkan Vekili Mustafa Şentop’un, kanun
görüşmelerine geçerken İç Tüzük’e uygun olarak davranıp davranmadığı ve çalışma
usullerine uyup uymadığı hakkında (Devam)
BAŞKAN -
Teşekkür ederim. 
Değerli
milletvekilleri, İç Tüzük’ün 62’nci maddesi “Hükümetin temsili” başlığıyla
görüşmelerde Mecliste Başbakanın veya bakanın veya zorunlu hâllerde yüksek bir
memurun burada Hükûmeti temsilen görüşmelerde bulunacağına dair bir hüküm
içeriyor. Malumunuz 16 Nisanda bir Anayasa değişikliği yaptık. Bu Anayasa
değişikliğiyle bir sistem değişikliği gerçekleştirdik. Dolayısıyla yeni
sistemde hükûmet vardır diyebiliriz ama bu hükûmet eski sistemdeki hükûmet
değil. Malumunuz, Amerika Birleşik Devletleri'nde de başkanın bakanlarıyla
yaptığı toplantıya “kabine toplantısı” deniyor ama bu kabine toplantısı değil
hukuken. Bu sistemde, önceki sistemde yani İç Tüzük’ün 62’nci maddesinde öngörülen
şekliyle bir hükûmet yok, bakan da yok. Şunun için söylüyorum: Şimdi de bir
bakan var, 62’nci maddede de bir bakan var, birçok yerde de geçiyor ama bu
sadece isim benzerliği; o bakan bu bakan değil, sistem değişti. Dolayısıyla, bu
62’nci maddenin uygulanma kabiliyeti kalmamıştır. 62’nci maddede “Hükümetin
temsili” dediğimiz şey için hükûmetin kendisi yok, “hükûmet” diye bir şey yok
ortada, nasıl temsili söz konusu olacak? İç Tüzük’ün kabul ettiği anlamda bir
hükûmet yok. Sistem değişti, bu sisteme göre bir yürütme var evet ama bu
parlamenter sistemin hükûmeti değildir. Nedir? Çok temel bir fark var.
Hükûmette Başbakan ve bakanlardan oluşan kolektif sorumluluğu olan bir yapı
var. Şimdi kolektif sorumluluk yok. 
Dolayısıyla İç Tüzük’ün 62’nci maddesinde geçtiği
şekliyle bir hükûmetin temsilini burada uygulayabilmek mümkün değil. Bu
maddenin uygulanma kabiliyeti yoktur, konusuz kalmıştır, fiilî imkânsızlık
vardır. Aksi hâlde, bunu kabul etmezsek sadece Hükûmetin temsili değil, burada
Hükûmetin söz alması da söz konusudur, yirmi dakika bütünü üzerinde Hükûmet
adına kürsüden söz vermemiz gerekecektir mesela. Hükûmetin değişiklik önergesi
vermesi gerekecektir mesela buraya göre. Yine, Hükûmetin soru-cevapta
bulunması, tekririmüzakere talep etmesi; birçok hüküm var ama sistemde, Anayasa
değişikliğiyle beraber, bizim İç Tüzük’ün esas almış olduğu parlamenter
sistemdeki Hükûmet ve bakan –tırnak içinde söylüyorum- söz konusu değil. Bu
bakımdan, 62’nci maddenin ve ona -eski tabirle- teferru eden, ona bağlı olarak
düzenlenen bu diğer maddelerin uygulanma kabiliyeti yoktur fiilî imkânsızlık
sebebiyle.
Tabii, İç Tüzük değişti, değişmedi, değişse iyi olurdu;
evet, tabii ki yeni İç Tüzük yapılsa… Ama ben de burada Anayasa’ya ve İç
Tüzük’e göre Genel Kurulu yönetmek mecburiyetindeyim… 
NURHAYAT ALTACA KAYIŞOĞLU (Bursa) – Anayasa’yı ihlal
ettiniz, İç Tüzük’ü de ihlal ediyorsunuz.
BAŞKAN – …elimdeki kuralları yorumlayarak. Tabii ki
şöyle: Hukuk normu, hukuk, metnin kendisi değildir. Norm, metnin okunması,
yorumlanması suretiyle ortaya çıkarılan kuraldır. Dolayısıyla, bu çerçevede
Anayasa değişikliği ve onun ortaya çıkarmış olduğu bu tablo karşısında
“Hükûmet” teriminin Anayasa’dan çıkarılması sebebiyle “Bakanlar Kurulu”nun
Anayasa’dan çıkarılması sebebiyle Hükûmetin temsili fiilen mümkün değildir.
İç
Tüzük’ümüzde buna benzer durum var mıdır? Vardır. Mesela İç Tüzük’te “Hesapları
İnceleme Komisyonu” diye bir komisyon var ama uzun yıllardır uygulanmayan bir
hüküm buna dair hüküm. İdamın onaylanmasına dair bir hüküm var, bu hüküm
duruyor İç Tüzük’te, yürürlükte ama uygulanmayan bir hüküm. Cumhurbaşkanının
Mecliste seçilmesine dair bir düzenleme var İç Tüzük’te fakat Cumhurbaşkanı
Mecliste seçilmiyor 2014’ten beri. Yine Anayasa değişikliklerinin açık
oylanması var ama o şekilde bir oylama yapılmıyor, gizli oylama yapılıyor.
Bu
bakımdan, ben, burada Anayasa’daki değişiklik sebebiyle “Hükûmet” kavramının
“Bakanlar Kurulunun” sistem değişikliği sebebiyle o Anayasa'dan çıkarılmasından
dolayı 62’nci maddedeki hükümlerin şeklen uygulanmasının fiilen mümkün
olmadığına yani fiilî imkânsızlık sebebiyle Hükûmetin görüşme sırasında Genel
Kurulda aranmasının gerekli olmadığına dair tutumumda bir değişiklik olmadığını
ifade ediyorum.
Görüşmelere
devam ediyoruz.
Komisyon
yerinde.
Buyurun.
ENGİN ÖZKOÇ
(Sakarya) – Efendim, kayıtlara geçmesi açısından söylüyorum: Söylediklerinize
yürekten katılıyorum efendim. Biz milletimize “Yeni Hükûmet sisteminde, bu yeni
sistemde başbakan olmayacak, hükûmet olmayacak, bakanlar olmayacak.” demiştik.
Bütün bunları siz tekrar söylediniz. Biz başka bir şey daha söyledik: “Burada
bunlara uygun anayasal düzenlemeler daha yapılmadan bir oldubittiyle bu iktidar
bizi seçimlere götürüyor.” demiştik; onu da doğruladınız, onu da bir şekilde
söyledik.
BAŞKAN – Ama hep
beraber karar aldık değil mi seçimlere giderken?
ENGİN ÖZKOÇ
(Sakarya) – Bizim… Öyle bir şey yok.
Ve ardından bir
şey daha söyledik: Siz yasalara uygun bir şekilde Meclisi yönetmek
zorundaysanız, önce yasaları kendimize uydurarak değil onunla ilgili kararları
Meclisten çıkararak bunu yapmalıyız. Dünyanın her tarafındaki itibarlı
devletler ve meclisler bunları böyle yapıyorlar.
“Efendim, şimdi,
bu yasalara uymuyor ama elimizde de başka imkân yok, biz bunları çıkarmaya
niyetliyiz. Öyleyse yasalara uysa da uymasa da yorum yaparak biz bunu
uydururuz.” anlayışı hukuk açısından, yasa açısından yasa tanımazlıktır. Onun
için bir hukukçu olarak, hukukçu bir Meclis Başkanı olarak, bu konuda tecrübesi
ve birikimi olan bir Meclis Başkanı olarak dünyaya Türkiye'nin tekrar bu Meclisin
itibarının olduğunu gösterin. Önce yasal hâle getirelim; İç Tüzük’ümüzü
çıkaralım, anayasal olarak düzenlememiz gereken bütün uyum yasalarını
çıkaralım, ondan sonra görüşelim ama terörle ilgili bir sıkıntı varsa, acil
alınması gereken bir şey varsa bununla da ilgili tedbirimizi alırız. Bunu bize
bir sopa gibi gösterip yasalara uymazlığı bir keyfiyet hâline getirmek ancak
hem Türkiye'de kendi iç itibarımızı hem de dünyada dış itibarımızı zedeler.
Buna alet olmayın efendim. (CHP sıralarından alkışlar) 
BAŞKAN –
Teşekkür ederim Sayın Özkoç. 
Biz, İç Tüzük’ü
kendimize uydurmayı değil, İç Tüzük’ü Anayasa’ya uygun yorumlayarak karar
alıyoruz. 
ENGİN ÖZKOÇ
(Sakarya) – Efendim, Anayasa’nın hem 106’ncı maddesi hem de İç Tüzük’ün 62’nci
maddesi bu söylediklerinize “Ret.” diyor. 
BAŞKAN – Az önce
açıkladım, açıkladım.
NURHAYAT ALTACA
KAYIŞOĞLU (Bursa) – Anayasa’yı ihlal ediyorsunuz. 
BAŞKAN –
Anayasa’ya uygun yorumluyoruz İç Tüzük’ü. 
ENGİN ÖZKOÇ
(Sakarya) – Değil efendim. 
BÜLENT TURAN
(Çanakkale) – Sayın Başkan…
BAŞKAN – Sayın
Turan, buyurun. 
NURHAYAT ALTACA
KAYIŞOĞLU (Bursa) – Anayasa’da kendi koyduğunuz hükme uymuyorsunuz. 
BAŞKAN – Sayın
Kayışoğlu, oradan bağırmayın, isterseniz söz veririm size. 
Sayın Turan,
buyurun. 
BÜLENT TURAN
(Çanakkale) – Sayın Başkan, aslında tartışmamızı yaptık ancak Sayın Başkanın
“Kayıtlara geçsin.” demesinden dolayı ben de kayıtlara geçsin diye ifade etmek
istiyorum. 
Zamanında
arkadaşlarımız ısrarla “Parlamento fesholacak, yok olacak.” demişlerdi. Aslında
bugünkü tartışma Parlamentonun fesholmadığının, tam aksine çok sert ve net
kuvvetler ayrılığının hayata geçtiğini gösteren bir tablo. 
ENGİN ÖZKOÇ
(Sakarya) – Evet, gerçekten!
BÜLENT TURAN
(Çanakkale) – Yürütme kendi işinin başında, yasama tamamen kendi işinin
başında. (CHP sıralarından gürültüler) 
Ama dinlerseniz
daha rahat konuşuruz arkadaşlar. 
ENGİN ÖZKOÇ
(Sakarya) – Dinliyoruz, dinliyoruz. 
BAŞKAN – Sayın
Turan, buraya hitap edin lütfen. 
BÜLENT TURAN
(Çanakkale) – Bakınız, önemli bir şey söylüyorum Sayın Başkanım. İddia ediyorum,
eğer bugün bu sıralarda bir bakanımız olsaydı, muhtemeldir ki aynı arkadaşlar
“Bakanın burada ne işi var?” diyeceklerdi çünkü Komisyon tartışmalarında, üst
kattaki görüşmelerde CHP’nin grup başkan vekili Komisyonu izlemeye gelen Adalet
Bakanına “Sayın Komisyon Başkanı, bu bakanı siz mi çağırdınız?” demişti,
“Burada olamaz.” demişti. Yani bakan geldi izlemek için, suç oldu, gelmedi, suç
oldu. Bu tarz, doğru bir yaklaşım değil. (AK PARTİ sıralarından alkışlar) Biz
diyoruz ki: Mesele üzüm yemek, iş yapmak. Farz edin ki 5 parti bir araya geldi,
beş sene boyunca da İç Tüzük’te anlaşamadık. Biz beş sene boyunca kanun
görüşmeyecek miyiz, Meclisi yok mu sayacağız? Erken seçimden kaynaklı olarak İç
Tüzük’ün değişmemesi bir sorundur, bunu hemen değiştirelim, kabul ediyoruz ama
bakan var mı yok mu tartışmasına yeni sisteme ayak uydurarak bakmamız lazım.
“Komisyonda bakanın ne işi var?” diyen anlayışın da burada bakan aramasının
yanlış olduğunu hatırlatmak istiyorum. 
Teşekkür
ediyorum Sayın Başkanım. (AK PARTİ sıralarından alkışlar) 
BAŞKAN –
Teşekkür ederim Sayın Turan. 
Artık bitirelim
Sayın Özkoç. Usul tartışması bitti, kararımı açıkladım. 
Buyurun.
ENGİN ÖZKOÇ
(Sakarya) – Sayın Başkanım, bunun sadece bir usul tartışması olmadığını siz de
gayet iyi biliyorsunuz. Bu, gerçekten çok önemli. 
Şimdi, Sayın
Turan’ın konuşmalarından hiçbir şey anlamadım. Nedeni çok açık ve net. Bizim
tartıştığımız usulle ilgili ve yasalarla ilgili tek bir açıklaması var mı? 
Sayın Özgür Özel
orada Sayın Bakanın gelmesiyle ilgili 3 tane soru sordu. “Bunlardan hangisini
gerekçe olarak kabul ediyorsunuz ki Sayın Bakan buradadır?” diye soru sordu.
Orada Hükûmetin verdiği cevap şu: “Uzman olarak görüşünün alınması için davet
ettik.” dediler. Şimdi, burada bu şekilde konuşup da kendi grubunun alkışını
aldığı sözler aslında doğru sözler değil. Tam da bu nedenle söylüyoruz ki bu
bir algı yaratmaktır. Oradaki sayın grup başkan vekilimizin söylediği söz doğru
bir sözdür, kendileri de “Bir uzman olarak davet ettik.” demişlerdir. 
BAŞKAN – Uzman
olarak davet edildiyse bakan olarak değil demek ki, siz onu söylüyorsunuz. 
ENGİN ÖZKOÇ
(Sakarya) – Bakın, onların cevabı o “Uzman olarak.” Biz de diyoruz ki bakanın
uzman olarak mı, bakan olarak mı, burada Hükûmet olarak mı bulunması yasal hâle
getirilmelidir ve bunun için İç Tüzük’ün tekrar düzenlenmesi gerekiyor. Bunu
yapmadan bu görüşmelere geçmek hem anayasal olarak suçtur hem İç Tüzük’e
aykırıdır efendim. (CHP sıralarından alkışlar)
BAŞKAN –
Teşekkür ederim. 
Görüşmelere
devam ediyoruz. Tutumumu ifade etmiştim. 
İBRAHİM ÖZDEN
KABOĞLU (İstanbul) – Sayın Başkan, bir dakika, bir cümleyle… 
ENGİN ÖZKOÇ
(Sakarya) – 60’a göre söz istiyor efendim. 
YAVUZ
AĞIRALİOĞLU (İstanbul) – Sayın Başkan, bir dakika istirham edeceğim. 
62’nci maddeye
göre Hükûmetin yokluğu istinat ediliyor ama biz burada konuşurken
–arkadaşlarımız- Hükûmete bir şey söylediğimiz zaman Hükûmet adına savunma
yapıyorlar efendim. Kayıtlara geçsin diye söylüyorum, Hükûmetin yokluğu tüzük
için bir düzenleme mecburiyeti oluşturuyor ama arkadaşlarımız aynı zamanda
bizim Hükûmete yönelik tenkitlerimize Hükûmetlermiş gibi cevap veriyorlar.
Madem yok, niçin Hükûmet adına cevap veriliyor? Kayıtlara geçsin. 
BAŞKAN –
Teşekkür ederim. 
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekilleri Çanakkale
Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1) (Devam)
BAŞKAN –
Komisyon raporu 1 sıra sayısıyla bastırılıp dağıtılmıştır arkadaşlar. 
Sayın
milletvekilleri, alınan karar gereğince, bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle teklif tümü üzerindeki
görüşmeler tamamlanıp maddelerine geçilmesi kabul edildikten sonra bölümler
hâlinde görüşülecek ve bölümlerde yer alan maddeler ayrı ayrı oylanacaktır. 
Teklifin tümü üzerinde söz isteyen…
İBRAHİM ÖZDEN KABOĞLU (İstanbul) – Sayın Başkan…
ENGİN ÖZKOÇ (Sakarya) – Sayın Başkanım, daha önceden
60’a göre bir söz talebi var efendim.
BAŞKAN – Sisteme girmemişsiniz Sayın Kaboğlu.
ENGİN ÖZKOÇ (Sakarya) – Sistem kabul etmedi efendim,
parmak izini kabul etmedi.
İzin verirseniz…
BAŞKAN – Buyurun Sayın Kaboğlu.
VI.- AÇIKLAMALAR (Devam)
27.- İstanbul Milletvekili İbrahim Özden Kaboğlu’nun, İç Tüzük’te
gerekli değişiklikleri yapıp Anayasa’yla uyumlu hâle geldikten sonra teklifin
görüşmelerinin yapılması gerektiğine ilişkin açıklaması
İBRAHİM ÖZDEN
KABOĞLU (İstanbul) – Sayın Başkan, burada siyasal kimliğimizi bir yana
bırakırsak farklı partilerden 4, 5, 6 hukukçular olarak bir araya geldiğimizde
siyasal kimliğimizin ötesinde, biliyoruz ki öncelikli görevimiz İç Tüzük'ü
yapmak ama bir haftada ama on beş günde. Bunu iyi biliyoruz hepimiz ama siyasal
aidiyetlerimiz nedeniyle farklı konuşmak durumundayız. Net olan budur. İç
Tüzük'ü yapalım, sonra bu yasayı görüşelim, o zaman Anayasa’ya uygun hâle gelir
yoksa bunu sistem tartışmasıyla çözemeyiz Anayasa yürürlüktedir. Benim
söyleyeceğim bu kadar. Anayasa’ya aykırı bir iş yapmayalım diyorum.
Teşekkür ederim.
(CHP sıralarından alkışlar) 
BAŞKAN –
Teşekkür ederim.
Anayasa’yla değil,
İç Tüzük’le ilgili bir sorun tartıştık. 
NURHAYAT ALTACA
KAYIŞOĞLU (Bursa) – Sayın Başkan…
BAŞKAN – Sayın
Kayışoğlu, buyurun.
28.- Bursa Milletvekili Nurhayat Altaca Kayışoğlu’nun, Anayasa’yı
değiştirenlerin değiştirdikleri hükümlere uymadığı gibi yürürlükte olan İç
Tüzük’e de uymadıklarına ilişkin açıklaması
NURHAYAT ALTACA KAYIŞOĞLU (Bursa) – Teşekkür ediyorum
Sayın Başkan.
Biz 16 Nisan oylamasıyla geçen Anayasa’yla ilgili
“Meşru değildir.” dediğimizde bunu kabul etmiyorsunuz ama görüyoruz ki uygulamalarınızla
sizler de bu Anayasa’yı meşru kabul etmiyorsunuz. Birincisi, Anayasa’da kendi
koyduğunuz hükümle emredici bir şekilde altı ay içerisinde hem uyum yasalarını
hem Meclis İç Tüzük’ünü değiştirecektiniz fakat altı ay değil, neredeyse on
altı ay geçti, ne İç Tüzük değişti ne uyum yasaları çıkarıldı bu süre
içerisinde.
Yine,
aynı Anayasa’da, daha doğrusu daha önceki Anayasa değişikliğinde de
dokunulmazlıklarla ilgili sizin o dönemde “Tekrar seçilenler dokunulmazlığa
bürünür.” dediğiniz ve rapora yazdığınız ifadeler bugün örneğin Enis Berberoğlu
kararında maalesef uygulanmıyor. Yani bu Anayasa’yı değiştirenler
değiştirdikleri hükümlere kendileri uymuyorlar, meşru kabul etmiyorlar ve bugün
yürürlükte olan İç Tüzük’e uymuyorlar. 
(Mikrofon
otomatik cihaz tarafından kapatıldı)
NURHAYAT
ALTACA KAYIŞOĞLU (Bursa) - Ondan sonra, bu ülkenin hukuk devleti olduğunu hiç
kimse ifade edemez. Milletten de kanunlara uymalarını bekleyemeyiz Sayın
Başkan.
BAŞKAN
– Teşekkür ederim arkadaşlar. 
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekilleri Çanakkale
Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1) (Devam)
BAŞKAN
– Teklifin tümü üzerinde Milliyetçi Hareket Partisi Grubu adına Sayın Mustafa Kalaycı,
Konya Milletvekili… 
Sayın
Kalaycı, buyurun. (MHP sıralarından alkışlar)
MHP
GRUBU ADINA MUSTAFA KALAYCI (Konya) – Sayın Başkan, değerli milletvekilleri;
görüşülmekte olan 1 sıra sayılı Kanun Teklifi’nin tümü üzerinde Milliyetçi
Hareket Partisi Grubu adına söz aldım. Bu vesileyle, yüksek heyetinizi hürmetle
selamlıyorum.
Merhum vatan
şairimiz Mehmet Akif bir şiirinde aynen şöyle seslenmiş ve bizlere ikazda
bulunmuştu: “Bir baksana: Yerler uyanık, gökler uyanıktır;/ Dünya uyanıkken
uyumak, maskaralıktır!” Bugünkü ülke ve dünya gerçeğinde uyanık bir şuur,
uyarılmış bir dikkat herkes ve hepimiz için ertelenemez zorunluluktur. Uyursak
eğer uydulaşır, tutsak düşeriz; uyuşursak eğer öz değerlerimizden uzaklaşır,
önüne gelenin, keyfi yetenin, canı çekenin denetim ve kontrolüne gireriz. Bu
hakikatler tarihî tecrübelerimizin hepimize uyarısıdır.
Türkiye
egemenlik hakları çerçevesinde meşru ve hukuka uygun tutumuyla terörle mücadele
etmektedir. Türkiye’nin haklı ilerleyişini durdurmak, önünü kesmek, millî ve ahlaki
tepkisini söndürmek isteyenler her fırsattan istifadenin, her ihtimalden medet
ummanın peşindedir ancak bunda şu ana kadar muvaffak olamamışlar, ezkaza
olmaları da mümkün değildir. 
Türkiye, her
egemen devlet gibi toprak bütünlüğünü, siyasi ve insan birliğini yüreklice,
uluslararası hukuka müzahir şekilde savunmaktadır. Bu savunmadan, bu duruş ve
azimden rahatsız olanlar önce tarihin ve insanlığın neresinde durduklarını
gözden geçirmelidir. Teröre destek terör faaliyetidir. Teröriste sevgi ve
sempati caniliği övmek, öne çıkarmaktır. Terör yasa dışıdır, insanlık dışıdır,
maşerî vicdanın hiçbir mirasıyla, hiçbir değeriyle bağdaşmayan iğrenç bir eylem
türüdür. Terörizm fail ve figüranları pek fazla olan, boyut ve bileşenleri
karmakarışık bir hıyanettir, cinayettir, alçaklıktır. Türkiye, bedeli ne olursa
olsun teröristleri her düzeyde yok edecek, terörizmi her zeminde göğüsleyecek
gücü kudreti çok şükür haizdir. Türkiye, terörizm belasının üstesinden millî
birlik ve dayanışma ruhuyla gelecek, zillet ve zulmeti kazıyıp atacaktır. Son
terörist yok edilinceye kadar haklı mücadelemiz Allah’ın izniyle durmayacak,
duraklamayacak, durgunluğa kapılmayacaktır. Yarının güçlü Türkiye’sini inşa
etmek hepimizin sorumluluğu, hepimizin asli vazifesidir. Millî bekayı korumak,
millî devletimizi yüceltmek de boynumuzun borcudur. Hamdolsun, Türkiye
Cumhuriyeti cesaret, dirayet ve hamiyetle terörle mücadeleyi devam
ettirmektedir. Terörle mücadeleyi gevşemeden, ihmal etmeden, iddia ve güçlü bir
iradeyle sürdürmek millî bekamızın sırtımıza yüklediği ağır bir sorumluluktur. 
Bilindiği üzere,
15 Temmuz hain FETÖ darbe girişimi sonrasında ülke genelinde 21 Temmuz 2016
gününden itibaren ilan edilen olağanüstü hâl 7 defa uzatılmış ve 18 Temmuz 2018
gecesi sona ermiştir. Görüşmekte olduğumuz kanun teklifi, olağanüstü hâlin
kalkması nedeniyle terör örgütleriyle hukuk devleti ilkeleri çerçevesinde etkin
mücadele edilebilmesi amacıyla, anayasal güvence altındaki temel hak ve
özgürlükler korunmak suretiyle ilgili kanunlarda soruşturma, kovuşturma,
disiplin işlemleriyle kamu görevinden ve meslekten çıkarılma bakımından
alınması gereken bazı tedbirleri düzenlemektedir. 
Değerli
milletvekilleri, bu kanun teklifiyle valilere süper yetkiler verildiği,
valilerin istedikleri takdirde şehri OHAL’le yönetebileceği, üç yıl süreyle
daha Türkiye'de kişisel özgürlüklerin, gösteri yapma hakkının, protesto
hakkının askıda olduğu, hak arama hürriyetinin olmadığı, Fransa’da yapılan bazı
uygulamaların örnek alındığı ancak daha kapsamlı düzenleme yapıldığı yönünde
eleştiri ve iddialar gündeme getirilmektedir. Kanun teklifini yeterince
incelemeden, başta Avrupa olmak üzere birçok demokratik ülkenin iç güvenliği
tehdit eden olaylardaki uygulamalarını, Fransa’nın OHAL sonrası yaptığı
düzenlemeleri araştırmadan abartılı eleştiriler yapılmaktadır. Hele bazıları
var ki âdeta felaket tellallığı yapmaktadır. Bunlar öncelikle Türk milletinin
beka meselesini kavramayan, kavramak gibi dertleri de olmayan maksatlı
çevrelerdir.
Avrupa’nın
birçok ülkesinde iç güvenliği tehdit eden olaylarda geniş yetkilere sahip olan
polis, şüpheli gördüğü kişileri izin olmaksızın gözaltına alabilmekte ya da
izinsiz gösterileri iptal edebilmektedir. Fransa, bir terör saldırısından sonra
yedi yüz on dokuz gün olağanüstü hâlle yönetilmiş, OHAL kaldırılırken iç
güvenliğin güçlendirilmesi ve terörle mücadele kanunu çıkarılarak güvenlik
bölgeleri oluşturma, dinî mekânları kapatma, bireysel idari kontrol ve izleme,
ziyaret, denetleme ve el koyma tedbirlerinin 31 Aralık 2020 tarihine kadar
uygulanacağını belirtmiştir. Adli makamların birçok yetkisi valiliklere
devredilmiş, adres baskınları, aramalar, belgelere el koyma, güvenlik bölgesi
ilan etme ve ev hapsi gibi çok sayıda güvenlik önlemi valiliklerin yetkisine
verilmiştir. Vali ve emniyet müdürüne terörün kışkırtılması, teşvik ve suçların
övülmesi durumunda mekânları kapatma yetkisi verilmiştir. Valiler sportif ve
kültürel etkinliklerde terör riski karşısında güvenlik bölgeleri oluşturma, bu
bölge içerisinde hâkim kararı olmaksızın üst ve araç araması yapma yetkisine
sahiptir. İstihbarat ve güvenlik amacıyla yapılacak dinlemelerin yasal
altyapısı oluşturulmuştur. Kamu görevlisinin göreviyle uygun olmayan tutum ve
davranışları sebebiyle kamu güvenliğini tehlikeye düşüreceği gözlenirse, işine
son verilmesi düzenlenmiştir. Dolayısıyla, bu kanun teklifiyle getirilen
düzenlemelerin Fransa’dakinden daha kapsamlı olduğu iddiaları gerçekleri
yansıtmamaktadır. 
Valilerin
yetkilerine ilişkin bu kanun teklifinin 1’inci maddesiyle yapılan düzenlemede,
valilerin belirli yerlere giriş ve çıkışı sınırlamaya ilişkin var olan
yetkileri somutlaştırılmakta ve bu yetkiler bakımından süre sınırı
getirilmektedir.
1949 yılında
çıkarılan İl İdaresi Kanunu, valilere ve kaymakamlara kamu düzenini sağlamak ve
korumak maksadına yönelik geniş yetkiler vermiştir. İl sınırları içinde huzur
ve güvenliğin, kişi dokunulmazlığının, tasarrufa müteallik emniyetin, kamu
esenliğinin sağlanması ve önleyici kolluk yetkisi valinin ödev ve
görevlerindendir. Bunları sağlamak için valiler, gereken karar ve tedbirleri
almak görev ve yetkisine sahiptir. Valilerin bu yetkilerinin genel nitelikli
olması nedeniyle iller arasında uygulama birliği olmadığı gibi, süre ve
koşullar bakımından da farklı uygulamalar olabilmektedir. Yapılan düzenlemede,
valilerin, kamu düzeni veya güvenliğinin olağan hayatı durduracak veya
kesintiye uğratacak şekilde bozulduğu ya da bozulacağına ilişkin ciddi
belirtilerin bulunduğu hâllerde, on beş günü geçmemek üzere, illerdeki belirli
yerlere girişi ve çıkışı kamu düzeni ya da kamu güvenliğini bozabileceği
şüphesi bulunan kişiler bakımından sınırlamaya, belli yerlerde veya saatlerde
kişilerin dolaşmalarını, toplanmalarını, araçların seyirlerini düzenlemeye ya
da kısıtlamaya veya ruhsatlı da olsa her çeşit silah ve merminin taşınması ve
naklini yasaklamaya yetkili olduğu hükme bağlanmaktadır. Dolayısıyla, ölçülülük
ve belirginlik ilkesi de dikkate alınarak ve uygulamadaki farklılıkları
gidermek amacıyla, valilerin var olan yetkilerinin şartları ve sınırları
belirlenmektedir.
Bu kanun teklifinin
8’inci maddesiyle, Toplantı ve Gösteri Yürüyüşleri Kanunu’nun 6 ve 7’nci
maddelerinde OHAL döneminden çok önce, 2 Mart 2014 tarihli ve 6529 sayılı
Kanun’la yapılan düzenlemede yer alan bazı ibarelerin Anayasa Mahkemesince
iptal edilmesi üzerine, Anayasa Mahkemesinin 28 Eylül 2017 tarihli iptal kararı
doğrultusunda düzenleme yapılmaktadır. Anayasa Mahkemesi kararında demokratik
bir toplumda toplantı ve gösteri yürüyüşü düzenleme adına ancak zorlayıcı
nedenlerin bulunması koşuluyla müdahalede bulunulabileceği, bir yerde toplantı
ve gösteri yürüyüşü düzenlenmesinin vatandaşın gündelik yaşamını
zorlaştırmasının o yerin toplantı ve gösteri yürüyüşlerine kapatılmasını
haklılaştırabilmesi için gündelik yaşamın aşırı ve katlanılamaz derecede
zorlaşması gerektiği belirtilmektedir. Yapılan düzenlemede, bu karar
doğrultusunda, toplantı ve gösteri yürüyüşlerinin vatandaşların günlük yaşamını
aşırı ve katlanılamaz derecede zorlaştırmayacak şekilde planlanması hükme
bağlanmaktadır. 
Yine Anayasa
Mahkemesi kararında toplantının güneş battıktan sonra devam etmesinin kamu
düzenini etkileyip etkilemediği, başkalarının hak ve özgürlüklerini zedeleyip
zedelemediği değerlendirildikten sonra yasaklama kararı verilmesinin gerekip
gerekmediğine ilişkin değerlendirme yapılmasına imkân tanınmadan, açık
alanlardaki toplantı ve gösteri yürüyüşlerinin güneşin batmasından sonra devam
etmesinin mutlak olarak yasaklanmasının toplantı ve gösteri yürüyüşü düzenleme
hakkına yapılan müdahaleyi orantısız kıldığı belirtilmektedir. Bu karar
doğrultusunda kapalı yerlerdeki toplantıların saat 24.00’e kadar
yapılabileceği, açık yerlerdeki toplantı ve gösteri yürüyüşlerinin ise gece
vaktinin başlamasıyla dağılacak şekilde planlanması gerektiği; toplantı ve
gösterinin niteliği gece vakti yapılmasını gerektiriyor veya ilgililerce talep
ediliyor ise sürenin en büyük mülki amir kararıyla 24.00’e kadar
uzatılabileceği düzenlenmektedir. Dolayısıyla bu düzenleme sonucu toplantı ve
gösteri yürüyüşü yapma hakkının olmadığı ya da ihlal edildiği iddiaları tamamen
asılsız, yersiz ve mesnetsizdir. Yapılan düzenlemede Anayasa Mahkemesinin iptal
kararına uyum sağlama amacı güdülmekte ve iddiaların tam aksine, açık
yerlerdeki toplantı ve gösterilerin gece vakti yapılabilmesinin de hukuken önü
açılmaktadır. 
Değerli
milletvekilleri, bu kanun teklifiyle, önümüzdeki üç yıl süresince uygulanacak
bazı tedbirlere ilişkin düzenlemeler de yapılmaktadır. Bu tedbirlerden biri
gözaltı sürelerine ilişkindir. Anayasa’nın 19’uncu maddesinde, yakalanan
kişinin tutulma yerine en yakın mahkemeye gönderilmesi için gerekli süre hariç,
en geç kırk sekiz saat ve toplu işlenen suçlarda en çok dört gün içinde hâkim
önüne çıkarılacağı, bu süreler geçtikten sonra hiç kimsenin hâkim kararı
olmaksızın hürriyetinden yoksun bırakılamayacağı hükme bağlanmıştır. Ceza
Muhakemesi Kanunu 91’inci maddesinde, gözaltı süresinin yakalama yerine en
yakın hâkim veya mahkemeye gönderilmesi için zorunlu süre hariç, yakalama
anından itibaren yirmi dört saati geçemeyeceği, toplu işlenen suçlar bakımından
bu sürenin her defasında bir günü geçmemek üzere üç gün süreyle uzatılabileceği
belirtilmektedir. 
Kanun teklifinin
11’inci maddesiyle Terörle Mücadele Kanunu’na geçici madde eklenerek Türk Ceza
Kanunu’nun devletin güvenliğine karşı suçlar, anayasal düzene ve bu düzenin
işleyişine karşı suçlar, millî savunmaya karşı suçlar, devlet sırlarına karşı
suçlar ve casusluk suçları ile Terörle Mücadele Kanunu kapsamına giren suçlar
veya örgüt faaliyeti çerçevesinde işlenen suçlar bakımından üç yıl süreyle
uygulanmak üzere gözaltı süreleri belirlenmektedir. Buna göre, sayılan suçlar
bakımından gözaltı süresi kırk sekiz saat süresi olarak uygulanacak, toplu
olarak işlenen suçlarda dört günü geçemeyecektir. Gözaltı süreleri hâkim
tarafından en fazla 2 defa uzatılabilecektir. Uzatma kararı hâkim tarafından
verileceğinden, bu düzenleme Anayasa’nın 19’uncu maddesinin aradığı şartları
taşımaktadır. 
Birçok ülkede
benzer örnekler bulunmaktadır. Örneğin İngiltere uygulamasında bazı suçlar
yönünden kırk sekiz saatlik gözaltı süresinden sonra hâkim kararıyla yedi
günlük uzatma süreleri bulunmakta, bu süre toplamda on dört güne kadar
uzatılabilmektedir. Avrupa İnsan Hakları Mahkemesinin özgürlük ve güvenlik
hakkıyla ilgili kararlarında da yakalanan kişinin hangi sürede bağımsız bir yargı
mercisinin önüne çıkarıldığına dikkat edilmektedir. Yine, maddeyle, şüphelinin
aynı olayla ilgili olarak yeniden ifadesinin alınması konusunda da düzenleme
yapılmaktadır. 
Ceza Muhakemesi
Kanunu’nun 148’inci maddesinin (5)’inci fıkrasına göre şüphelinin aynı olayla
ilgili olarak yeniden ifadesinin alınması ihtiyacı ortaya çıktığında bu işlem
ancak cumhuriyet savcısı tarafından yapılabilmektedir. Yapılan düzenlemeye
göre, belirtilen suçlar kapsamında ve üç yıl süreyle soruşturma aşamasında
şüphelinin aynı olayla ilgili olarak yeniden ifadesinin alınması işlemi
cumhuriyet savcısının yazılı emri üzerine kolluk tarafından da yapılabilecek,
böylelikle soruşturma işlemlerinin hızlandırılması sağlanacaktır. Yine, yapılan
düzenlemeyle, belirtilen suçlar kapsamında ve üç yıl süreyle soruşturma ve
kovuşturma işlemlerinin hızlı bir şekilde tamamlanmasını sağlamak amacıyla
tutukluluğa itiraz ve tahliye talepleri dosya üzerinden karara
bağlanabilecektir. 
Değerli
milletvekilleri, bu kanun teklifiyle önümüzdeki üç yıl süresince uygulanmak
üzere getirilen bir başka düzenleme de kamu görevlileriyle ilgili tedbirleri
kapsamaktadır. Bu kanun teklifinin 23’üncü maddesiyle 375 sayılı Kanun Hükmünde
Kararname’ye geçici madde eklenerek üç yıl süreyle uygulanmak üzere terör örgütlerine
veya Millî Güvenlik Kurulunca devletin millî güvenliğine karşı faaliyette
bulunduğuna karar verilen yapı, oluşum veya gruplara üyeliği, mensubiyeti veya
iltisakı yahut bunlarla irtibatı olduğu değerlendirilenlerin kamu görevinden
çıkarılması, kendilerine savunma hakkı verilmesi, soruşturma usulünün
belirlenmesi, hakkında inceleme ve soruşturma yürütülen kişilerle bunların eş
ve çocuklarına ilişkin olarak telekomünikasyon yoluyla iletişimin tespiti dâhil
bilgi ve belge temini, pasaportların iptali, rütbelerin alınması, meslek ad ve
sıfatlarının kullanılmaması hususlarında düzenlemeler yapılmakta, görevleri
yerine getiren kamu görevlileri hakkında da soruşturma ve kovuşturma açılması
izne bağlanmaktadır. Bu düzenleme nedeniyle Anayasa’nın kamu görevlileriyle
ilgili hükümlerinin askıya alınacağı, kamu görevlilerinin, Anayasa’nın 123’üncü
maddesine göre savunma hakkı verilmeden, keyfî olarak görevlerinden
çıkarılabileceği, göreve dönme durumunda, yaptırım uygulayan kişilerin
sorumluluğunun olmadığı iddiaları dile getirilmektedir. Hâlbuki, haklarında
işlem tesis edilecek olan kamu görevlilerine yedi günden az olmamak üzere
savunma hakkı verilmesi hususu geçici 35’inci maddenin (g) fıkrasında
düzenlenmektedir. Böylelikle, OHAL döneminde olmayan savunma hakkı bu
düzenlemeyle getirilmektedir. 
Yine, geçici
35’inci maddenin (f) fıkrasında, kamu görevinden veya meslekten ihraç ve iade
işlemleri kapsamındaki görevler yerine getirilirken görevin niteliğinden doğan
veya görevle ilgili olmak şartıyla görevin ifası sırasında işlendiği iddia
olunan suçlardan dolayı kamu görevlileri hakkında izne bağlı olarak adli ve
idari soruşturma ve kovuşturma yapılması mümkün hâle getirilmektedir.
Böylelikle, OHAL döneminde olmayan bu uygulamanın getiriliyor olması ihraç ve
iadelerde verilen kararları daha isabetli kılacaktır. Dolayısıyla, kamu
görevlilerinin, savunma hakkı verilmeden, keyfî olarak görevlerinden
çıkarılabileceği, yaptırım uygulayan görevli kişilerin sorumluluğunun olmadığı
iddiaları külliyen asılsızdır ve mesnetsizdir. 
Değerli
milletvekilleri, 15 Temmuz hain darbe girişimini asla unutmayacak ve
unutturmayacağız. 15 Temmuz bir milattır ve Türk milleti istiklaline kanıyla,
canıyla, imanıyla sahip çıkmıştır. O kanlı gecede yaşananların tekerrür
etmemesi hem bizim hem de bizden sonraki nesillerin boynunun borcu, ecdada ve
şehitlerimize vefanın gereğidir. 15 Temmuz 2016’da yaşanan dehşet ve vahşet son
iki asırda karşılaştığımız hiçbir zulme, hiçbir hıyanete benzememektedir. FETÖ
Türkiye’ye saldırmış, işgale kalkışmıştır. FETÖ düşmandır, haindir; üzerinden
silindir gibi geçilmeli ve nihai olarak yok edilmelidir. Bunun arası, ortası,
başı, sonu, şurası, burası, aması, ancağı yoktur. Türkiye 15 Temmuzla henüz tam
bir hesaplaşma yapamamış, tedirginliği atamamış, riskleri aşamamıştır. Darbe ve
vesayet tehlikesi tam manasıyla geçmemiştir, hâlâ siyasi ayak gizemini
korumaktadır. Dürüst ve yürekli bir mücadele sürse de hâlâ mevzi düzeyde
sonuçlar alınmaktadır. Acziyet gösterilirse acınacak hâle geliriz, ağırdan
alırsak yüksek bedel öderiz. Haine hoşgörü insan haysiyetine darbedir, bunu da
aklımızdan çıkaramayız. 
Bunları yaparken
haksız ve hukuksuz yere sosyal enkaz ve beşerî yıkım yaratmaktan,
adaletsizlikleri beslemekten, rövanşist eğilimleri bilemekten kaçınmalıyız.
Mazlumların ahını almak, insan hak ve hukukunu hiçe saymak büyük bir vebaldir.
Devlet umuru, devlet gururu, devlet şuuru, millî vakar böyle bir vebale ortak
olmaz, asla olmamalıdır. Türkiye hem FETÖ belasını hem de PKK tehdidini tamamen
bitirerek gündeminden çıkarmalı, geleceğimiz emniyete alınmalıdır. Milliyetçi
Hareket Partisinin terörle mücadelede desteği tamdır. Bu işi bitirelim, bu
rezilleri artık tamamen hayatımızdan ve gündemimizden kuyumcu titizliğiyle
ayıklayarak çıkaralım, hak ettikleri cezayı bulmaları için gereği neyse
yapalım.
(Mikrofon
otomatik cihaz tarafından kapatıldı)
MUSTAFA KALAYCI
(Devamla) – Milliyetçi Hareket Partisi olarak kanun teklifini destekliğimizi
belirtiyor, hepinizi saygılarımla selamlıyorum. (MHP ve AK PARTİ sıralarından
alkışlar)
BAŞKAN –
Teşekkür ederim Sayın Kalaycı.
Değerli
arkadaşlar, kanun teklifinin tümü, bölümleri, maddeleri üzerindeki önergeler
üzerine konuşmalarda ek süre vermeyeceğimi ifade etmek istiyorum. Hatiplerin,
konuşmalarını belirlenen sürelere göre ayarlamalarını rica ediyorum.
Şimdi, İYİ PARTİ
Grubu adına Sayın Yavuz Ağıralioğlu.
Buyurun Sayın
Ağıralioğlu. (İYİ PARTİ sıralarından alkışlar)
İYİ PARTİ GRUBU
ADINA YAVUZ AĞIRALİOĞLU (İstanbul) – Sayın Başkan, değerli milletvekilleri;
partim ve grubum adına peşinen ifade etmeyi borç bildiğim husus şudur: Terörle
mücadele hassasiyetini Hükûmetin taşıdığı çerçeve içerisinde zafiyete uğratacak
bir irade beyanımız olmayacaktır. Terörle mücadelede devletin bu mevzuda etkin
mücadele etme kararlığını, bu kararlılığın arkasındaki Hükûmet iradesini ilzam
etmemek için azami hassasiyet göstereceğiz.
Bugün
görüşülmesine başladığımız kanun teklifinin detayları üzerindeki itirazlarımız,
bu itirazlarımızın yerine ikame edeceğimiz tekliflerimiz, bu süreçte hem
devletin vakarına ziyan olmasın hem de devletin eline geçirmiş olduğu siyasi
kuvveti, idari kuvveti, bürokratik kuvveti kullanırken keyfîliğe mahal
bırakılmasın. Bu endişelerle teklifin hem bütünü üzerinde hem de detayları
üzerinde arz etmeye çalıştığımız husus, Hükûmetin bu on altı yıllık fasılasız
iktidarında kullanmış olduğu üslubun, dilin, bürokratik üslubun ve geleneğin
devletin o anlamda göstermesi gereken hassasiyetlere çok uygun olmadığını
düşündüğümüz için bir tenkit paranteziyle başlayacağım.
Birincisi şu:
Sayın Cumhurbaşkanının mebzul miktarda, OHAL’le alakalı, bizim
hassasiyetlerimizi havi konuşmaları var. Yani burada Hükûmetimizin bize yaptığı
en büyük iyiliklerden bir tanesi şudur, sağ olun: Hangi mevzuda bir
hassasiyetimiz varsa bizim adımıza o cümleleri bizden çok daha şiddetli
üsluplarla söylediğiniz günler gördük biz. Yani biz bugün OHAL’le ilgili
hassasiyet kuracağımız cümlelerin aynısını Sayın Cumhurbaşkanımız 2010 yılında
ifade buyurmuşlar, sağ olsunlar. Yani virgül ilave etmeden konuşabilsek, ifade
etsek bu hassasiyetler bugün bizim de hassasiyetlerimizdir. Peşinden gelecek,
bedelli askerlikle ilgili bizim hassasiyetlerimize konu olacak cümlelerin
aynısını, mislini Sayın Cumhurbaşkanı dâhil hükûmetimizin üyeleri kurdular.
Dolayısıyla bu on altı yılık fasılasız iktidarın böyle bazen muhalefetin işine
yarar tarafları oluyor.
Şimdi arz
edeceğim 2010 yılı Sayın Cumhurbaşkanı konuşması; bir bölüm, altını çizdiğim,
kıymetli bulduğum bir bölüm. Bütün konuşma çok veciz de çok canınızı
sıkmayacağım. “Şimdi şu ibretlik tabloya bir bakınız lütfen. Bu ülkenin
Mehmetleri yani şairin deyimiyle ‘...tertemiz alnından uzanmış yatıyor, bir
hilal uğruna ya Rab ne güneşler batıyor.’ aradan saatler geçmeden, daha benim
şehidimin kanı kurumadan Ankara’dan şiddetin diline şiddetle cevap veriliyor.
Ana muhalefet partisi, diğer muhalefet partisi çıkıyorlar ‘Olağanüstü hâl ilan
edilsin, açılımdan vazgeçilsin, erken seçime gidilsin.' diye açıklama
yapıyorlar. Allah aşkına soruyorum: Bunun zamanı mı, 73 milyon büyük bir acının
içindeyken, 73 milyonun yüreği sızlarken, bunu konuşmanın zamanı mı? O aslan
gibi delikanlılar daha toprağa bile verilmeden siyasi kavgaya soyunmanın zamanı
mı, onlar üzerinden siyaset yapmanın zamanı mı? Bu, hangi vicdana sığar? Terör
örgütü Şemdinli'de vuruyor, istismarcılar anında Ankara'dan ses veriyor. Terör
örgütü siyasete yön vermek için vuruyor, Ankara'dan bazıları anında tuzağa
düşüyor. Terör örgütü, olağanüstü hâl yeniden ilan edilsin, Türkiye yeniden
1990'ların Türkiyesi olsun, Türkiye üçüncü dünya ülkesi gibi görünsün diye
kanlı eylemler yapıyor. Ankara'dan birileri anında terör örgütünün ekmeğine yağ
sürüyor ve eğer 'Olağanüstü hâl kalksın.' diyenler samimi olsaydı... Olağanüstü
hâli kaldıran bu iktidar, biz kaldırdık. Ama şimdi eylemleriyle neyi talep
ediyorlar? Olağanüstü hâli talep ediyorlar. Buna şimdi kim yataklık ediyor?
Malum muhalefet partisi. Ne diyor? 'Olağanüstü hâl ilan edilsin.' Geç o işi,
geç. O sizin karakterinizde var, bizim iktidarımızın karakterinde yok, o sizin
aczinizin gereğidir. Terör örgütü, bu ülkede millî birlik ve kardeşlik tesis
edilmesin, bu sorun çözülmesin, istismar kaynakları kurutulmasın diye kanlı
eylemler yapıyor, birileri de Ankara’da terör örgütünün amaçlarına hizmet
edecek bir dili kullanıyor. Ne diye olağanüstü hâl? Bunu bölgede yaşayan benim
insanım, kardeşim iyi bilir; orada görev yapan askerim, polisim iyi bilir. Bunu
Ankara'dan başını çıkarmayan siyasetçi bilemez. Olağanüstü hâl ‘Öyle
gerekiyor.’ diyerek belli bölgelerde yerleşimi engellemektir, girişi çıkışı
sınırlamaktır, yerleşim bölgelerini boşaltmaktır. Olağanüstü hâl ‘Terörle
mücadele bunu gerektiriyor.’ diyerek her derecedeki okullarda eğitime ara
vermektir. Olağanüstü hâl ‘Tehlike arz ediyor.’ bahanesiyle binaları yıkmaktır,
“Böyle gerekli.” diyerek zaruri ihtiyaç maddelerinin dağılmasını düzenlemektir,
temel ihtiyaç maddelerine el koymaktır, sokağa çıkmayı yasaklamaktır,
sınırlamaktır, üst aramasıdır, ev aramasıdır; gazete yayınlarını, gazete
dağıtımını engellemektir. 19 Temmuz 1987’de olağanüstü hâl ilan edildi ve 30 Kasım
2002’de biz kaldırıncaya kadar devam etti. Hangi yaraya merhem oldu, hangi
sorunu çözdü? Açın terör olayı istatistiklerini, olağanüstü hâl dönemlerinde
zirve yaptığını göreceksiniz. Bırakın teröre çare olmayı, olağanüstü hâl terörü
derinleştirdi, bölge halkını mağdur etti, terörün istismar zeminini
güçlendirdi. Olağanüstü hâl istemek, terörün diline teslim olmaktır.” Sayın
Cumhurbaşkanının veciz konuşmasından bir bölüm. 
Şimdi, bunu
şunun için arz ettim: Hükûmetimizin bazı mevzulardaki hassasiyetleri ki bu
terörle mücadele konseptinin hassasiyetine biz aynen katılıyoruz ama Hükûmet
kendi ihtiyaç analizini bir yere oku atıp üstüne daire çevirip “12” yazarak
ifade edemez. Sizin istediğiniz tonlamada, sizin istediğiniz zamanlamada, sizin
istediğiniz şekilde iş yapmak keyfîliğinden sizi kurtarmak bizim kardeşlik
borcumuz. Şimdi usulen şunu söylemek borcu altında geldim bu kürsüye: Ben sizin
yetki talebinizden çok, bu doğan yetkileri kullanma imtiyazı elinize geçtiği
andan itibaren yaptıklarınıza kızıyorum. Bugün, Hükûmet, kabine açıkladı. Bu
süreç içerisinde açıklanan kabinenin içerisinde FETÖ’yle iltisakı olduğu için
akrabaları içeride olan arkadaşımız var. Ben Hükûmetimizin böyle bir tercihte
bulunmasını çok takdir ettim. Yani suçların şahsiliği ilkesine avdet edilmesini
çok takdir ettim, çok doğru bir yaklaşımdır. Yani yakınları FETÖ’den içeride
diye birisinin şahsi haklarına asla musallat olamayız. Çünkü biz amcasını
Müslüman edememiş bir Peygamber'in ümmetiyiz çünkü biz kendisine iman etmemiş
hanımları, çocukları olan peygamberlere iman etmiş bir ümmetiz. Dolayısıyla
amcaları iman etmedi diye iradeleri ilzam edilmemiş insanların… Aslında
medeniyet hakikatimizin beslendiği pınarlardır oralar. Hukukta suçun
şahsiliğine avdet edilmesini çok kıymetli buluyoruz ama Hükûmetin bu tarz
salahiyetlerini kullanırken sadece kendi tarafına uygun gelecek yerlerde hukuka
itibar etmesini, sair yerlerde muhalefeti cezalandırma şehvetini uygun
bulmuyoruz, doğru bulmuyoruz; şundan sebep doğru bulmuyoruz: Efendimiz,
biliyorsunuz… Bunu arz edeceğim, ben Hükûmetimizin üyelerinin münhasıran
kulaklarına değsin diye anlatıyorum, Allah kalbinize düşürsün. Suç işledi diye,
hırsızlık etti diye bir gün affı istenen bir sahabiyi getirip Efendimiz’e
diyorlar ki: “Ya Resulullah, bunu affedin.” Efendimiz yüzünü çeviriyor. Sonra
buyuruyorlar ki ısrar edilince… “Bu, filanca kabilenin, filanca şöhretli
ailenin, filanca şöhretli sülalenin mensubudur, bunu affedin; bu, ihtiyaçtan
dolayı hırsızlık yapmadı.” diyorlar. 2’nci, 3’üncü tekrardan sonra Efendimiz
buyuruyorlar ki arkadaşlar -kulağımıza, hepimizin kulağına küpe olacak, bin
küsur yıllık nasihat- “Sizden öncekilerin helak olmasının sebebi şudur: Onlar
içlerinden şöhretli, itibarlı, zengin olanların suç işlediği hâllerde zengin,
itibarlı ve şöhretli olanları affederlerdi. İçlerinde garip, kimsesiz ve
yalnızlar suç işlediğinde onları cezalandırırlardı. Sırf böyle yaptıkları için
Allah onları yerle bir etti." diye, hayatında çok nadir celallendiği
zamanlarda çıkan alnının damarı çıkarak, celallenerek söyledi bu sözü. Peşine
de ekledi: “Peygamber kızı Fatıma olsa bile aynı şeyi yaparım.” 
Dolayısıyla,
bizim boynumuza borç olan şey şudur… Erzurum’un kurtuluşu vesilesiyle mesajlar
yayınlandı. AK PARTİ’den arkadaşlarımıza söyleyeyim hem de Erzurum’u da anmış
olayım; Erzurum’dan arkadaşlarınız -bu AK PARTİ’ye oy veren arkadaşlarımız
bunlar- bu uygulamaya şöyle dediler: “Erzurum’da böyle olunca biz deriz ki
‘Gardaş, cağ kebaplar bize, şişler size.’” Dolayısıyla, Hükûmetimizin eline
geçirmiş olduğu yetkiyi kullanma şeklinde eşitlik, aleyhine olsa bile,
kendisine de şamil hâle getirmek hassasiyeti lazımdır. Biz, Hükûmetin yetki
taleplerinin terörle mücadelede bir zafiyet olmayacak şekilde desteklenmesi
gerektiğine inanıyoruz. Lakin bu hassasiyet, biliyorsunuz ki, Anayasa’nın
verdiği yetkilerde devletin vatandaşı karşısında kontrolsüz bir güç hâline
gelmemesi içindir. Dolayısıyla, bugün olağanüstü hâl üzerinden Sayın
Cumhurbaşkanının bu konuşma çerçevesi içerisinde aynı hassasiyetleri
taşıdığımızı ifade ediyoruz. Buradan teröre bir iltimas, buradan teröre bir
avans; buradan terörün bu memlekette devletimize, milletimize edeceği bir
suikasta asla bir tolerans çıkmaz, böyle bir şeye asla müsaade etmeyelim. Lakin
sizin devletimiz adına elinize geçirmiş olduğunuz Hükûmet etme yetkisini
kullanırken içine düştüğünüz bu keyfîliği de aslında sizin için de, milletimiz
için de, devletimiz için de doğru bulmuyoruz. Dolayısıyla biraz önce önerge
verildi, önerge üzerinde konuşurken de ifade etmek istemiştim, imkân bulamadım,
şimdi vesile oldu demek zorundayım. Hukuk fakültesinden beri arkadaşımız olan,
bugün devletin yönetim kademelerinde yargı hizmeti gören arkadaşlarımız var.
Sizin de hem parti grubunuzdaki arkadaşlarınız bilir hem seçmen çevrenizden bu
kabil şikâyetler size de gelmektedir mutlaka. Olağanüstü hâlin bize yaşatmış
olduğu o dehşetli 15 Temmuz sürecinin korkusuyla birleşmiş siyasal dil
Türkiye'de bürokrasiyi baskıladı arkadaşlar, adli bürokrasiyi de baskıladı,
idari bürokrasiyi de baskıladı, siyasi bürokrasiyi de baskıladı, siyasetin
dilindeki baskı askerî bürokrasiyi de baskıladı. Bu, içerideki bu korku, dehşet
dili hiçbir delil olmadığı hâlde dosyada, hiçbir delil olmadığı hâlde FETÖ’cü
olmak korkusundan “Ben FETÖ’cü olana kadar dosya içerisindeki adam FETÖ’cü olsun.”
cinnetine imkân verdik arkadaşlar. Bu, biraz önce CHP’nin önergesine benim
katıldığım yerdir. Bunun etkileri üzerinde, devletin yönetimi elinde bulunduğu
için Hükûmetimizin olağanüstü hassasiyet göstermesi lazım. İstirham ediyorum,
bu bürokrasideki, siyasetin dilindeki dehşetin bürokrasiye yansımalarını lütfen
araştıralım, özellikle adliyeye yansımalarını araştıralım. 
Bu Olağanüstü
Hâl Yasası’yla ilgili diyorsunuz ki: “Fransa’dan aldık.” Fransa’daki gözaltı
sayılarına bakın arkadaşlar, 25-30; dava dosyalarının sayısına bakın 700-800.
Arkadaşlar, 100 bin, 120 bin ihraç var, son kanun hükmünde kararnameyle
atılanlar var. Bunlarla ilgili isabet ettirdiklerinize asla bir şey diyemeyiz
biz. Yani 15 Temmuzda uğradığımız alçaklığa bulaşmış birine merhamet edecek
kadar aklımızı kaybetmedik lakin devlet bu işte şu kadar nobran davranamaz.
İçeriye aldığınız adamlardan “Yanlış oldu, kusura bakmayın.” diye dışarı
bıraktığınız insanlar iki yıl boyunca içeride yatmışlarsa vatan haini ve alçak
muamelesi görüyorlar. Sonra o insanlara “Kusura bakmayın.” deyince iki yıl
parantezinde kaldıkları vatan hainliğinin içinden çıkmış olmuyorlar.
Dolayısıyla devletin bu mevzudaki hassasiyetine ihtimam göstermesi gereken
sizlersiniz. Yani biz muhalefetiz, muhalefet olarak size söyleyince
zannediyorsunuz ki sizin yaptığınız her işe bühtan etmekten başka vazifemiz
yok, öyle değil. 
Sahada
-arkadaşlar cemiyetçilik yaptık otuz yıldır- elimizde büyümüş çocuklar var. Bir
mekanizma olarak devlet bazen reyinde yanılabilir, Hükûmet bazen siyasi
tasarrufta bulunur; o tasarruf yanlış olur, zulüm olur ama daha büyük zulüm
şudur: Biz bir iftiraya uğradığımız zaman müracaat edeceğimiz bir mahkeme yok.
Çocuklar var elimizde büyüdü, her şeyleriyle vatanlarına, milletlerine,
devletlerine muti olsunlar, devletlerine hizmet etsinler diye ocaklarda
şahsiyetlerine su verdik, çelik ettik onları. Şimdi onlardan irtibat yok,
iltisak yok, hiçbir şekilde illiyetleri yok ama bunların ihraç kararnameleri
içerisinde atılma süreçlerine müdahil olamadık, olamıyoruz. Dava dosyalarına
bakıyoruz bir şey yok. İlgili mahkemedeki savcıların, hâkimlerin bazıları
okuldan arkadaşımız çıkıyor, onlara diyoruz ki: “Arkadaşlar, Allah’tan
korkmuyor musunuz siz? Nedir bu?” Diyorlar ki: “Bırakırsak biz FETÖ’cü olacağız
korkusu altındayız.” İstirham ediyorum, bunu sadece efendim, 15 Temmuz
suikastının gevşekliğimizden istifa etsin, bizi suistimal etsin de yeni
teşebbüslere kalksın alanı hâline getirmeye çalışmıyorum ama devletin dini
adalettir, devleti ayakta tutan şey adalettir, devletin ziyneti de adalettir.
Yani bizim vazifemiz burada toplu toplu insanları bir kararname hükmü
içerisinde mağdur etmek, ondan sonra da mağdur ettiklerimize birkaç yıl sonra
ortaya çıkınca “Kusura bakmayın, biz yanlış yaptık.” demekten ibaret bir şeye devlet
ciddiyeti denmez arkadaşlar.
İstirhamımız
şudur: Olağanüstü hâl yetki talebi; bunun maddeleri üzerinde konuşacağız,
bazılarını idarenin keyfiliğine alet olmasın diye itirazlarımızla
buluşturacağız, tekliflerimiz var, teklif edeceğiz. Tekliflerimizin ciddiye
alınabilir tarafı yok çünkü burada vicdanlar parmaklarla ölçülebilir hâle
geldi. Yani muhalefetin önerisine teklif vermek bir siyasi parti çatlağı gibi
takdim edilir hâle geldiği için burada millet iradesinin tecellisi bir türlü
sağlanamıyor. 
Muhalefet,
iktidar Milliyetçi Hareket Partisinin kendilerine vermiş olduğu avansı 60 ve 80
ihtilalinden sonra doğan siyasi şuursuzlukla birleştirdi. 60 ve 80 ihtilalinden
sonra da şöyle oldu: Yetki verdiniz akıl ve fikir vermenize gerek yok gibi bir
cürete döndü mevzu. Tamam, yetki almış olabilirsiniz ama bu yetkiyi istişare
etmek zorundayız çünkü yeni bir süreç inşa ediyorsunuz. Yani hepiniz ifade
ediyorsunuz ki biz devletimizi yeniden inşa ediyoruz bürokratik olarak. Bu
süreç içerisinde milletin yetki verdiği sair siyasi organizasyonların,
irtibatta olduğu bürokratik tecrübenin, akademik tecrübenin size teklif
ettiklerine niçin düşman hattından gelmiş ve sizi engellemeye çalışan teklifler
olarak bakıyorsunuz? Dolayısıyla, burada yeni ihya süreci, inşa süreci yapılacaksa,
hiç değilse süreci sükûnetle, hiç değilse süreci suhuletle ve mutabakatla
çıkarabilmek imtiyazı hissemize düşsün. Yani bunca netameli iş başımıza geldi,
başımıza gelen bunca netameli işten sonra “mutabakatla iş yapmak” diye bir şey
çıkaralım ve biz işlerimizi kanuna uyarak yapalım.
Biz burada,
biliyorsunuz, Meclis yemin töreninde tüzüğün ilgili maddesi boş olduğu için,
Cumhurbaşkanımız salona geldiğinde, millet iradesine hürmeten, millet iradesine
hürmeten, alınan yüzde 52 oya hürmeten, Cumhurbaşkanlığına hürmeten salona
gelişi ayakta karşıladık, biliyorsunuz, sonra da yemin merasimine başlanınca
oturduk. AK PARTİ’den arkadaşlarımızın sitemleri var: “Efendim, niye
oturdunuz?” Çalışma usullerimizi bu hâle getirerek toparlayabiliriz bu ülkeyi.
Dedim ki: “Biz normalde Cumhurbaşkanlığına, millet iradesine, seçime hürmeten
üzerimize düşeni yaptık; öbürü de izzetinefsimize sadakat göstererek oturduk,
problem yok.” Ama ayağa kalkılması bir tüzük maddesi hâline getirilebilirse,
mesela, tafsilatlı hâle getirilebilirse, yani Cumhurbaşkanlığı makamının yemin
merasimi bile siyasi tartışma konusu olmaktan çıkarılır, çıkarılsın. Çok basit
bir şey, yani teklifimiz şudur, biz bu tartışmaları şöyle bitirebiliriz: Hukuka
uymak, hukuka riayet etmek, hepimizin mutabakat alanını hukuka ihtimam
göstermek olarak belirleriz. Dolayısıyla, keyfiliğin en basit mevzularda bile
milletin birbirine bühtan etmesine sebep olacak bir çatışmanın, kavganın alanı
olmaktan çıkarırız siyaseti, bu çok zor bir şey değil. Ama, illa, biz sanki
hukuka, hakka çok saygılıymışız gibi, teamüller üzerinden memleketin geleceğini
inşa edemeyiz. Hukuk üzerinden inşa edeceğiz, tabii ki teamülleri göz önüne
alalım. Ama bizim hissemize düşecek olan şey, Meclisin de itibarına yakışan
şey, bu millet iradesinin tecelligâhı olan bu yerde bizim hissemize düşen şey,
her şartta kurala uymak olmalıdır, her şartta.
Dolayısıyla, ben
olağanüstü hâl şartları içerisinde devletin vakarına ziyan edebileceğimiz bir
küçülme de görüyorum dilimizde. 15 Temmuz suikastını hafife almayalım. 15
Temmuza teşebbüs eden cinneti asla küçümsemeyelim. Küçümsemeyelim ama bir
taraftan devletin bütün mekanizmalarını felç edecek kadar büyük bir korkuyu da
büyütmeyelim. Bizim koca devletimizi, imparatorluk kurmuş devletimizi arkasında
beş bin yıllık geçmişi olan milletimizle beraber bir emekli vaizin aldığına
dair cümleleri büyüterek devletimizi de küçültmeyelim. Şunu ciddiye alalım, biz
15 Temmuzda bize teşebbüs edilen alçaklığa mukabele etme irademizi beyan edelim
ama daha çok şunu ciddiye alalım: Biz nasıl bir devlet boşluğu verdik ki biz
devletimizi nasıl bir ferasetsizlikle yönettik ki 100 binleri bulan bir sızma
devletin idari, adli, bürokratik işleyişini felç edecek şekilde bir olağanüstü
hâl mecburiyeti oluşturdu? Dolayısıyla bütün bu işler konuşulurken kendi
hissemize düşen ferasetsizliğin, kendi hissemize düşen zamanında bu işleri
engelleyememiş olmanın mesuliyetinin de cümlelerini kurmak zorundayız. Yoksa
ben burada olağanüstü hâl tasarısı maddeleri üzerinden mevzunun şu hâle getirilmesinden
de çok muzdaribim: Efendim, akşam ana haber bültenlerinde “İktidar partisinin
Milliyetçi Hareket Partisinin desteğiyle sağlamış olduğu çoğunluğa filanca
filanca partiler de itiraz ettiler ve koşulsuz itiraz…” Bu kabîl bir kaba
tasnifin içerisinde hassasiyetlerimizin, endişelerimizin gümbürtüye gitmesinden
de memnun değiliz. Dolayısıyla biz maddeler üzerindeki tekliflerimizi yapıcı
olarak size teklif edeceğiz. Değişiklik taleplerimizin tamamı daha önce benzer
uygulamalarda sizin, Hükûmetimizin eskiden bu hâl kalksın zamanında teklif
ettiği cümlelerden seçiyoruz. Yani inanın buna, tek tek çıkarıp burada siyasi
olarak size cevap hakkı doğsun diye istemiyorum yani mahcup olasınız diye de
konuşmuyorum, nezaketsizlik saymayın lütfen ama bugün size itiraz olarak
söyleyeceğimiz her cümleyi Hükûmetimizin üyelerinin cümlelerinde bulduk biz
yani bunların sizin için bir şey demek olduğunu anlatmaya çalışıyorum. Biz
kendimiz muhalefet partisi olarak çalışmasak sizin geçmişte, bu on altı yıllık
iktidar döneminizde geçmişte kabinelerde görev yapmış, Millî Savunma Bakanlığı
yapmış, Adalet Bakanlığı yapmış, İçişleri Bakanlığı yapmış, Millî Eğitim
Bakanlığı yapmış bütün arkadaşlarımızın bu ve benzer… 
(Mikrofon
otomatik cihaz tarafından kapatıldı) 
YAVUZ
AĞIRALİOĞLU (Devamla) – …konularla alakalı cümlelerinin içerisinden vallahi
teker teker virgül ilave etmeksizin cümle çıkarırız, size muhalefetin esasını
sizin cümlelerinizle yaparız, öyle yapıyoruz. Yani sizin muhalefete ihtiyacınız
yok çünkü siz zaten kendinize muhalefetsiniz. Dolayısıyla arkadaşlar,
istirhamımız şudur: Olabilir, feraset gösterilemedi. “Oldu, yanıldık.” Bunu da
beyan ettiniz. 
Şimdi
ihtimam gösterin diye diyoruz ki: Yarın yine “yanıldık” demeyeceğiniz bir
istişare süreci gibi değerlendirelim bunu. 
BAŞKAN
– Sayın Ağıralioğlu, tamamlayın efendim.
YAVUZ
AĞIRALİOĞLU (Devamla) – Tamamlıyorum Başkan…
Ben
maddeler üzerindeki tekliflerimizi arz edeceğim. Arkadaşlarımız sonra
söyleyecekler. Ben buraya kadar bir çerçeve çizmek istedim.
Hassasiyetlerimize
konu olan şeyi ifade edebildiğimi zannediyorum. Hükûmetle, Hükûmetin siyasi
iradesiyle ve onun sonuçları üzerinden doğacak ne varsa onlarla bizim, partimiz
ve grubumuzun münasebetinin çerçeve dilini de oluşturmaya çalışıyorum. Yani
mesuliyetli, vakur, Hükûmetin doğru yaptıklarına kuvvet vereceğiz, yanlış
yaptıklarına mâni olmak için elimizden gelen her şeyi yapacağız. Meclisin
iradesi bu anlamda kıymetsiz hâle gelmiş, sanki burası siyasi ağırlığını, idari
ağırlığını kaybetmiş bir görüntüde olmasın diye burada hassasiyetini
taşıdığımız şeyleri sokağa, memleket sathına taşımaya gayret edeceğiz. 
Yüce
heyetinize saygılarımı arz ediyorum. (İYİ PARTİ sıralarından alkışlar)
BAŞKAN
– Teşekkür ediyorum Sayın Ağıralioğlu.
Şimdi
Halkların Demokratik Partisi Grubu adına Sayın Ayhan Bilgen, Kars Milletvekili.
Sayın
Bilgen, buyurun. (HDP sıralarından alkışlar) 
HDP
GRUBU ADINA AYHAN BİLGEN (Kars) – Sayın Başkan, değerli milletvekilleri;
tartıştığımız konunun önce bir genel çerçevesiyle ilgili tamamen esastan köklü
itirazımızı ifade etmem gerekiyor. 
Dünya
2001’den bu yana yani “11 Eylül saldırıları” diye bilinen süreçten bu yana bir
cinnet hâli yaşıyor ve bu cinnette aslında ülkeleri yönetenlerin kendi
güvenliği, kendi iktidarlarını pekiştirme ve kalıcı kılma çabaları toplum güvenliği
gibi, insan güvenliği gibi sunuluyor. 
11
Eylülden bu yana Amerikan halkı daha mı güvenli, dünya daha mı güvenli? Avrupa,
Orta Doğu daha güvenli mi yaşıyor? Hayır, çok açık bir durumla karşı
karşıyayız. Ama 11 Eylülden beri dünyada özgürlükleri kısıtlayarak daha güvenli
olunacağı iddiasıyla dünya yönetiliyor. Biz buna esastan itiraz ediyoruz. Bunu
Amerika da yapsa yanlış, İsrail de yapsa, Çin de yapsa, Türkiye ya da başka bir
ülke de yapsa yanlış olduğu iddiasından hareket ediyoruz. 
Değerli arkadaşlar,
burada elbette Fransa örneği verildiği için ben uzun bir Fransa faslına
girmeyeceğim ama konuşmaların içerisinde maddelerle ilgili önerilerde
arkadaşlarımız karşılaştırmalar, kıyaslar yapacak. Bir kere insan hakları
alanında kötü emsal kıyas olmaz değerli arkadaşlar. Bu, temel bir ilkedir.
Hiçbir ülkenin kötü örneğini “Fransa da böyle yapıyor.” diyerek falan
savunamazsınız. Böyle bir şey olmaz. Fransa yanlış yapıyorsa yanlış yapmıştır,
Fransa’da da yanlışa karşı çıkarız. Avrupa’da “İslamofobi” dediğimiz şey,
“yabancı düşmanlığı” dediğimiz şey, zaman zaman, işte dindarların inandıkları
kitabın bile terör kapsamında tartışma konusu yapılması tam bu mantığın
eseridir. Biz bu mantığı “Fransa yaptı.” diye alkışlayacak mıyız? Dolayısıyla
da burada bir kere kıyas yanlış, kıyasın mantığı da yanlış. Yani Fransa’daki
örnekler de Türkiye’yle karşılaştırılamayacak örnekler. Ne işinden atılanlar ne
kapatılan gazete, televizyon sayısı ne tutuklananlarla ilgili durum asla
Fransa-Türkiye karşılaştırmasına da imkân vermez.
Değerli
arkadaşlar, bir konuyu doğru anlamanın ilk adımı onun hem küresel ölçekteki
karşılaştırmalarını doğru yapmaktır hem de tarihsel arka planını doğru analiz
etmektir. Ben çok kısa bir tarihsel seremoniyi paylaşmaya çalışacağım. Dünya
tarihinde neredeyse bildiğimiz somut Roma Cumhuriyeti’nden bu yana aslında
olağanüstü yönetme yetkisine dair tartışmalar yapılıyor. Yani devlet kendi
güvenliğini sağlamak için, kendi birliğini sağlamak için -bunları tırnak
içerisinde söylüyorum- yetkilerini, kendi ilan ettiği hukuka rağmen farklı
kullanma eğilimi taşıyor ve bu yaklaşım aslında Fransız İhtilali’yle birlikte
de tabii ki ulus devlet ve onunla birlikte dünya siyaset literatürüne giren
milliyetçilik gibi, başka birtakım ideolojilerle birlikte hukukun bir parçası
hâline geldi ama bunu, bu hukuku devletler ne zaman çok yaygın biçimde
kullandılar? Değerli arkadaşlar, Birinci Dünya Savaşı sırasında kullandılar.
Bugünkü insan hakları konusunda daha ileride saydığımız ülkelerin, devletlerin
büyük kısmı Birinci Dünya Savaşı’nda savaşı göstererek bu hakları, bu
özgürlükleri askıya alan uygulamalara imza attılar. Ama sonra Avrupa Konseyi ve
Avrupa İnsan Hakları Sözleşmesi’yle birlikte bu sınırlandırmanın sınırına dair
çok net bir çerçeve çizildi, dendi ki: Bu sınırlandırmalar, bir, geçici olmalı;
iki, mutlaka ama mutlaka istisnai olmalı. Yani kalıcı olan ve neredeyse
genelgeçer olan şey, artık bu sınırlandırmanın sınırını tanımamaktır, bu sınırı
yok saymaktır. Oysa bu sınır, en azından Anayasa’nın 90’ıncı maddesiyle sizin
de destek verdiğiniz, sizin döneminizde geçen bu önemli düzenlemeyle birlikte
artık iç hukukun parçasıdır. Dolayısıyla da 90’ıncı maddeye aykırı bir yaklaşım
içerisinde olduğumuz çok açıktır, çok nettir. 
Değerli
arkadaşlar, bu topraklarda da buna dair düzenlemelerin bir arka planı var.
Mesela, 1876’da Kanuni Esasi’de 113’üncü madde var. Bu madde, padişaha
muhalefet edenleri sürgün etme yetkisidir aslında. Yani olağanüstü hâl
yetkileri diye tarif ettiğimiz yetkiler, bu topraklarda iç hukuka ilk defa o dönemde
girdi, bu arayışla girdi ve sonra Meclis-i Mebusanla ilgili bir düzenleme var,
o da ilginç, cumhuriyetin devraldığı mirası anlamak açısından ilginç. Orada da
çok net bir ölçü var, diyor ki: “Meclis toplanamadığında ancak o yetkileri
kullanacak makam tarif edilir.” Yani savaş dolayısıyla Meclis toplanamadığı
için yetki devrediyor değerli arkadaşlar. Şimdi böyle bir durum var mı, bu
ölçekte bir tehdit var mı, buranın toplanamaması gibi bir durum var mı? Evet,
15 Temmuz akşamı vardı ama artık yok böyle bir tehlike. Dolayısıyla, ancak o
koşullarda devredilecek bir yetkinin daimî bir yetki devrine dönüşmesi de asla
kabul edilemez. 
Yine, muvafakat
kanunu gibi, değerli arkadaşlar, devraldığımız mirasta, bu Meclisin savaş
sırasında, Kurtuluş Savaşı sırasında Hıyanet-i Vataniye Kanunu ve biliyorsunuz,
istiklal mahkemeleri deneyimi var. Şimdi, tabii ki o günün koşullarını bugünden
tartışmaya açmak doğru değil ama istiklal mahkemelerinin olağanüstü yargılama
yöntemlerinin faturasının nerelere kadar uzandığını biliyoruz. Doğrudan
doğruya, savaşta Mustafa Kemal’in en yakınındaki komutanların bile istiklal
mahkemelerinde o gün yargılama konusu yapıldığını hepimiz biliyoruz. Yani
binlerce haksız yargılamayla ilgili sonradan yapılan tartışmaları biliyoruz.
Dolayısıyla da bu tarihî arka planı görmeden bugün bir güvenlik tartışması
yapmak neredeyse imkânsızdır.
Değerli
arkadaşlar, hepimiz biliyoruz ki devletler konjonktürel olarak ve o günün
koşullarına göre pozisyonlarını da değiştirerek güvenlik teorilerini, güvenlik
konseptlerini yenilerler. Ben iki örneği özellikle biraz ayrıntılı açacağım. Bu
iki örnek çünkü iki tercihtir aslında. Yani Fransa ve İngiltere örnekleri çokça
tartışılıyor ama nedense Çin ve İsrail örnekleri pek tartışılmak istenmiyor.
Değerli
arkadaşlar, cümleleri olduğu gibi okuyacağım ki bugünkü maddelerdeki
karşılıklarını belki maddeleri çalışan arkadaşlarımız daha iyi hatırlarlar. Ama
önce bir, İsrail hukukunda bu nasıl yer aldı, buna dair çok küçük bir parantez:
Değerli arkadaşlar, İngilizler manda yönetimi döneminde yani daha henüz İsrail
devleti kurulmadan, 1948 öncesinde 1940’ta aslında bir olağanüstü hâl rejimi
kurdular ve İsrail kurulduğundan beri bir olağanüstü hâl yönetimini tercih
etti. Önce bunu bir kereye mahsus, sonra birkaç kere uzatma ve nihayetinde
artık daha sonra bu terörle mücadele konseptini -tırnak içerisinde özellikle
ifade ediyorum- İsrail kalıcılaştırdı. Hangi gerekçeyle, kime karşı, kimi
terörist olarak tarif ederek kalıcılaştırdığını herhâlde bütün kamuoyu biliyor
ve her gün de yaşıyoruz. Zaten her gün ekranlara yansıyan manzaraların,
insanlık dışı tablonun da savunması böyle yapılıyor. Deniyor ki: “İsrail
devleti tehdit altında, İsrail’e karşı terörist saldırı var. Dolayısıyla da biz
terörle mücadele ediyoruz.”
Değerli
arkadaşlar, kullandıkları yetkiler, terörle mücadele iddiasıyla yaptıkları
düzenlemeler sonunda tutuklanan kişi sayısı 7 bin civarında ama bir de ilginç
durum var, idari tutuklama diye bir şey var İsrail hukukunda yani yargısız,
yürütmenin inisiyatifiyle tutuklama gerçekleşiyor. Gösteri yasaklama, yine izne
tabi olmayan aramalar İsrail hukukundaki en temel terörle mücadele
düzenlemeleri değerli arkadaşlar. Biraz sonra tek tek üzerinde konuşacağımız
maddelerde de tam gösteri yasaklama ve izne tabi olmayan aramalarla ilgili
düzenlemeler var. 
Bir başka örnek
Çin. Değerli arkadaşlar, Çin de 2007 yılında Acil Durum Müdahale Yasası diye
bir yasa çıkardı. Daha önce, biliyorsunuz, Tiananmen olayları, gençliğin
sokaklara çıkması ve çeşitli baskılara karşı tepkiler vardı ve 2007’de Çin bu
yasal düzenlemeyi yaptı, bu Acil Durum Müdahale Yasası’nı yaptı. Peki, ilk kime
uyguladı? Hepinizin tahmin edeceği gibi ilk Doğu Türkistanlılara, Uygurlara
uyguladı çünkü onlar da Uygurları terörist kabul ediyorlardı. Dolayısıyla,
Uygurların en temel hakları -toplantı, gösteri yürüyüşünü falan geçtik- yaşama
hakkı bile, eğitim hakkı ya da işte, ikamet, seyahat, neyse, bütün hakları bu
düzenlemeden hareketle keyfî biçimde kısıtlandı. Bunun için bir mekanizma
oluşturuldu, bu da ilginç değerli arkadaşlar. Mekanizma, doğrudan doğruya
devlet başkanına bağlı Merkezî Disiplin ve Denetleme Kurulu diye oluştu. Bu,
merkezîleşme hevesinin de aslında neye hizmet ettiğini çok net biçimde
gösteriyor. Oradaki düzenlemelerde neler var arkadaşlar? İnternete erişimin
kısıtlanması ve şehirlere giriş yasağı. Bunlar da biraz sonra konuşacağımız
maddeler içerisinde, biliyorsunuz, çok net, çok somut biçimde tarif edilmiş
şeyler.
Arkadaşlar, çok
ilginç bir durumdur, bu aslında acil durum için yapılan düzenlemeler ve büyük kısmı
aslında Uygurlar için hayata geçirilen bütün muhalifleri cezalandırmaya
dönüşmüş düzenlemeler bir noktadan sonra -bu ironiye özellikle dikkatinizi
çekmek isterim- Çin Komünist Partisinin yöneticilerinin de yolsuzluklar
dolayısıyla işinden atılması ve mallarına hızlı biçimde el konulmasına
dönüşmüştür. Yani bir kuralı koyarsınız, bir keyfî düzenlemeyi hayata
geçirirsiniz; bunu, muhalefeti dizayn etmek için, muhalefeti bastırmak için
yaparsınız ama sonra bumerang gibi döner ve o kuralı koyanı, o kuralı savunanı
da vurmaya başlar; Çin’de olan da budur değerli arkadaşlar. 
Evet, bu iki
karşılaştırmayı ne için yaptım? Bu maddelerde, biraz sonra tek tek
konuşacağımız maddelerdeki mantığın aslında bu ülkelerde de ne kadar somut, net
biçimde savunulduğunu ifade etmek için. 
Değerli
arkadaşlar, belki hani bir kıyas, bir karşılaştırma çok doğru değil ama daha
önce de burada söyledim, bir kez daha dikkat çekmek isterim. İslam hukukunda
çok ilginç bir kural vardır. Denir ki: Bir gemide 99 şaki varsa, eşkıya varsa, yol
kesen varsa, 1 tane masum bile varsa o geminin içerisinde, siz o gemiyi
batırarak 99 şakiyi cezalandıramazsınız. Bu, çok net bir kuraldır. 
Şimdi, kendi
vicdanlarınıza sorun değerli arkadaşlar: Meriç’te annesine sarılarak hayatını
kaybeden bebeği terörle mücadeleyle izah edebiliyor musunuz? Ya da Van’da
evinin bahçesinde, sokağında çatışma oldu diye işkence gören çocuğun
pozisyonunu ülkenin güvenliğiyle izah edebiliyor musunuz? Yani burada çok açık
bir ayrım yapmak zorundayız. Artık dünya “insan güvenliği” ve “toplum
güvenliği” kavramını başka türlü ele alıyor ve güvenlik daha özgürlük
kısıtlayarak asla tesis edilemiyor, bu mantığı mutlaka tasfiye etmemiz
gerekiyor. Değerli arkadaşlar, onun için, aslında tek tek bu tip
düzenlemelerden medet ummak yerine bu ülkede şimdiye kadar güvenlik algısının
ve tehdit tanımlamasının ne kadar yerinde, doğru ve isabetli olup olmadığıyla
yüzleşmemiz gerekiyor. 
Çok somut bir
karşılaştırma yapacağım. İlk OHAL uzatması yapıldığında dendi ki: “Üç ay için
uzatıyoruz ama belki üç aya ihtiyaç bile olmayacak, iki ayda bitireceğiz.”
Şimdi, değerli arkadaşlar, bir tehdidi tarif ederken bu işin uzmanları çok net
bilirler, eğer onunla mücadeleyi iki ayda yapamıyor, iki yılda bile
bitiremiyorsanız sizin zaten tehdit tanımlama beceriniz, yeteneğiniz sıfırlamış
demektir. Yani tehdidin kapsamını bilmiyorsunuz demek ki, derinliğini
bilmiyorsunuz, hangi kapsamda, hangi boyutta olduğuna dair hiçbir okuma
yapamamışsınız ki “İki ayda bitireceğim.” dediğiniz şeyi iki yılda bile
bitirememişsiniz. “Şimdi artık üç ay üç ay bile bunu tartışmayalım, üç yıllık
bir uzatma yapalım.” diyorsunuz bazı düzenlemelerle ilgili, bazısı üç yılla
bile sınırlı değil, ucu açık bir düzenleme yapmayı savunuyorsunuz. 
Değerli
arkadaşlar, paketin içerisinde destek verebileceğimiz kimi olumlu düzenlemeler
var ama ne yazık ki paketin bütününün mantığı yanlış olduğu için bunları
tartışmaya, konuşmaya imkân bile olmayacak ama bu ayrım yapılsaydı belki farklı
bir tutum takınma imkânımız olurdu. 
Yine, çok garip
biçimde bu kadar kritik, bu kadar hassas bir konunun içerisine yani ülke
güvenliği gibi bir konunun içerisine kantin ve lokallerin gelirlerinin
düzenlenmesiyle ilgili madde konuyor. Şimdi, arkadaşlar, bunun hangi bütçede
ele alınacağı konusunu böyle bir konuyla birlikte getirmek ve tartışmak bu konunun
tartışılmasının ciddiyetiyle bağdaşıyor mu sizce? Tehlike çok büyük, biz bunun
için OHAL’i kaldırdıktan sonra bir düzenleme yapıyoruz ama bunun içerisine bir
de kantin gelirleri ne olacak, buna dair bir düzenleme koyuyoruz. Yani işin
ciddiyetiyle bağdaşmayacak, sorunun büyüklüğüyle ve tam ters, tam çelişkili
bakış açısıyla bağdaşmayacak bir durumla karşı karşıyayız. 
Yine, Anayasa’ya
90’ıncı madde gibi başka açık ihlaller var. Çok net biçimde hukukun en temel
ilkelerinden birisi olan idarenin her türlü eylem ve işlemine karşı yargı
yolunun açık olması ilkesi bu pakette askıya alınmıştır değerli arkadaşlar.
Bunun istisnaları Anayasa’da sayılmıştır, biliyorsunuz ki biz onlara da
karşıyız -ki şimdi Yüksek Askerî Şûra HSYK’yle ilgili tartışmalar yapıldığı için
daha net ifade edebiliriz- biz daha eskiden de bu istisnaların kaldırılması
gerektiğini savunuyorduk ama şimdi siz çok daha geniş bir istisna alanı
oluşturuyorsunuz ve bu istisna alanında yargıyı neredeyse tamamen devre dışı
bırakıyorsunuz. 
Yine, olayın ekonomi
politikasıyla ilgili boyutu var ki ben bununla ilgili değerlendirmeyle
sözlerimi bitireceğim. Değerli arkadaşlar, 12 Eylülün nasıl 24 Ocak
kararlarıyla doğrudan ilişkisi var idi ise yani ekonomik hayatı dizayn etmek
nasıl bir güvenlik sorunu gibi sunuldu ise şimdi de aynı tabloyla karşı
karşıyayız. Bakın, güvencesizlik, çalışma hayatıyla ilgili bu ciddi, bu vahim
düzenleme aslında tümüyle ekonomik hayatı bir yeniden dizayn etme girişimidir.
Ekonomi politikaları ile güvenlik politikaları arasındaki ilişkiyi tersine
kurarsanız, o gömleğin ilk düğmesini yanlış düğmelediğinizde sonuna kadar
yanlış gitmeniz gibi bir durumla karşı karşıya kalırsınız. Şimdi, bu ülkede
ciddi bir ekonomik sorun var piyasalarla ilgili, yatırımla ilgili, istihdamla
ilgili, işsizlikle ilgili, enflasyonla ilgili, liranın değerinin düşmesiyle
ilgili, Türk lirasının diğer paralar karşısındaki durumuyla ilgili ciddi bir
tehlike var ama biz bunu, sorunu doğru tanımlayarak tartışmak, konuşmak yerine
muhtemelen önümüzdeki dönemde başka güvenlik sorunlarıyla bu sorunun üstünü
örtmeyi tercih edeceğiz; tıpkı 24 Ocak kararlarıyla 12 Eylül sonrasındaki
konseptin üstünün örtülmesi gibi. Ama bu bir bataktır, bu bir çıkmazdır, yanlış
yanlışı doğurur; siz ekonomik sorunları doğru ekonomik politikalarla tartışmak
yerine güvenlik tehdidiyle üstünü örtmeye kalkarsanız, “Saldırı var.” “İç
düşmanlar var.” der, toplumun neredeyse yarısını düşman gibi tarif etmeye
kalkarsanız aslında sadece ekonomideki kara deliği büyütmüş olursunuz değerli
arkadaşlar. Bakın, bir 16 Nisan referandumu yaşandı ve 24 Haziran seçimleri
yaşandı. Elbette, seçim meydanlarında söylenen sözler seçim meydanlarında kalır
ama belli ki hâlâ bitmemiş, hâlâ sonuçta bizim partimize oy veren insanlar da
referandumda “hayır” oyu verenler de bizim partimize belki de olumlu mesaj
veren siyasi partiler de yani neredeyse ülkenin yarısı, toplumun yarısı tehdit
kategorisinde görülüyor, düşman olarak tarif ediliyor. Şimdi, bir ülkede
toplumun yarısı düşman kategorisine girmişse siz hangi tehdit teorisiyle, hangi
güvenlik teorisiyle “Terörle mücadele ediyoruz.” diyerek bu işin içinden
çıkacaksınız? Yani bu işin hukuk boyutu da sakat arkadaşlar, bu işin
uluslararası politikada Türkiye’nin konumuyla ilgili yansımaları da sakat, bu
işin ekonomi politikası da sakat ve hepsinden önemlisi de galiba toplumda
gittikçe gerilimi tırmandıran, kamplaşmayı artıran ve bu gerilim ve
kamplaşmayla yönetme pratiği, yönetme tercihinin kendisi ülkeyi ciddi biçimde
tehdit eder bir noktaya gelmiştir. Onun için bizim şu anda ihtiyacımız
alelacele bu maddeleri geçirmek değil; usul hatası gibi, Anayasa'ya aykırılık
durumu gibi, aslında esasını da ciddi biçimde masaya yatırmaktır. Eğer iki yıl
boyunca iki ayda bitirmeyi hedeflediğiniz tehdit bitmemiş ve bu gerekçe
gösterilerek bugün bu paket Genel Kurula getirilmişse demek ki bir siyasi
öngörü, bir feraset sorunu var, bir okuma ve sorunu yanlış tespit etme durumu
var. Dolayısıyla bu yanlışı daha fazla büyütmek, daha fazla uzatmak da bir
bütün olarak siyaset kurumuna olan güveni zedeler, toplumun siyasetten
beklentisinin aksine davranış da aslında toplumsal barışı tehdit eder.
Bütün Genel
Kurulu saygıyla selamlıyorum. (HDP sıralarından alkışlar)
BAŞKAN -
Teşekkür ederim.
Şimdi Cumhuriyet
Halk Partisi Grubu adına İstanbul Milletvekili Sayın Zeynel Emre…
Buyurun Sayın
Emre. (CHP sıralarından alkışlar)
CHP GRUBU ADINA
ZEYNEL EMRE (İstanbul) - Sayın Başkan, değerli milletvekilleri; Bazı Kanun ve
Kanun Hükmünde Kararnamelerde Değişiklik Yapılmasına İlişkin Kanun Teklifi’nin
geneli hakkında Cumhuriyet Halk Partisi Grubu adına söz almış bulunmaktayım; bu
vesileyle Genel Kurulu saygıyla selamlıyorum. 
Değerli
arkadaşlar, hepimiz bu dönem göreve yeni başladık. Mevcut Anayasa'ya göre
seçimlere girdik, bu Anayasa’ya göre mazbatamızı aldık, geldik burada yemin
ettik. Anayasa’dan ayrılmayacağımıza namusumuz ve şerefimiz üzerine sadakat
yemini ettik. 
Şimdi, ben
konuşmamın içeriğinde kimlerin nasıl Anayasa’ya uymadığını size gerekçeleriyle
anlatacağım, takdiri Genel Kurul yapsın.
Değerli arkadaşlar,
bakın, Anayasa’nın 2’nci maddesinde Türkiye Cumhuriyeti’nin demokratik bir
hukuk devleti olduğu yazar. Emin olun arkadaşlar, bunları konuşmak bizim için
artık lüks hâline geldi maalesef. Biz kanun devleti miyiz, değil miyiz? Artık
bunu tartışır durumdayız. Yani, kanunun açıkça yazdığı hükümlerde o hükümlere
uyuyor muyuz, uymuyor muyuz? Tüm hukukçular başta olmak üzere buraya seçilip
gelen arkadaşlar bilmelidirler ki bir meselede, bir kanun maddesinde, bir
Anayasa hükmünde eğer anlaşılmaz bir durum varsa kanun koyucunun iradesine
bakılır. Kanun koyucu ne demiştir, neyi amaçlamıştır? 
Burada,
geçtiğimiz dönem dokunulmazlıklarla ilgili, Anayasa Komisyonunda görüşmeler
esnasında “Bu bir tak-çıkar anayasası; dokunulmazlıklar bir kereye mahsus
kalkacak, ondan sonra yeni dönemde devam edecek.” denilmişti. Ortada oluşan
tereddüde binaen bir soru sorulmuştu, denildi ki: “Peki, bir milletvekili
yeniden seçilirse ne olacak?” Şu anda oturumu yöneten Başkan Vekili -o zamanki
Komisyon Başkanı- dedi ki: “O hâlde dokunulmazlığı yeniden kazanmış olacak.”
Yani durma kararı verilmesi gerekecek, yani o dosyayla ilgili milletvekiline
yeni bir takibat yapılamayacak. 
Şimdi, değerli
arkadaşlar, Enis Berberoğlu tekrardan milletvekili adayı oldu, başvurusunu
kabul ettiler, seçildi; seçilmesine mani bir hâl yok. Henüz tutuklu, hüküm
almadığından seçme ve seçilme yeterliliğini kaybetmiş de değil. Hâl böyleyken,
işlediği iddia olunan suç doğrudur yanlıştır, bir kenara bırakın; doğru bile
kabul edilse Anayasa 14 kapsamında olmadığı açık, mahkemece karar verilmiş.
Peki, bu hâlde Enis Berberoğlu nasıl olur da serbest bırakılmaz? Eğer ki bu
Meclisin iradesini tanımayan bir mahkeme varsa gelin biz de o mahkemeyi
tanımayalım değerli arkadaşlar. (CHP sıralarından alkışlar) Sizler Anayasa değişikliğinde
“Sert kuvvetler ayrılığı olacak.” dediniz. Yasamayı tanımayan, yasamanın
çıkardığı kanunu, iradeyi yok sayan bir mahkemeyi, bir yargıcı burası da
tanımasın. Burası gereğini yapmalıdır artık bu meselede değerli arkadaşlar.
Bakın, gelelim
OHAL ve OHAL KHK’leriyle ilgili düzenlemeler ve bugüne geldiğimiz dönemde
OHAL’in gerçekten kalkıp kalmadığı meselesine. 
Uykusuz
dergisinin bir karikatürü var. Kadın kocasına diyor ki: “Ya, niye sigara
içiriyorsun? Sen sigarayı bırakmadın mı?” Adam diyor ki: “Bu başka marka.” 
Şimdi ben size
anlatacağım tek tek. OHAL KHK’lerinde ne yapılıyordu, şimdi ne yapılıyor?
Gerçekten OHAL kalktı mı, kalkmadı mı? OHAL anayasal bir kurum, Anayasa’nın
120’nci maddesinde var ve devamı maddelerde hangi alanlarda KHK çıkartılacağı
belirtilmiş. Çıkan KHK’lerin gerekçesi FETÖ’yle mücadeleydi ya da genişletelim
terör örgütleriyle mücadele olsun ama su adamlarıyla ilgili düzenleme de orada
yapılıyordu, lazer epilasyon merkezleriyle ilgili düzenleme de orada
yapılıyordu, kış lastiğiyle ilgili düzenleme de orada yapılıyordu ve siz bütün
bunlara “Anayasa’ya uygun.” dediniz, maalesef Anayasa Mahkemesi de “uygun”
dedi. Yüzlerce örneği var bunun, çarpıcı olsun diye söyleyebilirim. 
Peki, değerli
arkadaşlar, şimdi, daha yeni Anayasa değişikliği oldu 16 Nisanda. İçeriğini,
YSK’nin yaptığını falan tartışmayacağım artık ama Anayasa 104 açık, der ki:
“Bir alanda kanun varsa kanun geçerlidir ve o alanda Cumhurbaşkanlığı
kararnamesi düzenlenemez.” Şimdi, 12 tane kararname çıktı, toplam 1.530 madde, satır
satır hepsine baktım ve bu 1.530 madde arasında gerçekten kararname niteliğini
haiz çok az sayıda madde var, çok az sayıda. Birçoğu yine bu yasama yetkisi
içerisinde. Mesela Türkiye'de Atom Enerjisi Kurumu yok mu arkadaşlar? Yetkisi,
mevzuatı belli değil mi? Bunun kararnameyle ne ilgisi var? Mesela Devlet
Denetleme Kurulu yok mu? Mesela Türkiye'deki diğer kurumlar yok mu? Yüzlerce
kurum kuruldu, ataması yapıldı, yetkileri, görevleri, sorumluluk alanları belli
ediliyor. Bunlarla ilgili kanun var. Yani bu kararnameler de tıpkı OHAL
KHK’leri işlemini görecek mi? Görecek. 
Şimdi gelelim bu
hâl düzenlemesine yani OHAL kalkıyor mu kalkmıyor mu? Peki, değerli arkadaşlar,
OHAL’de yapılan temel şey neydi bu KHK’ler dışında? Temel olarak ekli
listelerle ihraçlar yapılıyordu. Şimdi ne yapılıyor? Şimdi de ekli listelerle
ihraçları ilgili bakanlıklar yapabilecek hem de üç yıl süreyle, tam üç yıl
süreyle yapacak, değil mi? Bu hâliyle baktığımızda ortada gerçek anlamda
OHAL’in kalktığını söyleyebilir miyiz? 
Peki, değerli
arkadaşlar, buradan devam edelim. Anayasa’nın 40’ıncı maddesi açıktır: Devletin
her türlü işlem ve eyleminden ötürü bir vatandaş zarara uğramışsa bununla
ilgili tazminat davası açma hakkı Anayasa’ya bağlanmıştır, anayasal bir haktır.
Burada getirilen düzenlenmede siz birini ihraç edeceksiniz adam bu kızıl
kıyametin içerisinde gidecek mahkemeden dönme kararı alacak ya da OHAL İnceleme
Komisyonundan dönme kararı alacak ama çıkardığınız kanunla diyeceksiniz ki:
“Sana özgü kanun çıkartıyorum, senin tazminat isteme hakkın yok.” Allah aşkına,
hangi Anayasa’ya bağlılıktan söz ediyorsunuz? Bu kadar açık bir hüküm. Peki,
mahkeme kararlarının bağlayıcılığı… Mahkeme kararları bağlayıcı, değil mi?
Bakın, burada normal OHAL döneminden tek istisna yargıya başvurabiliyor, olumlu
olarak tek sayabileceğim o, gidiyor yargıya başvuruyor ama olumsuz, üç ayda bir
burada hiç olmazsa OHAL tartışılıyordu, şimdi kanun hâline gelecek, üç yıl
boyunca bunu kimse tartışamayacak, üç yıl boyunca bu böyle devam edecek ve
kanun hükmü olarak uygulanacak. Peki, burada, mahkemeye gittiniz, mahkemeden
dönme kararı aldınız ama diyor ki kanun: İçişleri, Dışişleri, Millî Savunma
Bakanlığı bünyesinde çalışıyorsan ben ayrı bir araştırma merkezi kuracağım,
seni o araştırma merkezinde görevlendireceğim ve o araştırma merkezini de
Türkiye'nin bir ucuna kurabilirim yani -adam Ankara’da çalışıyorsa- Ağrı’ya,
Muğla’ya, Edirne’ye, herhangi bir köşesine kurabilirim. Bu kişiler kanunla,
mahkeme kararıyla aklanmış olsalar da başka bir yerde çalıştırılamayacaklar, o
araştırma merkezlerine gönderilecekler. Onlara Türkiye’de vebalı muamelesi
yapılacak. Adama soracaklar “Nerede çalışıyorsun?” “Millî Savunma Bakanlığı
bünyesinde araştırma merkezinde çalışıyorum.” Ya, adam onu söylerken ezilir
zaten. Yani bu kadar zor bir ortamda göreve iade kararını almasının, mahkemede
aklanmasının zor koşullarda olduğu bir dönemde dahi mahkeme kararı yerine
getirilmeyecek.
Değerli
arkadaşlar, bu dönem gösteriyor ki yani yeni dönemde AK PARTİ iktidarı ve onu
bir süreden beri destekleyen MHP tarafından Türkiye Büyük Millet Meclisinde
mevcut Anayasa ve İç Tüzük’ün dışında çok aykırı uygulamalar zincirini
yaşayacağız çünkü daha ilk meselede Anayasa’nın neredeyse ihlal edilmeyen
maddesi yok. Biz Komisyonda bunları dile getirdiğimizde şu dahi espri konusu
oldu: Acaba Anayasa kanuna uygun mu? Yani bu kanun tasarısı bütünüyle
Anayasa’nın ruhuna aykırı, demokratik devlet ilkesine aykırı, değiştirilemez
maddesi ilkelerine aykırı, Türkiye’nin taraf olduğu uluslararası anlaşmalara
aykırı. Türkiye çok ciddi tazminatlarla karşılaşacaktır. Uzun vadede bunların
Türkiye’ye dönüşü çok kötü olacaktır ve şöyle de bir şey var: Sizler aslında
artık sadece bizlerin söylediklerine itiraz etmiyorsunuz, 2002’yle 2010
döneminde farklı bir AKP iktidarı var, açıkçası 2010-2018 döneminde daha bir
farklı, gitgide kötüleşen, son birkaç senedir de âdeta felaket olarak
adlandıracağımız bir süreci yaşıyoruz.
Sizin iktidara
geldiğiniz ilk dönemde Avrupa Birliği uyum yasaları çerçevesinde çıkarmış
olduğunuz bazı kanunlar vardı: Türk Ceza Kanunu, yeni Türk Ceza Kanunu, Ceza
İnfaz Kanunu, Ceza Muhakemesi Usul Kanunu. Bunlar Türkiye’de işkencenin, kötü
muamelenin önlenmesi ve yasalarımızın Avrupa standardına getirilmesi için
yapılan düzenlemelerdi. Mesela orada gelen bazı düzenlemeler vardı, çok önemli,
ben çok önemsiyorum. Açıkçası birinin gözaltında yirmi dört saatten uzun
tutulamaması, toplu suçlarda en fazla dört gün olması, her an avukatla
görüşebiliyor olması, birinin soruşturma evresinde ifadesi alınmışsa ve bir kez
daha soruşturma evresinde ifade alma ihtiyacı çıkmışsa, doğmuşsa, onu ancak
cumhuriyet savcısının yapabilecek olması, bir soruşturmada hukuk güvenliği
ilkesini getiriyordu. Yine otuzar günlük sürelerle burada tutuk incelemesinin
yapılması ve son dönemde getirilen düzenlemeyle de bunun hâkim denetiminde ve
şüphelinin ve müdafinin bulunduğu bir ortamda, SEGBİS’le, yani cezaevinden
bağlanarak da olsa içeride tutuklu olanın otuzar günlük dönemde kendini ifade
etme dönemi vardı, şimdi o doksan güne çıkıyor. Ya gözaltı süresi? Şu anda kırk
sekiz saat ve dört gün olsun deniliyor ama ikişer kez daha bunlar uzatılabilir.
Yani altı günden on iki güne kadar uzatılabilir. Mevcut teknoloji imkânlarında,
mevcut koşullarda ve bizim yasalarımıza göre önce deliller toplanır, delilden
şüpheliye ulaşırsın; önce şüpheliyi bulup, yaratıp da delilleri toplamaya
çalışmazsın. Delilleri toplamış olursun, kuvvetli suç şüphesi varsa gözaltına
alırsın ama gözaltında yapacağın işlemeler artık bu teknolojik koşullarda emin
olun birkaç saat içerisinde olabilecek şeyler, hadi, deyin yirmi dört saat;
bundan ötesi ciddi bir şekilde hukuk güvenliğini zedeler ve insanların altı
gün, on iki gün gibi gözaltında kalma süreçleri bir cezaya dönüşür, bir tedbir
değildir. İçeride on iki gün boyunca birini tutarsanız siz, orada su, ekmek
verip on iki günü geçirtirseniz o koşullarda -o koşulları görenler bilir,
inceleyenler bilir- bu ciddi bir cezadır, Türkiye'yi geriye götürür ciddi
anlamda. 
Değerli
arkadaşlar, bakın, meselenin düğümlendiği yer... Türkiye 15 Temmuz 2016 yılında
bir FETÖ darbe girişimi yaşadı ve bu darbeyle nasıl mücadele edileceği
konusunda sizinle ilk günden itibaren, 20’sinden itibaren ihtilafa düştük çünkü
en başta Türk Silahlı Kuvvetleri içerisindeki namuslu subaylar, darbeye direnenler,
ikincisi, bu Meclis çatısı altında o gün bulunan 4 siyasi partinin ortak
iradesinin oluşması, Meclisin açılıp buradan halka bir mesaj verilmesi,
halkımızın büyük bir özveriyle kanları, canları pahasına orada o mücadeleyi
göstermeleri sonucunda darbe girişimi önlendi ve biz dedik ki 20’sinde, OHAL
görüşmeleri esnasında burada Grup Başkan Vekilimiz Özgür Özel Süleyman Soylu’ya
dedi ki: “Gelin, Meclise nankörlük yapmayın, amacınız FETÖ’yle mücadeleyse biz
size her türlü yetkiyi vermeye hazırız.” O günlerde diyordunuz ki: “Çok kısa
süreliğine çıkacak ve bizim amacımız parlamenter demokrasiyi korumak.” Bu
söylediklerimin hepsi gazetelerde, şu anda telefonla internete girdiğinizde
görülebilecek şeyler. Geldiğimiz süreçte Türkiye'nin rejimi değişti, rejimi. “Türkiye
artık demokratik bir hukuk devletidir.” diyemiyoruz çünkü hiçbir anayasal
güvence kalmadı; ne Anayasa’ya ne İç Tüzük’e, hiçbir şeye uyulmuyor arkadaşlar.
(CHP sıralarından alkışlar) 
Bakın,
FETÖ’yle mücadele… Terör örgütleri -bütün terör örgütleri için söyleyeyim-
Türkiye'deki ve dünyadaki, büyük istihbarat devletlerinin hasım gördüğü devleti
zayıflatmak için taşeron olarak kullandığı enstrümanlardır. Bunlar her ülkede
terörü yaratamazlar ancak o ülkedeki herhangi bir huzursuzluk, herhangi bir
nedenle toplumun belli bir kesiminin sistemden rahatsızlığı, çeşitli aşırılaşma
gibi başlıklar altındaki etmenlerden yararlanırlar, oraları beslerler,
büyütürler ve oralardan terör yaratırlar, terör örgütleri yaratırlar.
Dolayısıyla terör örgütleriyle mücadelede de devletlerin izlemesi gereken yol
nedir diye baktığımızda, terörün en az olduğu ülkeler başta olmak üzere şunları
tartışmak lazım: Bakın, biz siyasetçiyiz. Politikacılar bir güvenlik
bürokratının bakış açısıyla meselelere bakamaz. Bize ne ihtiyaç var o zaman?
Siyaset farklı bir çözüm getirmelidir. Bir generalin bakış açısı ile benimki
bir olmaz, bir emniyet müdürünün bakış açısı ile benimki, sizlerinki bir
olmamalı. Siyasetçi meseleye başka açıdan bakabilmeli ve meseleyi böyle
çözebilmelidir. Dolayısıyla biz eğer Türkiye'de terörün sonlanmasını istiyorsak
-ki teknik olarak ya da teorik olarak terörün sonlanamayacağı, sıfıra yakın,
aza indirileceği söylenir- bunu istiyorsak önce iç barışı desteklemeliyiz,
toplumsal barışı tesis etmeliyiz, kutuplaşmayı kırmalıyız. Kim ki bunların
tersine hareket ediyorsa dolaylı olarak da işte o kişiler teröre destek veriyor
anlamı çıkacaktır. Bizim yapmamız gereken, terör meselesinde
ortaklaşabilmektir. FETÖ’nün yönetim katmanı, kurucuları, hepsi yurt dışında,
istisnasız. O yönetim katmanının verdiği kararları uygulayan icracıların da
önemli bir ismi yurt dışında. Hem de bazıları “Gelin, beni davul zurnayla
alın.” diye beyanda bulundu ve o şekilde gitti yani elini kolunu sallaya
sallaya gitti. Onun altındaki tabakalar, onun altındaki tabakalar… Ortaya şöyle
bir şey çıkıyor değerli arkadaşlar: Bu işte suça bulaşanların, suç ortaklığı
yapanların, her türlü kumpası kuranların, ülkeye ciddi zararlar verenlerin
büyük bir kısmının -bir kısmına evet işlem yapılıyor ama- yaptığı yanına kâr
kaldı. Peki, ne oldu? Devleti yönetenler tarafından sürekli alkışlanan,
pohpohlanan, âdeta göklere çıkarılan bir mekanizmadan söz ediyoruz; geniş bir
halk kitlesi, sempatizan grubu oluştu ve işte büyük bir mücadele de bu
sempatizan grubuna yöneldi. “Bunlarla mücadele edilmesin.” denmiyor. 
Ancak değerli
arkadaşlar, bakın, İkinci Dünya Savaşı sonrasında Hitler'den sonra Nazilerle
nasıl mücadele edileceği yönünde Almanların bir çalışması var. Orada, beş
yıllık, on yıllık, on beş yıllık topluma yeniden kazandırma programları
uygulamışlar. Yani izledikleri program karşısında kimisini, bazılarını ülkenin
istihbaratı BND yirmi yıl izlemiş topluma zarar teşkil ediyor mu, etmiyor mu
diye. 
Burada ölçüyü
şöyle kurmak lazım: Birincisi, bu meselede ortaklaştırmak lazım; ikincisi, bu
meselenin bütün yönleriyle ortaya çıkması için çaba göstermek lazım. “Aman bu
artık bir süre sonra benden oldu, ben buna karışmayayım.” anlayışı olursa
toplumda adalet duygusu tesis edilmemiş olur. Biz hep burada dedik ki -Türkiye
Büyük Millet Meclisinde kurulan bir FETÖ Darbe Araştırma Komisyonu var, ben o
komisyon üyesi olarak görev yaptığımda orada da arkadaşlarımızla ifade ettik-
bu kadrolaşmayı nasıl sağladığının ortaya çıkması lazım. Bir ülkeye bu zararı
verecek güce nasıl erişti? Bunun tespiti için dinlenmesi gereken isimleri
muhakkak dinlemeliyiz. Millî Savunma bakanlarını, Adalet bakanlarını, Millî
Eğitim bakanlarını, hayatta olan, hangi partiden olursa olsun, bunları
dinlemeden nasıl bu işi sonlandıracağız? Ve o hâliyle çıktı ve bizim oradaki
yazdığımız muhalefet şerhi dâhil, tüm partilerin görüşleri dâhil -ya üstünden
bir yıl geçti, iki yıla geçiyoruz- hâlâ dağıtılan bir rapor yok. Eğer 15 Temmuz
darbe girişiminde hayatını ortaya koyan, şehit olan, gazi olan insanlara azıcık
da olsa saygımız, hürmetimiz, bağlılığımız varsa, ilk önce bu meselenin bütün
yönleriyle araştırılmasını sağlarız, şeffaflaştırırız ve ucu kime dayanırsa
dayansın kanun önüne çıkması için elimizden geleni yaparız. Kanunda, hiçbir
kanunda “Belli bir döneme kadar suç, belli bir dönemden sonra suç değil.” diye
bir hüküm yoktur. Dolayısıyla, Türkiye'de FETÖ ve benzeri yapılanmaların
devlete zarar vermemesi, bir daha benzeri zararların yaşanmaması için yapılması
gerekenler neyse burada yapılabilmelidir, Türkiye Büyük Millet Meclisi bunu
yapmalıdır. 
Maddelere
geçildiğinde, bu teklife ilişkin yine görüşlerimizi ifade edeceğiz. Ancak
valilere geniş yetkiler verilmesi, muğlak ifadelerle, arama kararları
verebiliyor olması gibi, bundan böyle kolluk kuvvetlerinin arasında ikilik
yaratıp polislerin, askerî mahalleri savcı olmadan, kimse olmadan basabileceği
-halk dilinde anlatıyorum- gidip de arama yapabileceği şekilde yasalar
çıkartmakla bir şeyle mücadele edilmez. Burada “Güvenliği ön planda tutalım.”
dediğiniz zaman aslında ortada daha güvensiz bir durum ortaya çıkmış olur.
Sizin amacınız Türkiye Cumhuriyeti’nin güvenliğiyse bu, ortak akılla olur.
Şahsi güvenliğiniz, ilerideki sizin kendi kişisel bekanız söz konusuysa ancak
bu yasalar bir müddet işinize yarar, uzun vadede asla işinize yaramaz. 
Genel Kurulu
saygıyla selamlıyorum. (CHP sıralarından alkışlar)
BAŞKAN –
Teşekkür ediyorum Sayın Emre. 
Şimdi Adalet ve
Kalkınma Partisi Grubu adına Sayın Özlem Zengin, Tokat Milletvekili…
Sayın Zengin,
buyurun. (AK PARTİ sıralarından alkışlar)
AK PARTİ GRUBU
ADINA ÖZLEM ZENGİN (Tokat) – Teşekkür ediyorum Sayın Başkan. 
Sayın Başkan,
çok değerli milletvekilleri; ben de tüm diğer arkadaşlarım gibi konuşmamın
başında, sizin şahsınızda Divanda görev alan bütün arkadaşlarımıza ve size
başarılar diliyorum. 
Bu ilk kanun
teklifimizle beraber 27’nci Dönemin tüm Türkiye için hayırlara vesile olmasını
temenni ediyorum, dua ediyorum. 
1 numaralı Kanun
Teklifi’ni beraber görüşüyoruz. Geçtiğimiz hafta Komisyonda aslında çok
teferruatlı tartışmalar yaptık. Doğrusu, bugün burada yapılan konuşmalarda,
sanki daha evvel bunları Komisyonda hiç konuşmamışız gibi sıfırdan ele
aldığımızı görüyorum, usul tartışması da hakeza böyle. Ama buradan, tekrar bu
konuştuğumuz konuların üzerinden geçerek ben aslında tek tek maddelerden ziyade
neden böyle bir kanun teklifi verme ihtiyacı duyduk, bunun üzerine kendim ve
partimin yaklaşımlarını ifade etmek istiyorum. Elbette ki ilerleyen dakikalarda
maddelerle alakalı daha detaylı konuşma ve müzakere etme imkânımız olacaktır. 
Konuşmaların
tamamını çok dikkatle dinlediğimde, genel yaklaşım olarak ben bu mekânın, gazi
mekânın sanki bu darbeye hiç şahitlik etmemiş gibi bir hâl üzerine konuşmalar
yapıldığını görüyorum. Oysa ki bu Meclis, şu an içinde bulunduğumuz Meclis buranın
asli şahididir, darbenin asli şahididir, asli mağdurudur ve aynı zamanda da
bence asli müdafidir. O geceden itibaren en önemli saldırı aslında bu Meclise
yapılmıştır, seçilmiş Cumhurbaşkanına yapılmıştır, bu ülkenin devletine,
milletine, bürokrasisine, yargısına ve elbette ki sade vatandaşına yapılmıştır
ve 251 insanımız şehit olmuştur.
Yaptığımız bütün
konuşmalarda bence bu başlangıç noktasını asla kaçırmamak lazım. Bu nokta
aklımızda olmadan konuştuğumuz zaman farklı bir tablo ortaya çıkıyor yani tabloya
baktığınızda asıl soru “Bu darbecilerin bu ülkeye verdiği zararı Meclis olarak
hep beraber nasıl ortadan kaldırabiliriz?” olmalı. Bu olmadığı takdirde
yaptığımız çalışmaların anlamsız kaldığını, havada kaldığını düşünüyorum.
Pek çok kere
hukuk devletinden bahsedildi, demokrasiden bahsedildi. Doğrusu, hukuk,
demokrasi, adalet ve evrensel değerler sadece ve sadece muhalefete ait değerler
değildir. Bu ülkede AK PARTİ’nin Sayın Cumhurbaşkanımızın önderliğinde ortaya
koyduğu siyasi hareket başından itibaren bir hukuk mücadelesidir, bir adalet
arayışıdır, Türkiye’deki hukuksuzlukların giderilmesi için ortaya konmuş
muazzam bir mücadelenin neticesinde gelinen bir noktadır ve o sebeple de bu
çalışmaları yaparken her seferinde “hukuk devleti” dediğimiz ilkelerin aslında
hepimizin ortak değeri olduğunu kabul etmemiz lazım. Muhalefette olan
arkadaşlarımız daha demokrat, daha hukuka yatkın ama bizler bunun dışında
değiliz. Tam tersine, Türkiye’de hukuk devletinin ihdası konusunda en büyük
gayreti sarf eden partilerden bir tanesiyiz. 
Olağanüstü hâl
meselesine gelince, biraz evvel bütün konuşmacıların altını çizdiği nokta
şuydu: OHAL bir anayasal kurum ve bu anayasal kurumun iyiliğini, yanlışlığını
elbette tartışabiliriz ama nihayetinde hep beraber aslında Türkiye, o geceden
sonra, çoğunluk anlamında Mecliste -öyle ifade edebilirim- olağanüstü hâlin
gerekliliğine Anayasa'nın 121’inci maddesine binaen karar verdi ve uygulamasını
yaparken de olağanüstü hâlin, Anayasa'nın içerisinde kalarak, verdiği
yetkilerle aslında uygulamalarını hayata geçirmiş oldu. Ve böyle yaparak da
aslında -yapmak istediğimiz şey- başta FETÖ terör örgütü olmak üzere, yargıya,
bürokrasiye, devletin en temel kurumlarına, bugüne kadar alışkın olmadığımız
yöntemlerle sızan bir yapıyı bu ülkenin içerisinden, damarlarından temizlemeye
gayret etmeye çalıştı. Bunu yaparken ortaya çıkan konularla ilgili olarak da
aslında kendi yaptığı uygulamalarla ilgili olarak da olağanüstü hâlde yapılan
işlemlerin denetimiyle alakalı bir komisyon kurdu ve bu komisyonun kararlarını
da yargı denetimine açtı nihayetinde. Siz de biliyorsunuz, olağanüstü hâl
kararları, aslında olağanüstü hâlde verilen kararlar, kararname kararları,
kararnamelerin neticeleri yargı yoluna, denetimine kapalı idi geçtiğimiz
Anayasa'da. Şimdiki sistem biraz daha farklılıklar öngörüyor ve devamında da
aslında kendisi denetlenebilir hâle gelmeyi tercih etti. İlerleyen maddelerde
de belki gündeme gelecek, konuşacağız; aynı zamanda bir ortaklık da tesis
etmeye çalıştı yani kanun hükmünde kararnamelerle verilen kararlar ile
olağanüstü hâl inceleme komisyonunun verdiği kararlar arasında da bir
paralellik tesis etmeye çalıştı bu kanun teklifinde.
Şimdi, tabii,
saiki ortaya koymak açısından nasıl bir yaklaşımımız var, ben bunun da altını
çizmek istiyorum. Olağanüstü hâl ilan edildikten sonra aslında Anayasa'nın
verdiği yetkiye göre altı aylık bir süreyle bunu ilan etmek mümkünken, başta
bir acziyet olarak ifade edilen şey, aslında bir tedbir, bir görme hâli, bir
adım adım ilerleme hâli olarak düşünülerek ilk önce üç ay olarak verildi ve
daha sonra da belki dörder aylık periyotlarla Anayasa'nın verdiği imkândan
faydalanılabilirdi; yine bir tedbirle, görerek adım adım ilerlemek adına üçer
aylık periyotlar içerisinde uzatma kararı verilmiş oldu.
Konuşmacı arkadaşlarımdan
birisi dedi ki: “Kendiliğinden ortadan kalktı olağanüstü hâl.” Kendiliğinden
tabii ki ortadan kalkmadı. Bir şeyi yapmaya iradeniz varsa yapmama iradesini
ortaya koymak da aslında bir adım atmaktır. Yapmama iradesi, uzatmama iradesi
ortaya konulmuş oldu yani kendiliğinden ortadan kalkmadı, bilerek isteyerek
yapılmış oldu. Eğer amaç olağanüstü hâli devam ettirmekse bununla alakalı bir
adım atılırdı ama şu andaki niyet, saik olağanüstü hâlin ortadan kalkmasıydı ve
zaten olağanüstü hâl 18 Temmuz itibarıyla, gece bir itibarıyla da ortadan
kalkmış oldu. 
Şimdi,
karşınızda bugüne kadar değil Türkiye’nin, dünyanın görmediği, son derece
sofistike yöntemlerle kendini ortaya koymaya çalışan bir terör örgütü var. Bu
terör örgütüyle alakalı her gün yeni tutuklamalar, yeni ortaya çıkan deliller,
yeni keşfetme yöntemleri ortaya çıkarken hiçbir şey yokmuş gibi olağan şartlar
içerisinde oluşmuş bir hukuk düzeni içerisinde mücadele etmek az gelecek
kanaatindeyiz. Olağan şartlar içerisinde oluşan hukuk düzeninde tanımlanırken
hukuki terimler, mevcut olarak o ülke içerisinde yaşanmış bir pratiğin
neticesinde anlam kazanıyor, yargısal anlamda da böyle, onlara anlam atfeden
kurumlar açısından da böyle. Bu anlamda baktığımızda, bizim olağan şartlar
içerisinde oluşan hukuk düzeniyle devam etmemiz hâlinde bazı konularda
boşlukların ortaya çıkma ihtimali var. Bu sebeple yargının, idarenin elini
güçlendirmek gerekiyor, elbette ki keyfî bir güçlendirme değil. Biraz evvel
çokça ifade edildi, zaten idarenin bütün eylemleri yargısal denetime açıktır
her manada. Bu konuda en ufak bir problem yok ama elbette ki kurumların,
yargının, idarenin elini güçlendirmek, bu konuya dair tedbirler vermek,
Fetullahçı terör örgütü başta olmak üzere diğer terör örgütleri açısından
bakıldığında, tam tersine devletin, milletin kendisini koruması için bireysel
özgürlükler ile toplumsal güvenlik arasında bir denge kurmak amacıyla ihdas
etmiş olduğu, ortaya koymaya çalıştığı bir iradedir diye belirtebilirim. 
Şimdi, biraz
evvel konuşmalarda yine çokça ifade edildi, üç yıllık süreden bahsedildi. Üç
yıllık süre, evet, bir geçiş süreci olarak öngörülen bir süre. Bütün maddeler
için de değil, birkaç madde için bu geçerli, biraz sonra bunları tekrar
müzakere edeceğiz. Fakat bu yapılırken şunun altını çizmek lazım: Her zaman
için anayasal düzenin bize çizdiği çerçeve, hukuk esas, evrensel hukuk ilkeleri
esas, aynı zamanda elbette uluslararası hukukun ortaya koyduğu değerler var, bu
değerler içerisinde kalarak Türkiye bunu yapmış oldu. Anayasa ve kanun hükümleri
çerçevesinde aslında bu teklifi biz hayata geçirmiş oluyoruz ve bunu yaparken
de aslında bir taraftan soruşturma, kovuşturma ve memurlarla alakalı Disiplin
Yönetmeliği’ne dair düzenlemelerde üç yıllığına idarenin ve aynı zamanda
yargının elini, emniyetin elini güçlendirmiş oluyoruz. 
Biraz
evvel ifade ettim, yine, olağanüstü hâl kararnameleri ile Olağanüstü Hâl
İnceleme Komisyonunun verdiği kararlar ve aynı zamanda kanun hükmünde
kararnamelerle birlikte eğer ortaya çıkmış olan uyumsuzluklar varsa bunların giderilmesini,
geriye dönüşlerle alakalı ortak bir uygulamanın hayata geçmesini sağlamış
olmayı hedefliyoruz. 
Bir
diğer mesele, aslında biraz evvel yine ifade edildi, bu uygulamaların tamamına
baktığımızda, Avrupa İnsan Hakları Mahkemesinin bize tavsiye niteliğinde olan
kararlarından yola çıkarak ortaya konmuş olan olumlu uygulamalar var. Fakat,
olumlu olanlarla alakalı gerçekten bir değerlendirme yapma imkânı nedense
olmuyor. Bunların muhakkak altının hassaten çizilmesi lazım. Özellikle dostane
çözüm ve tek taraflı deklarasyon konularında tekrar yargılamanın yenilenmesine
dair bize önerilen tavsiye kararlarına uyan birden fazla düzenleme var 3 ayrı
başlık altında; hem Ceza Muhakemeleri Usulü Kanunu’nda hem İdari Yargılama
Usulü Kanunu’nda hem Hukuk Muhakemeleri Kanunu’nda birden fazla düzenlemeye
gidiyoruz, paralellik arz eden düzenlemeye gitmiş oluyoruz, bunların önemini
görmek lazım. 
Özellikle
valilere verilen yetkilerden bahsedildi. Bakıldığı zaman bu kanun
değişikliğinin bir bütün olarak değerlendirilmesi lazım yani yeniden bir
düzenleme yapmak değil, tam tersine, var olan bir düzenleme içerisinde
valilerin yetkilerini somutlaştırmak ve sınırlamak esas. Yani, bakıldığında
valilerimizin yapabileceği işlerin adını koymak, somutlaştırmak ve aynı zamanda
bir süre içerisinde, on beş günlük bir süre içerisinde gerekli görülen hâllerde
kendisinin yetki alanlarının altını çizmek olarak tanımlayabiliriz diye
düşünüyorum. 
Devamında
baktığımız zaman, maddeler içerisinde askerî mahallerle ilgili olan
düzenlemeler var. Bunun da en önemli temel sebebi, biliyorsunuz, askerî
mahkemeler kaldırılmış durumda. Askerî mahkemeler kaldırıldığı için onlardan
izin alınarak askerî mahallerle ilgili arama yapılmasıyla alakalı, önleyici
kolluk hizmetleriyle alakalı boşluklar vardı. Bu boşlukların aslında
doldurulmasıyla alakalı düzenlemeler yapıldığını göreceksiniz. 
Yine,
aynı zamanda, Sahil Güvenlikle alakalı, Jandarmayla alakalı, onlar da artık
İçişleri Bakanlığının bünyesinde tanımlandıkları için onlarla ilgili olarak da
önleyici bir arama yapılmasında hangi makamların yetkili olacağına dair
düzenlemeler olduğunu göreceğiz birlikte.
Ve devamında,
biraz evvel gündeme geldi kantinler, vesair diye, arkadaşlar biraz böyle
tebessüm de ederek ifade ettiler. Doğrusu, bu konu çok net aslında çünkü
oradaki düzenlemelerde de Millî Savunma Bakanlığının bünyesinden çıkarak
İçişleri Bakanlığının aslında sorumluluk alanına girdiği için acil bir mesele
olarak görülmesinden dolayı böyle bir düzenlemeye ihtiyaç duyuldu. 
Bu konulara
bakıldığında aslında bu düzenlemelerin tamamının bir önleme araması olduğu,
askerî mahallerde bir askerî izin almaksızın arama yapmanın aslında normal
şartlar altında kapalı... Tüm bunlarla alakalı hukuki bir altlık oluşturma
kaygısıyla, gerekçesiyle düzenlemeler önümüze gelmiş oldu.
Şimdi, devamında
şunları aslında paylaşarak tamamlamak istiyorum. Biraz evvel de ifade ettim,
önemli olan şey bizler açısından haklar. Tabii, hukukun inşasında itirazlar çok
önemli, hak ve ödevler çok önemli, hakların ve ödevlerin dengesi hukuk mantığı
içerisinde önemli bir yer inşa ediyor, aynı şekilde birey ve devlet arasındaki
dengenin korunması. Biz daha bugüne kadar yaptığımız bütün eylemlerimizde
aslında bir taraftan bireyin hak ve özgürlüklerini koruyarak, diğer taraftan da
devletin bekasıyla alakalı düzenlemeleri belli bir denge içerisinde hayata
geçirmeye gayret ettik. Bugün de baktığımızda aslında şu an Türkiye’de yapmaya
çalıştığımız şey bireysel özgürlükler ile güvenlik dengesi arasında bir
paralellik kurarak bu hukuki düzenlemeleri yapma gayreti içerisinde olduk.
Zaten AK PARTİ’nin kendi bugüne kadarki siyaset etme pratiği bu mantık üzerine
şekillenerek bugünlere gelmiş durumda. 
Ve özellikle 15
Temmuzdan sonra Türkiye’de şekillenen siyasal hayat bir daha geriye dönüşü
olmayacak şekilde aslında Türkiye demokrasisinin geldiği noktayı görmek
açısından çok önemli. Eğer Türkiye’de gelişmiş bir demokrasi, gelişmiş bir
hukuk algısı olmasaydı hem bireysel manada hem kurumlar açısından Türkiye bu
çok ama çok zor günleri aşmak konusunda çok büyük sıkıntılar yaşayabilirdi.
Bugün geldiğimiz noktada böylesine ağır bir imtihandan geçmiş olmasına rağmen
ülkemiz, hem ekonomik anlamda hem de ülkemizin içinde bulunduğu esenlik süreci
içerisinde bakıldığı zaman gelinen noktayı çok anlamlı buluyorum. Tüm bu olan
bitenden sonra 16 Nisanda referandumla muazzam bir değişiklik hayata
geçirebildi ülkemiz, insanlarımıza bunu anlatabildik, MHP’yle birlikte bir
değişimin hayata geçmesi konusunda çalışmalar ortaya koyabildik ve devamında da
bir seçim yaparak şu anda Türkiye’de Mecliste ilk defa, belki de uzun zamandan
sonra ilk defa pek çok siyasi partinin -sayıları az da olsa- en geniş
katılımıyla temsil edilmiş olduğu bir Parlamento aritmetiğiyle bugün buradayız.
Böyle bakıldığında Türkiye demokrasisinin geriye gitmesinden değil, tam
tersine, her manada hem bireysel anlamda hem de ülkenin geneline bakıldığında
hukuk algısının geliştiği, demokrasi algısının geliştiği, daha adil bir
temsille Mecliste var olduğumuz bir sistemden bahsediyoruz. Bugün geldiğimiz
noktada benim ümidim özellikle gelecek dönem için, bir araya gelen
milletvekillerinin Türkiye’nin geleceği adına bir tarafgirlik mantığından öte
Türkiye’nin temel meseleleri konusunda bir araya gelmesi. Bu yeni sistem
özellikle kanun teklif etme imkânını artık sadece milletvekillerine verdiği
için bir araya geldiğimizde hep beraber Türkiye’nin geleceğine dair daha doğru
şeyler yapmak açısından bir imkân veriyor ve bunu doğru kullanmanın bizim
açımızdan çok anlamlı olduğunu düşünüyorum. Bir başlangıç yapan yeni bir Meclis
olarak 27’nci Dönemin en önemli görevlerinden bir tanesinin şahsen bu olduğuna
inanıyorum. 
Ben, maddelerle
alakalı birkaç şeyin daha altını çizerek konuşmamı tamamlayacağım. 29 maddeden
oluştuğunu ifade ettim, bu maddeler içerisinde özellikle önleme aramalarıyla
alakalı durumu ifade ettim. Devamında, özellikle toplantı ve gösteri
yürüyüşüyle alakalı olan düzenlememizin de bir özgürlük alanı açtığını ifade
etmek isterim. Bunun da en önemli özelliği, daha evvel Anayasa Mahkemesinin
vermiş olduğu karara ve Avrupa İnsan Hakları Mahkemesinin verdiği bir karara
binaen… Tam tersine, toplantı ve gösteriyle alakalı saatleri ötelemesinin, daha
geç saate ve kapalı mekânlarda saat yirmi dörde kadar buna imkân veriyor
olmasının altını çizmek lazım. 
Diğer taraftan,
maddelere baktığımda… Sürelerden bahsetti arkadaşlarım, gözaltı sürelerinden.
Bireysel olarak işlenen suçlarda yirmi dört saat olan sürenin kırk sekiz saate,
diğerinde ise dört güne kadar çıkabileceğini ifade ettiler Anayasa’nın
belirttiği sınırlar içerisinde. Bunların 2 defa uzatılması hâlinde de muhakkak
hâkim kararıyla uzatılabileceğinin altını çizmem lazım. Burada en önemli şey,
hâkim kararı olmaksızın bunun yapılamayacak olması. 
Adli kollukla
ilgili olarak da aynı şey, askerî mahallerde kullanılabilecek olması. El
koymayla alakalı, yine mahkeme kararıyla birlikte askerî mahallerde bir el
koymanın yapılabileceğinin ifade ediliyor olması. Maddeler bu manada devam
ediyor. 
Son olarak da
belki -dostane çözümü de ifade ettim- şöyle toparlayarak kapatmam lazım. Kusura
bakmayın, tabii, benim ilk konuşmam. Belki bir dağınıklık içerisinde olmuş
olabilir. Bunu bir başlangıç olarak görmenizi istiyorum. (AK PARTİ sıralarından
alkışlar) 
Teşekkür
ediyorum. Meclisteki yeni arkadaşlarınızdan bir tanesiyim, grup adına da ilk
defa konuşuyorum. Bunun verdiği bir şey olabilir, bir dağınıklık da olabilir.
Her birinize çok teşekkür ediyorum.
Asıl mesele
bence saik meselesi, hangi saiklerle bunu yaptığımız. Şunu bir kez daha ifade
etmek isterim: AK PARTİ’deki her bir arkadaşım -sizlerin de öyle olduğuna
inanıyorum- hakkı hukuku esas alan insanlarız. Bu devlet, bu ülke bizim için
çok kıymetli. Bu manada, ülkemizin geleceği için en doğruyu yapmak üzerine
gayret sarf ediyoruz. Her birinizin fikirleri bizim için bu manada çok
kıymetli. Belki yollar farklı olabilir ama ulaşmak istediğimiz hedefin aynı
olduğu kanaatindeyim,.
Buraya doğru
giderken de hep beraber en doğruyu yapacağımız kanaatiyle Genel Kurulu saygıyla
selamlıyorum. Teşekkür ederim. (AK PARTİ sıralarından alkışlar) 
BAŞKAN –
Teşekkür ederim Sayın Zengin.
Gruplar adına
konuşmalar tamamlanmıştır. 
Şahıslar adına
Sayın İbrahim Özden Kaboğlu, İstanbul Milletvekili…
Buyurun Sayın
Kaboğlu. (CHP sıralarından alkışlar) 
İBRAHİM ÖZDEN
KABOĞLU (İstanbul) - Değerli Divan üyeleri, sayın milletvekilleri; beka 1,
Anayasa değişikliği; beka 2, seçimler; beka 3, bu yasa. Hep bekaya
dayandırıldı. Acaba bunlar hukuki kavramlar mı? Ama ben, izninizle, bu yasa
teklifine de konmuş olan ve Anayasa dışı olan bir kavramla başlamak istiyorum.
Millî güvenliğe tehdit oluşturduğu tespit edilen Fetullahçı terör örgütüne
aidiyeti, iltisakı veya irtibatı olan kişi ve kuruluşlar ilk 4 kararnamede
geçerli ama 1 Eylülden itibaren “Terör örgütlerine veya Millî Güvenlik
Kurulunca devletin millî güvenliğine karşı faaliyette bulunduğuna karar verilen
yapı, oluşum veya grupların üyeliği…” diye devam ediyor. Oysa Anayasa’nın
118’inci maddesi açık. Millî Güvenlik Kurulu icrai nitelikte karar alan bir
makam, merci değildir. Millî Güvenlik Kurulu Bakanlar Kuruluna önerir; bu
konuda ya Bakanlar Kurulu karar alır veya aynı konuda yargı organı karar verir.
Dolayısıyla, bu tamamen Anayasa dışıdır, yanlış bir kavramdır, yanlışa devam
edilmektedir. Birincisi bu. 
İkincisi:
Düzenlenen kanun hükmünde kararnamelerle, yani son iki yılda yapılan
düzenlemeler… Sevgili Emre “‘Anayasa’ya uygun.’ demedi.” diyor. Hayır,
Anayasa’ya Anayasa Mahkemesi “Denetleme yetkim yok.” dedi. Anayasa Mahkemesi
yanlış yaptı; ama korkudan içeri girmedi, ama yorum yanlışlığından girmedi.
Dolayısıyla, bu kanun hükmünde kararnameler gerek Anayasa dışı yol ve yöntemler
gerek içerik gerek amaç, konu, zaman, yer bakımından Anayasa dışıdır ve büyük
kısmı yok hükmündedir. Anayasa bunun içeriğine girebilseydi muhtemelen böyle
diyecekti. Bu bakımdan, Anayasa Mahkemesinin yanlışı şu oldu: Sözel ve tarihsel
bir yorum yaptı. Eğer sistematik ve amaçsal yorum yapsaydı “Anayasa’ya uygun.”
diyemezdi. 
Şimdi, bu açıdan
birçok konuşmacı “Uluslararası metinlere uygun.” dedi. Uluslararası metinlere
uygunluk araştırmasına girmeye gerek yok çünkü doğrudan Anayasa’ya uygun mu,
değil mi ona bakmak gerekir. Ancak hemen belirtelim ki bilindiği gibi geçen yıl
yani 25 Ocak günü OHAL İnceleme Komisyonu kuruldu ve Sayın Başbakan buna
“Yanlış yapılıyor. Kurunun yanında yaş da yanıyor. Bu nedenle bu komisyonu
kurduk. Birkaç hafta içerisinde faaliyete geçecek.” dedi ama aradan bir buçuk
yıl geçti, komisyonun verdiği karar sayısı sadece önüne gelen 5 dosyadan 1’i ve
haklı bulduğu ise 100 dosyadan 1’i. Dolayısıyla partimizin öngörüsü gereği
komisyonun çalışması en az beş yıl sürer ve eğer siz buna “başvuru yolu”
diyorsanız, evet yargı yoluna beş yıl sonra gidilebilir bu eğer gerçekten
başvuru yolu ise. 
Bu açıdan
bakıldığı zaman aslında biraz önce okuduğum ilk 4 dört kararnameden sonraki
kararnamelerin, esasen kararnamelerin cemaate karşı, darbe girişiminde bulunan
terör örgütüne karşı mücadele etmesi gerekirken cemiyetçilere yani sivil toplum
örgütlerine yani siyasal iktidara muhalif olanlara, görülenlere karşı
yöneltildiği açıktır, görünmektedir. Şimdi, bir örnek: Neden darbe
girişimcilerine karşı mücadele edildiği hâlde Anayasa değişikliği için mesai
harcandı? Dolayısıyla 16 Nisanda oylanan metin olağanüstü hâl ve koşullarda
oylandı. Bunun sonuçlarını Sayın Başbakan açıkça ifade etti. Dolayısıyla sonra
-biraz önce sevgili meslektaşımın ifade ettiği üzere- her ne kadar 7142 sayılı
Yasa’ya Cumhurbaşkanlığı hükûmet sistemi denmiş ise de Hükûmetin olmadığı
yerde, Cumhurbaşkanlığının kaldırıldığı yerde Hükûmet olarak adlandırmak,
deyimini kullanmak anayasal açıdan mümkün olmadığı gibi bakın, aynı hata
işleniyor, olağanüstü hâlde Anayasa değişikliği yapılmaması gerektiği hâlde
yapıldı. Yine uyum kanunu çıkarılması gerektiği hâlde bizzat sizlerin yaptığı
Anayasa’ya aykırı davranarak seçime gittiniz ve şimdi, İç Tüzük gündemimizde
olması gerekirken İç Tüzük yerine ne yapıyoruz, biz olağanüstü hâli üç yıl daha
sürdürecek bir yasa teklifi üzerinde konuşuyoruz. Bu açıdan üç yıl daha geçerli
olacak olan bu yasayla aslında Anayasa’nın olağanüstü hâle ilişkin hükümleri
belki yürürlükte olmayacak ama Anayasa’nın olağan hâle ilişkin hükümlerine
bakalım. Burada birçok konuşmacı Anayasa’nın hangi maddelerine aykırı olduğunu
saydı ama ben sadece 13’üncü maddeyle yetineceğim. 13’üncü maddeye göre;
1) Kanunla sınırlanır.
2) Anayasa’da yer
alan nedenle sınırlanır.
3) Anayasa’nın
sözüne ve özüne uygun olarak sınırlanır.
Güvence
açısından;
1) Demokratik
toplum düzenine aykırı olamaz.
2) Ölçülülük
ilkesine uygun olmalı.
3) Hakkın özüne
dokunmamalı.
Sayın üyeler,
sadece 13’üncü madde açısından inceleyin, eğer bu teklif Anayasa’ya uygunsa
oylayalım ama açıkçası 13’üncü maddesine bir bütün olarak, bütün ögeleri
açısından incelediğimiz zaman birçok maddenin buna aykırı olduğunu görebiliriz.
Bu açıdan hemen şunu söyleyeyim: Aslında üç yıl daha uzatılmasını öngörüyor bu
yasa teklifi ancak biliyoruz ki 4 Nisan 2015’te yürürlüğe giren 6638 sayılı
Yasa fiilen Türkiye'de bir olağanüstü yönetimi kurmuştu. Esasen bu yasa
yürürlüğe girerse 2021’e kadar -2015-2021 arası- yani yedi yıl boyunca Türkiye
olağanüstü ortam ve koşullarda yönetilmiş olacak. Bir tek örnek, bu yasaya
acaba kanun diyebilir miyiz 13’üncü madde açısından? Anayasa Mahkemesinin ve
Avrupa Mahkemesinin buna kanun demeyeceğini -birçok maddesi açısından-
tartışırken dile getireceğiz, bunları görebiliriz.
Bu bakımdan şunu
söyleyebiliriz: Nasıl ki 6771 sayılı Kanun Tanzimat, Meşrutiyet ve Cumhuriyet
sürecinde edinilen anayasal kazanımları bir anda yok ettiyse, bu kanun da
Tanzimat Fermanı’ndan bu yana kâvanînle birlikte oluşan kanun kavramını da yok
edici hükümler içeriyor. Bu bakımdan bunu çok iyi incelememiz gerekir, çok iyi
tartışmamız gerekir.
Belirttiniz ki
“15 Temmuz darbesinden sonra olağanüstü hâli biz darbecilere karşı kullandık.”
Olağanüstü hâli darbecilere karşı kullandıysanız, soruyorum, soruyorum, sevgili
meslektaşım burada oturumu yönetiyor: Acaba üniversitelerden attığınız
kişilerin ne kadarı FETÖ’cü? 5 bin küsur öğretim üyesinin ne kadarı FETÖ’cü?
Bir: Acaba çoğunluğu FETÖ’cü mü? FETÖ’cü olmayan, hiç ilişkisi olmayan var mı? 
İki: Acaba
üniversiteden attığınız FETÖ’cüler mi çoğunlukta, yoksa şu anda üniversitelerde
görev yapan FETÖ’cüler mi çoğunlukta? (CHP sıralarından alkışlar) O bakımdan,
lütfen… Beka 1: Anayasa’yı değiştirdiniz, “beka” adına değiştirdiniz,
olağanüstü ortam ve koşullarda ama olağanüstü ortam ve koşullarda Anayasa’nın
değiştirilemeyeceğini biliyoruz ama Anayasa’nın yürürlüğe girmesini iki buçuk
yıl sonrasına ertelediniz. 
Beka 2: “Erken
seçim” dediniz, uyum yasalarını hazırlamadınız, 298 sayılı Yasa’yı değiştirmeye
mesai harcadınız ve Anayasa’ya aykırı bir biçimde 24 Haziran seçimlerini
düzenlediniz.
Şimdi bu yasayı
getirdik, beka 3 diyorsunuz. Ama aslında burada bugün tartışmamız gereken İç
Tüzük değişikliği olmalıydı, İç Tüzük uyumu olmalıydı. Eğer bir kez biz
Anayasa’yı ihlali alışkanlık hâline getirirsek bu zincirleme olarak devam eder
tıpkı şimdi olduğu gibi ve kendimizi “anayasalı devlet” olarak adlandırma
yanılgısını sürdürürüz. 
Saygılarımla.
(CHP sıralarından alkışlar)
BAŞKAN
– Teşekkür ederim. 
Yine
şahsı adına Sayın Yılmaz Tunç, Bartın Milletvekili. 
Buyurun
Sayın Tunç. (AK PARTİ sıralarından alkışlar) 
YILMAZ
TUNÇ (Bartın) – Sayın Başkan, değerli milletvekilleri; görüşmekte olduğumuz 1
sıra sayılı Kanun Teklifi’nin geneli üzerinde şahsım adına söz almış
bulunuyorum. Bu vesileyle Genel Kurulu saygılarımla selamlıyorum. 
27’nci
Yasama Döneminin ben de hayırlı olmasını, ülkemiz ve milletimiz için başarılı
çalışmalara vesile olmasını Cenab-ı Allah’tan niyaz ediyorum. 
Sayın
Başkanım, sizi de yeni görevinizden dolayı tebrik ediyorum. 
BAŞKAN
– Teşekkür ederim. 
YILMAZ
TUNÇ (Devamla) – Ülkemiz 15 Temmuz 2016 tarihinde hain bir darbe teşebbüsüyle
karşı karşıya kalmış, bu darbe teşebbüsüyle demokrasimiz bir kez daha kesintiye
uğratılmak istenmiştir. Demokratik hukuk düzeninin ortadan kaldırılmasına
teşebbüs eden darbeciler Cumhurbaşkanımızın liderliğinde milletimizin büyük
kahramanlığı sayesinde püskürtülmüş, sonrasında da darbe girişiminde bulunan
FETÖ mensuplarının yargılanması, kamu kurumlarından temizlenmesi için
başlatılan süreç iki yıldan bu yana OHAL kanunu çerçevesi içerisinde
gerçekleştirilmiştir. Kanun teklifi, OHAL’in sona ermesi nedeniyle terörle
mücadelenin etkin bir şekilde devam etmesi, darbecilerin soruşturulması için
bazı kanunlarda değişiklik yapılmasını zaruri hâle getirmiştir. 
Teklifle
ilgili eleştiriler yapılırken en çok “OHAL’i üç yıl daha uzatıyorsunuz, OHAL’i
kalıcı hâle getiriyorsunuz, hukuk devleti ilkesinden uzaklaşıyorsunuz.”
eleştirileri olmuştur. Oysa, teklifin maddelerine tek tek baktığımızda -bunun
ilerleyen süreçte tek tek burada görüşmeleri gerçekleşecek- bu iddiaların
hiçbirinin geçerli olmadığını, teklifin Anayasa’mıza da, Avrupa İnsan Hakları
Sözleşmesi’ne de, Avrupa İnsan Hakları Mahkemesinin vermiş olduğu kararlara da
uygun olduğunu, hatta birçok özgürlüğün, temel hak ve hürriyetin maddelerde
daha da genişletildiğini görmekteyiz. 
En
çok eleştirilen hususlardan birisi valilere verilen yetki. Şimdi zaten İl
İdaresi Kanunu’nun 11’inci maddesinde kamu düzeni ve güvenliğinin sağlanmasıyla
ilgili olarak valilere bir yetki verilmektedir ama bu yetki, kanun maddesinde
sınırlanmış değildir, ucu açık bir yetkidir. Ama getirilen teklifle bu yetkinin
sınırlandığına, hangi hâllerde valilerin bu yetkiyi kullanabileceğine ve ne
kadar süreyle kullanabileceğine yönelik bir sınırlama getirilmekte ve teklifte
de süre sınırı olarak on beş gün öngörülmektedir.
Yine en çok
eleştirilen hususlardan biri, Toplantı ve Gösteri Yürüyüşleri Kanunu’yla ilgili
düzenlemedir. Yine buna baktığımızda da eleştirilerin aksine, kanun teklifinde
toplantı ve gösteri yürüyüşü hakkının kapsamı genişletilmektedir. Kapalı
yerlerde toplantı saati gece 24.00’e kadar, açık yerlerde de güneşin batmasına
kadar. Teklif neyi kısıtlıyor diye bakıyoruz. Teklif, gece toplantı ve gösteri
yürüyüşü hakkının gece 24.00’e kadar kullanılmasını sağlıyor, genişletiyor.
Burada, tabii, gece kullanılacağı için, vatandaşlarımızın istirahat ettiği bir
zaman dilimi olduğu için bu genişlemeye de bazı şartlar getirilerek işin doğası
gereği bazı sınırlamalar getirilmekte. Bu da toplantı ve gösteri yürüyüşü
hakkını genişleten önemli düzenleme olarak karşımıza çıkmaktadır. 
Teklifin gözaltı
süresini düzenleyen hükümlerine yönelik eleştiriler oldu. Burada da gözaltı
süresi şu anda mevzuatımızda kırk sekiz saat, toplu suçlarda dört günü geçemez,
terör suçlarında da bu süre birer gün olmak üzere 3 kez uzatılabiliyor. 
Şimdi, teklifle
ne getiriliyor? Terör suçlarında dört gün sonunda hâkim kararıyla, şüpheli,
hâkim önüne çıkarılmak suretiyle dörder günü geçmemek kaydıyla iki kez
uzatabilme imkânı getiriliyor. Burada Anayasa’mızın, Avrupa İnsan Hakları
Sözleşmesi’nin ve Avrupa İnsan Hakları Mahkemesi kararlarının aradığı şart,
şüphelinin hâkim önüne çıkarılması. Dört günün sonunda, şüpheli, hâkim önüne çıkarılıyor
ve hâkim tarafından dinlenildikten sonra uzatma kararı veriliyor. Dolayısıyla
Anayasa’mızın ve Avrupa İnsan Hakları Sözleşmesi’nin aradığı şart da burada
uygulanıyor. Dolayısıyla Anayasa’mıza aykırı bir durum söz konusu değil. 
Teklifte
sıkıyönetimin kaldırılması Anayasa’mıza uyum açısından önemli bir düzenleme
çünkü sıkıyönetim artık 2017 halk oylamasıyla Anayasa’mızdan çıkarılmıştı ve
Sıkıyönetim Kanunu’na da artık gerek olmadığından uyum sağlanıyor. 
Avrupa İnsan
Hakları Mahkemesinde dostane çözüm ve tek taraflı deklarasyonla sonuçlandırılan
başvurularda, ihlal kararı verilen başvurularda olduğu gibi yeniden yargılama
imkânı getiriliyor. Soruşturma aşamasında da yeniden soruşturma açılma sebebi
olarak öngörülüyor. Bu da tabii ki adil yargılanma hakkı açısından önemli bir
düzenleme. 
Askerî
mahallerde önleme aramasına ilişkin yeni bir düzenleme yapılıyor teklifle.
Mevzuatımızda sulh ceza hâkimlerinin ve gecikmesinde sakınca bulunan hâllerde
mülki amirlerin askerî mahallerde önleme araması kararı vermeleri şu anda
mümkün değil. Askerî mahallerde önleme araması yapılabilmesine imkân veren
değişiklikle askerî mahallerde oluşabilecek güvenlik sorunlarının, askerî
disiplinsizliğin ve suç tehlikesinin önüne geçilmesi amaçlanıyor. Ayrıca,
askerî mahallerde yapılacak aramanın yalnızca askerî makamlar tarafından değil
cumhuriyet savcısının nezareti ve askerî makamların katılımıyla kolluk
görevlilerince yapılabileceği hükme bağlanıyor. 
Bilgisayar
kayıtlarına el koymayla ilgili Ceza Muhakemesi Kanunu’muzda yapılan değişiklik
teklifinde, şüphelinin kullandığı bilgisayar ve bilgisayar programlarıyla,
bilgisayar kütüklerinde arama yapılmasına, bilgisayar kayıtlarından kopya
çıkarılmasına ve bu kayıtların çözülerek metin hâline getirilmesine hâkim
tarafından karar verilebiliyor şu anda. Yapılan değişiklikle, gecikmesinde
sakınca bulunan hâllerde cumhuriyet savcısı tarafından da karar verilebilecek.
Ancak cumhuriyet savcısının bu kararı yirmi dört saat içinde hâkim onayına
sunulacak. Hâkim de yirmi dört saat içerisinde karar vermek durumunda. Eğer
vermemişse bu kayıtlar imha edilecek. Eğer imha edilmemişse, özel hayatın
gizliliği söz konusuysa, ihlal edenlerle ilgili, zaten kamu görevlisiyse bu,
artırma sebebi cezada ve TCK’de bunun gerekli müeyyideleri de var. 
Rütbelerin geri
alınmasına ilişkin düzenleme, MİT personeliyle ilgili düzenleme, yine, taşeron
uygulamasının kaldırılması nedeniyle Özel Güvenlik Kanunu’yla ilgili düzenleme,
Tasarruf Mevduatı Sigorta Fonunun yetkisinin üç yıl süreyle devam etmesine
ilişkin düzenleme, olması gereken, genel kabul gören düzenlemeler. 
Olağanüstü Hâl
İşlemleri İnceleme Komisyonuna başvurmuş olup da başvurusu kabul edilenler
hakkında uygulanacak usul hükümlerinin belirlenmesine ihtiyaç vardı, burada bir
boşluk vardı. Teklifle bu ihtiyaç giderilmekte, başvurusu kabul edilenlerin
mali ve sosyal haklarının ödeneceğine ilişkin düzenleme yapılmakta ve bunların
kamuda hangi esaslar çerçevesinde istihdam edileceklerine yönelik belirsizlik
de giderilmektedir. 
Görüşmekte
olduğumuz kanun teklifi bir kanun teklifidir. Bunu kanun olarak
nitelendirmemek, “Kanun teklifi değildir bu.” demek, bir kere, doğru değildir,
Türkiye Büyük Millet Meclisine saygısızlıktır, milletvekillerinin emeklerine
saygısızlıktır. Bunu bir talihsizlik olarak görüyoruz. 
Terör
örgütleriyle etkin mücadele için üç yıl boyunca alınacak tedbirleri “OHAL’in üç
yıl daha uzatıldığı” şeklinde yorumlamak doğru değildir. FETÖ ve diğer terör
örgütleriyle ilgili devam eden soruşturmalar vardır, devam eden davalar vardır,
kamu görevlileriyle ilgili devam eden disiplin işlemleri vardır, disiplin
soruşturmaları vardır. Terörle etkin mücadele için kamu görevlilerinin görevden
uzaklaştırılması, ihracı, rütbelerinin geri alınması, mesleğe ilişkin
unvanların kullanılmaması gibi ihtiyaç duyulan bu tedbirlerin elbette ki
kanunla düzenlenmesi gerekirdi ve yapılan iş de budur. Darbe girişiminde
bulunan FETÖ terör örgütüyle irtibat ve iltisaklı olduğu bundan sonra da ortaya
çıkacak kişiler olabilecektir. Şimdi, bu kişilerin, sonradan tespit edilen bu
şahısların kamuda çalışmaya devam etmelerini elbette ki şu Mecliste hiç kimse
beklemez. Bu şahısların kamudan ihracının OHAL sonrası dönemde de hukuk düzeni
çerçevesi içerisinde, demokratik hukuk kuralları çerçevesi içerisinde
Anayasa’mıza ve kanunumuza uygun bir şekilde gerçekleştirilmesini sağlamak
durumundayız. 
Teklifle
getirilen düzenlemeler bu ülkede bir daha 15 Temmuz gibi karanlık gecelerin
yaşanmaması içindir, bir daha yeni OHAL’lere ihtiyaç olmaması içindir. 
Bu tedbirlerin
alınması ve bu tedbirleri alacak olan kanuni düzenlemenin gerçekleşmesi
ümidiyle kanun teklifinin ülkemiz, milletimiz için hayırlı olmasını diliyor,
Genel Kurulu saygılarımla selamlıyorum. (AK PARTİ sıralarından alkışlar)
BAŞKAN –
Teşekkür ederim.
ÖZGÜR ÖZEL
(Manisa) – Sayın Başkan, Sayın Tunç’un konuşması sırasında Sayın Kaboğlu’nun
konuşmasından bir alıntı yapıp üzerine, bu durumun insafsızlık, kabul edilemez
bir durum olduğunu ifade etmek için kullandığı nitelemeler doğrudan sataşma
kapsamındadır. İç Tüzük’ün ilgili maddesine göre cevap hakkımızı kullanmak
istiyoruz.
BÜLENT TURAN
(Çanakkale) – Bunu Sayın Kaboğlu isteyebilir Sayın Başkanım.
BAŞKAN – Ben iki
konuşmacıyı da dinledim. “Bu, kanun değildir, buna kanun denilemez.” dedi Sayın
Kaboğlu. Sayın Tunç da ismini zikretmeden dedi ki: “Meclis, Parlamento bunun
üzerinde bir çalışma yapmıştır. Bu da bir kanundur. Bunun kanun olmadığını
söylemek Meclisin emeğine saygısızlıktır.” Bunun bir sataşma olduğunu
düşünmüyorum ben.
ÖZGÜR ÖZEL
(Manisa) – Şöyle: Birincisi, Sayın Başkanım, Sayın Kaboğlu’nun kullandığı
cümleyi aynen alıp onu tekrar edip onunla ilgili bir niteleme yapıldığında…
BAŞKAN – Aslında
aynen almadı.
ÖZGÜR ÖZEL
(Manisa) – Aynen aldı.
BAŞKAN –
Tutanaklara bakın.
ÖZGÜR ÖZEL
(Manisa) – Sayın Başkan, aynen almadıysa da -birbirimizin ilk günden
samimiyetini test etmek mecburiyetinde de değiliz- cümle âlem biliyor ki
kastedilen Sayın Kaboğlu’dur o kelimeyi alıntılarsanız. 
Sonra da onunla
ilgili bir niteleme yaparsanız o kişi kendi söylediği sözün bağlamından
koparıldığını ve çarpıtıldığını düşünüyorsa bu konuda cevap hakkını kullanmak
isteyebilir, İç Tüzük’ün verdiği bir hak. 
Zaten İç Tüzük
birçok hak kısıtlana kısıtlana ve temel kanun uygulaması suistimal edilerek
yeterince tartışılmıyor. Sayın Kaboğlu yoksa konuyu çok daha etraflıca izah
edecek sürelere sahip olabilirdi. Bu konuda da hiçbirimiz masum değiliz.
Başkanlık makamının da geçmişteki, İç Tüzük değişirkenki tutumunu hatırlatmak
isterim. O yüzden bu kadar basit bir talebi dahi reddetmemeniz bence çok daha
özgürlükçü bir yaklaşım olacaktır Parlamento hukuku açısından.
BÜLENT TURAN
(Çanakkale) – Sataşma varsa baş tacı Sayın Başkanım.
BAŞKAN – Sayın
Kaboğlu’nun talebi mi bu?
ÖZGÜR ÖZEL
(Manisa) – Evet, Sayın Kaboğlu’nun talebi efendim.
BAŞKAN – Peki o
zaman…
ÖZGÜR ÖZEL (Manisa)
- Sayın Kabaoğlu kürsüden iki dakikalık cevap hakkını kullanmak istiyor. 
BÜLENT TURAN
(Çanakkale) – Sayın Başkan, eğer sataşma varsa bununla ilgili gerekçeyi ifade
etmesi lazım, hangi ifadeden dolayı sataşma var biz de bilelim bunu. Yani ne
oldu da sataştı?
ÖZGÜR ÖZEL
(Manisa) – Başkan da tekrar etti de siz kaçırdınız.
BÜLENT TURAN
(Çanakkale) – Hayır, kaçırmadım ama “Bunun kanun teklifi olmadığı söylenemez.”
demenin neresi sataşma? Somut bir gerekçe olması lazım Sayın Başkan. 
ÖZGÜR ÖZEL
(Manisa) – Sayın Başkan, iradesinin…
BAŞKAN –
Karşılıklı tartışmayın, Sayın Kaboğlu’na söz veriyorum. 
BÜLENT TURAN
(Çanakkale) – Sayın Başkan, ilk günden bu kapıyı açarsak -ben de aynı ifadeyi
kullanıyorum- İç Tüzük’e bağlamamız lazım. 
BAŞKAN – Merak
etmeyin, açıp kapatabilirim bu kapıyı. 
Sayın Kaboğlu,
buyurun. (CHP sıralarından alkışlar)
XII.- SATAŞMALARA İLİŞKİN KONUŞMALAR
1.- İstanbul Milletvekili İbrahim Özden Kaboğlu’nun, Bartın Milletvekili
Yılmaz Tunç’un 1 sıra sayılı Kanun Teklifi’nin tümü üzerinde şahsı adına
yaptığı konuşması sırasında şahsına sataşması nedeniyle konuşması
İBRAHİM ÖZDEN
KABOĞLU (İstanbul) – Teşekkürler Sevgili Başkan.
“Kanun
değildir.” demedim, sayı olarak kanun sayısı verilebilir, tıpkı olağanüstü hâl
kanun hükmünde kararnamelerine verildiği gibi on binlerce listeye ceza
uygulayan kanun olur mu? Burada önemli olan siz kanun numarası verebilirsiniz
şeklen ama öz olarak, içerik olarak kesinlik taşımalı. Okunan hüküm, a ve b
tarafından birbirine zıt anlaşılmamalı. Dedim ki aynen: Anayasa Mahkemesi ve
Avrupa Mahkemesi bunu kanun olarak nitelemez, çünkü içeriği yasal teknikte
yazılmamıştır, belirsizdir, muğlaktır, o açıdan. Yoksa siz şeklen kanun
numarasını verebilirsiniz, onda bir sakınca yok. Keşke buna dikkat etseydiniz.
Teşekkür ederim
Sayın Başkanım. (CHP sıralarından alkışlar)
BAŞKAN –
Teşekkür ederim.
YILMAZ TUNÇ
(Bartın) – Sayın Başkan…
BAŞKAN – Sayın
Tunç, buyurun.
YILMAZ TUNÇ
(Bartın) – Sataşma var Sayın Başkanım. 
BAŞKAN – Nedir?
YILMAZ TUNÇ
(Bartın) – Hocam benim söylediğimi bağlamından kopararak başka şekilde anlattı.

BAŞKAN – Buyurun
Sayın Tunç. (AK PARTİ sıralarından alkışlar)
2.- Bartın Milletvekili Yılmaz Tunç’un, İstanbul Milletvekili İbrahim
Özden Kaboğlu’nun sataşma nedeniyle yaptığı konuşması sırasında şahsına
sataşması nedeniyle konuşması
YILMAZ TUNÇ
(Bartın) – Sayın Başkanım, değerli milletvekilleri; sataşma nedeniyle söz almış
bulunuyorum, bu vesileyle Genel Kurulu saygılarımla selamlıyorum. 
Tabii,
Komisyonda da Hocamla uzun uzun tartıştık, konuştuk. Anayasa profesörüdür
kendisi.
İBRAHİM ÖZDEN
KABOĞLU (İstanbul) – Yalnız, affedersiniz ama siz hiç konuşmadınız komisyonda,
hiç konuşmadınız. (CHP sıralarından alkışlar)
YILMAZ TUNÇ
(Devamla) – Sayın Kaboğlu, bu kanun teklifinin bir kanun teklifi olamayacağını,
ancak şeklen kanun teklifi ama esasen olamayacağını ifade etti, hatta kanun
teklifi de demedi, “Bu, kanun değildir.” dedi. 
İBRAHİM ÖZDEN
KABOĞLU (İstanbul) – Nitelik olarak…
BAŞKAN – Sayın
Kaboğlu, müdahale etmeyin lütfen. 
YILMAZ TUNÇ
(Devamla) – Bunun kanun olup olmayacağına yüce Meclis karar verir,
milletvekilleri karar verir, Sayın Kaboğlu karar vermez. (AK PARTİ sıralarından
alkışlar) Türkiye Büyük Millet Meclisi karar verdikten sonra da o kanun
teklifinin, o yasalaşan, kabul edilen kanunun denetlenmesi yollarını da Hocam,
anayasa dersinde anlatmışsınızdır herhâlde; nasıl denetleneceğini, Anayasa
Mahkemesine nasıl başvurulacağını ve Anayasa Mahkemesinin sonucuna göre nasıl
şekilleneceğini de siz anlatmış olmalısınız diyorum.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim Sayın Tunç. 
Sayın Özkoç,
nedir sorun? 
ENGİN ÖZKOÇ
(Sakarya) – Efendim, kayıtlara geçsin diye söylüyorum. Bugün örneğini
gördüğümüz gibi Türkiye Büyük Millet Meclisi bazen kanunları yasalara uygun
olmayan biçimde de çıkartabiliyor, bugün örneğini görüyoruz. Kendisi, Sayın
Hocamızın da ifade ettiği şekliyle yasalar kanunlara uygun olduğu biçimiyle
Türkiye Büyük Millet Meclisinden çıkarsa o zaman işte Türkiye’nin yasal ve
hukuki açıdan bir itibarı söz konusu olur. Biz de bunu her fırsatta
insanlarımıza ve halkımıza duyurmak istiyoruz. Türkiye Büyük Millet Meclisinin
bugün yaptığı ve seçimlere giderken de Anayasa’ya aykırı olarak gitme şeklinden
İç Tüzük’e aykırı olarak kanun çıkartma şekline kadar yaptığı şey kanunsuzluktur,
bunun bilinmesini istiyoruz. (CHP sıralarından alkışlar) 
BÜLENT TURAN
(Çanakkale) – Bunları tartıştık Başkanım. 
BAŞKAN – Neyse,
burada keselim. 
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekilleri Çanakkale
Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1) (Devam)
BAŞKAN – Sayın
milletvekilleri, şimdi yirmi dakika süreyle soru-cevap işlemi yapacağız. Bu
sürenin on dakikası sorulara, on dakikası cevaplara ayrılacaktır. 
İlk soru için
Sayın Gürer…
ÖMER FETHİ GÜRER
(Niğde) – Teşekkür ederim Sayın Başkan. 
Cumhurbaşkanlığı
kanun hükmünde kararnameleri yaşamımızla ilgili çok önemli değişiklikler
içeriyor. Devlet Denetleme Kurulu, kamu kurum, kuruluşlarının yanı sıra meslek
örgütlerini, dernekleri, vakıfları denetleyebilme yetkisiyle donandı. Ayrıca
DDK Grup Başkanı denetleyebildiği meslek örgütü, sendika başkanı ya da
yöneticiyi görevden uzaklaştırma gücüne erdirildi. DDK’nin artık süper
yetkileri var. Bu uygulamalarla sendikaların, meslek örgütlerinin, derneklerin
Cumhurbaşkanlığı bürolarına mı dönüştürülmesi amaçlanmaktadır? Anayasa’mız ile
ILO sözleşmelerine aykırı bir durum değil midir? 12 Eylül Anayasası’nda benzer
düzenlemeler 1990’larda kaldırılmıştı. Daha sert uygulamaların yaşama
geçirildiği yerde demokrasiden söz edilebilir mi? OHAL yerine getirilen bu
düzenlemenin yanında kanun hükmünde kararnamelerle herkesin tek tip düşüncesi
mi amaçlanmaktadır? 
Teşekkür
ediyorum. 
BAŞKAN
– Sayın Öztunç…
ALİ
ÖZTUNÇ (Kahramanmaraş) – Teşekkürler Sayın Başkanım. 
Sayın
Yılmaz Tunç bunun kanun olduğunu söyleyerek aslında OHAL’i kanunla getirdiğini,
kanunlaştırdığını da itiraf etmiş oluyor. AK PARTİ sözcüleri FETÖ’yle
mücadeleden bahsediyorlar. “FETÖ’yle mücadele” diyeceksiniz ama daha önce
bizim, Cumhuriyet Halk Partisinin, bugün İYİ PARTİ’nin verdiği FETÖ önergesini
reddedeceksiniz. “FETÖ’yle mücadele diyeceksiniz” ama “FETÖ borsası oluştu.”
diyen Gaziantep Milletvekiliniz Şamil Tayyar’ı çizeceksiniz, milletvekili
yapmayacaksınız. “FETÖ’yle mücadele” diyeceksiniz, siyasi ayağının ortaya
çıkmaması için her türlü numarayı çekeceksiniz. “FETÖ’yle mücadele”
diyeceksiniz, Darbeleri Araştırma Komisyonunun raporunu yazdırmayacaksınız. Bu
ne perhiz bu ne lahana turşusu? Samimi değilsiniz, samimi olmuyorsunuz;
dikensiz gül bahçesi istiyorsunuz bu teklifle. 
Teşekkür
ederim Sayın Başkan. 
BAŞKAN
– Sayın Tutdere… 
ABDURRAHMAN
TUTDERE (Adıyaman) – Adıyaman ili bir ilçesini ve çok sayıda köyünü Atatürk
Barajı’nın sularına feda etmiş bir kent olmasına rağmen Atatürk Barajı
sularından bir damla su dahi alamamaktadır. Dünyada ve Türkiye’de barajın
kenarında olmasına rağmen kuru tarım yapan başka bir il var mı bilmiyorum ama
ben buradan ilan ediyorum, Türkiye’nin en büyük barajının kenarında kuru tarım
yapılmaktadır Adıyaman’da. Adıyaman Ovası, üç tarafı sularla çevrili olmasına
rağmen, Adıyaman çiftçisi hâlen kuru tarım yapmaktadır. 
Buradan
Hükûmete ve Devlet Su İşleri Genel Müdürlüğüne soruyorum: Bebek-1 ve Bebek-2
adlı sulama projeleri ile diğer sulama projeleri ne zaman bitecek? 
İki:
Suyun kenarında içi yanarak kuru tarım yapan çiftçiye çektirdiğiniz bu ıstırap
ne zaman bitecek? 
Üç:
Adıyaman toprakları suyla ne zaman buluşacak? 
Teşekkür
ediyorum. 
BÜLENT
TURAN (Çanakkale) – Konuya ilişkin sormak lazım Sayın Başkanım.
BAŞKAN
– Değerli arkadaşlar, devam ediyoruz da malumunuz Hükûmet yok, sözlü soru da
yok, yazılı soru var. 
BÜLENT
TURAN (Çanakkale) – Hakkı Bey’i ne zannediyorlar Başkanım? Her şeyi o mu
bilecek yani?
BAŞKAN
– Dolayısıyla, hani burada Komisyona soru tevcih ediliyor, ben onu hatırlatmak
isterim. 
ÖZGÜR
ÖZEL (Manisa) – Ellerinize sağlık, ellerinize. Çok anlattık da anlatamadık. 
BAŞKAN
– Evet, işte, anlattık, siz yoktunuz anlattık bunu.
ÖZGÜR
ÖZEL (Manisa) – Ellerinize sağlık; bakan da yok, soru da yok, muhatap da yok.
Ayıkla pirincin taşını. 
BAŞKAN
– Sayın Kayışoğlu…
NURHAYAT ALTACA
KAYIŞOĞLU (Bursa) – Bugün yani aslında İç Tüzük de yok ama kanun görüşüyoruz,
fiilî durum yaratılıyor demek ki.
Meclisin 1’inci
grubu olan Adalet ve Kalkınma Partisi kurulurken programına, tüzüğüne,
ilkelerine insan haklarını, temel hak ve hürriyetleri, demokrasiyi, hatta bu da
yetmemişti, ileri demokrasiyi ve evrensel ilkeleri koymuş, bu iddialarla yola
çıkmıştı. Hatta 2004-2005 yıllarında hani çok önemliydi, Avrupa Birliği uyum
yasaları çerçevesinde temel yasalar çıkarılmış, özellikle Ceza Muhakemesi
Kanunu’yla özgürlük ve güvenlik hakkı güvence altına alınmıştı ve evrensel
ilkeler standartlarına getirilmişti. Fakat geldiğimiz bu süreçte ne istedilerse
verdiğiniz FETÖ’yü bahane ederek ve siyasi ayağını ortaya çıkarmayarak insanlık
boyunca verilmiş olan mücadelelerden geriye giden bir düzenleme getiriyorsunuz
ve temel hak ve hürriyetleri hem Anayasa’ya hem insan haklarına aykırı bir
şekilde kısıtlıyorsunuz.
(Mikrofon
otomatik cihaz tarafından kapatıldı)
NURHAYAT ALTACA
KAYIŞOĞLU (Bursa) – Bu düzenlemeyi çocuklarımız adına, geleceğimiz adına,
insanlık adına geri çekmenizi istiyorum. (CHP sıralarından alkışlar)
BAŞKAN –
Teşekkür ederim.
Sayın Özdemir… 
SİBEL ÖZDEMİR
(İstanbul) – Teşekkür ederim Sayın Başkan.
Evet, meşru
olmayan bir Anayasa, yok hükmünde bir İç Tüzük karşısında yasa yapmaya
çalışıyoruz. Bakanlar yok, baktığımız zaman kanun teklifi sahipleri ilgili
sıralarda oturmuyor, sanırım Komisyon Başkanı bu sorularımıza cevap verecek. 
Ben de Adalet
Komisyonunda gerçekten Sayın Kaboğlu Hocamızın da söylediği gibi muhalefet
tarafı olarak uzun ve ayrıntılı konuşmalarımızdan sonra burada şu soruyu tekrar
sormak istiyorum: Anayasa’ya açıkça aykırı olan teklifin biz tümüne karşıyız
ama burada, Komisyon Başkanı Sayın Köylü, teklifin 23’üncü maddesiyle ilgili
Komisyonda yapılan tartışmalarda maddenin geçici 35’inci maddede yer alan
(7)’nci ve (10)’uncu fıkraları üniversitedeki akademik personelin özlük
hakları, iş güvenceleri, YÖK kararı veya idari amirinin keyfî bir kararıyla
ellerinden alınabilecekti ve…
(Mikrofon
otomatik cihaz tarafından kapatıldı)
SİBEL ÖZDEMİR
(İstanbul) – …hatırlıyorsanız YÖK görüş bildirdi ve buna karşı çıktı.
BAŞKAN –
Teşekkür ederim.
SİBEL ÖZDEMİR
(İstanbul) – Burası önemli ama Sayın Başkan.
BAŞKAN –
Efendim, bitti süre.
SİBEL ÖZDEMİR
(İstanbul) – YÖK karşı olduğunu bildirmişti, ne düşünüyorsunuz bu konuda?
BAŞKAN - Sayın
Gaytancıoğlu…
OKAN
GAYTANCIOĞLU (Edirne) – “Üç ay sürecek.” diyerek yüzünüz kızararak ilan
ettiğiniz olağanüstü hâl tam iki yıl sürdü. Bu süre içinde hukuku askıya
aldınız, birçok kişinin işine son verdiniz, Bank Asyanın önünden kim geçiyorsa
ya işinden oldu ya da içeri girdi. Yıllar boyunca emperyalist ülkelerin
projeleri doğrultusunda devletin tüm birimlerine özenle yerleştirilen bir
cemaatin siyasi uzantıları nedense hâlen korunuyor. İcazet almak için sözde
örgüt lideriyle aynı karede fotoğraf çektirenlerin hâlâ siyasi olması ama
emeğinin hakkını aramak için sendikal mücadele yapan işçiye grev hakkının OHAL
süresince yasaklanması tam bir tezattı. Şimdi, getirdiğiniz kanunla aslında
OHAL’i üç yıl daha uzatıyorsunuz, valilere geniş yetki veriyorsunuz. Sorum
şudur: Bundan sonra grevleri erteleme yetkisi de valilere mi devredilecek?
BAŞKAN – Sayın
Kaya…
YILDIRIM KAYA
(Ankara) – Merhabalar Sayın Başkan.
Biz biliyoruz ki
her darbe kendi sürecinden sonra yeni bir yasamaya girer, yeni bir anayasa
çıkartır. 20 Temmuz darbesinden sonra da önümüze gelen Anayasa ve yasal
düzenlemeyle karşı karşıyayız. Çok açık ve net şu söyleniyor: “Biz darbe
yapmadık, darbelere karşıyız.” Ama görünen o ki FETÖ’yle mücadele adı altında
barış ve demokrasiden yana olan güçlere bir saldırı devam etmekte, OHAL
Komisyonu oyalama komisyonuna dönüşmüş vaziyette, takipsizlik kararı alan ve
mevcut yasalar nezdinde hâkim ve savcılardan beraat kararı alan kamu
çalışanları bir türlü görevine iade edilmiyor. Acaba 20 Temmuz darbesi ne
zamana kadar sürecek? Bu üç yıl sonrasında da bu devam edecek mi? Ama biz
biliyoruz ki bu ülkede özgürlükten ve demokrasiden yana olanlar 12 Eylül…
(Mikrofon
otomatik cihaz tarafından kapatıldı) 
BAŞKAN –
Teşekkür ederim.
Sayın Topal…
SERKAN TOPAL
(Hatay) – Teşekkür ediyorum Sayın Başkan.
Sayın Başkan, az
önce dediniz ki: “Hükûmet yok.” Eski parlamenter sisteme göre yürütmenin başı
hükûmetti, doğru. Peki, şu anda yürütmenin başı kim? Sayın Cumhurbaşkanı. O
zaman kendisine şunu soruyorum: Yemin metninde “Üzerime aldığım görevi
tarafsızlıkla yerine getirmek için bütün gücümle çalışacağıma büyük Türk
milleti ve tarih huzurunda namusum ve şerefim üzerine ant içerim.” sözüne bağlı
kalarak hiçbir siyasal ayrım yapmadan başta yurttaşlarımız olmak üzere tüm
siyasi partilere, kurum ve kuruluşlara tarafsızlık ilkesi kapsamında eşit
davranarak yemininize sadık kalacak mısınız? Kamuoyu sizden bir açıklama
bekliyor.
Ayrıca OHAL’de
binlerce insan mağdur oldu. AKP’li milletvekili arkadaşlara soruyorum: Böyle
bir vicdan olabilir mi? 
Teşekkür
ediyorum.
BAŞKAN – Sayın
Ok, buyurun.
İSMAİL OK
(Balıkesir) – Teşekkür ederim.
Şu anda yeni
atanan bakanlardan bir tanesinin ağabeyi FETÖ terör örgütü dolayısıyla
hapishanede yatmaktadır. Peki, bu uygulama doğru mudur? Şüphesiz doğrudur.
Anayasa’mızda ve inançlarımıza göre suçların şahsiliği vardır. Fakat KPSS
sınavlarında… Özellikle Balıkesir’deki genç öğretmen adayı arkadaşlarımızın
akrabalarında “Mor Beyin” diye bir program çıkması dolayısıyla öğretmenlik
hakkı gasbedilmiştir. Bunların hangisi doğrudur? Adalet sadece bakanlara ve
bakan yakınlarına mı vardır, yoksa 81 milyon Anayasa ve kanunlar önünde eşit
midir?
Eğer eşitse bu
hukuksuzlukların bir an önce düzeltilmesini, başta Balıkesirli öğretmen adayı
arkadaşlarımız adına ve Türk milleti adına talep ediyorum.
BAŞKAN – Sayın
Özdemir, tekrar buyurun.
SİBEL ÖZDEMİR
(İstanbul) – Evet, teşekkür ederim Sayın Başkan, sorumu tamamlayamamıştım.
Şöyle ki Sayın
Köylü, Sayın Komisyon Başkanı: 23’üncü maddedeki (7)’nci, (10)’uncu fıkralarda
akademik personelin YÖK’ün kararıyla veya idari amirinin keyfî kararıyla bu
hakları ellerinden alınıp ihraç edilebiliyordu. Hatırlıyor iseniz YÖK Başkan
Vekili bu konuda bir açıklama yaptı ve bu fıkralara karşı olduklarını belirtti.
Siz de “Şimdi burada karıştırmayın bu meseleleri, Genel Kurulda konuşuruz.”
demiştiniz. Siz ne düşünüyorsunuz? Genel kurulda bu fıkralarla ilgili,
akademisyenlerin keyfî kararlarla ihraç edilmesini engelleyecek bir düzenleme
yapılacak mı? 
Teşekkürler.
BAŞKAN –
Teşekkür ederim.
Şimdi cevap
kısmına geldik.
Komisyon Başkanı
Sayın Köylü, buyurun.
ADALET KOMİSYONU
BAŞKANI HAKKI KÖYLÜ (Kastamonu) – Teşekkür ediyorum Sayın Başkanım.
Ben de öncelikle
zatıalinizi bu yeni görevinizden dolayı tebrik ediyorum. Allah yardımcınız
olsun. Başarılı görevler diliyorum.
27’nci Dönem
milletvekili arkadaşlarımıza da bu ilk kanun görüşmesi ve bundan sonra gelecek
kanunların görüşmeleri dolayısıyla başarılar diliyorum. İnşallah bu Mecliste,
bundan önce olduğu gibi memleketimize, milletimize, illerimize, insanlarımıza
faydalı ve hayırlı çalışmalar yapmayı temenni ediyorum. 
Bu arada
başlangıçta, bakanların komisyonlarda bulunup bulunmaması konusuyla ilgili bir
tartışma oldu ve bir usul açıklaması yapıldı. Ben de bir şey söylemek
istiyorum. Bugüne kadar yaptığımız çalışmalarda, özellikle soru-cevap kısmında
1.000 tane soru sorulmuş ise bunun istisnasız 995 tanesi bakanlara sorulmuştur.
Yani bakanlar burada bulunur ve sorulara cevap verir. Komisyona da birkaç tane
teknik soru -arada bir, saydığım kadar- sorulmuştur, bunun dışındaki sorular
komisyona sorulmamıştır. Yani soru-cevabın bu Tüzük’teki asıl karşılığı
bakanlardan, yürütmeden milletvekillerinin soracağı sorulara cevap almaktır
yani bunun esası budur, bu maksatla o hüküm konulmuştur.
Şu hâlde,
sorulan soruların içerisinde öncelikle bu soru-cevap kısmının da bundan sonra
bu Tüzük’te devam edip etmeyeceği ileride Tüzük değişikliği yapılacaksa o zaman
tartışılması gerekir diye düşünüyorum. Bunun dışında, buradaki... (CHP
sıralarından gürültüler)
ENGİN ÖZKOÇ
(Sakarya) – Kaldıralım, kaldıralım!
BAŞKAN –
Arkadaşlar, Sayın Başkanı dinleyelim.
ADALET KOMİSYONU
BAŞKANI HAKKI KÖYLÜ (Kastamonu) – Bir saniye dinleyin beni, dinleyin.
ENGİN ÖZKOÇ
(Sakarya) – Kaldıralım...
ADALET KOMİSYONU
BAŞKANI HAKKI KÖYLÜ (Kastamonu) – Onu bilemem ben, o benim işim değil.
Şimdi buradaki
soruları gördüm, arkadaşlarımız çok değişik şekillerde sorular sordular.
Bunların bir kısmı gerçekten Komisyonu ilgilendiren sorular ama önemli bir
kısmı da Komisyonu ilgilendirmeyen, Komisyon Başkanının cevap vermesi
gerekmeyen ve de bilemeyeceği, ilgilenmeyeceği hususlar. Bunlara elbette ki
cevap veremeyeceğiz. (CHP sıralarından gürültüler)
BAŞKAN –
Arkadaşlar, Komisyon Başkanı cevap veriyor, içeriğini kendisi takdir edecek;
size mi soracak içeriğini, kendisi takdir edecek.
ADALET KOMİSYONU
BAŞKANI HAKKI KÖYLÜ (Kastamonu) – Tabii ki. (CHP sıralarından gürültüler)
BAŞKAN – Sayın
Başkan, devam edin, buyurun, gürültüye aldırmayın. 
ADALET KOMİSYONU
BAŞKANI HAKKI KÖYLÜ (Kastamonu) – Devam ediyorum. 
Arkadaşlarımızın
isimlerini burada yazamadığım için soru sahiplerini belki belirtemeyeceğim ama
o şekilde cevap vermeye çalışıyorum. 
“FETÖ’yle
mücadele yapılıyor, evet, yapılıyor ama FETÖ’yle yapılan mücadelenin siyasi
ayağı yeterince, belki de hiçbir şekilde ortaya çıkarılamadı.” şeklinde soru
sordular. 
ALİ ŞEKER
(İstanbul) – Niye çıkarmıyorsunuz?
İSMAİL OK
(Balıkesir) – Niye çıkarmıyorsunuz? Çıkarın, araştıralım. 
BAŞKAN – Sayın
Ok, müsaade eder misiniz. 
İSMAİL OK
(Balıkesir) – Müsaade ediyorum zaten. 
BAŞKAN – İyi ama
böyle bir usul yok ki, herkes yerinden bağıracak, konuşacak. 
ADALET KOMİSYONU
BAŞKANI HAKKI KÖYLÜ (Kastamonu) – FETÖ’yle mücadele etme görevi Adalet
Komisyonu Başkanına mı aittir yani ben size nasıl cevap vereyim bu konuda? 
ALİ ŞEKER
(İstanbul) – Tabii ki size de ait, sizin partinize de ait. 
ADALET KOMİSYONU
BAŞKANI HAKKI KÖYLÜ (Kastamonu) – Eğer böyle bir şey varsa elbette ki ilgililer
bu soruyu dinlemişlerdir, duyuyorlardır, bunun mücadelesi de yapılıyordur ve
yapılacaktır, ben o kadar cevap verebilirim buna. 
Bunun dışında
mesela, bir arkadaşımız…
ALİ ŞEKER
(İstanbul) – Pensilvanya’ya giden bir daha milletvekili oluyor sizde. 
BAŞKAN –
Arkadaşlar…
ADALET KOMİSYONU
BAŞKANI HAKKI KÖYLÜ (Kastamonu) – …Adıyaman’daki barajdaki sudan bahsetti,
kuraklıktan bahsetti, tarlaların sulanamayışından bahsetti, ben ne diyeceğim
şimdi? (CHP sıralarından gürültüler)
BAŞKAN – Sayın
Başkanım, siz sizi, Komisyonu alakadar edenlere cevap verin kâfi. 
ALİ ŞEKER
(İstanbul) – Siz yaptınız siz. 
ADALET KOMİSYONU
BAŞKANI HAKKI KÖYLÜ (Kastamonu) – Sayın Başkanım, ben cevap veriyorum zaten
işte. Ben buna nasıl cevap vereceğim yani mademki tarlada kuraklık var,
kuraklığı giderecek adam ben miyim? Sulamayı yapacak, barajı yapacak kişi ben
değilim. Bu soruya da ben cevap veremem. (CHP sıralarından gürültüler)
BAŞKAN –
Arkadaşlar…
Sayın Başkan,
bir saniye. 
Sayın Köylü, bir
dakika… 
Değerli
arkadaşlar, siz Komisyon Başkanına Komisyonu alakadar etmeyen sorular
sorarsanız Komisyon Başkanı da o sorulara böyle cevap verir tabii ki. (AK PARTİ
sıralarından alkışlar) 
Sayın Başkanım,
buyurun. 
ENGİN ÖZKOÇ
(Sakarya) – Sayın Başkanım…
BAŞKAN –
Başkanın konuşması devam ediyor, lütfen, ben burada sükûneti sağlamaya
çalışıyorum. 
Sayın Köylü,
buyurun. 
ENGİN ÖZKOÇ
(Sakarya) – Anladım da, Başkanın konuşması devam ederken siz cevap veriyorsunuz
Sayın Başkan, siz müdahale ediyorsunuz. 
ADALET KOMİSYONU
BAŞKANI HAKKI KÖYLÜ (Kastamonu) – Ben devam ediyorum. 
BAŞKAN – Değerli
arkadaşlar, Başkanın sözü devam ediyor, ben müsaade alarak araya girdim.
Başkanı dinliyoruz.
ENGİN ÖZKOÇ
(Sakarya) – Ben de müsaade alarak araya giriyorum, “Ben bu sorulara cevap
veremem.” diyor Komisyon Başkanı. 
BAŞKAN – Yok,
öyle bir şey yok, hayır. Komisyon Başkanının sözünü kesmeyin. 
Devam edin Sayın
Köylü.
ENGİN ÖZKOÇ
(Sakarya) – Komisyon Başkanı “Ben cevap veremem.” diyor efendim.
ADALET KOMİSYONU
BAŞKANI HAKKI KÖYLÜ (Kastamonu) – Doğru söylüyor. Cevap verebileceğim sorulara
da cevap vereceğim, beni ilgilendirenlere de.
Olağanüstü Hâl
Komisyonunun yavaş çalıştığından ve yeterince çabuk karar veremediğinden
bahsedildi. Evet, Olağanüstü Hâl Komisyonuna çok sayıda dosya gitmiştir, çok
sayıda itiraz gitmiştir, 100 binin üzerinde itiraz gitmiştir. Bunun herhâlde 20
bin kadarını -rakamları net söylemeyeceğim şimdi- sonuçlandırmışlar, bunun
içinde de -bahsedildiği gibi- belki cüzi bir kısmı iade kararı olarak değerlendirilmiştir.
Ha, bana sorarsanız belki bir komisyon daha kurulmalı, belki iki tane daha
komisyon kurulmalı ama bu daha kısa sürede, beklenenden çok daha… Şu andaki
çalışma sistemiyle giderse gerçekten çok uzun bir süre alacaktır. Daha kısa bir
sürede bu komisyon kararlarının sonuçlanmasını ve insanların mağdur olmamasını
temenni ediyorum; yani bu benim bir temennim, inşallah öyle olur. 
YILDIRIM KAYA
(Ankara) - OHAL kalktı, OHAL Komisyonu da kalmadı. 
ADALET KOMİSYONU
BAŞKANI HAKKI KÖYLÜ (Kastamonu) - Bunun dışında, YÖK’le ilgili bir şey vardı.
Yükseköğretim Kurulunun temsilcisi tabii ki orada bir görüş bildirdi bize.
Yükseköğretim Kurulu da üniversitelerden… “Bu yapıyla ilgili, ilişkili,
iltisaklı -her neyse- olan kişiler hakkında kendi içinde kurduğu bir birim
vasıtasıyla bunların meslekten ihracına karar verilmesi gerekir.” şeklinde, o
imkânı tanıyan şekilde bir düzenleme var burada. Yükseköğretim Kurulundan gelen
bir hocamız -YÖK Başkan Vekili, bildiğim kadarıyla- dedi ki: “Yükseköğretim
Kurulu üniversiteler üzerinde bir kurum değildir, hiyerarşik bir yapı yoktur.
Dolayısıyla, üniversiteler kendi içinde kurdukları disiplin soruşturmasıyla ya
da başka her neyle yapacaklarsa bir karar verebilirler ama biz herhangi bir
üniversitenin öğretim üyesi hakkında böyle bir karar veremeyiz, bu imkânımız
yoktur.” Şimdi, burada şu iki şey düşünülebilir: Birincisi, ben ona şunu
söyledim: “Doğru söylüyorsun. Yani bunda bir gerçeklik payı var elbette ki. Şu
andaki duruma göre bu konuda bir değerlendirme yapılsın. İlgililerle görüşün,
Genel Kurulda görüşülünceye kadar -ki 23’üncü madde, bugün ona sıra gelmez
zaten- bu konuda bir görüşme yapılır, belki bir değişiklik önergesi verilir ve
o maddede bir değişiklik yapılabilir.” Ya da şöyle de düşünülebilir: YÖK’ün
nasıl çalışacağı, üniversitelerin de disiplin soruşturmalarını nasıl yapacağı
ve nasıl ilgili kişileri meslekten atacağı bir kanunla düzenlenmiştir. Bu
şekilde, yani burada yapılan bir kanun o kanunu bertaraf edebilir, böyle bir
kanun da ortaya çıkabilir. Hani doğrudur değildir yani kabul edilir edilmez,
eleştirilir, bu mümkündür ama bu da bir kanundur. Eğer bu kabul edilirse bu
kanun uyarınca yapılır, o zaman YÖK’e bir görev verilmiş olur, YÖK bunun
gereğini yerine getirir. Aksi takdirde YÖK Başkan Vekilinin söylediği eğer
değerlendirilirse, ben burada arkadaşlara da söylüyorum, bu takdirde bir önerge
hazırlanır, değerlendirilir ve YÖK yerine belki başka bir şey yapılabilir. 
Yani benim orada
söylediğim de buydu. Henüz zaman geçmiş değil; o bakımdan buna da ancak böyle
cevap verebiliyorum. 
Bir de
“Akrabalarından birisinin bu yapıyla irtibatı olduğundan dolayı KPSS’de sınavı
kazanan birisi mesleğe alınmıyor bundan dolayı” dediler. Onu ben de çok kabul
etmiyorum yani hakikaten kendisi bu işin içine hiç bulaşmamış ise, ta uzaktaki
bir akrabası; arasında irtibatı da yok, ilgisi de yok birisinin yüzünden
birinin mesleğe alınmaması, herhangi bir mesleğe, memuriyete alınmaması bence
de doğru değil açıkçası.
(Mikrofon
otomatik cihaz tarafından kapatıldı)
ADALET KOMİSYONU
BAŞKANI HAKKI KÖYLÜ (Kastamonu) - Benim şimdilik söyleyeceklerim bu kadar. 
Teşekkür ederim.

BAŞKAN – Sayın
Köylü, teşekkür ediyorum.
İlk uygulama
için gayet iyi bir performans gösterdiniz.
Buyurun Sayın
Özkoç. 
ENGİN ÖZKOÇ
(Sakarya) – Kayıtlara geçmesi açısından söylüyorum. 
Sayın Komisyon
Başkanını burada suçlamamız doğru olmaz. Sayın Komisyon Başkanı kendi bildiği
konularla ilgili elbette konuşacaktır ve o konularda açıklama yapacaktır ancak
gelinen noktayı herkesin, kamuoyunun bilgisine sunmak açısından söylüyorum.
Türkiye Büyük Millet Meclisinin Türkiye'nin yönetilmesinin ne kadar dışında
kaldığı çok açık ve nettir. Artık Türkiye yönetimiyle ilgili Türkiye Büyük
Millet Meclisinde hiçbir milletvekili sorduğu sorunun cevabını alamayacaktır,
burada muhatabı yoktur çünkü artık Hükûmet yoktur. Türkiye Büyük Millet
Meclisine karşı bakanlar sorumlu değildir. Türkiye Büyük Millet Meclisi
yürütmeyi buradan denetleyemeyecek hâle gelmiştir. Maalesef Komisyon Başkanı da
bunu itiraf etmiştir. Bunu kamuoyunun dikkatine sunuyorum. (CHP sıralarından
alkışlar) 
BAŞKAN –
Teşekkür ederim.
Sayın Özkoç,
yazılı soru sorulabiliyor. Eskiden yazılı soru vardı denetim yollarında
şimdiyse yazılı sorulara belli bir süre içerisinde cevap verme mecburiyeti
getirildi yeni sistemde. Dolayısıyla yazılı sorusunu soran cevabını mutlaka
alacak.
ENGİN ÖZKOÇ
(Sakarya) – Efendim, biz binlerce kez yazılı soru sorduk, aldığımız cevaplara
fıkralarda dahi gülmeye kalksanız gülemezsiniz. Size de arz ederiz efendim.
BAŞKAN – Eski
sistemdi o, şimdi değiştirdik.
ENGİN ÖZKOÇ
(Sakarya) - Geldiği zaman arz ederiz.
ÖZGÜR ÖZEL
(Manisa) – Sayın Başkan…
BAŞKAN – Buyurun
Sayın Özel.
ÖZGÜR ÖZEL
(Manisa) – Sayın Başkanım, Grup Başkan Vekilimizin bu temel itirazının yanında
Sayın Köylü’nün bir sözü tutanağa geçti, onu düzeltmek lazım. Tabii ben Adalet
Komisyonu Başkanının bu sözünü düzeltmek zorunda kalmaktan üzgünüm ama kanun
teklif de olsa tasarı da olsa -ki ikisi de düzenlenmiş- soru cevaba muhtaçtır.
Niçin muhtaçtır? Üzerinde anlaşılmayan hiçbir şey kalmayana kadar görüşülsün
diye muhtaçtır. Uygulayıcılar bir tereddüde düştüklerinde zaman zaman mahkemede
bir hâkim, zaman zaman idarede bir memur döner kanunun ruhunu anlamak için bu
tutanaklara başvurur. Kırk dokuz sene sonra kırk dokuz yıl önce verilmiş bir
cevap birisinin hakkının hukukunun teslim edilmesine… Bir Adalet Komisyonu
Başkanının, hem de kaliteli yasamayla mükellef bir Komisyonun Başkanının
“soru-cevap”ı artık gereksiz ve işlevsiz olarak görmesi tamamen ilgisiz bir
mesele. Parlamentoda yürütmenin bulunmuyor olmasının getirdiği arızi durum
başkadır ama sizin tutup da “Artık buna gerek kalmadı.” demeniz de tamamen
kaliteli yasama mantığı için konulmuş böyle bir hakkı Meclise fazla görmektir.
Bunun da tutanaklara geçmesini istedim.
Teşekkür
ediyorum. (CHP sıralarından alkışlar) 
BAŞKAN – Tabii,
bu dediğiniz soru-cevap komisyon raporu ve kanun üzerinde gerçekleşirse… Tabii
ki olması gereken şey bu, bu olursa dediğiniz doğru, tutanaklara mutlaka
bakılıyor, Sayın Hocam da bilir, araştırma yapılırken kanunla ilgili ama
soru-cevaplar kanun ve komisyon raporu üzerinde olursa. 
Sayın Köylü,
buyurun. 
ADALET KOMİSYONU
BAŞKANI HAKKI KÖYLÜ (Kastamonu) – Efendim, soruların bu kanunla ilgili, teknik
yönden anlaşılamayan kısımları veya eksiği, yanlışı göz önüne alınır da ona
göre soru sorulursa elbette ki biz bunlara cevap vereceğiz ama bu kanunla
ilgili olmayanlara biz nasıl cevap vereceğiz? Veremeyiz nitekim. Onlar
bakanlarla ilgili, daha ziyade yürütmeyle ilgili sorular onun için onlara cevap
vermek istemedim. 
BAŞKAN – Cevap
vermeyeceğiz. 
ADALET KOMİSYONU
BAŞKANI HAKKI KÖYLÜ (Kastamonu) – Zeten baştan söyledim onu, daha önce
hakikaten 100 soru sorulursa içinden ya 1 tanesi ya 2 tanesi komisyona
soruluyordu, komisyonla ilgiliydi, diğer soruların tamamı yürütmeye soruluyordu.
Onun için dedim, artık bunun yeniden değerlendirilip de biraz daha teknik
olarak bu komisyona sorulabilecek sorular şeklinde değerlendirilmesinin daha
doğru olduğunu düşünüyorum. 
BAŞKAN – Tabii,
İç Tüzük çalışması yapılırken bunlar dikkate alınacak. 
Teşekkür
ediyorum. 
Değerli
arkadaşlar, şimdi teklifin tümü üzerinde görüşmeler tamamlanmıştır. 
III.- YOKLAMA
(CHP
sıralarından bir grup milletvekili ayağa kalktı)
ENGİN ÖZKOÇ
(Sakarya) – Sayın Başkan, yoklama istiyoruz. 
BAŞKAN – Yoklama
talebi var. 
Sayın Özkoç,
Sayın Zeybek, Sayın Arık, Sayın Yavuzyılmaz, Sayın Şevkin, Sayın Barut, Sayın
Aydoğan, Sayın Kaboğlu, Sayın Kayışoğlu, Sayın Tutdere, Sayın Sütlü, Sayın
Bülbül, Sayın Antmen, Sayın Şeker, Sayın Tığlı, Sayın Güzelmansur, Sayın Ünver,
Sayın Zeybek, Sayın Aydın, Sayın Karadeniz. 
Değerli
arkadaşlar, yoklama için beş dakika süre veriyorum. 
Sisteme
giremeyip pusula gönderen sayın milletvekillerinin Genel Kurul salonunu terk
etmemelerini rica ediyorum.
Yoklama işlemini
başlatıyorum.
(Elektronik
cihazla yoklama yapıldı)
BAŞKAN – Değerli
arkadaşlar, toplantı yeter sayımız vardır. 
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekilleri Çanakkale Milletvekili
Bülent Turan, Tokat Milletvekili Özlem Zengin, Çankırı Milletvekili Muhammet
Emin Akbaşoğlu ve Denizli Milletvekili Cahit Özkan’ın; Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi (2/1) ve
Adalet Komisyonu Raporu (S. Sayısı: 1) (Devam)
BAŞKAN- Teklifin
maddelerine geçilmesini oylarınıza sunuyorum: Kabul edenler… Kabul etmeyenler…
Kabul edilmiştir. 
Birleşime yarım
saat ara veriyorum. 
Kapanma Saati: 20.09
ÜÇÜNCÜ OTURUM
Açılma Saati: 20.44
BAŞKAN: Başkan Vekili Mustafa ŞENTOP
KÂTİP ÜYELER: Bayram ÖZÇELİK (Burdur), İshak GAZEL (Kütahya)
-----0-----
BAŞKAN – Sayın
milletvekilleri, Türkiye Büyük Millet Meclisinin 8’inci Birleşiminin Üçüncü
Oturumunu açıyorum.
1 sıra sayılı
Kanun Teklifi’nin görüşmelerine devam ediyoruz.
Komisyon
yerinde.
Birinci bölümle
ilgili, Milliyetçi Hareket Partisi Grubu adına Sayın Halil Öztürk, Kırıkkale.
Buyurun Sayın
Öztürk. (MHP sıralarından alkışlar)
MHP GRUBU ADINA
HALİL ÖZTÜRK (Kırıkkale) – Sayın Başkan, değerli milletvekilleri; görüşülmekte
olan 1 sıra sayılı Kanun Teklifi’nin birinci bölümü üzerine Milliyetçi Hareket
Partisi adına söz almış bulunmaktayım. Genel Kurulu saygıyla selamlıyorum.
Değerli
milletvekilleri, bugün Genel Kurulda görüşmekte olduğumuz kanun teklifi aynı
zamanda yeni dönemin ilk kanun teklifi olma özelliğini taşımaktadır. Terörle
etkin mücadele kapsamında önemli düzenlemelerin yer aldığı teklif, Adalet
Komisyonunda Milliyetçi Hareket Partisinin de desteğiyle geniş katılımla
olgunlaştırılmış ve son hâlini almıştır.
Ülkemiz, yakın
zamanda art arda meydana gelen büyük çaplı terör eylemleriyle mücadele ederken
15 Temmuzda vatan hainlerinin aşağılık bir darbe kalkışmasını yaşamıştır. Dünya
geneline baktığımızda, başta Avrupa olmak üzere dünyanın büyük bir bölümünde
ivme kazanan terör eylemlerinin engellenmesinde sıkıntı yaşandığı
gözlemlenmektedir. Terör, kuşkusuz sadece can almakla kalmayıp hedef ülkenin
ekonomisine, siyasi ve toplumsal yapısına ciddi zararlar vermektedir. İşte,
böyle bir ortamda, devletlerin kendi bekaları için güvenliklerine azami özen
göstermeleri gerekmektedir. Bu noktada, dünyanın güvenlik görünümü aynen borsa
ve piyasalar gibi ölçülebilir bir unsura dönüşmüştür. Bu amaçla hazırlanan
Dünya İç Güvenlik ve Emniyet Endeksi, aralarında Türkiye'nin de bulunduğu 127
ülkeyi kapsamaktadır. Bu endeks, kapsam içindeki devletlerin iç güvenlik
konularıyla -ki bunun içinde terörle mücadele de yer almaktadır-
gerçekleştirdiği tüm çalışmaları ölçmektedir. Türkiye, 2017 itibarıyla bu
endekste 60’ıncı sıradadır. Yani bu endeksten de anlaşılacağı üzere,
Türkiye’nin terörle mücadelede katetmesi gereken oldukça uzun mesafesi
bulunmaktadır. 
Değerli
milletvekilleri, Türkiye hiçbir zaman hafızamızdan kaybolmayacak olan Türk
siyasi tarihinin en vahim olayını 15 Temmuz 2016 tarihinde yaşamıştır. 15
Temmuz 2016 gecesi ülkemiz hain bir darbe girişimiyle karşı karşıya kalmıştır.
Türk Silahlı Kuvvetleri içine yuvalanmış FETÖ’cü teröristler milletin
vergileriyle ve alın teriyle alınan silahları millete doğrultmuşlar, alçakça
ateş etmekten çekinmemişlerdir. 
15
Temmuzdaki bu hain darbe girişimine ilk anda hiçbir kuşku ve endişeye
kapılmadan “hayır” diyen, milliyetçiliğin kaderini doğal olarak milletiyle ve
milletin iradesinin bir tecellisi olan demokrasiyle bir gören Sayın Genel
Başkanımız Devlet Bahçeli olmuştur. 
Bu
kapsamda, Ankara’da tek siyasi lider olarak bulunan Sayın Genel Başkanımız
genel merkeze gelerek ilk açıklamasını yapmış ve milletten, demokrasiden yana
olan tutumuyla hain darbe girişiminin belini ve iradesini kırmıştır. 
15
Temmuz gecesi demokrasimize pranga vurulmak istenmiş, Türk milletinin
kahramanca duruşu sayesinde ülkemiz ve milletimiz, demokrasimiz uçurumdan
dönmüştür. Asil Türk milleti, mukaddesatına sahip çıkmanın yanında, egemenlik
haklarını canı pahasına müdafaa etmiş, terörizmin şer niyet ve tetikçilerini
defetmiştir. Milletimizin acılarla ayrışmasını, kutuplaşmasını bekleyenler
başarılı olamamış, tam tersine bu acılar birlikten güç doğurmuştur. 
Allah
korusun, bunlar başarılı olsalardı güzel yurdumuz sınırlarında pusuya yatmış
diğer terör örgütlerinin işgaline uğrayacak, akabinde Arap Baharı sürecinde
yaşadığımıza benzer bir ortama sahne olacak, kuvvetle muhtemel bir iç savaş
sürecine girecekti. Bugün yaka silktiğimiz, kurtulmak için çaba sarf ettiğimiz
habis bir ur olan paralel devlet oluşumlarının sayısı katlanarak artacaktı.
Dolayısıyla, ortada “Türkiye Cumhuriyeti” diye egemen bir devlet kalmayacak,
doğal olarak siyaset yapabilecek bir ülke de olmayacaktı. 
Böyle
bir ortamda bir yandan Türk dünyasının diğer taraftan da İslam âleminin doğal
lideri olan Türkiye’nin içine gireceği süreç bütün bu coğrafyalardaki umut
ışığını söndürecek, Türk-İslam coğrafyasını topyekûn kıskaca sokacaktı. Sonuç
itibarıyla hain darbe girişimi eğer başarılı olsaydı sadece Türkiye’nin değil,
gerek nüfus gerekse yüz ölçümü itibarıyla geniş bir coğrafya büyük bir
badireyle karşı karşıya kalacaktı. Nitekim 15 Temmuz sonrasında ortaya çıkan
bilgilerden ve yaşanan gelişmelerden bu çizdiğimiz portrenin açık göstergeleri
de gözlemlenmiştir. 
Sayın Başkan,
değerli milletvekilleri; ülkemiz iç ve dış terör tehdidinin yanında ekonomik
sorunlarla başa çıkmaya çalışmaktadır. Bu bağlamda güçlü ve lider ülke Türkiye
için iç siyasi dayanışmaya ve ortak akılla hareket etmeye ihtiyacın zorunlu
olduğunu Milliyetçi Hareket Partisi görmüş ve inanmıştır. Yenikapı ruhunu
benimseyen ve “önce ülkem ve milletim, sonra partim ve ben” anlayışını şiar
edinen Sayın Genel Başkanımızın mimarı olduğu Cumhur İttifakı fikrini
Milliyetçi Hareket Partisi ortaya atmıştır. Bu ittifakın arka planı biraz evvel
ifade ettiğim şartların bir ürünü olarak Ankara merkezli yani yerli ve millî
bir duruşu temsil etmektedir. Nitekim Türk milleti de bu yaklaşımı ve duruşu
gayet iyi kavramış, 24 Hazirandaki teveccühünden de anlaşılacağı üzere Milliyetçi
Hareket Partisine önemli bir siyasi görev yüklemiştir. 
Şimdi artık 2023
lider ülke Türkiye için her alanda kolları sıvamanın vakti gelmiştir ancak
Türkiye’nin hâlen sayıları 120’yi aşan terör örgütleriyle etkin, kararlı ve
düzenli mücadele etmesi için atması gereken adımlar vardır. 15 Temmuz 2016
sonrası ilan edilen OHAL, bu dönemin uygulamaları terörle mücadelede önemli
mesafeler katetmiştir. Bununla birlikte mücadele devam etmektedir ve etmelidir
de; zira hâlâ deşifre olan kripto unsurlardan da anlaşılacağı üzere Türkiye
daha devam edecek uzun soluklu bir mücadele içindedir, bu var olmak ya da yok
olmak içindir. 
Partimiz
kurulduğu günden bu yana yani yaklaşık yarım asırdır geleneksel olarak terörle
mücadelede tavizsiz bir çizgiye sahiptir, âdeta Türk milletinin anıtlaşmış bir
demokrasi kalkanıdır.
OHAL sonrası tüm
terör örgütleriyle güçlü bir mücadele sürecinde herhangi bir sorun oluşmaması,
yargılama süreçlerinde bazı olumsuz durumların ortaya çıkmaması, benzer
kalkışma hâlinde veya terör olaylarında devletin etkin ve kararlı bir şekilde
mücadele edebilmesi için bu teklifi görüşmekteyiz. Milliyetçi Hareket Partisi
Türk siyasetinin yarım asırlık ülkü ve ilke markası olarak Türkiye’nin derlenip
toparlanması için değil elini, gövdesini bile taşın altına koymaya her daim
hazır ve kararlıdır. Bunu dün de beyan etmiş ve gereğini yapmıştır, bugün de
tekrarlamaktadır. Kimsenin şüphesi olmasın, yarın da ifade edecek ve aynı
duruşu gösterecektir. Bu sebeple Milliyetçi Hareket Partisi milletimiz adına
denge ve denetim mekanizmasının Mecliste en önemli aktörü olurken yine
milletimizin her sorununun çözümü adına gerekli kanun tekliflerini
yasalaştıracaktır. 
Değerli
milletvekilleri, teklifin birinci bölümünde, büyük bir özveriyle görev yapan
valilerimize güvenlik adına yeni yetkiler, askerî mahallerde oluşabilecek
tehlikenin veya suç işlenmesinin önlenmesi amacıyla önlem araması
yapılabilmesi, Avrupa İnsan Hakları Mahkemesi kararları ışığında yeni
düzenlemeler, 3713 sayılı Terörle Mücadele Kanunu’na geçici madde eklenmesiyle
ilgili düzenlemeler yer almaktadır. Bir kez daha hatırlatmak isteriz ki
teklifte yer alan düzenlemeler terörle süregelen mücadelenin devamlılığı ve
güçlendirilmesi adınadır.
Eleştirilere
baktığımızda, Avrupa ülkeleriyle karşılaştırmalar yapılsa da söz konusu
devletler Türkiye gibi jeopolitik ve jeostratejik öneme ve konuma sahip
değillerdir. O devletlerin tehlike altında bulunan sınırları, karşı karşıya
kaldıkları tehditler sarmalı yoktur. Hele hele PKK gibi terör örgütleriyle kırk
yıllık mücadele geçmişleri, binlerce kahraman şehit ve yiğit gazisi hiç yoktur.
“Terörle mücadele” dediğimizde, kahraman şehitlerimiz ve yiğit gazilerimiz asla
göz ardı edilemez. Terörle mücadele, kâğıttan okunduğu gibi basit ve kolay
değildir; ciddi tedbir, sorumluluk ve en önemlisi vatan ve millet sevdası
ister. Bu bakımdan, teklifte yer alan söz konusu düzenlemeler mevcut durumda
terörle etkin bir mücadele için gerekli olup ülkemizin birliği, bütünlüğü ve
güvenliği konusunda görev yapan tüm kamu görevlilerimizin daha verimli
çalışabilmeleri adınadır. Bu hususlarda sadece muhalefet etmek anlayışıyla
siyaset yapmak Türkiye sevdasıyla ve vatan aşkıyla bağdaşmaz. Parti olarak
inanıyoruz ki terörün kökü 2023’e kalmadan el birliğiyle kazınacak, habis birer
ur olan terör odakları sökülüp atılacaktır. Yüce milletimizin birlik ve
beraberlik ruhu da bu inancımızı perçinlemektedir. Bu sebeple, teklifi
Milliyetçi Hareket Partisi olarak tümüyle desteklediğimizi ifade ediyorum. 
Vatan toprakları
ve milletimizin güvenliği adına şehit olan kahramanlarımıza yüce Allah’tan
rahmet diliyor, yiğit gazilerimize şükranlarımı sunuyorum. 
(Mikrofon
otomatik cihaz tarafından kapatıldı) 
HALİL ÖZTÜRK
(Devamla) – Tamamlıyorum Başkanım.
BAŞKAN –
Tamamlayalım Sayın Öztürk, süre uzatmıyoruz.
HALİL ÖZTÜRK
(Devamla) – Vatan savunması için hâlen görevi başında olan bütün güvenlik
güçlerimize yüce Allah’tan güç, kuvvet ve başarılar niyaz ediyor, Genel Kurulu
saygıyla selamlıyorum. (MHP sıralarından alkışlar) 
BAŞKAN –
Teşekkür ederim.
Şimdi, İYİ PARTİ
Grubu adına Sayın Hayrettin Nuhoğlu, İstanbul Milletvekili. 
Buyurun Sayın
Nuhoğlu.
İYİ PARTİ GRUBU
ADINA HAYRETTİN NUHOĞLU (İstanbul) – Sayın Başkan, Türkiye Büyük Millet
Meclisinin değerli üyeleri; yüce Meclisi selamlayarak sözlerime başlamak
istiyorum. 
Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifi üzerine
konuşmak için söz aldım. 
Bu teklifin tümü
incelendiğinde, iki yıl sonra kalkmış olan olağanüstü hâl yetkilerinin
kanunlaştırılmak suretiyle kalıcı hâle getirilmek istendiği anlaşılmaktadır.
Değerli
milletvekilleri, öncelikle şunu belirtmek istiyorum: 27’nci Dönemin 8’inci
Birleşiminde söz almakla ben bu çatı altında ilk defa konuşuyorum. Ben de
sizler gibi yaklaşık bir ay önce gene yaklaşık 20 bine yakın aday adayı
arasından seçilen 4.800 adayla yarışarak buraya gelmiş 600 milletvekilinden
biriyim, bu Mecliste konuşabilmenin çok önemli olduğuna inanan biriyim. Çünkü
bu Meclis Kurtuluş Savaşı’nı yönetmiş ve başarmış, Türk milletini istiklaline
kavuşturmuş ve Türkiye Cumhuriyeti devletini kurmuş olan Meclistir. Dünyada
böyle bir başka devlet kuruluşu yoktur, milletin kendi kurduğu başka bir devlet
yoktur. Milletin Meclisi, Türkiye Büyük Millet Meclisi, Türkiye Cumhuriyeti
devletini kurmuştur ve dünyada bu ilktir ve tektir ve bu Meclis bu devleti
kurarken ortaya bir irade koymuştur.
Değerli milletvekilleri, o dönemde Kafkaslardan,
Balkanlardan, Orta Doğu’dan, kısaca yakın coğrafyadan göç edip, gelip ülkemize
sığınan herkesi bağrımıza bastık, kardeş olduk, millet olduk. İşte devleti
kuran irade, o milleti esas aldı ve bu suretle de 21’inci yüzyıla kadar
ulaştık. Bu anlayışı ortaya koyan o Meclis ve o anlayışla yola çıkan Türkiye
Büyük Millet Meclisinde biz o felsefeye, o kuruluş iradesine uygun hazırlanmış
bir yemin ettik. Ben şahsen bu çatı altında bu yemine sonuna kadar sadık
kalacağım ama her üyenin de o yemine sadık kalmasını bekleme hakkım vardır Türk
milleti adına.
Şimdi, değerli arkadaşlar, ülkemiz olağanüstü hâl
yetkileri olmadan yönetilemiyorsa bunun sebeplerini doğru tespit etmek
gerektiğine inanıyorum. İki yıl olağanüstü hâl yetkileriyle yönetildi ama
anlaşıldı ki o yetkiler olmadan ülkemiz yönetilemiyor. O zaman bazı tespitleri
yapma mecburiyetimiz vardır. Son yıllarda ülkemizi yöneten anlayış, değerli
arkadaşlar, Türklükle mücadele üzerine kurulmuştur. Türklük hor görülmüş, her
vesileyle hakarete uğramıştır. “Türk olmaktan kurtulduk.” denilmiştir. “Ne
mutlu Türk’üm diyene!” ifadeleri için andımız yasaklanmıştır. Devlet
kurumlarından “Türkiye Cumhuriyeti” yani “TC” ibareleri silinmiştir. İstiklal
Marşı televizyonlarda konuşanların arasında tartışmaya açılmıştır ve “Türkiye”
adının artık değiştirilmesi talep edilmiştir televizyonlarda. Cumhuriyet Dönemi
reklam arası olarak nitelendirilmiştir ve “Parantez kapatılacaktır.”
denilmiştir. İşte “Yeni Türkiye” dedikleri o parantezin kapatılmak üzere
olduğunun işaretidir. 
Değerli arkadaşlar, değerli milletvekilleri; Türk
milletiyle beraber mensupları bizler o dönemi hep beraber yaşadık. Diyarbakır
meydanında Şivan Perver ile Mesut Barzani ile “…”(x) diye ağlayanlar bugün bu duruma
gelmemize sebep olmamışlar mıdır? (İYİ PARTİ sıralarından alkışlar) Esasen
değerli arkadaşlar, Süleymaniye’de 2003 yılında, temmuz ayında 11
kahramanımızın başına çuval geçirmek suretiyle başlayan bir süreç var, o süreç
kozmik odaya girilmesine kadar devam etmiştir ve o süreçte neler yapıldığını
iyi hatırlama mecburiyetimiz vardır değerli arkadaşlar. Habur rezaleti de,
İmralı ziyaretleri de, Oslo müzakereleri de, Dolmabahçe mutabakatı da bu sürecin
sonucudur. Sorunların bu hâle gelmesinde bütün bunların ve bu anlayışın etkisi
yok mudur? Yok dersek emin olun bütün milleti yok sayarız. Bu anlayış ve bu
düşünce sistemi değişmedikçe kanunları ne kadar değiştirirseniz değiştirin, ne
kadar daha sıkılaştırırsanız sıkılaştırın hiçbir şey değişmeyecektir,
düzelmeyecektir. 
Değerli milletvekilleri, “Bir sorunu onu yaratan
düşünce sistemiyle çözemezsiniz.” diyor bir bilgin ve devam ediyor “Aynı yolu
deneyerek farklı sonuç almayı ummak ahmaklıktır.” diyor. Aynı yolu deniyoruz,
biz ahmak değiliz, Türk milleti ahmak değildir, bu yolu deneyerek farklı sonuç
alamayız. Gelin bu düşünce sistemini değiştirelim. Bu düşünce sistemini
değiştirirsek ilk adımı atmış olacağız. Türk vatanı, Türk devleti, Türk
milleti, Türk Bayrağı, Türk dili demekten çekinmeyelim. Gelin samimiyetle yüzde
51’i değil, 81 milyonun tamamını kardeş olarak kabul edelim ve konuşmaktan,
farklı düşünmekten de korkmayalım, ortak aklı hâkim kılalım. Hukukun
üstünlüğünü esas alalım. 
Değerli milletvekilleri, biat esasına dayanan tek ses
olma gayretinden mutlaka vazgeçilmelidir. Türkiye Büyük Millet Meclisinin
kurucu iradeye ve kuruluş felsefesine uygun çalıştırılması mecburiyeti vardır.
Yeminimize sadık kalma mecburiyetimiz vardır. Anayasa’yı bu kadar değiştirdikten
sonra kalanlarına bile sadık kalmak emin olun bize yetecektir. 
Değerli arkadaşlar, elbette ki konuşmaktan korkmayalım
derken eleştirmekten de korkmayalım. Çok yakın zamanlara kadar televizyonda
skeçler olurdu. Bırakın skeçleri açık oturumlar, tartışmalar olmaz oldu. Onu da
bırakın, karikatüre tahammül yok. 
Değerli
arkadaşlar, bu ülke nereye kadar gidebilir? Sürdürülebilir bir düzen içerisinde
değiliz. Türkiye Büyük Millet Meclisinin en büyük görevi Türk milletinin
geleceğe taşınması için sürdürülebilir bir anlayışa ihtiyaç olduğudur. Bu
ihtiyacı tesis etmek Türkiye Büyük Millet Meclisinin görevidir ve bu çatı
altındaki her milletvekilinin görevidir.
Hepinize
saygılar sunuyorum.
Ne mutlu Türk’üm
diyene! (İYİ PARTİ sıralarından alkışlar) 
BAŞKAN -
Teşekkür ederim.
Şimdi, Halkların
Demokratik Partisi Grubu adına Sayın Ayşe Acar Başaran, Batman Milletvekili…
Buyurun Sayın
Başaran. (HDP sıralarından alkışlar) 
HDP GRUBU ADINA
AYŞE ACAR BAŞARAN (Batman) – Sayın Başkan, değerli milletvekilleri; tekrar hepinizi
saygıyla selamlıyorum. 
Şimdi, ben kanun
üzerinde, bölüm üzerinde konuşmadan önce bugün içerisinde tartışılan Meclisin
yürütülüş biçimiyle ilgili birkaç cümle kurmak istiyorum. 26’ncı Dönemde olan
arkadaşlar hatırlar, burada bu yeni sistem anlatılırken mucizevi bir sistem
olarak anlatılıyordu; her şeyin çok kolay ilerleyeceği, denge denetleme
mekanizmalarının çok net olduğu, güçlü bir Meclis olduğu… Burada, bu kürsüde
iktidar sıralarındaki arkadaşlarımız ballandıra ballandıra bu sistemi
anlattılar ama bugün gördük ki aslında bu sistemi nasıl yürüteceklerini
kendileri de bilmiyorlar. Bakan burada olacak mı olmayacak mı tartışmasını
yürütüyoruz. Aslında altı ay içerisinde uyum yasaları çıkacaktı. Uyum yasaları
çıkmadı, buna bağlı olarak da İç Tüzük değişikliği bu sisteme uygun olarak
gelmedi.
KHK’lerle
çıkardıklarınızı biliyorum Sayın Turan, biliyorum onları; ondan söz etmiyorum
ama hâlâ sistemin nasıl yürütüleceğine dair bir netlik yok. Burada Meclis ne
yapacak hâlâ net bir şey yok, burada tartışmaları yürütülüyor. Bu da işte
“güçlü sistem” dedikleri.
Şimdi, asıl
kanuna gelelim. Şimdi, aslında bu OHAL sisteminden söz ederken bence 20
Temmuzun öncesine de gitmek gerekiyor yani Türkiye’de OHAL 20 Temmuzda ilan
edilmedi, daha öncesinde bölgelerde aslında ilan edilmişti. Cizre’de,
Silopi’de, Şırnak'ta sokağa çıkma yasaklarıyla tıpkı bugün aslında o dönem
yasal olmayan, bugün yasalaştırmaya çalıştığınız maddeyle o dönem valiler
sokağa çıkma yasakları ilan ettiler. Günlerle başlayan, aylara varan şehirlerin
abluka altına alınma olaylarını yaşadı Türkiye. Aslında biz o dönem şu kürsüye
gelip bunun yasaya, Anayasa’ya uygun olmadığını bas bas bağırdığımızda İl
İdaresi Kanunu'na atıf yapılıyordu ama İl İdaresi Kanunu’nda bugün itibarıyla,
eğer yasalaşırsa daha yeni bu yetki valilere verilmiş olacak, böyle bir yetki
yoktu ama bu yetki uygulandı çünkü müzakereyle çözüm Kürt sorununun çözümünden
vazgeçilmişti, tekrar güvenlikçi politikalara geri dönülmüştü, onun için de
90’lı yıllarda süper valileri andıran valilere daha fazla yetki, hak ve hukukun
tanınmadığı, özgürlüklerden geri dönüş üzerine bir politika sergilendi. 
Şimdi geldik
tabii bunun 15 Temmuza gelişiyle hiç mi ilgisi yok? Var. Biz 15 Temmuzdan önce
şurada, şu kürsüde hepimiz tek tek çıktığımızda “Arkadaşlar, gittiğiniz yol yol
değil, bu politikalarla, bu pratiklerle darbe mekaniklerini devreye
koyarsınız.” diye uyarılarda bulunduk. Cemaatle ilgili de defaten uyarılarda
bulunduk. Burada tutanaklarda da mevcuttur. Ama iktidar sıralarından o dönemde
ses seda çıkmadı. Burada askerlere dokunulmazlık getirildiği 13 Haziranda biz
burada söylediğimizde buna en fazla karşı çıkan arkadaşlarımız iktidar
sıralarındakilerdi, o işte zırh verdikleri, 15 Temmuzda darbeye teşebbüs
ettiler. 20 Temmuzda OHAL ilan ettik. Peki bu OHAL’in sonucunda gerçekten
yapmak istediğimiz bu cemaatle mücadele miydi, iktidarın amacı bu muydu bir
sorgulayalım. Az önce OHAL’le ilgili araştırma komisyonu kurulmasını istedik,
kabul edilmedi. Niçin? Çünkü kendileri de biliyorlar, aslında bir sistem öngörüyorlar,
katı merkeziyetçi bir sistem ve -kendi cümleleriyle söylüyorum- 15 Temmuzu
Allah’ın bir lütfu olarak görüp katı, merkeziyetçi sistemi uygulamanın
adımlarını attılar; bunun başka bir açıklaması yoktur. Çünkü bakın, binlerce
kişi, darbeyle hiçbir alakası olmayan binlerce kişi ihraç edildi, binlerce kişi
işinden, aşından edildi. Bizim partimizin belediyelerine kayyum atandı, o
kayyumlar daha sonra cemaatçi çıktı, gözaltına alındılar; bu da yine kayıtlarda
mevcut. Onlarca, yüzlerce kurum kapatıldı, bunun cemaatle mücadelede ne alakası
vardı? Şimdi bu yetmedi, iki yıl yetmedi size, daha çünkü muhalefeti
sindiremediniz, yine bir seçim geldi, yine bizler muhalefet olarak bu sıraları
doldurabildik; bir güç olduğumuzu, hâlâ toplumsal bir muhalefeti yükseltebildiğimizi
gösterdik; hâlâ sizin kurmak istediğiniz tekçi sistemin karşısında çoğulcu bir
sistem kurabileceğimizi ispatladık, buradayız, sesimizi yükseltiyoruz. Onun
için de baktınız ki bu yeterli değilmiş. Zaten “başkanlık sistemi” dediğiniz
şey OHAL’in kendisiydi, sıkıyönetimin kendisiydi. Buraya gelip “Biz Sıkıyönetim
Kanunu’nu kaldırdık, OHAL’i de kaldırıyoruz.” propagandasını yapmayın. Sizin
“OHAL’i kaldırıyoruz.” propagandanız 16 Nisanda, OHAL koşullarında
gerçekleştirdiğiniz referandumda astığınız pankartların ötesine geçmez; budur
sizin OHAL propagandanız, sizin OHAL pratiğiniz de budur. Kurduğunuz sistem de
sıkıyönetim sistemidir, devamında gelen de yine bu sıkıyönetim sisteminin bir
parçasıdır. Valilere özel yetki veriyorsunuz, şehirlere giremeyecek insanlar. 
BÜLENT TURAN
(Çanakkale) – Çukur mu kazacaksınız? Tabii vereceğiz yetkileri.
AYŞE ACAR
BAŞARAN (Devamla) – Kişileri bir şehre almayacak, öğrenciyi okula almayacak,
sağlıkçıyı hastaneye almayacak valiye on beş gün, onun sakıncalı olduğunu gözlemlerse
vali… Vali zaten sizin ildeki yansımanız, saraya bağlı çalışan yansımalar, öyle
çalışıyorlar. Saraydan ne emir talimat alırlarsa ona göre hareket eden, seçim
döneminde bile köy köy, ilçe ilçe dolaşıp AKP'ye oy toplayanlar… Şimdi bu
valiler kimin girişini engelleyecek? Tabii ki muhalefetin girişini
engelleyecek. 2911’de genişleme sağladığınızı söylüyorsunuz. Ya, buna kargalar
bile güler, kargalar bile. Yirmi dört saate çıkartmışsınız ama vatandaşın
günlük yaşamını aşırı ve katlanılmaz derece zorlaştırmayacak. Kim belirleyecek
bunu? Sizin valileriniz, sizin atadığınız, size bağlı valiler, sizin emriniz,
sarayın emir ve talimatı dışına çıkamayan valiler. 
Bakın, bu
OHAL’de hangi eylem, etkinlikler yasaklandı; bir tek tek bakalım. Ben bunu
Komisyonda da söyledim. Bizim Batman’da fuhşa karşı yaptığımız etkinlik
yasaklandı, 8 Mart yasaklandı, “Nevroz” yasaklandı; kadınların, toplumsal
muhalefetin sokağa çıktığı, muhalefetin sesini yükselttiği bütün eylem,
etkinlikler valiliklerce OHAL sürecinde yasaklandı. Şimdi siz “Vatandaşın
günlük yaşamını aşırı ve katlanılmaz derece zorlaştırmayacak.” diyorsunuz ama o
vatandaşlar biz olmuyoruz çünkü biz diğerleri oluyoruz hep sizin gözünüzde; o,
tırnak içerisinde hep terörize ettiğiniz, hep terörist gözüyle baktığınız kesim
oluyoruz biz ve yine engellenenler bizler olacağız. 
Gözaltı
sürelerini artırarak bunların Avrupa standartlarına uygun olduğunu
söylüyorsunuz. Yapmayın arkadaşlar! Yapmayın! Dört gün içinde hâkim karşısına
çıkabilirmiş. Dört gün içinde hâkim karşısına çıkmak demek, ifadesinin
tamamlanması, hâkim karşısına çıkıp tutuklanması ya da serbest bırakılması
konusunda karar verilmesidir. Kanunu dolanmayalım; hukukta böyle bir terim
vardır. Siz zekâmızla dalga geçiyorsunuz. Hukuk terimlerini, hukuku dolanarak
karşımızda mış gibi yapıyorsunuz hâlbuki bu nedir? Dört, dört, dört; on iki
günlük gözaltı süresi veriyorsunuz. Ne yapıyorlar peki bu on iki günlük gözaltı
süresinde? Gördük OHAL koşullarında; işkence, kötü muamele… Bu, buydu.
İnsanların kolu kırıldı, tecavüze uğradılar. Ha, bunun kaydını siz tutmadınız,
bunu araştırabilecek kurumların çoğunu kapattınız ama sizin gazabınızdan
kurtulan birkaç kurum var hâlâ bunun çetelesini tutuyorlar, ne yapıldığını;
gözaltında, cezaevlerinde nasıl koşullarda insanların ifadeye zorlandığını. 
Ee, şimdi tekrar
yine bu sistemi getirmeye çalışıyorsunuz; on iki günlük gözaltı süresi. Ne
yapacak bu on iki günde? Biz biliyoruz, hukukçular burada bilir ne yapıldığını.
İfade, zorla ifadenin yol ve yöntemleri uygulanır. Sonra bir de polise tekrar
ifade alma yetkisi veriyorsunuz. On iki gün bitecek tekrar alacaklar; on iki
gün on iki ay olacak ve siz bunun Avrupa standartlarına, AİHM standartlarına
uygun olduğunu iddia ediyorsunuz. Yapmayın! Yapmayın! Ama biz döneminde tıpkı
sizin gibi bizim bütün etkinliklerimize saldıran o dönemin polislerine, kolluk
gücüne de söylüyorduk. “Yaptığınız bütün eylemler gün gelir aynısını, aynı
şekilde sizi de bulur. Bütün uygulamaların mağduru da siz olursunuz,
olacaksınız.” Bütün toplumlarda, sizin benzeri diktatöryel sistem kurmak
isteyen ülkelerde en nihayetinde kendileri bu yasalarla yargılanıyorlar. Sizler
de tıpkı şu anda bizim için oluşturduğunuz bu yaşamın içerisinde aslında dönemi
gelecek bunun mağdurları da olacaksınız. 
Buradan tekrar
uyarımızı yapıyoruz, her defasında yaptığımız gibi. Bu yol, yol değil, kırk
yıldır aynı yolu deniyorsunuz, kırk yıldır aynı politikaları güdüyorsunuz,
vardığınız nokta dönüp tekrar OHAL, vardığınız nokta hâlâ sıkıyönetim
anlayışıyla yok etme üzerine, hâlâ inkâr üzerine ama dediğim gibi bu yol, yol
değil, bundan vazgeçin. 
Ayrıca, Bülent
Bey, komik bir şey anlatmıyorum, dinleyin belki siz de ikna olursunuz. (HDP
sıralarından alkışlar) 
BÜLENT TURAN
(Çanakkale) – Çok teşekkür ederim.
BAŞKAN –
Teşekkür ederim.
Şimdi Cumhuriyet
Halk Partisi Grubu adına Sayın Tufan Köse, Çorum Milletvekili.
Buyurun Sayın
Köse. (CHP sıralarından alkışlar)
CHP GRUBU ADINA
TUFAN KÖSE (Çorum) – Sayın Başkanım, değerli milletvekilleri; ben de Genel
Kurulu saygıyla selamlıyorum. 
1 sıra numaralı
kanunu görüşeceğiz, yasayı görüşeceğiz. Tabii, gönül isterdi ki 1 sıra numaralı
yasa keşke İç Tüzük olsaydı da, İç Tüzük’e uygun bundan sonra bu Meclis, yüce
Meclis, Gazi Meclis çalışmalarına devam etseydi. Herhâlde Adalet ve Kalkınma
Partisinin milletvekilleri de, grup başkan vekilleri de bu temennime
katılacaklardır ama uzun yıllardır yaptıkları gibi yok kanun, yok kanun… Ta,
İttihat ve Terakkiden kalan, olmaması gereken bir geleneği Adalet ve Kalkınma
Partisinin iktidarı döneminde, maalesef, özellikle de 2007’den sonra yaşıyoruz.
Yine gönül arzu
ederdi ki burada hayvan haklarıyla ilgili bir kanunu ilk kanun olarak
görüşebilseydik. Kadına karşı şiddetin engellenmesi ya da çocuk istismarına
dönük, çocuk istismarının engellenmesi, önlenmesi için bir kanun tasarısını,
teklifini görüşebilseydik. Bunların hiçbirisi olmadı. Ne oldu? Uzun zamandır
devam eden ve şeklen kaldırılan olağanüstü hâli kanunla birlikte aslında olağan
bir yönetim hâline getiren bir kanun teklifini görüşüyoruz. Sözde tabii, bu
kanun teklifini grup başkan vekilleri hazırlamış ama tabii, bu kanun teklifi
çok öncesinden pişirilmiş ve getirilmiş. Yani şeklen olağanüstü hâli
kaldırıyoruz ama olağanüstü hâli bu yasayla kurumsallaştırıyoruz. Ne yazık bu
Meclis, ne talihsiz bir Meclistir ki ilk kanunu böyle bir kanun.
Değerli
arkadaşlarım, şimdi Milliyetçi Hareket Partisinin ve Adalet ve Kalkınma
Partisinin yani Cumhur İttifakı’nın hatipleri geliyorlar diyorlar ki: “Ya, 15
Temmuzda öyle bir olay oldu ki tüh kaza yani bizim iki bin yıllık devletimiz
yıkılacaktı, gidecekti, işte iç savaşlar çıkacaktı, terör örgütleri hâkim
olacaktı, paralel yapı gelmişti.” falan filan, böyle herkes acayip korkuyor. 15
Temmuz gecesi bu Meclise ilk gelen arkadaşlarınızdan birisiyim. 15 Temmuzda
burada yaşadığımız o ruhsal durumu tarif etmek mümkün değil, yaşayanlar
biliyorlar. İşte Bekir Bozdağ bir tarafta; belki on dakika da benim kolumda
gezdi, dönemin Adalet Bakanı mıydı bilmiyorum, Başbakan Yardımcısı mıydı.
“Bundan sonra diyaloglar, bundan sonra anlayış, bundan sonra hoşgörü, bundan
sonra öyle işler yok, eski işler yok; kol kola, bugün akşam nasıl buradaysak
kol kola devam edeceğiz.” Tamamı öyle, o şekilde diyaloglar. İsmail Kahraman
bizi görünce “Vay! Aslanlarım gelmiş.” diye kucaklıyor falan. Demek ki o gün
bize ihtiyaçları varmış burada ki öyle bir karşılama falan. Tabii, biz İsmail
Kahraman’dan da önce geldik, Bekir Bozdağ’dan da, onu bu arada söyleyeyim.
Genel Kurulu anlatıyorum gece bir buçukta, yoksa biz saat on buçuk gibi
buradaydık. Arkadaşlar, az evvel de zannediyorum Adalet ve Kalkınma Partisinin
grup başkan vekili diyor ki “Ya, biz altı ay da ilan edebilirdik ama üç ay ilan
ettik olağanüstü hâli.” Lütuf buyurmuşlar, teşekkür ediyoruz size! O gün
buradaki konuşmaları izleseydiniz, 20 Temmuz günkü konuşmaları da, Naci
Bostancı Grup Başkan Vekili herhâlde, yine Bekir Bozdağ zannedersem “Üç ay
diyoruz ama üç ay sürmeyecek, bir buçuk ayda çözeceğiz bu işi.” Hükûmet sözcüsü
o dönemde Numan Kurtulmuş, aynı sözler yine “Üç aya bakmayın siz, bir buçuk ay.
Üç ay oldu diye üç ay olmayacak bu iş.” Ama öyle hoşlarına gitti ki tam iki
yıl, üç ay bile sürmeyecek olağanüstü hâl iki yıl sürdü arkadaşlar. Şimdi üç
yıllık geçici yetki alıyorlar bakın. Az sonra söyleyeceğim, birçok arkadaşımız
da söyledi, bu üç yılın ne kadar süreceği belli değil, üç yıl sonra önümüze ne
gelecek o da belli değil, inanın belli değil. Çünkü, bakın, erken seçim de
değil, baskın seçimin neden yapıldığı bile belli değil, bizi hangi tehlikeler
bekliyor bilmiyoruz gene, hangi tehlikeler bekliyor bilmiyoruz. 
Değerli
arkadaşlarım, şimdi kanuna girmek istiyorum, fazla sözü de uzatmayacağım.
Bakın, bu kanunda ihraçlar olağanüstü hâl döneminden çok daha fazla olacak,
öyle görünüyor. Hiç olmazsa orada Bakanlar Kurulunda falan bir yetki vardı,
burada tamamen kamu kurumundaki bir kısım görevlilere bu yetki veriliyor ki bu
görevliler de Sayın Cumhurbaşkanı ya da Yardımcısı ya da görevlendireceği
bakan, gözünün içine baktığında ne dediğini anlayan ve anladığını da olağanüstü
bir kararlılıkla yapan görevliler. Çünkü onlara da dokunulmazlık sağlanmış.
Kanunu incelediyseniz görmüşsünüzdür. Bu kanunun uygulanmasından dolayı
Cumhurbaşkanının yetkilendirdiği başkan yardımcısının ya da ilgili bakanın
vereceği soruşturma izniyle soruşturulabiliyor. Böyle de bir dokunulmaz alan
yaratılmış. Bunu biliyorsunuzdur.
Tazminat
yok, hiçbir şekilde. Yani Anayasa’da sağlanan haklar… Bu, bugünün hakları
değil. Bizim Anayasa’mız 82, 61, 24, 1876’ya kadar gidiyor ama. Bu, tabii,
yüzlerce yıllık insanlığın birikimi haklar bunlar, tazminat hakları.
İade
yok. Yani diyelim ki şaş kaza idare kararı alındı ama gittiği yere iade
edilmiyor, istediği yere iade ediyor. Diyelim ki Orta Doğu Teknik
Üniversitesindeki bir öğretim üyesini siz alıp başka bir ildeki başka bir
fakülteye verebilirsiniz. Yani hukuk devleti, kanun devleti… Zannedersem
İbrahim Hoca söyledi, “Ya bırak hukuk devletini, hukuk devleti lüks olur. Kanun
devleti bile diyemeyeceğimiz bir noktaya geliyor ülke.” diyor. Vallahi ben çok
katılıyorum.
Tabii,
biz bugünlere nasıl geldik? Bakın, çok hızlı hızlı geçeceğim. Bir kere 14
Temmuz var ya 14 Temmuz. 14 Temmuz dediğimiz, 14 Temmuzun arkası. Kozmik oda
aranıyor, kozmik oda. İlker Başbuğ –ben cezaevinde ziyaret etmiştim- dedi ki:
“Ya vekillerim -bize de tabii biraz sitem ediyor- kozmik odayı ben aratmasaydım
bana da Ergenekoncu diyeceklerdi. Sayın Başbakanı aradım. Başbakan ‘Sen aç,
arat.’ dedi.” Recep Tayyip Erdoğan, Sayın Cumhurbaşkanımız şu anda. O da
yaşıyor, İlker Başbuğ da yaşıyor.
Bakın,
oraya nasıl geldik? Bülent Arınç… “Ya biz Anayasa Mahkemesini de kaldırırız
istersek.” diyen Bülent Arınç yalandan bir suikast iddiasıyla şikâyetçi oluyor
ve bir Fetullahçı… Yani bugünkü FETÖ terör örgütü, o zaman Fetullah Hocaefendi.

O
günlerde en çok bu Mecliste kavga, Kamer ağabeyin Fetullah Gülen hakkında
söylediği sözlerden çıkıyordu arkadaşlar, hatırlayın. Sonradan döndü iş
Cumhurbaşkanına. Eskiden Fetullah Hocaefendi’ydi, sonradan ne olduysa birden
FETÖ terör örgütü oldu. Biz bilmiyoruz bu işleri hiçbir yerinde olmadığımız
için. 
Şimdi,
Ergenekon terör örgütü üyesi olmaktan suçlanıyor bir Genelkurmay Başkanı ve
memleketimizin en mahrem yerini açıyor. Bakın, öyle geldik biz o günlere hemen
birdenbire gelmedik. İşte Bülent Arınç olayı var, İlker Başbuğ olayı var,
üniversiteler var, bir dünya o açılımlar var, yargılamalar var. Ahmet Şık,
burada zannedersem. Ahmet Şık hem Fetullahçı terör örgütü üyesi olmaktan
yargılanıyor bugün zannedersem, ondan evvel de Ergenekoncu olmaktan
yargılanıyordu. 
Şimdi, geldik 20
Temmuza… 15 Temmuzda bir darbe girişimi oldu, onu biz aştık. 20 Temmuza geldik,
20 Temmuzda bir olağanüstü hâl, 21 Temmuzda ilk olağanüstü hâl kararnamesi
çıktı. Zannediyorum 12 Ekimde Anayasa Mahkemesi bir karar verdi, dedi ki: “Ben
olağanüstü hâl kararnamelerini inceleyemem.” Şimdi, arkadaşlar, bakın, 15
Temmuz darbe girişimi, bana göre 20 Temmuz darbe, Meclis eliyle darbe. 12 Ekim,
yargı eliyle darbeye destek. Şimdi 16 Temmuzda ya da 17 Temmuzda Anayasa
Mahkemesinin bir üyesi ki bir sürü alavere dalavereyle Anayasa Mahkemesi üyesi
yapılmış, Alparslan Altan. Alparslan Altan’ın evini polisler basıyor. Polisler
geliyorlar gözaltına almak istiyorlar bunu, Uyuşmazlık Mahkemesi Başkanı ve
Anayasa Mahkemesinin Başkanı da orada, Zühtü Arslan. Geçen seneki 30 Ağustosta
Cumhurbaşkanının karşısında şöyle selam veren Anayasa Mahkemesinin Başkanı. Az
evvel hocam dedi ki: “Ya, bu Anayasa Mahkemesi acaba bu işi korkudan mı
yapıyor, yoksa yorum farkı mı var?” Amaçsal yorum… Ne alakası var efendim? Sen
17 Temmuz 2016 günü Anayasa Mahkemesinin bir üyesinin evine gidiyorsun polisle,
bir başsavcının yönlendirmesiyle. Ve sen orada, Anayasa Mahkemesi Başkanının
yanında, Uyuşmazlık Mahkemesi Başkanının yanında, onların itirazına rağmen “Siz
karışmayın bu işlere.” denilerek ve Anayasa Mahkemesi üyelerinin yargılanması sadece
ve sadece suçüstü hâlinde olmak üzere gözaltına alınabilir, yakalanabilirken ve
yargılaması da Anayasa Mahkemesi tarafından yapılması gerekirken Ankara
cumhuriyet başsavcısının talimatıyla gözaltına alıyorsun. Daha 667 sayılı Kanun
Hükmünde Kararname yok arkadaşlar. O, beş gün sonra çıkıyor. Bakın, o, beş gün
sonra çıkıyor. Eğer Anayasa Mahkemesinin siz üyesini daha kanun hükmünde
kararnameler çıkmadan bu şekilde gözaltına alırsanız Anayasa Mahkemesi ne der
Sayın Hocam? Takdiri size bırakıyorum, bir hocam da burada. Yani geldiğimiz
noktalara öyle kolay gelmedik arkadaşlar. 
Yine, sayın grup
başkan vekili diyor ki, zaman zaman konuşuyor, geçen de başörtüsüne takmıştı,
ben de dedim ki: “Ya, yeter artık başörtüsünün nemasını yediğiniz.” dedim,
biraz kızdı bize, bozuldu. Şimdi, diyor ki: “Bu memlekette hukuk devleti için
en çok emeği biz verdik.” Bakınız, hızlıca geçiyorum, zamanım çok daralmış.
Arkadaşlar, Maliye Bakanına ben dedim ki: ”Çorumlu bir hemşehrim var. Bu
çocuğun Fetullahçı terör örgütü üyesi olması mümkün değil.” “Nereden
biliyorsun?” dedi. Anlattım ama burada söylemeyeceğim nereden bildiğimi. On gün
sonra bana dedi ki: “Ya bu PKK terör örgütü üyesiymiş.” Hâlâ Çorum’da geziyor
adam, hiçbir sorun yok, Çorum’da geziyor. 
Bir polis,
Konya’dan İstanbul’a tayini çıktı, İş Bankası fazla havale ücreti alıyor diye
kooperatif havale yerini değiştirmiş, Bank Asyadan havale yapıyor diye
görevinden atıldı. 
Bakın
arkadaşlar, bunun hukuk düzeni, hukuk devleti nerede bunun? Ama Bank Asyayı
açanlar burada. Bakın, Fetullahçı terör örgütü diyoruz şu anda, o dönemde o
hâkimleri savunan bir kısım eski savcılar, emekli savcılar, televizyonda
konuşmacılar buraya geldiler, Adalet ve Kalkınma Partisinden milletvekili
oldular. Yani biz bu FETÖ terör örgütünün siyasi ayağını çözmedik. Niye
çözmedik? Ben soruyorum, niye çözmedik arkadaşlar? Bunun cevabını Türk milleti
versin.
Teşekkür
ediyorum, saygılar sunuyorum. (CHP sıralarından alkışlar) 
BAŞKAN - Birinci
bölüm üzerinde gruplar adına konuşmalar tamamlandı.
Şimdi şahıslar
adına konuşmalar var.
Sayın Kemal
Bülbül, Antalya Milletvekili.
Buyurun Sayın
Bülbül.
Süreniz beş
dakika. (HDP sıralarından alkışlar) 
KEMAL BÜLBÜL
(Antalya) - Sayın Başkan, sayın milletvekilleri; öncelikle, bugün Antalya'da
meydana gelen birkaç acı durumu paylaşmak istiyorum. 
Merkezi Burdur
olan depremden dolayı Antalya halkına geçmiş olsun diyorum. 
Aksu ilçesi
Yurtpınar Mahallesi’nde bir orman yangını meydana gelmiş, kontrol altına
alınmış. 
Finike’de sabah
saatlerinde bir plastik fabrikasında işçi Nurettin Aksungur plastik doğrama
makinesini temizlemek için makinenin içine girdiği zaman bir başka işçi
çalıştırmış ve ne yazık ki Nurettin Aksungur arkadaşımız Hakk'a yürümüştür.
Ailesi iş güvenliği olmadığı konusunda haklı olarak şikâyette bulunmuştur. 
Yine, Antalya
Organize Sanayi Bölgesinde bir strafor fabrikasında bir yangın çıkmış, birkaç
saat öncesine kadar büyük bir yangın olarak devam ediyordu, umarım
söndürülmüştür.
Üzerinde
konuşulan, görüşme yapılan, düşünce beyan edilen şeyin ne yazık ki tarifi bile
mümkün değil. Hükûmet var mı yok mu, Meclis var mı yok mu, devlet var mı yok
mu, kurum var mı yok mu; Meclisin özelliği, niteliği, amacı, varlığı, varlık
sebebi, vesaire… Ne yazık ki her şeyin tartışma konusu olduğu, her şeyin
tarifinin namümkün hâle geldiği bir ortamda hâlâ, güya Türkiye halkı için, güya
Türkiye’nin esenliği, Türkiye’nin toplumsal barışı için birtakım çabalar
yürütüldüğü, yasalar yapıldığı söyleniyor. 
Değerli
milletvekilleri, şimdi sarf edeceğim sözler bu Meclis kürsüsünde ilk defa sarf
edilmiş sözler olacak ve tarihî bir vakadan, bir fecaatten söz edeceğim,
dikkatle dinlemenizi istirham ediyorum. Ben, bir Alevi yol erkân yürütücüsüyüm.
Ağuçan Ocağı’ndan el almış, Hakk’a ve hakikate hizmet eden bir yol
hizmetkârıyım. Birkaç gün önce Abdal Musa Dergâhı’na gittim. Bakınız,
olağanüstü hâlin Alevi toplumuna yansımasıyla ilgili örnekler vereyim: Abdal
Musa Dergâhı, güvenlik adı altında âdeta kuşatılmış, dergâha giriş çıkış
neredeyse imkânsız hâle gelmiş. Sebebini sorduğumuzda “Güvenlik için.”
deniliyor. Abdal Musa’ya gelen canların, Abdal Musa’ya niyaz için gelen
insanların güvenlik diye bir sorunu yok aslında. Evet, güvenlik önlemi
alınabilir; gerekli koşullar, gerekli düzen çerçevesinde elbette bir güvenlik
önlemi alınabilir; ancak taciz edecek derecede, engelleyecek, korkutacak,
bastıracak derecede bir güvenlik önlemi bir güvenlik önlemi değil bir tacizdir.
İkincisi, Adalet
Bakanlığı ile Diyanet İşleri Başkanlığı arasında yapılan bir protokol gereği,
din insanları, din adamları, din görevlileri cezaevlerindeki tutuklu ve
hükümlülerin talebine binaen onlarla görüşme yapıyorlar. “Alevi tutuklular
talep ediyor, biz dede olarak gidip görüşemiyoruz.” Sebep? Diyanet diyor ki:
“Alevilik diye bir şey yoktur.” Diyanet diyor ki: “Dedelik diye bir kurum
yoktur.” Ey Diyanet, sen bu yetkiyi nereden aldın? Hakk’ın ve hakikatin
temsilcileri Haydar-ı Kerrâr, Sahib-i Zülfikar, Şah-ı Merdan, Şir-i Yezdan,
Şah-ı Şehidan Hüseyin’i, Kerbelâ’nın temsilcilerini yok sayma yetkisini kim
verdi sana? Bu ne hadsizlik! 
Ve en fecisi,
bakınız, birkaç gün önce perşembe günü Sarıyer Cemevinde Pir Sultan Abdal
Kültür Derneği Cemevinde ne oluyor? Benim de genel başkanlığını yaptığım
cemevine polis baskın yapıyor, 20 kişiyi yere yatırıp ters kelepçe takıyor,
sprey boyalarla duvara yazı yazıyor ve bu da yetmiyor, Hakk’ın ve hakikatin
makamına hayâsızca, terbiyesizce, ahlaksızca birisi idrarını yapıyor. Kim
soracak bunun hesabını? Orası Hak Muhammed Ali’nin makamıdır, orası Hünkâr Hacı
Bektaş-ı Veli’nin makamıdır, orası Pir Sultan’ın, Seyyid Nesimi’nin, Hallac-ı
Mansur’un, Ebu Müslim’in makamıdır. Bre kerberos, sen bu yetkiyi nereden aldın?
Bu nasıl bir yaklaşım biçimidir? Biz bunu nasıl açıklayacağız? Soruyoruz
İstanbul Valisine, güvenlik görevlilerine; sonra amir geliyor diyor ki: “Bu
yazıları kapatın.” 
(Mikrofon
otomatik cihaz tarafından kapatıldı) 
KEMAL BÜLBÜL
(Devamla) – Yazıları sprey boyayla silemiyorlar, yağlı boya atıyorlar üzerine
ve yağlı boyanın bir kısmı da yere dökülüyor.
BAŞKAN – Süre
uzatmıyoruz, ek süre vermiyoruz Sayın Bülbül.
Tamamlayalım
lütfen.
KEMAL BÜLBÜL
(Devamla) – Peki.
Şimdi özellikle
şunu soruyorum Sayın Başkan: Sözünü ettiğimiz konu süreye tabi bir konu değil,
sözünü ettiğimiz konu siyasetten de büyük bir konu. Hakk’ın ve hakikatin
davasını söylüyoruz. Bu araştırılmalıdır, bu bulunmalıdır. Biz Sarıyer Emniyet
Müdürlüğüne gidip görüşeceğiz, cemevi yetkililerimizle tekrar görüşeceğiz.
Affedersiniz, maksadı ifade etmek için bu terimi kullanıyorum yoksa bizim
dilimizde böyle bir terim yoktur, bu rezalet ve bu rezaleti yapan kişi ortaya
çıkarılmalıdır. 
Teşekkür
ediyorum. (HDP sıralarından alkışlar)
BAŞKAN – Şimdi
şahsı adına Sayın Mahmut Atilla Kaya, İzmir Milletvekili…
Buyurun Sayın
Kaya. (AK PARTİ sıralarından alkışlar)
MAHMUT ATİLLA
KAYA (İzmir) – Sayın Başkanım, değerli milletvekilleri; 1 sıra sayılı Bazı
Kanun ve Kanun Hükmünde Kararnamelerde Değişiklik Yapılmasına İlişkin Kanun
Teklifi için şahsım adına söz almış bulunmaktayım. Bu vesileyle yüce heyetinizi
saygıyla, sevgiyle selamlıyorum. 
Tabii, konuşmama
başlamadan önce, burada hem AK PARTİ’yi hem bizleri özellikle bu sürece ilişkin
suçlayan çok ağır ithamlar oldu. Öncelikle şunu ifade etmek istiyorum: 15
Temmuz sonrasında bu Meclis çatısı altında çok önemli bir birlikteliğe hep
birlikte adım atmıştık. Fakat ne olduysa, özellikle ana muhalefet partisinin
Yenikapı ruhundan vazgeçerek her zaman olduğu gibi o duruşundan çark edip başka
bir yöne, başka bir istikamete doğru kaymasından sonra gerçekleşmiş oldu. 
Bizler
Milliyetçi Hareket Partisiyle birlikte, özellikle 15 Temmuz sonrasındaki
süreçteki o birlik ve beraberlikle, ülkemizin o geniş manada yaşadığı beka
mücadelesinde önemli adımlar attık ve atmaya da devam ediyoruz. 
Ve yine FETÖ
denen bu hain örgütün yaklaşık kırk yıldır devletimizin en ince noktalarına
doğru sızmış olduğunu ve AK PARTİ iktidarının da sadece son on altı yıllık
dönemde iktidarda bulunduğunu da özellikle ifade etmek istiyorum. 
15 Temmuz hain
darbe kalkışması, hepinizin bildiği gibi, aziz milletimizin büyük bir feraseti
ve onurlu duruşuyla ortadan kaldırılmıştır. Bakın, 250 şehit ve 2.196 gazi
vererek bu hain darbe kalkışmasını hep birlikte, vatandaşlarımızla,
siyasetçilerimizle, bürokratımızla birlikte ortadan kaldırmış olduk. Ama
atlanan önemli bir husus daha var. Bakın, biz bugün sadece Türkiye Cumhuriyeti
devleti olarak FETÖ’yle, FETÖ terör örgütüyle mücadele etmiyoruz; DEAŞ, PKK,
PYD, bunlarla da çok ciddi bir şekilde mücadele yoğun bir biçimde devam
etmekte. 
Tabii ki
buradaki örgütlerin hedefi ülkemizin birliği ve beraberliği. Dolayısıyla, biz
bu birlik ve beraberliği koruduğumuz sürece bu noktada başarılı olmaya devam
edeceğiz. Bakın, sadece Fırat Kalkanı’nda 3 bin DEAŞ’lıyı, Zeytin Dalı
Harekâtı’nda 4.600’e yakın PKK ve PYD’liyi etkisiz hâle getirdik. Bu yıl
sınırlarımız içinde ve Kuzey Irak’ta yürüttüğümüz operasyonlarda etkisiz hâle
getirdiğimiz terörist sayısı 1.400’e yaklaştı. Ben bu vesileyle bütün
şehitlerimizi rahmetle anıyorum, gazilerimize de acil şifalar diliyorum. 
Anayasa’mızın
120’nci maddesi ile 2935 sayılı Olağanüstü Hâl Kanunu’nun 3’üncü maddesi
uyarınca 21 Temmuz 2016 tarihinde ilan edilen olağanüstü hâl 19 Temmuz 2018
tarihi itibarıyla ortadan kalkmış oldu. Mevcut terör örgütüyle bu olağan
dönemde de etkin mücadele etmemiz lazım.
Bakın, ben
gündüz bir konuşma yapmıştım. Özellikle diğer siyasi partilerimizden de terör
ve teröristle mücadeleye etkin gayret gösterildiği söylendi ve bu konuda da
destek olunacağı ifade edildi. Ben zaten özellikle komisyon aşamasında… Bu
kanuna ilişkin, bir siyasi partiyi anlayabiliyorum, terörle, teröristle arasına
mesafe koymuyor, koymama yolunda da devam ediyor…
FATMA KURTULAN
(Mersin) – Kimdir bu parti?
AYŞE ACAR
BAŞARAN (Batman) – Ya, bütün komisyon boyunca oraya buraya laf attı, geldi
burada ne dediğini bilmiyor. 
MAHMUT ATİLLA KAYA
(Devamla) – …ama diğer siyasi partilerin bu noktada, özellikle terör ve
teröristle etkin mücadele sağlamamızı sağlayacak bu yasaya ilişkin tavrı
anlaşılır bir noktada değil. 
FATMA KURTULAN
(Mersin) – Enis Berberoğlu niçin cezaevinde? Kim şahitti? 
BAŞKAN –
Arkadaşlar, kesmeyelim sözünü, lütfen. 
MAHMUT ATİLLA
KAYA (Devamla) – Bu noktada, eğer gündüz yapılan konuşmalarda samimilerse ve
baktığımız zaman Fransa’da çıkmış olan kanundan neredeyse daha az yetkiler
içeren ve bugün kanunen aslında valilerimizde olan yetkilerin bir kısmını daha
da somutlaştıran, hatta özellikle geleceğe dönük daha iyi düzenlemeler içeren
bu kanuna destek vermeye davet ediyoruz. 
FATMA KURTULAN
(Mersin) – Böyle deyip işin içinden kurtulamazsın. 
AYŞE ACAR
BAŞARAN (Batman) – Provoke edip durdu bütün komisyon toplantısını. Şimdi gelmiş
burada…
MAHMUT ATİLLA
KAYA (Devamla) – Bakın, evet, özellikle bu kanunda, olağanüstü hâlle ilgili
düzenlemeden sonra olağanüstü hâlin sanki devam ettiği söylendi. Hayır, biz
terör ve teröristle bu kanunla etkin mücadeleye devam edeceğimiz bir kanun
tasarısını sizlerin önüne getirmiş olduk. (AK PARTİ sıralarından alkışlar)
Evet, burada
yine özellikle bir siyasi partinin toplantı ve gösteri yürüyüşlerine ilişkin
tavrını da… Ki biliyorsunuz, bu kanunla, bu getirdiğimiz yenilikle birlikte
artık gece saat 24.00’e kadar, netice itibarıyla, toplantı ve gösteri yürüyüşü
yapılmasının önünü açtık.
AYŞE
ACAR BAŞARAN (Batman) – Lütuf, lütuf… Sanki her şey sizin lütfunuz. Sizin
lütfunuz sayesinde yaşıyoruz hatta.
ALİ
KENANOĞLU (İstanbul) – Zaten vardı.
MAHMUT
ATİLLA KAYA (Devamla) – Ki biliyorsunuz olağanüstü hâl dönemi içerisinde Kemal
Bey Ankara’dan İstanbul’a kadar seyahat etmişti. Şimdi, çıkardığımız bu yasayla
birlikte sadece gündüz değil, sizlere, bakın… (CHP sıralarından gürültüler)
(Mikrofon
otomatik cihaz tarafından kapatıldı)
ERDİN
BİRCAN (Edirne) – Engelleseydiniz, bir de onu da engelleseydiniz.
BAŞKAN –
Arkadaşlar, kürsüde bir hatip var, lütfen dinleyelim. Gülümseyenlere bile
tahammül edemiyorsunuz ama rahat bırakmıyorsunuz konuşmacıyı. Lütfen,
dinleyelim.
BÜLENT TURAN
(Çanakkale) – Hep onlar konuşacak, onlar bağıracak.
MAHMUT ATİLLA
KAYA (Devamla) – Sayın Başkan, ek süre de almış olacağım herhâlde yani…
ALİ KENANOĞLU
(İstanbul) – Yok öyle bir şey.
ERDİN BİRCAN
(Edirne) – Saygı duyacaksınız o yürüyüşe!
AYHAN BARUT
(Adana) – Ek süre alamazsınız.
BAŞKAN – Hayır,
ek süre vermiyorum açmıyorum. Tamamlayalım lütfen Sayın Kaya.
MAHMUT ATİLLA
KAYA (Devamla) – Gerçi bu yürüyüşün bir faydasını da göremedik.
ERDİN BİRCAN
(Edirne) – Saygı duyacaksınız!
ALPAY ANTMEN
(Mersin) – Sen görme zaten.
MAHMUT ATİLLA
KAYA (Devamla) – 24 Haziran seçimleri sonrası ortaya çıkan tablo ortada. 
AYŞE ACAR
BAŞARAN (Batman) – Siz ağladığınızda sizin için de yürürüz belki.
MAHMUT ATİLLA KAYA
(Devamla) – Ki Kemal Bey açısından şu noktada da üzüntü içerisindeyiz.
Ankara’dan İstanbul’a kadar yürüyüşe rağmen şu an… 
ALPAY ANTMEN
(Mersin) – Sana ne! Sen kendi işine bak, kendi rahatına bak!
ERDİN BİRCAN
(Edirne) – Kendi işinize bakın!
AYHAN BARUT
(Adana) – Genel Başkanın adını ağzına alma!
ALPAY ANTMEN
(Mersin) – Sana ne kardeşim!
MAHMUT ATİLLA
KAYA (Devamla) – İşte bu kanunla birlikte Türkiye…
BAŞKAN – Laf
atmayın arkadaşlar, lütfen.
AYHAN BARUT
(Adana) – Kendi işine baksın Başkan, kendi işine baksın. Genel Başkanla ne
uğraşıyor?
MAHMUT ATİLLA
KAYA (Devamla) – Hepinizi yürekten saygıyla selamlıyorum. (AK PARTİ
sıralarından alkışlar)
BAŞKAN – Hepsine
aynı şeyi söylediniz mi, daha önce sürdürenlere?
AYHAN BİLGEN
(Kars) – Sayın Başkan…
BAŞKAN – Evet,
değerli arkadaşlar…
AYHAN BİLGEN
(Kars) – Sayın Başkan, doğrudan partimizi hedef alarak, bize dönerek…
BÜLENT TURAN
(Çanakkale) – Onlar da konuştu, biz de konuştuk Sayın Başkan.
ŞAHİN TİN
(Denizli) – Rahatsız olanlar hemen konuşmaya başlıyor, rahatsızlar. Rahatsız
oldular çünkü.
BÜLENT TURAN
(Çanakkale) – Hiç ses çıkarmayacağız, hiç konuşmayacağız!
ŞAHİN TİN
(Denizli) – Onlar çıkaracak, biz ses çıkarmayacağız. Var mı öyle bir şey ya!
BAŞKAN – Bir
dakika, yavaş yavaş.
Sayın Bilgen,
buyurun…
AYHAN BİLGEN (Kars)
– Sayın Başkan, hatip doğrudan grubumuza dönerek isim anmamakla birlikte
partimizi hedef alan ithamlarda bulunmuştur. Sataşmadan dolayı söz istiyoruz. 
ŞAHİN TİN
(Denizli) – Teröristlere sataştı, size değil ki.
AYHAN BİLGEN
(Kars) – Neyse, kimi kastettiyseniz cevabını vereceğiz şimdi.
FATMA KURTULAN
(Mersin) – Git be! Pişkin pişkin konuşmayın oradan!
AYHAN BİLGEN
(Kars) – Şimdi söz alınca göreceksiniz terörizmle ilgili ne söyleyeceğimi.
Sayın Başkan, sataşma çok açık. Herkes anladı, herkesin takdir edeceği kadar
net bir durum.
BÜLENT TURAN
(Çanakkale) – Biz söz almayalım o zaman Sayın Başkan.
FATMA KURTULAN
(Mersin) – “Muhterem Hoca Efendi” diyordunuz şu kürsüde. 
BAŞKAN – Buyurun
Sayın Bilgen. Yeniden sataşmaya sebebiyet vermeyelim.
AYHAN BİLGEN
(Kars) – Tabii, tabii Sayın Başkan.
AYŞE ACAR
BAŞARAN (Batman) – “Öfkeli çocuklar”dı, “Gülen Efendi”ydi.
MAHMUT ATİLLA
KAYA (İzmir) – Başkan, ben terörle, teröristle arasına mesafe koymayan bir
siyasi partiden bahsettim.
BAŞKAN – Evet,
öyle bir siyasi partiden bahsetti, doğru.
MAHMUT ATİLLA
KAYA (İzmir) – Yani üzerlerine alınıyorlar.
BAŞKAN – Sayın
Bilgen, buyurun.
XII.- SATAŞMALARA İLİŞKİN KONUŞMALAR (Devam)
3.- Kars Milletvekili Ayhan Bilgen’in, İzmir Milletvekili Mahmut Atilla
Kaya’nın 1 sıra sayılı Kanun Teklifi’nin birinci bölümü üzerinde şahsı adına
yaptığı konuşması sırasında Halkların Demokratik Partisine sataşması nedeniyle
konuşması
AYHAN BİLGEN
(Kars) – Şimdi dinleyin, üzerinize alınmayın değerli arkadaşlar. Burada bütçe
görüşmeleri yapılırken grubumuz adına gümrüklerle ilgili net rakamlar verdik,
dedik ki: Bu Suriye sınırı IŞİD’in kontrolündeyken Türkiye’nin ihracat
rakamları çok yüksek. Sonra IŞİD’in kontrolünden çıktığında bu sınırlar ihracat
rakamları dibe vuruyor. İhracat ürünlerine bakıyorsunuz, hepsi bomba yapımında
kullanılan kimyasal malzemeler ve bu ürünlerin hangi fabrikalarda, hangi
şehirde üretildiğine dair somut veriler var. 
Değerli
arkadaşlar, IŞİD’in ilk çıktığı günlerde bir önceki başbakanın cümlesi var,
diyor ki: “Öfkeli çocuklar.” Bakın bu ülkede, Konya’da, Bursa’da, Ankara
Gölbaşı’nda, Van’da davul zurnayla Suriye’de İslam devleti kurmak üzere, askere
gider gibi törenle giden insanlar var, şimdi çocuklarını arıyorlar. Çocuklar
kamplarda değerli arkadaşlar, çocuklar kamplarda, mülteci kamplarında. (AK
PARTİ sıralarından gürültüler)
ŞAHİN TİN
(Denizli) – PKK’nın kamplarında kimler var, onlardan bahsedin; PKK’nın
kamplarında kimler var?
BAŞKAN –
Arkadaşlar lütfen, sessiz olalım, kesmeyelim sözünü.
AYHAN BİLGEN
(Devamla) – Şimdi beni dinleyin değerli arkadaşlar.
Oraya her gün
sınırdan geçip savaşıp sonra geri dönenler var. Bunların hepsi sizin yeni
müttefikiniz Rusya’nın Birleşmiş Milletlere verdiği raporlarda var, Amerika’yla
yapılan baş başa görüşmede var bunların hepsi. İsterseniz özel bir görüşme
yapalım, hepsini konuşalım. Var mısınız konuşmaya hepsini? DAEŞ’le ilişkiler
konusunu burada masaya yatıralım.
OYA ERONAT
(Diyarbakır) – YPG’yi de masaya yatıralım, PKK’yla ilişkinizi de yatıralım
masaya!
AYHAN BİLGEN
(Devamla) – Kim mağdursa, ne yapılmışsa hepsini ortaya koyalım. Var mısınız bir
araştırma komisyonu kurulmasına? (AK PARTİ sıralarından gürültüler)
HASAN ÇİLEZ
(Amasya) – PKK’yı da konuş o zaman, PKK’yı da!
BAŞKAN –
Arkadaşlar... Arkadaşlar, hatibi dinleyelim.
HASAN ÇİLEZ
(Amasya) – Sakalını uzatıyor, DEAŞ’lı diye çıkartıyorsunuz, kesilince PKK’lı
diye çıkartıyorsunuz!
AYHAN BİLGEN
(Devamla) – Ona da varız, ona da varız. Nusra’yla ilgili söylediğiniz sözleri
de konuşuruz değerli arkadaşlar, Ahrar uş-Şam’la ilgili de konuşuruz istiyorsanız.

HASAN ÇİLEZ
(Amasya) – Sakalını uzatıyorsa DEAŞ diye çıkarıyorsun, kestiriyorsa YPG olarak
çıkarıyorsun. Ama hepsini temizleyeceğiz Allah’ın izniyle.
BAŞKAN –
Arkadaşlar...
AYHAN BİLGEN
(Devamla) – Kimin terörle ilişkisi varsa, burada komisyon kurulur, her şeyi
konuşuruz. Eğer varsanız, komisyon kurulmasını desteklerseniz o zaman birlikte
burada her şeyi tartışırız. 
Genel Kurulu
saygıyla selamlıyorum. (HDP sıralarından alkışlar) 
ŞAHİN TİN
(Denizli) – Teröristlerin hepsinin başını ezeceğiz, merak etmeyin!
ENGİN ÖZKOÇ
(Sakarya) – Sayın Başkan...
BAŞKAN – Sayın
Özkoç...
ENGİN ÖZKOÇ
(Sakarya) – Hem Genel Başkanımızı hem de partimizi...
OYA ERONAT
(Diyarbakır) – PKK’yla ilişkinizi de yatıracağız masaya!
BAŞKAN –
Arkadaşlar duyamıyorum gürültünüzden, lütfen.
ALİ KENANOĞLU
(İstanbul) – Arkadaşlar konuşurken müdahale etmiyorsunuz, sonrasında
söylüyorsunuz bunu!
BAŞKAN – Müsaade
edin ben karar vereyim onlara.
Buyurun Sayın
Özkoç.
ENGİN ÖZKOÇ
(Sakarya) – Sayın Başkan, hem Genel Başkanımızla hem de partimizle ilgili
sataşmada bulunmuştur hatip. Sataşmadan dolayı söz istiyorum.
BAŞKAN – Hangi
sözüyle?
ENGİN ÖZKOÇ
(Sakarya) – Genel Başkanla ilgili “Kemal Kılıçdaroğlu’nun düştüğü durum
bellidir.” demiştir.
BAŞKAN – Buyurun
Sayın Özkoç.
4.- Sakarya Milletvekili Engin Özkoç’un, İzmir Milletvekili Mahmut
Atilla Kaya’nın 1 sıra sayılı Kanun Teklifi’nin birinci bölüm üzerinde şahsı
adına yaptığı konuşması sırasında Cumhuriyet Halk Partisine ve CHP Grup
Başkanına sataşması nedeniyle konuşması
ENGİN ÖZKOÇ
(Sakarya) – Arkadaşlar, edep dinlemeyi bilmekle mümkündür. İlk önce dinlemeyi
öğrenin. (CHP sıralarından alkışlar, AK PARTİ sıralarından gürültüler) 
Sizin o kocaman
cüssenizden korkacak tek bir Cumhuriyet Halk Partili yoktur. Onun için
haddinizi bilin! (AK PARTİ sıralarından gürültüler)
HASAN ÇİLEZ
(Amasya) – Zorlama istersen!
ENGİN ÖZKOÇ
(Devamla) – Üçüncüsü: Tartışmak istiyorsanız göğüs göğüse, tartışma alanları
vardı. Burası sözle düello edilecek yerdir, çıkarsın burada sözünü söylersin
varsa bir sözün. 
Dördüncüsü: Sizin
yüzünüz niye hiç kızarmıyor arkadaşlar? Habur Sınır Kapısı’na, oraya masa koyup
da…
BAŞKAN – Sayın
Özkoç, Genel Kurula hitap edelim. 
ENGİN ÖZKOÇ
(Devamla) - …PKK terör örgütü diye adlandırdıklarınızı içeriye alan sizin
lideriniz Tayyip Erdoğan ve siz AKP’li milletvekilleri değil misiniz? (AK PARTİ
sıralarından gürültüler)
ŞAHİN TİN
(Denizli) – Sizin vekillerde DEAŞ cenazesine gidiyordu.
HASAN ÇİLEZ
(Amasya) – Terörist cenazelerine sizin arkadaşlarınız…
ENGİN ÖZKOÇ
(Devamla) - Dinlemesini öğren. 
BAŞKAN –
Karşılıklı konuşmayalım arkadaşlar. 
ENGİN ÖZKOÇ
(Devamla) - Sizler FETÖ’cü terör örgütleriyle olimpiyatlarda kucak kucağa gelip
Fetullah Hoca diye övgüler yağdırıp onun yanına gidince başını örten, onun
yanından ayrılınca başını açan milletvekilleri değil misiniz? (CHP sıralarından
alkışlar) 
ŞAHİN TİN
(Denizli) – Geçin bunları ya, bunlar geçti, bunlar geçti, yeni şeyler söyle
yeni. 
ENGİN ÖZKOÇ
(Devamla) - Sizler yüzünüz kızarmadan Türkiye Cumhuriyeti’nin Genelkurmay
Başkanını Şemdin Sakık gibi bir teröristin gizli ifadesiyle cezaevine koyan
yüzü karanlık insanlar değil misiniz? 
ŞAHİN TİN
(Denizli) – Değiliz ya, değiliz ya! Hakaret etme! 
ENGİN ÖZKOÇ
(Devamla) - Bu ülke ne FETÖ terör örgütüne ne PKK’ya ne de size hiçbir zaman
baş eğmeyecektir, daima gereken cevabı vereceğiz. (AK PARTİ sıralarından
gürültüler, CHP sıralarından alkışlar)
ŞAHİN TİN
(Denizli) – Hakaret etmeyeceksin! 
ENGİN ÖZKOÇ
(Sakarya) – Oraya çıkıp konuş, cüssene bakma. Senin gibileri çok gördük biz. 
BÜLENT TURAN
(Çanakkale) – Sayın Başkanım…
BAŞKAN –
Arkadaşlar, sataşmadan söz alıyorsunuz, başkasına sataşıyorsunuz, sonra o söz
alıyor. Yani sataşmaya cevap verilecekse ona cevap verilsin. 
Sayın Turan,
buyurun. 
BÜLENT TURAN
(Çanakkale) – Sataşmadan söz istiyorum Sayın Başkan. Özellikle AK PARTİ’li
vekillerin…
ALİ KEVEN
(Yozgat) – Anadolu’da insanlar camiye gitmiyor, camiye… 
BAŞKAN – Sayın
Özkoç az önce “CHP Grubu hiç laf atmıyor.” dedi ama öyle gözükmüyor. 
ŞAHİN TİN
(Denizli) – Atıyorlar işte, bakın. 
BÜLENT TURAN
(Çanakkale) – Sayın Başkan, duymadı arkadaş, bir daha söylüyorum. Grubumuza
Sayın Grup Başkan Vekili dönerek “AK PARTİ’nin yüzü kızarmıyor.” dedi, cevap
vermek istiyorum Sayın Başkan. 
ENGİN ÖZKOÇ
(Sakarya) – Doğru söylüyorum, sonuna kadar arkasındayım. 
BAŞKAN – Buyurun
Sayın Turan. (AK PARTİ sıralarından alkışlar) 
Yeni bir söz
hakkı, cevap hakkı doğmasın lütfen.
5.- Çanakkale Milletvekili Bülent Turan’ın, Sakarya Milletvekili Engin
Özkoç’un sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması
BÜLENT TURAN
(Çanakkale) – Sayın Başkan, değerli milletvekilleri; yeni vekil arkadaşlarımız
sakin olsunlar, biz bu filmi çok gördük, on yedi yıldan beri aynı şeyi
söylüyorlar, aynı hakareti yapıyorlar ama millet tokadı bir sağdan, bir soldan
vuruyor. (AK PARTİ sıralarından alkışlar) Geldiğimiz yer burası. Şunu gördük
bugün: İlk kanun gününde, gördüğünüz gibi, bağırarak çağırarak, AK PARTİ’nin
sözünü keserek iş yapmaya çalışıyorlar. Şimdiden ilan ediyorum, beş sene sonra
tekrar daha kalabalık geleceğiz inşallah bu anlayışla, bu mantıkla. (AK PARTİ
sıralarından alkışlar) Ders almayan, aynaya bakmayan, aynı şeyleri söyleyen
insanların yaptığı şeyin adının ne olduğunu az önce bir vekilimiz söyledi.
Bakın değerli
arkadaşlar, IŞİD'le ilgili iddia yüz bin defa söylendi, mahkeme reddetti,
Hükûmet reddetti, defaatle konuşuldu. Dünyada IŞİD'le ilgili, bırakın
Türkiye’de, en fazla mücadele eden, bedel ödeyen, şehit veren, para aktaran,
destek olan, mücadelesini baş tacı yapan AK PARTİ hükûmetleri oldu. (AK PARTİ
sıralarından alkışlar) Diyorum ki bu mücadelede El Bab’ta biz vardık, bu
mücadelede Afrin’de biz vardık. (CHP sıralarından gürültüler)
BAŞKAN – Rahat
olun arkadaşlar, rahat olun, dinleyelim sakin sakin. 
BÜLENT TURAN
(Devamla) – Ama sizin Genel Başkanınız “Ne işin var orada?” diyordu, “Gitmeyin
oraya.” diyordu. Biz IŞİD'le ilgili mücadeleye giderken sizin grubunuz “Ne işin
var Afrin’de?” diyordu, “Ne işin var oralarda?” diyordu. O yüzden bir daha
diyoruz, çatlasanız da patlasanız da bağırsanız da çağırsanız da PKK’yla
arasına terör mesafesi koymayanlar, onlar istediği kadar çalışsa da barajı
geçemediği için toplantılarda strateji geliştirenler bu toplumdan bir daha
tokat yiyeceklerdir.
Değerli
arkadaşlar, bu millet, 81 milyon ne yapıldığını iyi biliyor. (AK PARTİ
sıralarından alkışlar) 
Sayın Başkan,
iki partiye cevap verebilir miyim? 
BAŞKAN – Devam
ediyor, süreniz var, tamamlayın lütfen. 
BÜLENT TURAN
(Devamla) – Diyorum ki bu millet irfan sahibi, izan sahibi, kimin terörle yan
yana yürüdüğünü, kimin terörle mücadele ettiğini çok iyi bildiği için on yedi
yılın sonunda yüzde 52’yle “Durmak yok, yola devam.” dedi. 
Hepinizi
saygıyla selamlıyorum. (AK PARTİ sıralarından alkışlar) 
ENGİN ÖZKOÇ
(Sakarya) – Sayın Başkan, sadece… 
BAŞKAN - Sayın
Özkoç… 
Bir dakika
arkadaşlar, Sayın Özkoç’u duyamıyorum, bir dakika. 
Buyurun. 
ENGİN ÖZKOÇ
(Sakarya) – Efendim, sadece kayıtlara geçmesi için söylüyorum: Ben bir önceki
dönemde de milletvekiliydim, şu sıralarda AKP’nin vekilleri oturuyorlardı,
yavaş yavaş bu tarafa kaymaya başladılar. (CHP sıralarından alkışlar) Onun için
onlara “Güle güle!” diyorum.
BÜLENT TURAN
(Çanakkale) – Sayın Başkan…
BAŞKAN – Bir
dakika, arkadaşlar, Sayın Turan’ı da duyalım.
BÜLENT TURAN
(Çanakkale) – Engin Bey’i severim sayarım. Zabıtlara geçsin diye söylüyorum.
550 milletvekili eski sistemde vardı, 600 oldu, hâlâ sıra düzenlemesi
yapılmadı, sıra düzenlemesini sekreterlik yaptığı zaman AK PARTİ burada olacak
arkadaşlar. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN – Artık
âşık atışmasına dönüşüyor, yavaş.
ENGİN ÖZKOÇ
(Sakarya) – Sayın Başkan, Bülent Bey’i çok sayar severim, iyi bir grup başkan
vekilidir ama birazcık matematiği zayıftır, muhalefetin sayısı, sıraları bu
tarafa yaysanız bile onlardan daha çoktur. 
Arz ederim. (CHP
sıralarından alkışlar) 
BAŞKAN –
İsterseniz dışarıda devam edin.
BÜLENT TURAN
(Çanakkale) - Sayın Başkan, uzayacak bir konu değil ama CHP’nin geçen dönem oyu
25’ti, şimdi 22; kimin matematiği iyi kiminki zayıf herkes görsün. (AK PARTİ
sıralarından alkışlar)
BAŞKAN –
Arkadaşlar, tamam.
ENGİN ÖZKOÇ
(Sakarya) - Geçen dönem milletvekili sayımız 131’di, şimdi 144.
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekilleri Çanakkale
Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun Teklifi
(2/1) ve Adalet Komisyonu Raporu (S. Sayısı: 1) (Devam)
BAŞKAN – Sayın
milletvekilleri, şimdi on beş dakika süreyle soru-cevap işlemi yapacağız. Bu
sürenin ilk yarısı sorulara, diğer yarısı da cevaplara ayrılacaktır.
Sayın Özel,
buyurun.
RECEP ÖZEL (Isparta)
– Sayın Başkanım, aracığınızla Sayın Komisyona aşağıdaki soruları tevcih etmek
istiyorum. 
Anayasal güvence
altında yer alan temel hak ve özgürlükler bu teklifle sınırlandırılmakta mıdır?
Getirilen idari tedbirler temel hak ve özgürlüklerin özüne herhangi bir zarar
vermekte midir? Yoksa teklif özü itibarıyla temel hak ve özgürlükleri koruyucu
mahiyette midir? 
OHAL Komisyonu
veya mahkeme kararıyla görevine dönenler özlük haklarını alabilecekler midir?
Olağanüstü hâl kalktı, iş bu teklifle başta FETÖ ve PKK terör örgütü olmak
üzere devletimizin güvenlik güçlerinin terörle mücadelesinde herhangi bir
boşluğa yer verilmeyecek şekilde düzenlemeler bu teklifte mevcut mudur?
Son sorum:
Teklifin 9’uncu maddesiyle getirilen düzenlemede hangi şartlarda açık yerlerdeki
toplantı ve yürüyüşler gece 24.00’e kadar uzatılabilecektir?
Teşekkür
ediyorum.
BAŞKAN –
Teşekkür ederim.
Sayın Kaya…
YILDIRIM KAYA
(Ankara) – Merhabalar. 
Rahmetli Kamer
Genç Fetullahçı terör örgütünü burada anlattığında 335 milletvekiliyle rahmetlinin
üzerine saldıranlar, şimdi de Fetullahçı terör örgütünden bahsedildiğinde
-290’a düştü- yine saldırmaya başladılar. Yüzde 68’le temsil edilen AKP, şimdi
yüzde 48’le temsil ediliyor, yine saldırgan tutumlarına devam ediyorlar. Sormak
istiyorum: Hakkâri'ye, Tunceli’ye, Diyarbakır'a kalekollar yaptınız, şimdi de
Kızılay’ın meydanına gecekondu, prefabrik karakollar yapıyorsunuz. Eğer OHAL
kaldırılmışsa, siz OHAL’e dayanarak bir siyaset yapmıyorsanız, Kızılay’ın
göbeğinde tunçtan bir insan hakları heykelini neden zincire vurdunuz? 
(Mikrofon
otomatik cihaz tarafından kapatıldı) 
YILDIRIM KAYA
(Ankara) – Bu valiler, bu zincirden, bu heykeli, insan hakları heykelini
kurtaracak mı? Bu ayıptan Türkiye’yi ne zaman kurtaracaksınız?
BAŞKAN – Sayın
Özdemir, buyurun. 
Sayın Özdemir
dedim, açmadınız galiba.
SİBEL ÖZDEMİR
(İstanbul) – Teşekkür ederim Sayın Başkan. Evet, benim mikrofonum açıldı ancak
ben Sayın Kaya’nın sözünü tamamlamasını bekledim.
BAŞKAN – Sizin
sürenizden tabii kullandı.
SİBEL ÖZDEMİR
(İstanbul) – Tabii, mümkündür.
Evet, Sayın
Tunç, sanırım, siz cevaplayacaksınız şimdi Komisyon adına, Sayın Köylü yok
Komisyon Başkanımız.
BAŞKAN – Öyle
görünüyor, evet. 
SİBEL ÖZDEMİR
(İstanbul) – Evet, kanun teklifinin 4’üncü maddesinde Avrupa İnsan Hakları
Mahkemesinde Türkiye aleyhine verilen ihlal kararlarının önüne geçmek için
dosyaların yeniden yargılanmasının önü açılacak ama baktığımız zaman
düzenlemenin tümüne gerek Anayasa’mıza gerekse tarafı olduğumuz uluslararası
anlaşmalara, Avrupa İnsan Hakları Sözleşmesi'ne aykırı birçok düzenleme ve yeni
hak ihlallerinin yolu açılmayacak mı? Yani AİHM’de bu maddeyle çelişir şekilde
yeni ihlaller, yeni mahkemeler açılmayacak mı?
Teşekkürler. 
BAŞKAN – Sayın
Sancar... 
HAŞİM TEOMAN
SANCAR (Denizli) – Teşekkür ederim Sayın Başkanım. 
Öncelikle, biraz
önce AK PARTİ Milletvekili Sayın Kaya’nın ikide bir Cumhuriyet Halk Partisini
hedef alıp “Yönünüz değişti.” söylemini asla kabul etmiyorum Cumhuriyet Halk
Partisinin bir milletvekili olarak; bu söylemler çok zıt ve ters söylemlerdir.
Diğer açıdan da mütemadiyen 15 Temmuzu anan ama 14 Temmuzda ve ondan önceki
yıllarda AK PARTİ’li belediyelerin trilyonlarca para harcayarak Türkçe
Olimpiyatlarını yaptıklarında “Gel, ey güzel yüzlü insan.” diye, memleketin
trilyonlarını sokağa attıklarında, Denizli’de 1 milyon CD yaptırıp sokaktaki
herkese dağıttıklarında, sokakta FETÖ’yü tanımayan vatandaşa FETÖ’yü sevdirmeye
çalıştıklarında, acaba o günden bugüne döndüklerinde bugün FETÖ’nün
yaşattıklarından dolayı yataklarında rahat uyuyabiliyorlar mı? Acaba vicdan
muhasebesi yapabiliyorlar mı? Ben bunu merak ediyorum. “Bu ülkede filmi çok
defa gördük.” diyorlar çünkü yıllardır bu filmi çevirenler sizlersiniz. Bugün
de bu FETÖ… 
(Mikrofon
otomatik cihaz tarafından kapatıldı) 
HAŞİM TEOMAN
SANCAR (Denizli) - Bunun cevabını rica ediyorum. 
Teşekkür ederim.
BAŞKAN - Sayın
Arslan…
KAZIM ARSLAN
(Denizli) – Adalet Bakanına soruyorum: 15 Temmuz 2016 tarihinde FETÖ terör
örgütünün darbe girişimi ardından 20 Temmuz 2016 tarihinde ilan edilen OHAL’i
amacından saptırarak, “OHAL bir anayasal uygulamadır.” diyerek AKP’nin amaç ve
düşünceleri doğrultusunda otoriter bir rejimin inşasına giriştiniz. OHAL
uygulamasında Anayasa değişikliğini gerçekleştirdiniz. “İki aylık” diye
başlattığınız OHAL’i tam iki yıl devam ettirdiniz. Bunlar da yetmedi, 24
Haziranda OHAL altında genel seçimleri gerçekleştirdiniz. Bunlar da yetmedi, üç
yıl süreyle OHAL’i olağan hâle getiren bir yasa çıkarmaya çalışıyorsunuz. Bütün
imkânlar ve yetkiler elinizde olmasına rağmen bu yasayı çıkarmayı neden
düşünüyorsunuz? OHAL’i normal hâle getiren bu uygulamalardan ne zaman
vazgeçeceksiniz? 
Teşekkür ederim.
BAŞKAN – Sayın
Ok, buyurun.
İSMAİL OK
(Balıkesir) – Teşekkür ederim.
Türk milletini
hedef alan FETÖ terör örgütü başta olmak üzere bütün hain terör örgütlerini
kınıyoruz. Fakat “terör örgütleriyle mücadele” adı altında Türkiye'de
antidemokratik yasalar, büyük bir marifetmiş gibi, gece baskınlarıyla
çıkarılmaktadır ve bugün Türk milletinin temsilcisi yüce Meclisimizde
vekillerimizin muhatap alacağı bir tane bakan bulunmamaktadır. Hani 16 Nisan
referandumunda “güçlü Meclis” “yetkin ve etkin bir Meclis” diyorduk. Meclisteki
üye sayısını artırmakla Meclisin güçlü olmasının söz konusu olmadığı işte bugün
maalesef acı bir tabloyla karşı karşıya kaldığımızda görülmüştür. Ben buradan
Türkiye Cumhuriyeti devletini temsil eden yetkililerin, Meclisin karşısında
bakanların cevap vermesi gerektiğine yürekten inanıyorum. Derhâl gerekli
tedbirlerin alınmasını…
(Mikrofon
otomatik cihaz tarafından kapatıldı)
BAŞKAN – Sayın
Eronat, buyurun. 
OYA ERONAT
(Diyarbakır) - Sayın Başkan, değerli milletvekilleri; 2015-2016 yılları
arasında Diyarbakır Sur ilçemizde meydana gelen olaylarda 73 güvenlik
görevlimiz şehit olmuştur ve camilerimiz yakılıp yıkılmıştır. 
Sur ilçemizdeki
olaylar sırasında açılan çukurların HDP’li belediyelerce gönderilen kepçeler ve
iş makinaları tarafından teröristlerce açıldığı bilinmektedir. 
Ayrıca, 11
Temmuz 2017 tarihinde şehit edilen Eren Bülbül’ün katilinin cenazesine 17
Temmuz tarihinde 2 HDP milletvekili katılmıştır. 
Her fırsatta
terörist seviciliği yapan HDP milletvekillerini şiddetle kınadığımı belirtir ve
bu yasanın gerekliliğine dikkat çekmek isterim.
Saygılarımla.
(AK PARTİ sıralarından alkışlar) 
BAŞKAN – Sayın
Kaya, buyurun. 
YILDIRIM KAYA
(Ankara) – Merhaba Sayın Başkan.
Adalet ve
Kalkınma Partisi sıralarından arkadaşlarımız sık sık Sayın Genel Başkanımız
Kemal Kılıçdaroğlu’nun hazirandaki yürüyüşü OHAL’de yaptığını söylüyor. 
OHAL’de yürüyüş
yaparken yasalar vardı ama yasaları yırtarak 450 kilometre yüründü; hiç
kimsenin yasal statüsü altına sığınarak yapılmadı. Zaten Haziran direnişlerini
bilmezsiniz, 15-16 Haziran direnişi de yasaları yırtarak kendi yasalarını
yaratarak işçi direnişleriyle anılır. 
Ben şunu sormak
istiyorum: Komisyon Başkanı dedi ki: “OHAL Komisyonu, süreci incelemeye
yetmiyor; dağıtılmalı, yeniden yerine başka bir şey kurulmalı.” Bu yasal
düzenlemenin içerisinde OHAL mağdurlarının sorununu çözecek herhangi bir
düzenleme var mı? Odalara, sendikalara kayyum atama gibi bir yetkiyi valilere
veriyor mu vermiyor mu? Veriyorsa buna demokrasi diyor musunuz?
BAŞKAN – Şimdi,
cevap kısmına geçiyoruz arkadaşlar.
Komisyon adına
Sayın Yılmaz Tunç…
Buyurun Sayın
Tunç. 
ADALET KOMİSYONU
BAŞKAN VEKİLİ YILMAZ TUNÇ (Bartın) – Teşekkür ediyorum Sayın Başkanım. 
Sayın Özel
“Teklifle anayasal özgürlükler kısıtlanıyor mu, sınırlandırılmakta mıdır ve
OHAL’de göreve iade edilenlerin hakları bu teklifle düzenlenmiş midir?” diye
sordu.
Şimdi teklifle
özellikle Anayasa’mızda ve Avrupa İnsan Hakları Sözleşmesi’nde yer alan temel
hak ve özgürlüklerin sınırlandırılması bir tarafa, genişletildiğini görüyoruz
teklifin maddelerine baktığımız zaman ve bu özgürlüklerin korunması anlamında
da gerekli hassasiyetin teklif hazırlanırken gözetildiğini görmek mümkün.
Yapılan kanuni düzenlemeler Anayasa’mızın temel hak ve özgürlükleri dikkate
alınarak hazırlanmış, madde gerekçelerine de bakıldığında bu husus
anlaşılmaktadır.
OHAL’le göreve
iade edilenlerin haklarıyla ilgili olarak da yine teklifte önemli bir düzenleme
söz konusu. Olağanüstü Hâl İşlemleri İnceleme Komisyonuna başvurmuş olup da
başvurusu kabul edilenler hakkında uygulanacak usul hükümleri teklifte
ayrıntılı bir şekilde belirleniyor ve başvurusu kabul edilenlerin mali ve
sosyal haklarının da ödeneceğine ilişkin açık bir düzenleme vardır ve bu
kişilerin kamuda yeniden görev alabilmelerinin esas ve usulleri de yine
teklifte ayrıntılı bir şekilde düzenlenmiş. 
Yine Sayın Özel
“Hangi şartlarda toplantı ve gösteri yürüyüşlerinde gece 24.00’e kadar
sınırlamalar olabilecek?” diyor. Burada da yine toplantı ve gösteri yürüyüşü
hakkının kullanılmasını daha da genişleten bir durum söz konusu. Önceki
düzenlemede gece 24.00’e kadar açık alanlarda toplantı ve gösteri yürüyüşü
hakkı kullanılamazken, mevcut düzenlememizde, teklifle birlikte artık bu mümkün
hâle gelebilecek. Tabii, bunun da özellikle gece saatleri, vatandaşlarımızın
istirahat ettiği saatler olması hasebiyle, burada da toplantı ve gösteri
yürüyüşünün gece vakti yapılması vatandaşların huzur ve sükûnetini gündüz
vaktine oranla daha fazla etkileyeceğinden, burada mülki amirlere yetki
verilerek, belli hususlarda, özellikle vatandaşın katlanma yükümlülüğünü
zorlamaması açısından bazı sınırlamalarla bu mümkün olabilecektir. 
Sayın Özdemir’in
“Yeni hak ihlallerinin önü açılmayacak mı? Avrupa İnsan Hakları Mahkemesindeki
dosya sayımızı artırmayacak mı?” şeklinde sorusu vardı. Yeni hak ihlallerinin…
Tabii ki vatandaşlarımız haklarının ihlal edildiği, Avrupa İnsan Hakları
Sözleşmesi’nden kaynaklanan haklarının ihlal edildiği inancındaysa elbette ki
bu hak arama yolları sonuna kadar açık. Öncelikle Anayasa Mahkememize bireysel
başvuru hakkını kullanmak suretiyle bunu gerçekleştirebilir. Orada da sonuç
alamıyorsa elbette ki Avrupa İnsan Hakları Mahkemesine gidebilir. 
Teklife
baktığımız zaman -teklifin 4’üncü maddesi- özellikle dostane çözüm yöntemiyle
düşürülmüş olan dosyalar var, bunlar bakımından, adil yargılanma hakkı
bakımından yeniden yargılama sebebi olarak teklif kabul ediyor ve soruşturma
aşamasındaysa da yeniden soruşturmanın açılabilmesini ve bu anlamda
vatandaşlarımızın haklarına sonuna kadar kavuşabilmesi imkânını getiren önemli
bir düzenleme var. 
Diğer sorularda
yürütmeyle ilgili olan hususlar var. Tabii, sayın milletvekillerimizin
Anayasa’mızın değişen maddeleri gereğince, halk oylamasında kabul edilen
maddeleri gereğince yürütmeyi ilgilendiren, bakanlarımızı ilgilendiren soruları
yazılı olarak bakanlarımıza sorma imkânları da var, bu yolu da kullanabilirler.
Bunun dışındaki diğer özellikle teklif metniyle ilgili soruları da
cevaplandırdığımızı düşünüyorum Başkanım.
Teşekkür
ediyorum.
BAŞKAN –
Teşekkür ederim. 
Sayın Subaşı,
buyurun.
HASAN SUBAŞI
(Antalya) – Teşekkür ederim Sayın Başkan.
Avrupa İnsan
Hakları Mahkemesince en çok cezaya çarptırılan, hak ihlali nedeniyle tazminat
ödeyen ülkelerin başında geliyor Türkiye. Acaba bu nasıl izah ediliyor?
İkinci sorum:
İYİ PARTİ’nin araştırma önergesi reddedildi. FETÖ’nün siyasi ayağı bütün toplum
tarafından merak edilirken, partiler tarafından da sürekli dile getirilip,
Hükûmet kanadı da bu konuyla ilgili çok ciddi yasa çıkardığını iddia ederken
böylesine önemli bir Meclis araştırmasını neden reddetti? 
Arz
ediyorum.
BAŞKAN
– Sayın Ağıralioğlu, buyurun.
YAVUZ
AĞIRALİOĞLU (İstanbul) – Sayın Başkan, kayıtlara geçsin, hem yarın devam edecek
görüşmelerde ilave edeceğimiz bir husus var hem de bir şeyi itiraf edeceğim.
15
Temmuzdan sonra oluşan kanun hükmünde kararnameler yoluyla, OHAL’in verdiği
yetkiler kullanılırken mağdur olduğuna inandığımız arkadaşlarımızın, 15 Temmuza
kadar Hükûmeti ağır bir eleştiri, tenkitin altında tutan MHP’nin 15 Temmuzdan
sonra Hükûmete verdiği avans dolayısıyla bulduğu siyasi nüfuz ve itibarı
mağduriyetleri giderilsin diye ben şöyle kullanmayı tercih ettim,
arkadaşlarımız da yeni duyuyorlardır benden: Bize hakkı yendiği için, gadre
uğradığı için, bizim de öyle inandığımız için değil, böyle bildiğimiz için
mağduriyetine inandığımız arkadaşlarımızın mağduriyetleri giderilsin diye,
Milliyetçi Hareket Partisinin Hükûmetle siyasi beraberliğinin avantajlarını
haksızlıklar giderilsin diye kullansınlar diye MHP’ye çok adam yönlendirdim.
Devamlı Milliyetçi Hareket Partisinin bu…
(Mikrofon
otomatik cihaz tarafından kapatıldı) 
BAŞKAN
– Sorular tamamlandı süre de doldu…
YAVUZ
AĞIRALİOĞLU (İstanbul) – Soru soruyorum bununla alakalı. Başkan, hemen
soruyorum…
BAŞKAN – Cevap
için Sayın Tunç, ihtiyaç varsa…
Sayın
Ağıralioğlu, bitti yani bir dakika aranıyor.
Cevaplar için
bir dakika ilave Sayın Tunç’a…
İSMAİL OK
(Balıkesir) – Sayın Başkanım, o grup başkan vekili…
BAŞKAN –
Soru-cevapta böyle bir ayrıcalık yok Sayın Ok. 
ADALET KOMİSYONU
BAŞKAN VEKİLİ YILMAZ TUNÇ (Bartın) – Sayın Subaşı’nın Avrupa İnsan Hakları
Mahkemesindeki dosyalarımızla ilgili sorduğu soruyla ilgili olarak da… Yani
durumun gün geçtikçe daha iyiye gittiğini söylemek mümkün. Özellikle hem
Anayasa Mahkememizdeki bireysel başvuru hakkı yolunun tanınması hem de
özellikle Olağanüstü Hâl İşlemleri İnceleme Komisyonundaki daha önceden Avrupa
İnsan Hakları Mahkemesine başvurular ve Komisyonun kurulması neticesinde bu
başvuruların Komisyona iade edilmesi ve Avrupa İnsan Hakları Mahkemesinin de
bunu etkili bir iç hukuk yolu olarak kabul etmesi neticesinde Avrupa İnsan
Hakları Mahkemesindeki dosya sayısında da çok büyük bir azalma olduğunu
söyleyebiliriz. 
BAŞKAN –
Teşekkür ederim. 
Değerli
arkadaşlar, birinci bölüm üzerindeki görüşmeler tamamlanmıştır. Şimdi birinci
bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım. 
1’inci maddeden
başlıyoruz. 
1’inci madde
üzerinde aynı mahiyette üç önerge vardır, önergeleri okutup birlikte işleme
alacağım. 
Buyurun. 
Türkiye Büyük Millet Meclisi Başkanlığına
Görüşülmekte
olan 1 Nolu Sıra Sayılı Kanun Tasarısının 1’inci maddesinin teklif metninden
çıkarılmasını arz ve teklif ederiz. 
 Ayşe Acar Başaran Abdullah
Koç Kemal Peköz
 Batman Ağrı Adana
 Adnan Selçuk Mızraklı Oya
Ersoy Ahmet Şık
 Diyarbakır İstanbul İstanbul
Aynı mahiyetteki
ikinci önergenin imza sahipleri: 
 Zeynel Emre Turan
Aydoğan Süleyman Bülbül
 İstanbul İstanbul Aydın
 Alpay Antmen Rafet
Zeybek
 Mersin Antalya
Aynı mahiyetteki
üçüncü önergenin imza sahipleri:
 Lütfü Türkkan Ayhan
Erel Hasan Subaşı
 Kocaeli Aksaray Antalya
 Ahmet Kamil Erozan Feridun
Bahşi
 Bursa Antalya
BAŞKAN – Komisyon aynı mahiyetteki önergelere katılıyor
mu?
ADALET KOMİSYONU BAŞKAN VEKİLİ YILMAZ TUNÇ (Bartın) -
Katılmıyoruz Sayın Başkan. 
BAŞKAN - Aynı mahiyetteki önergeler üzerinde söz
talepleri var. 
Sayın Ahmet Şık, İstanbul Milletvekili…
Buyurun Sayın Şık. (HDP sıralarından alkışlar) 
AHMET ŞIK (İstanbul) – Herkese merhaba.
Öncelikle şunu bilin: Kanun teklifinin hukuki
dayanaklarına dair içerik tartışmasına girmeyeceğim çünkü tartışmamız gereken,
iktidarınızın meşru ve yapmak istediklerinizin hukuki olup olmadığıdır. Sahip
oldukları güç ve iktidarı sonsuza kadar ellerinde tutabilecekleri yanılgısıyla
yasaları silah, yargıyı da tetikçi hâline getirme çabasına girişmiş ne ilk
iktidarsınız ne de son olacaksınız ve önümüze koyduğunuz bu yeni yasa metniyle
darbecilerin basit bir karikatüründen ibaretsiniz. 
BÜLENT TURAN
(Çanakkale) - Bu nasıl bir üslup Sayın Başkan? 
ŞAHİN TİN
(Denizli) – Eline verilmiş olan yazıyı okuma bence. 
AHMET ŞIK
(Devamla) - 12 Eylül cuntası nasıl emir adaletini ürettiyse darbecilerin halefi
olan sözüm ona demokrasiye geçiş sürecinin hükûmetleri de bunu bir fırsata
dönüştürmek istediler. Sandılar ki yargının boynuna geçirdikleri ipi ne kadar
kısa ve sıkı tutarlarsa hukukun üstünlüğü vaveylası eşliğinde iktidarları da o
kadar güvende olur. Peki, amaç hasıl oldu mu? Hayır, geldikleri gibi gittiler
ama geride bıraktıkları miras tıpkı sizlerin bırakacağı gibi kimsenin
hatırlamak istemediği korkunç bir yeryüzü cehennemi oldu. Bugüne dek hükmünü
sürdüğünüz fiilî yönetim biçiminizi daha da şeritleştirmek, kötülüğünüzün
iktidarını arşa değdirmek ve zulmünüzü meşrulaştırmak için darbeye karşı tedbir
görünümü altında OHAL ilan etmeniz hiç şaşırtıcı değildi. 251 insanın canına
mal olan bir kanlı kalkışmayı “Allah’ın lütfu.” diye görmenizin sırrı da burada
saklıydı. Darbeye direndiğini iddia edenlerin darbe hukukuna dört elle
sarılması bu yüzden trajikomikti ama hem yaşanacak trajediye hem de düşeceğiniz
komik durumlara aldırmadan bunu yaptınız. OHAL’i ilan etmekte zaten hiç vakit
kaybetmediğiniz gibi iki yıl boyunca bütün lütuflarından yararlanmaya da
doymadınız. Şimdi, yarattığınız toplumsal enkazın üzerine bir de tüy dikmenin
peşindesiniz. Yurttaşlara karşı kelimenin gerçek anlamıyla bir canavara
dönüştürdüğünüz hukuku bu yasal düzenlemeyle kalıcılaştırmak istiyorsunuz.
Çünkü artık kirli suç ortaklıklarından menkul rejiminizin derinleşmesi,
kökleşmesi ve kurumsallaşabilmesine ihtiyacınız var. Kanlı bir kalkışmaya ve
hemen sonrasında yaratılan hukuksuzluklara karşı ilelebet sizin aklınızla
düşünelim, sizin dilinizle konuşalım istiyorsunuz çünkü darbeci güruhla suç
ortaklığınızı ortaya koyacak hakikatin sonsuza kadar sır olarak kalmasını
istiyorsunuz. 
BÜLENT TURAN
(Çanakkale) – Bu nasıl bir üslup Sayın Başkan. 
AHMET ŞIK
(Devamla) - Yağma ve talan üzerine inşa ettiğiniz suç düzeninize yönelik en
küçük bir itiraza dahi katlanmak istemiyorsunuz. Aksine davrananları medyanızda
hedef gösterip trollerinizle linç ettiriyor, yargınızla da rehin alıyorsunuz.
Karşınızda diz çökmeyenlere salmak istediğiniz bu ibret ve korku dalgası
yetersiz kaldığında ise sokakları milislerinizle dolduruyorsunuz.
RECEP ÖZEL
(Isparta) – Bunu sen mi yazdın?
AHMET ŞIK
(Devamla) - Devletin sorumlulukları vardır, bireyin ise hakları. Bizde ise
devletin her zaman sadece yetkileri oldu. İktidarınızın devletiyse birey
haklarının gaspçısına dönüştü. Artık ülkemizde evrensel normlarla tanımlı
hukuka uygun yaşama hakkına sahip tek bir yurttaş bile yok. Yargıyı elinizde
bir sopaya dönüştürüp iktidarınıza yönelik her türlü eleştirinin derdest
edilmesi ve siyasal rakiplerinizi tasfiye için kullanıyor ve hukuk
cinayetlerinin altına pervasızca imzanızı atıyorsunuz. Kimi zaman da siyasi
iktidarınızı besleyen cinayetler, yolsuzluklar, hırsızlıklar ve her türlü
çirkinliğiniz ortaya çıkmasın diye yargının iplerini çekip üç maymunu
oynatıyorsunuz.
RECEP ÖZEL
(Isparta) – Ya sen ne biçim konuşuyorsun böyle?
AHMET ŞIK
(Devamla) - Örnek mi istiyorsunuz? Seçimin hemen arifesinde Suruç’ta hastane
içinde Şenyaşar ailesinin katledilen 3 ferdinin katilleri onca tanığın, kamera
görüntülerinin, ayan beyan delillerin varlığına rağmen korunmadı mı? 
BÜLENT TURAN
(Çanakkale) – Sakin... Sakin...
AHMET ŞIK
(Devamla) – Ailenin hayatta kalan kadın ve çocukları Suruç’u terk etmek zorunda
kalırken hiç mi utanmadınız?
RECEP ÖZEL
(Isparta) – Vallahi heyecandan gidecek, az kaldı.
AHMET ŞIK
(Devamla) – Başta HDP’nin eş başkanları Figen Yüksekdağ ve Selahattin Demirtaş
olmak üzere, seçilmişleri sudan gerekçelerle hapishanelere tıkıp yok etmeye
çalışmıyor musunuz?
BÜLENT TURAN
(Çanakkale) – Hangi sudan gerekçe? Hangi gerekçe?
AHMET ŞIK
(Devamla) – Milletvekilleri Enis Berberoğlu ve Leyla Güven’i hapiste tutabilmek
için bin takla atmıyor musunuz? Siz daha iyi bilirsiniz, Roboski katliamcıları
cezasızlıktan aldıkları güçle kapalı kapılar ardında yeni katliam planları
yapıyor olabilir mi?
Soma’da ve pek
çok yerde meydana gelen iş cinayetlerindeki siyasi sorumluluğunuz şaşaalı
adalet saraylarınızın koridorlarında örtbas edilmiyor mu?
Aladağ, Karaman
başta olmak üzere, tarikat ve vakıf yurtlarında kalan parmak kadar çocuklar
kurumları yıpratmanın ikiyüzlülüğüne kurban edilmedi mi? Türkiye, artık sadece
kâğıt üstünde bir cumhuriyet yani yurttaşı güdülmesi, yeri geldiğinde dövülmesi
icap eden bir sürü gibi gören, hukukun rafa kaldırıldığı sözde bir cumhuriyet.
İktidarınızın Türkiye’sinin yeni hukuku hak kavramının yerini tamamen alaşağı
ederek devletin sahip olduğu orantısız yetkilerinin yanında bir de aşkın haklar
manzumesini veriyor ve bunu bir kurumsallığa değil, tekil bir şahsiyete
sunuyor. Bu şahsiyet, cumhurunun yarısının inanmadığı bir başkan, kendisi de
aynı şekilde cumhurunun yarısına inanmıyor. 
BÜLENT TURAN
(Çanakkale) – Kendin barajı geçemedin, destek aldın be! 
AHMET ŞIK
(Devamla) - Bu yüzden iktidar olarak kendinize tetikçi kıldığınız yargınızla
birlikte artık evrensel hukuk normlarına denk düşen yasal sınırlarınıza
çekilmelisiniz fakat biliyorum ki bu çağrıya riayet etmeyeceksiniz. O hâlde, en
azından ne olduğunuz bir kez daha yüzünüze karşı söylenmeli. İktidar olmanın
yarattığı kibrinizi yalan ve cehaletle yoğuruyorsunuz, hakikati söyleyenlere
yönelik saldırganlığınızı ise âcizliğinizle besliyorsunuz. Ahlaksızlığınızı,
yeterli gelmediğini biliyor olsanız da yüzsüzlükle... (AK PARTİ sıralarından
sıra kapaklarına vurmalar, gürültüler)
(Mikrofon Başkan
tarafından kapatıldı) 
BAŞKAN – Bir
dakika... Bir dakika... Sözü kestim. (AK PARTİ sıralarından gürültüler)
Bir dakika...
Sözünü kestim kürsüdeki hatibin.
Böyle şey
olamaz, 67’nci maddeye göre... (AK PARTİ ve HDP sıralarından karşılıklı kürsüye
yürümeler)
ŞAHİN TİN
(Denizli) – Adam gibi konuş! Böyle konuşamazsın. 
TAMER DAĞLI
(Adana) – Ahlaksız sensin! Haysiyetsiz herif!
BAŞKAN – Hakaret
etme imkânı vermiyor bu kürsü kimseye. 
ŞAHİN TİN
(Denizli) – Böyle konuşamaz, böyle konuşamaz. “Ahlaksız” olmaz, “Ahlaksız”
diyemezsin.
BAŞKAN –
Lütfen... Sayın Şık... Bir dakika... Sözünüzü kestim, mikrofonu kapattım. (AK
PARTİ ve HDP sıralarından gürültüler)
Arkadaşlar, bir
dakika... Bir dakika... Kimseye hakaret etme imkânı vermiyor bu kürsü ya.
Hakaret etme imkânı yok. Böyle şey olamaz, böyle şey olamaz. 
Birleşime beş
dakika ara veriyorum. 
Kapanma Saati: 22.13
DÖRDÜNCÜ OTURUM
Açılma Saati: 22.55
BAŞKAN: Başkan Vekili Mustafa ŞENTOP
KÂTİP ÜYELER: Bayram ÖZÇELİK (Burdur), Burcu KÖKSAL (Afyonkarahisar)
-----0-----
BAŞKAN – Sayın
milletvekilleri, Türkiye Büyük Millet Meclisinin 8’inci Birleşiminin Dördüncü
Oturumunu açıyorum.
1 sıra sayılı
Kanun Teklifi’nin görüşmelerine devam ediyoruz.
Komisyon
yerinde.
XIII.- DİSİPLİN CEZASI İŞLEMLERİ
1.- İstanbul Milletvekili Ahmet Şık’a, 1 sıra sayılı Kanun Teklifi’nin
1’inci maddesiyle ilgili önerge üzerinde yapmış olduğu konuşmasındaki bazı
ifadelerinden dolayı İç Tüzük’ün 161’inci maddesi uyarınca iki birleşim için
Meclisten geçici çıkarma cezası verilmesi
BAŞKAN - Değerli
arkadaşlar, İstanbul Milletvekili Ahmet Şık’ın az önceki oturumda sarf etmiş
olduğu sözler İç Tüzük’ün 161’inci maddesinin birinci fıkrasının (3) numaralı
bendi kapsamında olduğundan Meclisten geçici olarak çıkarma cezası
gerektirmektedir. Bu nedenle İstanbul Milletvekili Ahmet Şık’a İç Tüzük’ün
163’üncü maddesi uyarınca Meclisten geçici olarak çıkarma cezası verilmesini
teklif edeceğim. İstanbul Milletvekili Ahmet Şık savunma yapabilir yahut başka
bir milletvekili onun adına savunma hakkını kullanabilir.
FATMA KURTULAN
(Mersin) – Sayın Başkan…
BAŞKAN – Buyurun
Sayın Kurtulan.
FATMA KURTULAN
(Mersin) – Sayın Başkan, yani burada, bu kürsüde sürekli birbirimizi ağır
eleştiren konuşmalara Meclis her zaman tanıklık etmiştir maalesef. Bugün de
Sayın Ahmet Şık konuşmasını yaparken siz de zamanında uyarabilirdiniz, eğer…
(AK PARTİ sıralarından gürültüler)
BAŞKAN –
Arkadaşlar, bir dakika, lütfen… Bir dakika, bir dakika… Sakin olun. Bir dakika
arkadaşlar…
FATMA KURTULAN
(Mersin) – Bir dakika arkadaşlar, bir dakika…
Hep söyledim,
sizin buradaki karışıklıkta da rolünüz çoktur arkadaşım.
ŞAHİN TİN
(Denizli) – Benim ne dediğim belli orada, bak orada.
BAŞKAN – Bir
dakika… Arkadaşlar, müsaade edin, dinleyelim.
Buyurun Sayın
Kurtulan. 
FATMA KURTULAN
(Mersin) – Siz nasıl yetişmişsiniz gerçekten ya… (AK PARTİ sıralarından
gürültüler)
AKİF ÇAĞATAY
KILIÇ (İstanbul) – Ya, önüne bak ya. Ne biçim konuşuyorsun!
FATMA KURTULAN
(Mersin) – Arkadaşlar…
ŞAHİN TİN
(Denizli) – Ya, düzgün konuş düzgün. 
OYA ERONAT
(Diyarbakır) – Önüne bak.
AYHAN BİLGEN
(Kars) – Grup başkan vekili konuşuyor ya, grup başkan vekilin yok mu? 
FATMA KURTULAN
(Mersin) – “Lan” deme bana “Lan düzgün konuş.” demeyin arkadaşlar. 
BAŞKAN –
Karşılıklı konuşmayalım lütfen. 
FATMA KURTULAN
(Mersin) – Bunun adına ne denir peki şimdi, ben ne diyeyim?
BAŞKAN – Sayın
Kurtulan, Genel Kurula hitap edin lütfen. 
FATMA KURTULAN
(Mersin) – Ama arkadaşlarınız bırakmıyor Sayın Başkan yani eski arkadaşlarınız
bırakmıyor. 
BAŞKAN – Tamam
ama burada 600 kişi var yani bunların her birine cevap yetiştirmek olmaz, bütün
arkadaşlara. 
FATMA KURTULAN
(Mersin) – Ya ama bırakmıyorlar, ifade edemiyorum. 
AKİF ÇAĞATAY
KILIÇ (İstanbul) – Hakaret edeceksiniz, biz susacağız, değil mi?
BAŞKAN – Siz
konuşun. 
FATMA KURTULAN
(Mersin) – Sizi de şöyle eleştirmek istiyoruz: Niye buna tahammül etmiyorsunuz?

AKİF ÇAĞATAY
KILIÇ (İstanbul) – Hakaret edemezsin. 
FATMA KURTULAN
(Mersin) – Siz de temiz dile davet edebilirdiniz, bir şans verebilirdiniz.
Kendisi “Bülent Turan’ın bana söylediklerini ben size söyleyemiyorum.” diyor
mesela. Onları da bir yana bırakalım… 
AKİF ÇAĞATAY
KILIÇ (İstanbul) – Allah Allah…
BAŞKAN – O ayrı
tabii, biz tutanaklara bakıyoruz. 
FATMA KURTULAN
(Mersin) – Sayın Şık şunu söylüyor arkadaşlar, diyor ki: “Ben siyasi etik
değerler açısından bunu ifade etmişim, tek tek, hiçbir AKP’li milletvekilinin
şahsiyetine, grubuna dönük bir hakaret değildir. Siyaseten yaptığım, siyasi bir
eleştiridir.” 
AKİF ÇAĞATAY
KILIÇ (İstanbul) – Tabii, üç yüz dava yedin ya, ondan şimdi öyle diyorsun. 
FATMA KURTULAN
(Mersin) – Ahmet Şık’ın savunması böyle arkadaşlar ve bunun şu anki uygun
gördüğünüz cezanın…
AKİF ÇAĞATAY
KILIÇ (İstanbul) – Mahkemede savunma için kayda geçiyorsunuz şimdi.
BAŞKAN – Sayın
Kurtulan, savunma olarak mı bunları söylüyorsunuz?
FATMA KURTULAN
(Mersin) – Evet. 
BAŞKAN – Tamam. 
FATMA KURTULAN
(Mersin) – Ve şu anki oturumdan menedilmesini doğru görmüyoruz. Bunu siyasi
etik değerler açısından ısrarla… Kendisinin savunması, vekilimizin savunması bu
yönde. Bunun kabulünü arz ediyoruz. 
RADİYE SEZER
KATIRCIOĞLU (Kocaeli) – “Ahlaksızlık” kelimesi etik miydi?
BAŞKAN –
Teşekkür ederim. 
BÜLENT TURAN
(Çanakkale) – Sayın Başkan, ben de izin verirseniz grubumuz adına konuyla
ilgili söz istiyorum. 
BAŞKAN – Sayın
Turan, müzakere yok bu konuda biliyorsunuz. 
BÜLENT TURAN
(Çanakkale) – Müzakere değil Sayın Başkan. 
BAŞKAN – İç
Tüzük’e göre ben işlemi tamamlayacağım, ondan sonra konuşulabilir. 
BÜLENT TURAN
(Çanakkale) – Hayır, sataşmadan dolayı söz istiyorum, şöyle: Az önceki
konuşmacı…
BAŞKAN – Ama
savunmaya cevap da yok yani savunma özel olarak verilmiş bir imkân. Ben devam
edeyim, işlemi tamamlayayım, lütfen. 
BÜLENT TURAN
(Çanakkale) – Sayın Başkan “Bülent Turan’ın konuşmasından dolayı” diye bir
ifadede bulundu, zabıtlar ortada. 
BAŞKAN – Hayır
onu ben söyledim, tutanaklara bakıyoruz biz, esas olarak tutanakları alıyoruz. 
BÜLENT TURAN
(Çanakkale) – Öyle bir şey yok, kendi kusurunu bize mal edip kapatamaz. 
BAŞKAN – Değerli
Milletvekilleri, İstanbul Milletvekili Ahmet Şık’a İç Tüzük’ün 161’inci maddesi
uyarınca Meclisten geçici olarak iki birleşim çıkarma cezası verilmesini
oylarınıza sunuyorum: Kabul edenler… Kabul etmeyenler… Kabul edilmiştir. 
İstanbul
Milletvekili Ahmet Şık’ın Genel Kuruldan ayrılması gerekiyor.
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekilleri Çanakkale
Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1) (Devam)
BAŞKAN – Değerli
arkadaşlar, 1’inci madde üzerinde aynı mahiyette üç önerge vardı, bunlar
okunmuştu ve birinci önerge üzerindeki konuşma tamamlanmıştı. 
İkinci önerge
üzerindeki konuşmacı Sayın Süleyman Bülbül, Aydın Milletvekili.
Buyurun Sayın
Bülbül. (CHP sıralarından alkışlar) 
SÜLEYMAN BÜLBÜL
(Aydın) – Sayın Başkan, değerli milletvekilleri; bugün burada, OHAL KHK’leriyle
yaratılan hukuksuzluğu, kural tanımazlığı ileri boyuta taşıyacak olan bir
düzenlemeyi, “OHAL kalktı.” denilmesinin ardından OHAL’i fiilen sürdürecek olan
kanun teklifini görüşüyoruz; ülkeyi on altı yıl boyunca torba yasa mantığıyla yöneten
AKP’nin kanun hükmündeki kararnameler rejimine geçişte son hamlesine tanık
oluyoruz. 15 Temmuz hain darbe girişimini 20 Temmuzda bir fırsata çevirerek
ülkede KHK’ler eliyle köklü değişikliklere giden ve Anayasa’yı fiilî olarak
uygulanamaz hâle getiren AKP iktidarı Türkiye genelinde OHAL’i kalıcı hâle
getirmeyi planlıyor. Anayasa’yı yine Anayasa’dan aldığı yetkiyle bertaraf eden
AKP, öyle görülüyor ki bu teklifle Parlamentoya verilen yetkileri sınır
tanımaksızın, denetime tabi tutulmaksızın yürütmeyi idare eden tek bir kişinin
idaresine veriyor. 
Üyesi olduğum
Adalet Komisyonunda hak ve özgürlükler açısından çok önemli olan bu kanun
teklifi için daha çok tartışmamız, konuşmamız, gelecek olan hükümlerin
eksikliklerini, yanlışlıklarını çıkarmamız gerekirken AKP'li Komisyon Başkanı
ve üyeleri tarafından ülke için önemli olan bu kanun teklifi hızla Komisyondan
geçirilmiştir. Teknik olarak iç içe geçmiş, birbirinden alakasız bir dolu
kanundaki bazı hükümleri değiştiren bir teklif bu. Tıpkı bir yandan kış lastiği
düzenlemesi yapan, diğer yandan eğitimcileri ihraç eden kanun hükmünde
kararnameler gibi neyin ne olduğu belli değil. 
Teklifin ilk
maddesi valilere tanınan yetkilerle ilgili. 5442 sayılı İl İdaresi Kanunu’nun
11’inci maddesine bir paragraf ekleniyor. Bununla, valiler, on beş günü
geçmemek üzere ildeki belirli yerlere giriş ve çıkışı kamu düzeni ya da kamu
güvenliğini bozabileceği şüphesi bulunan kişiler için yasaklayabilecek, belli
yerde ve saatlerde kişilerin dolaşmalarını, toplanmalarını, araçların seyirlerini
kısıtlayabilecek. Teklifle valilere verilmek istenen yetki, kaldırılan
sıkıyönetim komutanlarının kullandığı yetkileri çağrıştırıyor. Kamu düzeninin
bozulduğuna ilişkin ciddi belirtiyi belirleyen vali olacak. Kamu güvenliğini
bozabileceği şüphesi bulunan kişileri belirleyecek vali olacak. Tam anlamıyla
subjektif, tam anlamıyla keyfî bir belirleme yani burada süper valiler
oluşturulmaya çalışılıyor. 
Komisyonda
maddeye itiraz ederken örnekler vermiştik ve örnekler verildiği zaman da bazı
itirazlarla karşılaştık. O zaman size birkaç somut örnek vermek istiyorum. Çok
uzakta değil, buradan birkaç kilometre ötede Yüksel Caddesi’nde 1990’ların
başından itibaren duran İnsan Hakları Anıtı etrafı bildiğiniz gibi polis
bariyerleriyle bir yılı aşkın süredir kapalı. Neden mi? Çünkü vali öyle istedi,
dedi ki: “Heykelin önünde eylem yapılıyor, heykele afiş yapıştırılıyor, görüntü
kirliliği oluyor, biz heykeli koruma altına aldık.”
Bir örnek de
kendi vekil olduğum Aydın'dan vermek istiyorum.
Aydın Valiliği
10 Mart 2018 tarihinden itibaren Aydın’da yapılacak anma, protesto, toplantı,
bildiri dağıtma, konser gibi etkinlikleri otuz gün yasakladı. Neden? OHAL
nedeniyle. Kendisine verilen yetkileri böyle kullanmayı tercih etti. Aydın
Çevre Birliği basın açıklaması için İzmir-Aydın sınırında Selçuk Çamlık’ta
jeotermal santrallerinin sağlığa, insan hayatına ve toprağa verdiği zararları
anlatmak için basın açıklaması yapmak istedi, İzmir Valiliği de yasakladı. O da
neden? OHAL nedeniyle yasaklandı. Yani bu, temel hak ve özgürlükler arasında
olan eylem yapma, protesto etme hakkını ortadan kaldırdı. Kafanızın estiği gibi
“Heykel kapattım, yol kapattım, izin vermiyorum.“ dendi. Bu zihniyet yasakçı
zihniyettir, kendinden olmayana söz hakkı vermeyen zihniyettir. 
Sayın milletvekilleri,
kanunlar sınırları belirler, sınırlar bu teklif gibi hükümleriyle insan hak ve
özgürlüklerine aykırı olamaz. Muğlak ifadelerle bu memleket aykırı
düzenlemelerle idare edilemez. Bu yetkiler erk karşısında birey
güvencesizliğini kaide hâline getirmektedir. Bu hükümler 19’uncu maddeye yani
Anayasa’nın kişi hürriyeti ve güvenliğine ilişkin 19’uncu maddeye aykırıdır.
Ayrıca yerleşme ve seyahat hürriyetini düzenleyen 23’üncü maddeye de aykırıdır.
Ayrıca eğitim ve öğretim hakkı ve ödevini düzenleyen 42’nci maddesine de
aykırıdır. Bu nedenle biz bu maddeye katılmıyoruz. 
Hepinize
saygılar sunuyorum, sağ olun. (CHP sıralarından alkışlar)
BAŞKAN -
Teşekkür ederim.
Aynı mahiyetteki
diğer önergeyle ilgili konuşmacı Antalya Milletvekili Sayın Hasan Subaşı.
Buyurun Sayın
Subaşı. (İYİ PARTİ sıralarından alkışlar)
HASAN SUBAŞI
(Antalya) – Sayın Başkan, değerli milletvekilleri; hepinizi saygıyla
selamlıyorum. 
“Olağanüstü hâl
bitti.” dendikten sonra 5442 sayılı İl İdaresi Kanunu’na 11’inci madde ek kanun
teklifinin valileri üç yıl boyunca güçlendirmesi düşünülmüştür. Hem de bazı
keyfî kullanılabilecek muğlak ifadelerin olması da ayrı bir sorun olarak
karşımıza çıkmaktadır. 
Teklifin 1’inci
maddesine göre valiler kamu düzeni veya güvenliğinin olağan hayatı durduracak
veya kesintiye uğratacak şekilde bozulduğu ya da bozulacağına ilişkin ciddi
belirtilerin olduğu, bulunduğu hâllerde on beş günü geçmemek üzere ildeki
belirli yerlere girişi ve çıkışı, kamu düzenini ya da kamu güvenliğini
bozabileceği şüphesi bulunan kişiler için sınırlayabilecek. Yine, belli
yerlerde ve saatlerde kişilerin dolaşmalarını, toplanmalarını, araçlarının
seyirlerini düzenleyebilecek, kısıtlayabilecek. Bu nasıl veriliyor, neye göre
veriliyor? Baktığımız zaman, Anayasa'nın önce 11’inci maddesine aykırılık
teşkil ediyor; kanunların Anayasa’ya aykırı olamayacağına dair temel yasamız
11’inci maddeye aykırılık teşkil ediyor. 15’inci maddeye, 13’üncü maddeye ve
seyahat hürriyetini düzenleyen 23’üncü maddeye, 29’uncu maddeye hatta 90’ıncı
maddeye aykırılık teşkil ediyor. Ayrıca İnsan Hakları Mahkemesinin kararlarına
ve içtihatlarına aykırı olması nedeniyle biz maddenin çekilmesini istiyoruz. 
FETÖ’yle ilgili
kanunun genel gerekçesine baktığımız zaman FETÖ'yle mücadeleyi esas alan bir
gerekçe ortaya konmuş. Ben Adalet Komisyonunda şunu sormuştum: Acaba valilere
FETÖ terör örgütüne mensup insanlar gelip de toplantı yapmayı teklif edecekler
mi ya da gösteri, yürüyüş, herhangi bir teklifleri olur mu, aramızda bunu
düşünen var mı? Cevap alamadık çünkü hiçbir FETÖ’cünün böyle bir teklifi
gelmeyecektir, bunu hepimiz biliyoruz. Ama bu madde keyfî uygulandığı zaman -ki
uygulanması pek muhtemeldir- yıllar içinde darbelerden geçen sivil toplumumuzun
yeni yeni filizlenmeye, palazlanmaya başladığı bir ortamda bütün demokratik
refleksleri yeniden bastırma harekâtı olarak sivil toplumun üzerine
gelinecektir, bunda şüphe yok ve yine muhalefetin gösteri yürüyüşü, toplantısı
ve hatta şehirlere giriş çıkışında çok ciddi keyfî uygulamalar yapılacaktır. 
Sayın AK PARTİ
Grup Başkan Vekili, Sözcüsü, Adalet Komisyonunda çok haklı olarak, türban
konusunda çok ciddi travma yaşadığını söylediğinde de ben güçlü iradelere,
siyasi iradelere, güçlenmiş otoriter eğilimlere yaranma ihtiyacındaki yargı
mensuplarının, bürokratların sorunundan bahsetmiştim ve onun da Türkiye’de çok
çarpıcı bir örnek olduğundan söz etmiştim. O arada çıkmış bulundunuz, belki
dinleyemediniz bir kısmını. Şunu demek istemiştim: 1989 yılında Kenan Evren’in
açtığı davaya o zamanki -isim vermek istemiyorum- Anayasa Mahkemesi Başkanı,
hiçbir kısıtlama ve yasaklama olmamasına rağmen…
(Mikrofon
otomatik cihaz tarafından kapatıldı) 
HASAN SUBAŞI
(Devamla) - …türban konusunda, metne şerh koymak suretiyle kısıtlayıcı bir
ilave yapmıştı. Onun üzerine de Rektör, YÖK Başkanı da yine yaranma
ihtiyacından onu yeterli görerek kısıtlama getirdi ve ardından da Yargıtayda,
Danıştayda buna benzer kararlar çıkmaya başladı. 
BAŞKAN – Sayın
Subaşı, teşekkür ederim.
HASAN SUBAŞI
(Devamla) – Bu, yaranma ihtiyacına çarpıcı bir örnektir ve korkarım, bu yasayla
bürokrasinin, yargının yaranma ihtiyacına dönük çalışmaları da keyfî
uygulamalar getirecek, toplumda yeni travmalar yaratacaktır diye düşünüyorum.
Çok teşekkür
ederim. Saygılar sunarım. (İYİ PARTİ sıralarından alkışlar)
BAŞKAN – Sayın
Subaşı, teşekkür ediyorum.
Değerli
arkadaşlar, aynı mahiyetteki önergeleri oylarınıza sunuyorum: Kabul edenler…
Kabul etmeyenler… Önergeler kabul edilmemiştir.
1’inci maddeyi
oylarınıza sunuyorum: Kabul edenler… Kabul etmeyenler… 1’inci madde kabul
edilmiştir.
ÖZLEM ZENGİN
(Tokat) – Sayın Başkan, bir söz alabilir miyim lütfen.
BAŞKAN – Niçin
söz talebi?
ÖZLEM ZENGİN
(Tokat) – Sayın Subaşı’nın konuşmasına binaen kısa bir cevap vermek istiyorum. 
BAŞKAN – Buyurun
Sayın Zengin.
VI.- AÇIKLAMALAR (Devam)
29.- Tokat Milletvekili Özlem Zengin’in, Antalya Milletvekili Hasan
Subaşı’nın 1 sayılı Kanun Teklifi’nin 1’inci maddesiyle ilgili önerge üzerinde
yapmış olduğu konuşmasındaki bazı ifadelerine ilişkin açıklaması
ÖZLEM ZENGİN
(Tokat) – Sayın Başkan, çok teşekkür ederim. 
Biraz evvel
sayın milletvekili ifadesinde, daha doğrusu biz Komisyonda uzunca bir tartışma
yaşadık başörtüsü meselesi yüzünden. Doğrusu “türban” kelimesini ben kendi
adıma çok rahatsız edici buluyorum, “başörtüsü” kelimesini tercih ediyoruz.
Destekleri için teşekkür ederim. Anlattıkları izahat hakikaten böyledir,
doğrudur fakat bu izahattan yola çıkarak, çok haklı bir meseleden yola çıkarak
bu kanunla alakalı bunun yanlış bir yorumlamaya sebep olabileceğini ifade
etmeyi doğrusu çok haksızca buluyorum. Türkiye'de en temel meseleye dair olan
bir yaklaşımı buradan yola çıkarak yani başörtüsüne dair haklı bir kazanımdan
yola çıkarak bu kanun maddesiyle alakalı tersinden bir izah getirmeyi doğrusu
bu kanunun mantığıyla, ruhuyla örtüşmeyen bir durum olarak görüyorum.
İfade etmek
istedim. Teşekkür ederim.
BAŞKAN –
Teşekkür ederim.
HASAN SUBAŞI
(Antalya) – Sayın Başkan, müsaade ederseniz buna bir cevap vermek isterim. 
BAŞKAN – Buyurun
Sayın Subaşı.
30.- Antalya Milletvekili Hasan Subaşı’nın, Tokat Milletvekili Özlem
Zengin’in yapmış olduğu açıklamasındaki bazı ifadelerine ilişkin açıklaması
HASAN SUBAŞI
(Antalya) - Ben bundan hareket ederek değil, bunu bir örnek olarak vermiştim ve
Adalet Komisyonunda da bir soru sormuştum: Bu yasanın temelinde FETÖ’yle
mücadele olduğuna göre acaba inanan var mı; toplantı, gösteri, yürüyüş için
valilere FETÖ’cülerin müracaat edeceğini zanneden var mı? Böyle bir şeyin
olmadığını hepimiz düşündüğümüze göre, valiler, bürokrasi böyle yetkileri
aldığı zaman muhalefete dönük, sivil topluma dönük kullanma eğilimini bugüne
kadar hep gördük. Hatta bir örnek daha vermiştim. Bugün muhalefet
milletvekilleri misafirhanelerde yer sorunu yaşamaktadır. Aynı şekilde hepimiz
bunu yaşamaya başladık. Bundan AK PARTİ’nin ya da Hükûmetin bilgisinin dahi olmadığını
biliyorum, ihtimal de vermiyorum. Fakat oradaki çalışanlar “Hükûmet kanadından
milletvekilleri gelebilir.” düşüncesiyle gerçekten muhalefet milletvekillerine
sorun yaratmaya başladılar.
ÖZLEM ZENGİN
(Tokat) – Biz bunu kınadık Sayın Subaşı, biz zaten tepkimizi gösterdik bu
konuda.
BAŞKAN – Neyse
1’inci maddeyle ilgili mesele kapandı zaten, 1’inci maddeyi oyladık kabul
edildi.
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekilleri Çanakkale
Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın;
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1) (Devam)
BAŞKAN – Değerli
milletvekilleri, 2’nci maddeyle ihdas edilen 56/A maddesi üzerinde ikisi aynı
mahiyette olmak üzere üç önerge vardır. İlk okutacağım iki önerge aynı
mahiyettedir, önergeleri okutup birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifinin 2 nci maddesinin 56/A maddesinin teklif
metninden çıkarılmasını arz ve teklif ederiz.
 Ayşe Acar Başaran Erkan
Baş Ayhan Bilgen
 Batman İstanbul Kars
 Oya Ersoy Rıdvan
Turan
 İstanbul Mersin
Aynı mahiyetteki
diğer önergenin imza sahipleri:
 Zeynel Emre  Turan
Aydoğan Süleyman Bülbül
 İstanbul İstanbul Aydın
 Rafet Zeybek Alpay
Antmen
 Antalya Mersin
BAŞKAN –
Komisyon aynı mahiyetteki önergelere katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BAŞKAN –
Önergeler üzerinde söz talepleri var.
Sayın Oya Ersoy,
İstanbul Milletvekili.
Buyurun Sayın
Ersoy. (HDP sıralarından alkışlar) 
OYA ERSOY
(İstanbul) – Genel Kurulumuzu selamlıyorum. 
Öncelikle
teklif, bir bütün olarak insan hak ve özgürlüklerine ve demokratik bir toplumun
gereklerine yönelmiş başka bir ağır saldırıdır. Bu yasa teklifi halkından
korkan, ülke halkını kendi varlığı için temel tehdit olarak gören bir iktidarın
korkularının ürünüdür. Siz eğer kendi politik hattınıza, kendi politikalarınıza
güvenmiyorsanız, hiçbir eleştiriye tahammül etmezsiniz ve korkarsınız. Eğer
kendi düşüncelerinize inanmıyorsanız doğruluğuna, kendiniz gibi düşünmeyen
herkesin düşüncesini bastırmaya çalışırsınız; basını ele geçirirsiniz, havuz
medyası kurarsınız ve istersiniz ki kendi sesiniz dışında hiçbir ses hiç kimse
tarafından duyulmasın.
Maalesef, biraz
önce, sevgili milletvekilimiz, İstanbul Milletvekilimiz Ahmet Şık’ın başına
gelen, bugün burada birlikte yaşadığımız olay da bunun açık bir göstergesidir,
kendi adıma protesto ediyorum.
Eğer siz halktan korkmuyorsanız politikalarınızın
tamamen arkasında durmayı bilirsiniz ama belli ki korkuyorsunuz ve baskıyla ve
zorla halkı yönetmeye çalışıyorsunuz. Belli ki izlediğiniz neoliberal
politikalar ve bunun sonucundaki ekonomik krizin yükünü yoksulların, halkın,
işsizlerin, işçilerin sırtına yüklemeye niyetlisiniz önümüzdeki dönem. Ve
istiyorsunuz ki biz her şeyi yapalım ve karşımızda en küçük bir ses olmasın.
Yani diyorsunuz ki daha fazla üretim, daha fazla kâr, daha hızlı üretim için
Soma’da 301 işçi katledilsin göz göre göre ama o işçilerin anneleri adalet
talebiyle Ankara’ya gelmesin. İstiyorsunuz ki kentleri yağmalayalım, doğayı
talan edelim ve sadece belli bir kesimin, sermayenin cebi dolsun bu açıdan,
işçileri sonuna kadar güvencesiz ve taşeron, bir köle emeğiyle sömürelim ama
karşısında hiçbir kimsenin sesi çıkmasın çünkü biliyorsunuz ki bu politikaları
bu halk kabul etmiyor ve baskıyla, zorla yani OHAL’de ne yaşadıysak, işçi
grevleri nasıl yasaklandıysa, her türlü hak arayanın karşısında nasıl polis
barikatı ve copuyla karşısında durduysanız, sesini kesmeye çalıştıysanız artık
bu rejim hâline gelsin yani OHAL bundan sonra rejimin adıdır arkadaşlar. Biz
diyoruz ki: Demokrasi, istediğiniz durakta ineceğiniz bir tramvay değildir.
Ülkenin OHAL’e değil, eşitliğe, özgürlüğe, demokrasiye ve barışa ihtiyacı
vardır. 
Bu maddeyle hiçbir mahkeme kararı olmaksızın askerlerin
üst, eşya, araç aramasında yetkili idareye yetkilerin bütünüyle verilmesi söz
konusu. Anayasa’nın başlangıç kısmında yer verilen kuvvetler ayrılığı ilkesinin
açıkça ihlali olduğunu hepimiz biliyoruz. Yine bu düzenleme Anayasa’nın özel
hayatın gizliliğini düzenleyen 20’nci maddesi ile temel hak ve hürriyetleri
düzenleyen 13’üncü maddesine de aykırılık teşkil etmektedir. Sadece iç
hukuktaki yasal düzenlemeler değil, aynı zamanda Avrupa İnsan Hakları
Sözleşmesi’nin özel hayatın korunmasını düzenleyen 8’inci maddesine yani
“Herkes özel ve aile yaşamına, konutuna ve haberleşmesine saygı gösterilmesi
hakkına sahiptir.” düzenlemesine de açıkça aykırıdır. 
Bu düzenleme sıkı yönetim uygulamalarında gördüğümüz
düzenlemelerin aynısıdır. Sadece yetki verdikleriniz saraydan alacakları
talimata göre değil, bütün bu keyfî yetkileri birilerine yaranmak için özel
olarak kullanacaktır ve biz bu yasanın bu nedenle geri çekilmesini talep
ediyoruz. (HDP sıralarından alkışlar) 
BAŞKAN – Aynı mahiyetteki önergeyle ilgili Sayın Turan
Aydoğan, İstanbul Milletvekili…
Buyurun Sayın Aydoğan. (CHP sıralarından alkışlar) 
TURAN AYDOĞAN (İstanbul) – Teşekkür ediyorum Sayın
Başkan.
Şimdi, efendim, son dönemin en zor kanunlarını
görüşüyoruz demem gerekiyor galiba çünkü bu kanunlar transformasyon kanunları,
dönüşüm kanunları; farklılaşan, ideolojik olarak farklılaşan Türkiye'nin
kanunları; monark bir yapının kanunları. Nereden çıkarıyorum bunları? Erkler
ayrılığını sona erdiren bir yapı bu. Yasamanın birçok yetkisini yürütmenin
eline teslim ediyoruz bu kanunlarla beraber. Aynı zamanda, Anayasa'nın
vazgeçilmez birçok maddesini ihlal ederek bu kanunları hayata sokmaya
çalışıyoruz. O kadar çok ki sırayla saymaya kalkarsam çok vakit alacak. 2, 10,
12, 13, 19, 20, 34, 36, 38, 40, 74, 125, 159; ne ararsanız var. Öyle ilginç
şeyler yapıyoruz ki hukukçu kimliklerimizin burada biraz sarsılması gerekiyor.
Nasıl ilginç şeyler yapıyoruz? Anayasa'nın 125’inci maddesinin son fıkrasında
ve 40’ıncı maddesinin son fıkrasında açıkça idarenin zarara uğrattığı kişilerin
bu zararı tazmini isteme hakları net olarak ortaya koyulmuşken bu kanunlarla
beraber diyoruz ki: “‘Affedersin’ demek zorunda kalacağımız insanları
görevlerine iade ederiz, özlükle ilgili haklarını öderiz ama tazminat
ödemeyiz.” Bu hakkı nereden kendinizde görüyorsunuz? Manevi olarak paramparça
olmuş insanlar söz konusu olursa, onların manevi yanını nasıl tatmin etmeyi
düşünüyorsunuz? Her türlü zarardan ari yeni bir dünya mı yarattınız?
Yine,
bu maddelerle beraber öyle şeyler geçiriyoruz ki insanın tüyleri ürperiyor,
gerçekten tüyleri ürperiyor. Gözaltı süreleriyle ilgili düzenleme yapıyoruz.
Buraya çıkıyoruz “dört gün” diyoruz, sıradan bir işten bahseder gibi “dört artı
dört gün” diyoruz. Ama aynı kanunun içerisine başka şeyler koyuyoruz, diyoruz
ki: Aynı soruşturmadan kaynaklı bir kez alır bırakır cumhuriyet savcısı ama
sonra ihtiyaç duyarsa aynı sebepten tekrar alır. CMK’nin ilgili hükmünü açıkça
yok sayıyoruz, yeni bir düzenleme yapıyoruz. Ortaya öyle bir tablo çıkıyor ki
“dört artı dört artı dört çarpı iki.” Yani Kenan Evren’i aratacak işler
yapıyoruz. 
Aynı
kanun içerisinde ne yapıyoruz? Diyoruz ki: Müdafi olmasa da insanların
tutukluluğunu inceleyebiliriz. Müdafiye ne gerek var ya? “Şüpheli” ya da
“müdafi” demek, ikisinden biri demek. Otuz günde bir dosya üzerinden
inceleyebiliriz diyoruz, doksan gün de bir de hâkim karşısına çıkarırız
diyoruz. Kenan Evren’e rahmet okutuyor, rahmet. Yapmayın. Öyle özgürlükler
kolay kazanılmış şeyler değildir. İnsanlık tarihi bu özgürlükleri hayata
geçirmek için çok bedeller ödemiştir. Öyle ilkel bir duruma geliriz ki, bu
monark yapı bizi öyle bir yere taşır ki yarın bizler bile hakkımızı arayamaz
hâle geliriz. 
Ayrıca,
Anayasa'nın bir koruma alanı vardır, temel hak ve özgürlüklerle ilgili bir
çekirdek alanı vardır, oraya giremezsiniz. Bu kanunların tamamıyla girdiniz,
darmadağın ettiniz. İki, yasama organına karşı da korunması gerekir bu temel
hak ve özgürlüklerin. İç koruma dediğimiz bir alan vardır. İşte o iç koruma
alanını da yok ediyorsunuz. Anayasa'ya aykırı bir dünya iş yapıyorsunuz,
anayasal koruma dediğimiz yani yasama organına karşı korunma dediğimiz olayı da
altüst ediyorsunuz. 
Öyle
ilginç şeyler yapıyorsunuz ki… HSK varken bu kanunda, 159’uncu madde varken
Yargıtay üyelerini, şunları bunları kendi iç yapılanmaları içerisinden görevden
el çektirecek düzenlemeler yaptırıyorsunuz, diyorsunuz ki: “İltisakı tespit
edilirse görevden geçici olarak alınır.” Ya, koca bir Anayasa hükmü var, orada
bir HSK var, münhasıran HSK’ye tanınmış yetkiler var. Gerçi onu daha önce de
yok saydınız. Orada olmayan bakan yardımcısını HSK üyesi yapmaya kalktınız
Cumhurbaşkanı kararnamesiyle. 
Ama ben dost
olarak söylüyorum: Allah izin verirse bu Meclisin altında beş yılı beraber
geçireceğiz. Birbirimizle dostluk yapmamız gerekiyor. Dost acı uyarır.
Yapmayın. Daha sonra geri dönemeyiz. İnsan haklarını bu kadar ayaklar altına
almayın. Gelin, vazgeçin diyorum.
Teşekkür ederim.
(CHP sıralarından alkışlar) 
BAŞKAN -
Teşekkür ederim. 
Aynı mahiyetteki
önergeleri oylarınıza sunuyorum: Kabul edenler... Kabul etmeyenler… Kabul
edilmemiştir.
Şimdi diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi'nin 2’nci maddesinde yer alan madde 56/A’nın
birinci paragrafında yer alan “gecikmesinde sakınca bulunan hallerde”
ibaresinden sonra gelmek üzere “Cumhuriyet savcısının yazılı emri ve 24 saat
içinde Sulh Ceza hâkimine onaylatmak kaydıyla” ibaresinin eklenmesini “askeri
birlik komutanının veya askeri kurum amirinin ya da hukuk hizmetleri başkanı
veya birim amirinin yazılı emri üzerine” ibaresinin çıkarılmasını arz ve teklif
ederiz.
 Lütfü Türkkan Ayhan
Erel Ahmet Kamil Erozan
 Kocaeli Aksaray Bursa
 Hasan Subaşı Feridun
Bahşi
 Antalya Antalya
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BAŞKAN - Önerge
üzerinde söz talep eden Sayın Feridun Bahşi, Antalya Milletvekili.
Buyurun Sayın
Bahşi. (İYİ PARTİ sıralarından alkışlar) 
FERİDUN BAHŞİ
(Antalya) - Sayın milletvekilleri, saygıyla selamlıyorum. 
Teklifin 2’nci
maddesiyle 211 sayılı Türk Silahlı Kuvvetleri İç Hizmet Yasası’nın 56’ncı
maddesine eklenen 56/A maddesiyle gecikmesinde sakınca bulunan hâllerde askeri
birlik komutanlarına önleme araması emri verilebilmesi yetkisi tanınmaktadır. 
Öncelikle biz
eklenen bu maddeye karşıyız. Böyle bir düzenleme yapılmaması gerektiğini
düşünüyoruz. Ancak bu madde geçecekse de bu çerçevede geçmesi gerektiğini
düşünüyoruz. 
Teklifte sulh
ceza hâkiminin önleme arama kararı vermesi hükmünden hemen sonra cumhuriyet
savcısı atlanarak askerî birlik komutanlarına yetki verilmesi kanun yapma
tekniğine tamamen aykırıdır. Kaldı ki Ceza Muhakemesi Kanunu’nun 116 ve 119’uncu
maddeleri önleme araması kararlarının ne şekilde yapılacağını ayrıntılı olarak
düzenlemiştir. Hatta 119’uncu maddenin beşinci fıkrasında askerî mahallerde
yapılacak önleme aramalarına özel bir önem atfetmiş ve cumhuriyet savcısının
bizzat katılımını şart koşmuştur. Özel kanun hükümleri, aynı konuda düzenleme
yapılmışsa genel kanun hükümlerine aykırı olamaz. Bu maddeyle ilgili değişiklik
önerimiz “…sulh ceza hâkimi veya bu sebeplerle gecikmesinde sakınca bulunan
hâllerde Cumhuriyet savcısının…” şeklinde olması ve bu maddenin son cümlesi
olmak üzere “Cumhuriyet savcısı tarafından verilen yazılı emir yirmi dört saat
içinde sulh ceza hâkiminin onayına sunulur.” şeklinde düzeltilmesidir. 
Benim konuşmam
bu kadardır. 
Teşekkür ederim
efendim. (İYİ PARTİ sıralarından alkışlar)
BAŞKAN –
Teşekkür ederim Sayın Bahşi. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Şimdi, 2’nci
maddeyle ihdas edilen 56/A maddesini oylarınıza sunuyorum: Kabul edenler… Kabul
etmeyenler… Madde kabul edilmiştir. 
Şimdi, değerli
arkadaşlar, 2’nci maddeyle ihdas edilen 56/B maddesi üzerinde bir önerge
vardır, önergeyi okutuyorum: 
Türkiye Büyük
Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 2’nci maddesiyle ihdas edilen 56/B
maddesinin teklif metninden çıkarılmasını arz ve teklif ederiz. 
 Zeynel Emre Alpay
Antmen Süleyman Bülbül
 İstanbul Mersin Aydın
 Ahmet Ünal Çeviköz Rafet
Zeybek
 İstanbul Antalya

BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BAŞKAN – Önerge
hakkında söz talebi Sayın Alpay Antmen, Mersin Milletvekili…
Buyurun Sayın
Antmen. (CHP sıralarından alkışlar)
ALPAY ANTMEN
(Mersin) – Sayın Başkan, değerli milletvekilleri; 56/B’yle ilgili olarak konuya
girersek bu hükme göre askerî yerlere kim girecek olursa olsun, asker kişiler
de dâhil x-ray cihazından geçmek zorunda. Eğer buradaki hassas kapıda sinyal
verilirse elle aranacak. Elle aranmayı kabul etmiyorsa girmeyecek. Düşünebiliyor
musunuz, kapıda duran bir er ya da erbaş albayını, generalini, binbaşısını
arayacak? Biz bunun ordumuz için uygunsuz görüntülere yol açacağını düşünüyoruz
ve bu nedenle önergenin geri çekilmesini oylarınıza sunuyoruz.
Değerli
milletvekilleri, sorun sadece duyarlı kapıdan geçişi veya elle aramayı
içermiyor, OHAL’in bittiği bugünlerde aslında OHAL’in uzatılıp
uzatılmayacağını, kalıcı hâle getirilip getirilmediğini konuşuyoruz. Halk
yoksulluk içinde. Eğitimde sonuncu bir ülke yarattık. İşçi perişan. Çiftçi
mahvolmuş durumda. Siz milletin hâlini konuşacağınıza OHAL’i üç yıl daha
uzatmanın derdindesiniz. 
Askerî darbe
olacak vehmiyle ülkeye sürekli ayar verdiniz. Şimdi de durmadan “Ne istediler
de vermedik?” dediğiniz alçak, hain, onursuz FETÖ örgütünü öne sürerek ömrü
FETÖ’yle mücadeleyle geçmiş bütün muhalifleri ihraç ediyor, işsiz bırakıyor ya
da tutukluyorsunuz. 
Olağanüstü hâlle
birlikte laiklik, eşitlik, insan hakları, demokrasi, özgürlük ve hukukun
üstünlüğü rafa kaldırıldı. Şu anda beş dakika ötenizde bulunan insan hakları
heykeli tam dört yüz yirmi dört gündür tutuklu. Acaba tahliye kararı ne zaman
verilecek?
20 Temmuz OHAL
darbesi sonrası 129.410 kişi kamudan ihraç edildi. 12 Eylül askerî darbesinden
sonra hakkında işlem yapılan öğretmen sayısı 3.854 iken bu rakam OHAL rejiminde
61 bini aştı. OHAL rejiminde görevden alınan subay, astsubay sayısı 7.267 iken
12 Eylül sonrası bu sayı 2 bindi. 5.705 akademisyen OHAL sonrası ihraç edildi.
OHAL sonrası 4.500 hâkim, savcı, 12 Eylül sonrasında ise sadece 47 hâkim, savcı
görevden alındı. OHAL süresince 209, 12 Eylül darbesi sonrası ise 31 gazeteci
tutuklandı yani sayın milletvekilleri, OHAL’le 12 Eylül rejimine rahmet
okuttuk.
Peki, sizin,
asgari ücretlinin evine inen darbeden haberiniz var mı? İnsanları hapse attığınız
yetmedi, bu kez de eve hapsediyoruz çünkü adım atsa para harcayacak ama
insanlarda para yok. “Tank seslerini susturduk.” diye övünüyoruz fakat artık
“tak tak” sesleri duyuluyor çünkü herkesin artık canına tak etti. 
Değerli
milletvekilleri, Dünya Hukukun Üstünlüğü Endeksi’nde Türkiye 113 ülke arasında
101’inci sırada. Türkiye “Hükûmetin Şeffaflığı” kategorisinde 113 ülke içinde
93’üncü sıraya geriledi. Dünya Basın Özgürlüğü Endeksi’nde Türkiye 180 ülke
arasında 155’inci sırada. Bu arada, yarın Dünya Gazeteciler Günü, hangi yüzle
kutlayacağız, onu da düşünmek lazım.
“Biz ülkeyi
nasıl bu hâle getirdik?” diye tartışacağınıza OHAL'i üç yıl daha uzatmak
peşindesiniz. Değerli milletvekilleri, bu teklifle OHAL üç yıl uzatılıyor. Üç
aylık dönemler hâlinde 7 kez uzatılan OHAL'i kanunla üç yıl uzatacağız. Bu
teklifte öyle maddeler var ki OHAL'i aratır hâle getiriyoruz. İhraçlar ve
kayyumlar üç yıl daha sürdürülmek isteniyor. Anayasa'ya ve tarafı olduğumuz
uluslararası sözleşmelere aykırı şekilde gözaltı süreleri belirlemiş olacağız.
Valilere, yurttaşları ilden çıkarma ve o ile sokmama hakkını vereceğiz.
Önceden, doğru söyleyeni dokuz köyden kovuyorlardı, kusura bakmayın, şimdi 9
vilayetten kovacaklar.
Bir yıldan
fazlaca bir süre önce kurulan ve haksızlığınıza zırh yaptığınız OHAL İnceleme
Komisyonuna 110.084 kişi başvurdu. Kaç kişi işe döndü? 1.560. On binlerce
mağduriyet var ama inceleyen yok. OHAL Komisyonuna başvuranlar illa birilerinin
damadı mı olmalı?
Gelin, biz bu
işten vazgeçelim. Gelin, Türkiye'de demokrasiyi, hukukun üstünlüğünü hep
birlikte el ele inşa edelim, biz de Cumhuriyet Halk Partisi olarak size destek
verelim.
Teşekkür ederim.
(CHP sıralarından alkışlar) 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
2’nci maddeyle
ihdas edilen 56/B maddesini oylarınıza sunuyorum: Kabul edenler… Kabul
etmeyenler… Madde kabul edilmiştir. 
3’üncü madde
üzerinde iki önerge vardır, önergeleri aykırılık sırasına göre işleme alacağım.

Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 3’üncü maddesinin teklif metninden
çıkarılmasını arz ve teklif ederiz. 
 Ayşe Acar Başaran Abdullah
Koç Kemal Peköz
 Batman Ağrı Adana
 Adnan Selçuk Mızraklı Oya
Ersoy
 Diyarbakır İstanbul
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Önerge
üzerinde Sayın Adnan Selçuk Mızraklı, Diyarbakır Milletvekili… 
Buyurun Sayın
Mızraklı. (HDP sıralarından alkışlar) 
ADNAN SELÇUK
MIZRAKLI (Diyarbakır) – Sayın Başkan, değerli milletvekilleri; sözlerime
başlarken, perşembenin gelişi çarşambadan belli olur diye bir laf vardır halk
arasında, ben tersine çevireceğim, çarşambanın gelişini tarif ederken bir hafta
dolanarak belli olan bir sürecin geçmişte var olduğuna işaret etmek istiyorum. 
Şimdi, bütün bu
yasaların bugün önümüze gelmesine sebep olan durum yani OHAL’in kaldırıldığı
ama yerine OHAL’i daha da güçlendiren, âdeta her ildeki valiyi bir sıkıyönetim
valisine dönüştüren, olağanüstü yetkilerle donatan… Hatta mümkünse
büyükşehirlerde orgeneral elbisesi de giydirelim, üzerlerinde askerî elbise
olsun, daha küçük şehirlerde tümgeneral elbisesi giydirin ama sıkıyönetimde…
Yani “1402 sayılı Yasa’yı kaldırıyoruz.” deyip de sıkıyönetim komutanlarına
tanınmış yetkileri âdeta eğer sivil valilere tanırsanız sonuç değişmiyor. 
İlgili
madde, 1402’nin kaldırılması. Normalde hepimizin burada ayakta alkışlayarak
sevinmemiz gereken, işte kaldırılıyor diyebileceğimiz bir madde. Zaten bu madde
geçmişteki birtakım yasal düzenlemelerle kadük kalmış bir maddeydi, bunu
hepimiz biliyoruz ama ne oldu? 2015’ten itibaren, nisan ayı itibarıyla -İbrahim
Kaboğlu Hocam daha iyi bilir, Mithat Sancar Hocam, hukukçu arkadaşlarımız çok daha
iyi bilirler- esasında bir tür OHAL durumu var. OHAL gitti ama şimdiki bu
hâlimizi görüyoruz. Bu hâlimizde esasında bir iyileşmeye işaret eden durum var
mı? Bu konuda arka arkaya bir sürü şeyleri söyleyebiliriz. 
Peki,
bu durumu ortaya çıkaran sürecin arka planına baktığımız zaman, geçmişte neler
yaşandı? Hep beraber hatırlamaya çalışalım. Ben küçük küçük notlar aldım. Günün
birinde bir baktık ki, işte, sınav yolsuzlukları dile getirildi, ÖSYM Başkanı
çıktı, dedi ki: “Sınavlarda yolsuzluk yoktur.” Ama vardı, birileri o sınavlarda
birtakım düzenlemeler yaparak birilerini yerleştiriyorlardı ve bunu da birçoğu
biliyordu. Veya MİT Başkanı krizi yaşandı. O kriz yaşandığında bizim gibi
sokaktaki insanların belki bilgisi yoktu ama içinizden birçoğu biliyordu. Veya
o dönemin Başbakanı Sayın Tayyip Erdoğan’ın odasından böcekler çıktığında kim
koymuştu? Devam edeyim; dershaneler krizi, 17-25 Aralık süreci. Yani, ondan
önce diyelim ki yan yana duran, iç içe olanlar saç başa olmaya başladılar ve
arkasından talihsiz 15 Temmuz süreci yaşandı. 
Şimdi,
bu noktada oturup vicdan, merhamet, adalet üzerinden -hani her Müslüman her
inançlı insan der ya her söylediğiniz söz, her eyleminiz hak ve adalet üzerine
olsun diye- bir daha düşünelim. Ya, bunun arkasında bizim biriktirdiğimiz
günahlar neydi diye herkesin sorması gerekiyor. Bütün bunlar yetmezmiş gibi,
şimdi bu noktada bu madde itibarıyla söylüyorum, yani 1402 kaldırılıyor mu?
Aksine, çok daha ağır bir biçimi ama siz generalin üzerindeki asker elbisesini
çıkartsanız, sivil giydirseniz sonuç değişmiyor. İçerik olarak baktığınız
zaman, ta İnsan Hakları Evrensel Bildirgesi’nin 13’üncü maddesine baktığınız
zaman orada aynen şunu söylüyor, diyor ki yüz elli yıl önce: “Herkes kendi
memleketi de dâhil herhangi bir memleketi terk etme ve memleketine dönme
hakkını haizdir.” İnsan Hakları Evrensel Bildirgesi, 1870’li yıllar. Şimdi,
oradan bugüne biz gelmişiz bugün bu meseleleri konuşuyoruz. Şimdi, o zaman
herkesin elini vicdanına koyarak bu çerçevede gerçekten eğer bu süreç daha fazla
demokrasi, daha fazla özgürlük diyorsa evet, ondan yana olmak gerekir ama
hepimizin de içten içe, sizlerin de bildiğini düşündüğüm bu maddelerin toplamı
esasında bu ülkedeki bu eşitsizlikleri, bu haksızlıkları daha da
derinleştirecektir, bu valiler İçişleri Bakanının, İçişleri Bakanı da tek
adamın emrinde olacaktır. Daha eşitsiz günler geliyor.
(Mikrofon
otomatik cihaz tarafından kapatıldı)
ADNAN SELÇUK
MIZRAKLI (Devamla) - Ben son olarak “Alma mazlumun ahını, çıkar aheste aheste.”
ve “Mağrur olma padişahım, senden büyük Allah var.” diyerek sözlerimi
bitiriyor, teşekkür ediyorum. (HDP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 3’üncü maddesindeki “yürürlükten” ifadesinin
“uygulamadan” şeklinde değiştirilmesini arz ve teklif ederiz.
 Zeynel Emre Turan
Aydoğan Süleyman Bülbül
 İstanbul İstanbul  Aydın
 Rafet Zeybek Alpay
Antmen
 Antalya Mersin
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BAŞKAN – Önerge
hakkında konuşmak üzere Sayın Rafet Zeybek, Antalya Milletvekili…
Buyurun Sayın
Zeybek. (CHP sıralarından alkışlar)
RAFET ZEYBEK
(Antalya) – Sayın Başkan, değerli milletvekilleri; hepinizi saygıyla
selamlıyorum. 
Değerli
arkadaşlarım, 6771 sayılı Kanun’la Türkiye Cumhuriyeti Anayasası değiştirilerek
sıkıyönetim uygulaması kaldırıldı. Yine, olağanüstü hâl 19 Temmuz tarihi
itibarıyla ortadan kalktı. Ancak görüşülmekte olan kanun teklifinde
sıkıyönetimi ve olağanüstü hâli aratmayacak düzenlemeler mevcuttur. Bu kanun
teklifinin genel gerekçesinde olağanüstü hâlin terör nedeniyle
olağanlaştırıldığı, bir kısım maddeleriyle kalıcı hâle getirildiği, bir kısım
maddeleriyle üç yıl süreyle uzatıldığı açık olarak görülmektedir değerli
arkadaşlar. 
Terörle etkin ve
kalıcı mücadeleyi elbette destekliyoruz ancak bu düzenleme, hukuk devleti
yerine otoriter devlet düzeni öngörmektedir. Demokrasiyi, hukuk devletini,
adaleti, insan haklarını ve özgürlükleri yok ederek darbeleri de
önleyemezsiniz, terörü de bitiremezsiniz. Oysa bize daha çok demokrasi, daha
çok hukuk, daha çok insan hakları gerekmektedir. Hepimiz biliyoruz ki OHAL
döneminde binlerce kişi mağdur edildi, masumiyet karinesi yok sayılarak
insanlar gözaltına alındı, tutuklandı ya da işten çıkartıldı. Anlaşılıyor ki bu
kanun teklifiyle haksız gözaltılar, haksız tutuklamalar ve haksız işten
çıkarmalar devam edecektir. Suçlular elbette cezalandırılacaktır ancak devlet
vatandaşını potansiyel bir suçlu olarak göremez değerli arkadaşlarım.
Bu
teklif edilen düzenleme hem kişilerin hak ve özgürlüklerini hem adil yargılama
ve savunma hakkını yok etmektedir. Kanun teklifinde öngörülen birçok madde
demokrasiye, hukuk devletine, insan hak ve özgürlüklerine, Anayasa’ya,
yasalarımıza, evrensel hukuk ilkelerine ve tarafı olduğumuz uluslararası
sözleşmelere aykırıdır. 
Değerli
arkadaşlarım, çok açık olan birkaç tane aykırılıktan söz etmek istiyorum.
Gözaltı sürelerinin uzatılıyor olması, Anayasa’mızın 19’uncu maddesine açıkça
aykırılık teşkil etmektedir. Ben uzunca bir süre cumhuriyet savcılığı yapma
fırsatı bulmuş ve Anayasa’nın bu 19’uncu maddesini uygulamış… 2001 yılında
yapılan değişikliklerle Anayasa’mıza girmiş olan gözaltı sürelerinin
uzatılmasının imkânı yoktur. Kırk sekiz saat ve toplu suçlarda dört günü asla
uzatamazsınız. Onun tek istisnası: Olağanüstü hâl ve savaş hâlinde
uzatabilirsiniz. Değerli arkadaşlarım, oradaki “Hâkim kararı olmadan kişi
hürriyetinden yoksun kılınamaz.” ibaresi farklı yorumlanmaz.
(Mikrofon
otomatik cihaz tarafından kapatıldı) 
RAFET ZEYBEK
(Devamla) - Onun uygulamadaki şekli şudur: Toplu suçlarda dört gün sonunda
kişiler hâkim önüne çıkarılır, eğer hâkim tutuklama kararı verirse
hürriyetinden yoksun kılınır, hâkim kararıyla yoksun kılınır. Eğer serbest
bırakılırsa tekrar gözaltına alınmaz. O cümlenin anlamı budur. 
Anayasa’nın
19’uncu maddesinin beşinci fıkrasının…
BAŞKAN –
Teşekkür ederim Sayın Zeybek.
RAFET ZEYBEK
(Devamla) – Bir dakika…
…son cümlesinde:
“Bu süreler olağanüstü hâl ve savaş hâllerinde uzatılabilir.” demesinden, başka
hiçbir şartta uzatılamayacak anlamı çıkar değerli arkadaşlarım. Ben umuyorum ki
bu yasa teklifi bu hâliyle Genel Kurulda kabul görmez.
Hepinize
saygılarımı sunuyorum. (CHP sıralarından alkışlar)
BAŞKAN –
Teşekkür ediyorum Sayın Zeybek.
Şimdi önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
3’üncü maddeyi
oylarınıza sunuyorum: Kabul edenler... Kabul etmeyenler... 3’üncü madde kabul
edilmiştir. 
4’üncü madde
üzerinde bir önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı “Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi”nin 4’üncü maddesindeki “başvuru hakkında”
ifadesinin “başvuruya ilişkin” şeklinde değiştirilmesini arz ve teklif ederiz.
 Zeynel Emre Alpay
Antmen Rafet Zeybek
 İstanbul Mersin
 Antalya
 Turan Aydoğan Süleyman
Bülbül Sibel Özdemir
 İstanbul  Aydın İstanbul
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BAŞKAN – Önerge
üzere söz isteyen Sayın Sibel Özdemir, İstanbul Milletvekili…
Buyurun Sayın
Özdemir. (CHP sıralarından alkışlar)
SİBEL ÖZDEMİR
(İstanbul) – Teşekkür ederim Sayın Başkan.
Sayın Başkan,
değerli milletvekilleri; görüşülmekte olan 1 sıra sayılı Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi’nin 4’üncü
maddesi üzerine söz aldım. Genel Kurulu saygıyla selamlıyorum.
Değerli
milletvekilleri, üzerine söz aldığım kanun teklifinin 4’üncü maddesiyle 2577
sayılı İdari Yargılama Usulü Kanunu’nun 53’üncü maddesinde değişiklikler
yapılmaktadır. Avrupa İnsan Hakları Mahkemesinde Türkiye aleyhine verilen ihlal
kararlarının önüne geçmek amacıyla yapılan düzenlemeyle dostane çözüm veya tek
taraflı deklarasyonla sonlandırılan dosyalarda yeniden yargılama yapılmasının
önü açılmaktadır. Böylece hem tazminat ödenmemesi hem de davanın yeniden
görülmesi için AİHM’in davayı sonuçlandırmasına gerek kalmayacaktır. Peki,
iktidarın bu değişikliği yapmak zorunda kalmasının arkasındaki gerekçe nedir?
Bu gerekçe, son beş yılda Türkiye aleyhine verilen cezaların 15 kat artması ve
Türkiye'nin ödemek zorunda kaldığı tazminat miktarının çok yüksek rakamlara
yükselmesidir. Türkiye'nin ceza aldığı dosyaların yarısı adil yargılanma hakkı
ihlali ve bunu özgürlük hakkının ihlali izlemektedir. Diğer bir veri olarak
Adalet Bakanlığının 2017 faaliyet raporunda yer alan bilgilere göre, bir yılda
AİHM’de aleyhine en çok başvuru yapılan Avrupa Konseyi üyesi ülkeler arasında
Türkiye 7.518 başvuruyla 3’üncü sırada yer almıştır ve hakkında en çok ihlal
kararı verilen ülkeler arasında ise 2’nci sıraya yükselmiştir. Bir taraftan bu
maddeyle tekrar yargılanmanın yolu açılırken bu OHAL düzenlemesiyle yeni hak
ihlallerinin yolu açılacaktır.
Değerli
milletvekilleri, geçtiğimiz hafta OHAL’in sonlanmış olmasıyla birlikte Meclis
Adalet Komisyonunda temel hak ve özgürlükleri kısıtlayan, Anayasa’ya ve yerine
getirmeyi taahhüt ettiğimiz uluslararası anlaşmalara ve Avrupa İnsan Hakları
Sözleşmesi’ne aykırı olan, ülkede bir tek adam rejimini kurumsallaştıran, OHAL
KHK’leri yerine Cumhurbaşkanlığı KHK’lerini getiren, kamudan ihraçları olağan
hâle getiren, iş güvencelerini ortadan kaldıran, valilere sınırsız yetkiler
tanıyan yasa teklifi maalesef hiçbir değişiklik yapılmadan Genel Kurulun
gündemine getirilmiştir. Bu yasa teklifinin sadece bir isim değişikliğinden ve
OHAL uygulamalarını kalıcı hâle getirmekten ve kurumsallaştırmaktan ibaret
olduğu çok açıktır. Bu nedenle temel hak ve özgürlükleri kısıtlayarak
uluslararası anlaşmalara dava konusu olacak yeni hak ihlallerinin yolu
açılacaktır. 
Değerli
milletvekilleri, Meclis Avrupa Birliği Uyum Komisyonu üyesi ve bir akademisyen
olarak teklifin Genel Kurulda yasalaşmasıyla birlikte resmî üyelik
müzakerelerimizin devam ettiği Avrupa Birliğinden ve resmî kurucu üyesi ülkeler
arasında yer aldığımız Avrupa Konseyinin kurucu değerlerinden iyice
uzaklaşacağız. AİHM’deki ceza dosyalarının artmasının da önü açılacaktı. Yasa
teklifinin tümüne karşı olmakla birlikte özellikle OHAL KHK’leriyle en çok hak
ihlalleri olan KHK ihraçlarının devamlılığını kılan, teklifin 23’üncü
maddesinde yer alan geçici 35’inci maddeyle tüm kamu kurumlarında çalışanların
yanında Yükseköğretim Kuruluna üç yıl boyunca akademisyenlerin, idare
amirlerinin bir değerlendirmesi, hatta sadece bir kanaatiyle ihraç yetkisinin
verilmesi, bugün benim üzerinde konuştuğum 4’üncü maddeyle yapmak istediğiniz
değişikliklerle tamamen çelişmektedir. 
Değerli
milletvekilleri, tüm kamu çalışanlarının ve akademisyenlerin bu maddeyle sadece
keyfî ihraçlarla sınırlı kalınmıyor ihraç edilen işlerinin dışında birçok
sosyal ve özlük haklarını da maalesef kaybedecekler ve bu haklarını ülkemiz
mahkemelerinde maalesef arayamayacak. Kamu çalışanlarının ve özellikle de
akademisyenlerinin, üniversite hocalarının özlük hakları, iş güvenceleri idare
amirinin keyfî bir kararıyla elinden alınabilecek özgün ve bağımsız bir şekilde
görevlerinin ve bilimsel çalışmalarının önüne geçilmiş olacak.
Evet, değerli
milletvekilleri, temel hak ve özgürlükleri kısıtlayan, ihraçları
olağanlaştıran, Anayasa'mıza ve Avrupa İnsan Hakları Sözleşmesi'ne açıkça
aykırı olan bu OHAL düzenlemesinin mutlaka yeniden ele alınması gerekmektedir;
aksi durumda hak ihlalleri artacak, hak arama yolları tıkanacak ve neticede
Türkiye’nin AİHM’deki dosya sayısı yine artacak ve alacağı cezalar da maalesef
artacaktır. 
Bu düşünce ve
görüşlerle sabrınız için teşekkür ediyor, Genel Kurulu saygıyla selamlıyorum.
(CHP sıralarından alkışlar) 
BAŞKAN –
Teşekkür ederim Sayın Özdemir. 
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir. 
4’üncü maddeyi
oylarınıza sunuyorum: Kabul edenler… Kabul etmeyenler… 4’üncü madde kabul
edilmiştir. 
Birleşime beş
dakika ara veriyorum. 
Kapanma Saati: 23.58
BEŞİNCİ OTURUM
Açılma Saati: 00.03
BAŞKAN: Başkan Vekili Mustafa ŞENTOP
KÂTİP ÜYELER: Bayram ÖZÇELİK (Burdur), Burcu KÖKSAL (Afyonkarahisar)
-----0-----
BAŞKAN – Sayın
milletvekilleri, Türkiye Büyük Millet Meclisinin 8’inci Birleşiminin Beşinci
Oturumunu açıyorum.
1 sıra sayılı
Kanun Teklifi’nin görüşmelerine devam ediyoruz.
Komisyon? Yok. 
Ertelenmiştir. 
Gündemimizde
başka bir iş bulunmadığından alınan karar gereğince kanun teklifleri ile
komisyonlardan gelen diğer işleri görüşmek için 24 Temmuz 2018 Salı günü saat
15.00’te toplanmak üzere birleşimi kapatıyorum. 
Kapanma Saati: 00.04




(X) 1 S. Sayılı Basmayazı tutanağa
eklidir. 


(x) Bu bölümde hatip tarafından Türkçe
olmayan kelime ifade edildi.




