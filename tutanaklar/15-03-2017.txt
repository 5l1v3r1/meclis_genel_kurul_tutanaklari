



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 82’nci
Birleşim
 15
Mart 2017 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde belirtilmiş
alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif Hamzaçebi’nin,
İngiltere Kraliyet Tıp Ödülü’ne layık görülen Profesör Doktor Mehmet Haberal’ı
tebrik ettiğine ilişkin konuşması
2.- Oturum Başkanı TBMM Başkan Vekili Mehmet Akif Hamzaçebi’nin, terör
saldırısında şehit olanlara Allah’tan rahmet dilediğine ilişkin konuşması

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ağrı Milletvekili Dirayet Taşdemir’in, “Nevroz” Bayramı’na ilişkin
gündem dışı konuşması
2.- Kayseri Milletvekili Sami Dedeoğlu’nun, 18 Mart Şehitleri Anma Günü
ve Çanakkale Zaferi’nin 102’nci yıl dönümüne ilişkin gündem dışı konuşması
3.- Çanakkale Milletvekili Muharrem Erkek’in, 18 Mart Şehitleri Anma
Günü ve Çanakkale Zaferi’nin 102’nci yıl dönümüne ilişkin gündem dışı konuşması

V.- AÇIKLAMALAR
1.- Hatay Milletvekili Serkan Topal’ın, Hatay ilinin Karaağaç ve
Denizciler beldelerinin ilçe yapılması için vereceği kanun teklifine destek
beklediğine ilişkin açıklaması
2.- Niğde Milletvekili Ömer Fethi Gürer’in, 15-21 Mart Tüketici Koruma
Haftası’na ilişkin açıklaması
3.- İstanbul Milletvekili Fatma Benli’nin, Avrupa Adalet Divanının
başörtüsüyle ilgili olarak dinî simgelerin görünürlüğünü yasaklayıcı iç
kuralların ayrımcılık teşkil etmeyeceğine dair kararının İslamofobiyi
besleyecek nitelikte olduğuna ilişkin açıklaması
4.- Kocaeli Milletvekili Fatma Kaplan Hürriyet’in, Kocaeli Gölcük
Belediyesinde çalışan Yasin Alp’in odasındaki Atatürk fotoğrafının üzerine
Cumhurbaşkanı Recep Tayyip Erdoğan’ın fotoğrafını monte etmesine ve bu
aymazlığı kınadığına ilişkin açıklaması
5.- Manisa Milletvekili Mazlum Nurlu’nun, Ankara Büyükşehir Belediye
Başkanı Melih Gökçek’in bazı ifadelerine, bir zamanlar FETÖ’ye methiyeler
düzenlerin 15 Temmuzda dökülen kandan sorumlu olduklarına ve hesap vermeleri
gerektiğine ilişkin açıklaması
6.- Çankırı Milletvekili Muhammet Emin Akbaşoğlu’nun, son günlerde
Avrupa’da yaşanılan olayların Batı’nın kendi değerlerine yabancılaştığını ve
ayaklar altına alarak saldırganlaştığını gösterdiğine ilişkin açıklaması
7.- Kocaeli Milletvekili İlyas Şeker’in, Cumhuriyet Halk Partisi Genel
Başkanı Kemal Kılıçdaroğlu’nun bazı ifadelerine ilişkin açıklaması
8.- Antalya Milletvekili Mustafa Akaydın’ın, bakanlar ile tarafsızlık
yemini etmiş olan Cumhurbaşkanının devlet olanaklarıyla referandum propagandası
yapmalarının suç ve gayriahlaki olduğuna ilişkin açıklaması
9.- Manisa Milletvekili Selçuk Özdağ’ın, 2017 yılının Cumhurbaşkanının
himayesinde düzenlenen bir kampanyayla “Türk Dili Yılı” olarak ilan edileceğine
ilişkin açıklaması
10.- Gaziantep Milletvekili Mahmut Toğrul’un, Gaziantep Şahinbey
Belediyesine zabıta memuru olarak atanmayı hak etmiş 50 kişinin atamalarının
yapılmamasıyla ilgili bilgi almak istediğine ilişkin açıklaması
11.- Osmaniye Milletvekili Mücahit Durmuşoğlu’nun, Hollanda ve bazı
Avrupa ülkelerinin Türkiye’ye ve bakanlara karşı tavrının kabul edilemez
olduğuna ve Avrupa Adalet Divanının kadınların çalışırken başörtüsü takıp
takmamasına dair verdiği karara ilişkin açıklaması
12.- Eskişehir Milletvekili Utku Çakırözer’in, URAYSİM Projesi’nin
verimli tarım arazileri yerine daha kıraç ve kullanılmayan arazilerde
uygulanmasının mümkün olup olmadığını ve pancar üreticilerine destekleme
verilip verilmeyeceğini öğrenmek istediğine ilişkin açıklaması
13.- İstanbul Milletvekili Ravza Kavakcı Kan’ın, Hollanda makamlarınca
Aile ve Sosyal Politikalar Bakanına karşı yapılan saygısızlığın asla kabul
edilmeyeceğine ve bu davranışın kadın hakları çerçevesinde değerlendirilmesi
gerektiğine ilişkin açıklaması
14.- İzmir Milletvekili Müslüm Doğan’ın, HDP Eş Genel Başkanları ile
milletvekillerinin serbest bırakılması için Meclisin gereğini yapmak durumundu
olduğuna ve tutuklu bulunan arkadaşlarının “Nevroz” Bayramı’nı kutladığına
ilişkin açıklaması
15.- Malatya Milletvekili Veli Ağbaba’nın, meydana gelen deprem
sonrasında Adıyaman’ın Samsat ilçesine devlet elinin daha fazla uzanması
gerektiğine ilişkin açıklaması
16.- Samsun Milletvekili Erhan Usta’nın, Diyarbakır-Mardin kara yolunda
mayın taraması sırasında meydana gelen patlama sonucu şehit olan 2 askere Allah’tan
rahmet dilediğine, Milliyetçi Hareket Partisi olarak terörle mücadelenin sonuna
kadar arkasında olduklarına, açıklanan istihdam verilerine ve alınan tedbirlerin
hiçbir şekilde işsizliği çözecek yönde olmadığına ilişkin açıklaması
17.- İstanbul Milletvekili Filiz Kerestecioğlu Demir’in, referandumda
“evet” demeyenlerin yoğun baskı ve fiziki saldırılarla karşı karşıya olduğuna,
sivil toplum örgütlerine Diyarbakır’da bir operasyon yapıldığına, “Nevroz”
kutlamalarına yönelik baskıların söz konusu olduğuna, işsizlik rakamlarına ve
KPSS giriş ücretinin çok yüksek olduğuna ilişkin açıklaması
18.- Aksaray Milletvekili İlknur İnceöz’ün, Diyarbakır-Mardin kara
yolunda mayın taraması sırasında meydana gelen patlama sonucu şehit olan 2
asker ile PKK tarafından yapılan saldırıda hayatını kaybeden Murat Ayhan’a
Allah’tan rahmet dilediğine, terör örgütleri ve arkasındakilerle mücadelenin
kararlı bir şekilde süreceğine, Fatih Belediye Başkanı ile Esenler Belediye
Başkanının bazı uygulamalarına dair iddialara ilişkin açıklaması
19.- İstanbul Milletvekili Engin Altay’ın, Aksaray Milletvekili İlknur
İnceöz’un yaptığı açıklamasındaki bazı ifadelerine, Adalet ve Kalkınma
Partisinin belediyelerini “evet” propagandası ile “hayır” propagandası için
aynı kolaylıkları göstermesi konusunda uyarmasını beklediğine ilişkin
açıklaması
20.- İstanbul Milletvekili Filiz Kerestecioğlu Demir’in, İç Tüzük
gereğince önergede ne yazıyorsa kâtip üyelerin de aynı şekilde okumaları
gerektiğine ilişkin açıklaması
21.- İstanbul Milletvekili Filiz Kerestecioğlu Demir’in, Erzurum Milletvekili
Kamil Aydın’ın sataşma nedeniyle yaptığı konuşmasındaki bazı ifadelerine
ilişkin açıklaması
22.- Aksaray Milletvekili İlknur İnceöz’ün, Malatya Milletvekili Veli
Ağbaba’nın HDP grup önerisi üzerinde yaptığı konuşmasındaki bazı ifadelerine
ilişkin açıklaması
23.- Şanlıurfa Milletvekili İbrahim Halil Yıldız’ın, Gaziantep
Milletvekili Mahmut Toğrul’un sataşma nedeniyle yaptığı konuşmasındaki bazı
ifadelerine ilişkin açıklaması
24.- İstanbul Milletvekili Filiz Kerestecioğlu Demir’in, Şanlıurfa
Milletvekili İbrahim Halil Yıldız’ın yaptığı açıklamasındaki bazı ifadelerine
ilişkin açıklaması
25.- Şanlıurfa Milletvekili İbrahim Halil Yıldız’ın, İstanbul
Milletvekili Filiz Kerestecioğlu Demir’in yaptığı açıklamasındaki bazı
ifadelerine ilişkin açıklaması
26.- İstanbul Milletvekili Mehmet Muş’un, Antalya Milletvekili Mustafa
Akaydın’ın 354 sıra sayılı Kanun Tasarısı’nın 1’inci maddesi üzerinde CHP Grubu
adına yaptığı konuşmasındaki bazı ifadelerine ilişkin açıklaması
27.- İstanbul Milletvekili Filiz Kerestecioğlu Demir’in, Şanlıurfa
Milletvekili İbrahim Halil Yıldız’ın bazı ifadeleri nedeniyle özür dilemesi
taleplerinin yerine getirilmemesine ilişkin açıklaması
28.- İstanbul Milletvekili Engin Altay’ın, Antalya Milletvekili Mustafa
Akaydın’ın 354 sıra sayılı Kanun Tasarısı’nın 1’inci maddesi üzerinde CHP Grubu
adına yaptığı konuşmasındaki bazı ifadelerine ilişkin açıklaması

VI.- BAŞKANLIĞIN GENEL KURULA SUNUŞLARI
A) Genel Görüşme Önergeleri
1.- HDP Grubu adına Grup Başkan Vekilleri Diyarbakır Milletvekili Çağlar
Demirel ile Diyarbakır Milletvekili İdris Baluken’in, Türkiye’nin başta Azez ve
Cerablus olmak üzere Rojava ve Suriye politikaları hakkında genel görüşme
açılmasına ilişkin önergesi (8/8)

B) Meclis Araştırması Önergeleri
1.- Van Milletvekili Bedia Özgökçe Ertan ve 21 milletvekilinin, sokağa
çıkma yasaklarında hayatını kaybedenlerin otopsi işlemleri ile sivil kayıplara
dair yürütülen soruşturmaların uluslararası ilke ve standartlara uygunluğunun
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/501)
2.- HDP Grubu adına Grup Başkan Vekili Diyarbakır Milletvekili Çağlar
Demirel’in, özel istihdam bürolarının işçilere ve çalışma koşullarına
etkilerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/502)
VII.- ÖNERİLER
A) Siyasi Parti Grubu Önerileri
1.- HDP Grubunun, Şırnak Milletvekili Aycan İrmez ve arkadaşları
tarafından, 20 Temmuz 2015 Suruç katliamından sonra şiddet ve çatışmayı esas
alan politikalarıyla hukuksuz bir biçimde ilan ettiği sokağa çıkma yasakları
esnasında başta yaşam hakkı olmak üzere yaşanan ağır hak ihlallerinin ve maddi
manevi tahribatların araştırılması amacıyla 13/3/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 15 Mart 2017 Çarşamba günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi

VIII.- SATAŞMALARA İLİŞKİN KONUŞMALAR
1.- Osmaniye Milletvekili Ruhi Ersoy’un, Malatya Milletvekili Veli
Ağbaba’nın HDP grup önerisi üzerinde yaptığı konuşması sırasında MHP Grup
Başkanına sataşması nedeniyle konuşması
2.- İzmir Milletvekili Ertuğrul Kürkcü’nün, Malatya Milletvekili Veli
Ağbaba’nın HDP grup önerisi üzerinde yaptığı konuşması sırasında Halkların
Demokratik Partisine sataşması nedeniyle konuşması
3.- Malatya Milletvekili Veli Ağbaba’nın, Osmaniye Milletvekili Ruhi
Ersoy ile İzmir Milletvekili Ertuğrul Kürkcü’nün sataşma nedeniyle yaptıkları
konuşmaları sırasında Cumhuriyet Halk Partisine sataşması nedeniyle konuşması
4.- Erzurum Milletvekili Kamil Aydın’ın, Malatya Milletvekili Veli
Ağbaba’nın sataşma nedeniyle yaptığı konuşması sırasında Milliyetçi Hareket
Partisine sataşması nedeniyle konuşması
5.- Malatya Milletvekili Veli Ağbaba’nın, Erzurum Milletvekili Kamil
Aydın’ın sataşma nedeniyle yaptığı konuşması sırasında şahsına ve Cumhuriyet
Halk Partisine sataşması nedeniyle konuşması
6.- Gaziantep Milletvekili Mahmut Toğrul’un, Şanlıurfa Milletvekili
İbrahim Halil Yıldız’ın HDP grup önerisi üzerinde yaptığı konuşması sırasında
Halkların Demokratik Partisine sataşması nedeniyle konuşması

IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Çevre ve Orman Bakanlığı ile Irak Cumhuriyeti
Çevre Bakanlığı Arasında Çevre Alanında Mutabakat Zaptının Onaylanmasının Uygun
Bulunduğuna Dair Kanun Tasarısı (1/634) ve Dışişleri Komisyonu Raporu (S.
Sayısı: 354)

X.- YAZILI SORULAR VE CEVAPLARI
1.- Denizli Milletvekili Melike Basmacı’nın, Türki cumhuriyetlerin
vatandaşlarına vize uygulanmasının planlanıp planlanmadığına ilişkin sorusu ve
Dışişleri Bakanı Mevlüt Çavuşoğlu’nun cevabı (7/11599)
15 Mart 2017 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Mehmet
Necmettin AHRAZOĞLU (Hatay)
-----0-----
BAŞKAN
– Türkiye Büyük Millet Meclisinin 82’nci Birleşimini açıyorum.
Toplantı
yeter sayısı vardır, görüşmelere başlıyoruz. 
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif Hamzaçebi’nin,
İngiltere Kraliyet Tıp Ödülü’ne layık görülen Profesör Doktor Mehmet Haberal’ı
tebrik ettiğine ilişkin konuşması
BAŞKAN
– Değerli milletvekilleri, gündeme geçmeden önce, ülke gündeminin yoğunluğu
nedeniyle dikkatlerinizden kaçmış olabileceğini düşündüğüm bir konuyu sizlerle
paylaşmak istiyorum. 
Kime
verilmesi gerektiği konusunda tam yedi yıl süren bir araştırma yapıldıktan
sonra, dünyada ilk kez verilen İngiltere Kraliyet Tıp Ödülü’ne Dünya Organ
Nakli Derneği Başkanı Profesör Doktor Mehmet Haberal layık görülmüştür. 
Bildiğiniz
üzere, Sayın Mehmet Haberal, kumpas olduğu geç de olsa anlaşılmış olan bir dava
nedeniyle dört yılı aşkın bir süre cezaevinde kalmıştır ve cezaevinde kaldığı
bu süreçte Sayın Mehmet Haberal, tıptan, hastalardan, onlara organ nakli yapmak
gibi kutsal bir hizmeti yerine getirmekten geri kalmıştır. Çok şükür ki bugün
Sayın Mehmet Haberal, bu hizmetlerine yine devam etmektedir. Ancak bu ödül bize
şunu gösterdi ki güçlükler, yalnızca başarının değerini artıran süslerdir. 
Bu
vesileyle, hem tıp dünyası hem de ülkemiz açısından bizi onurlandıran bu
prestijli ödüle layık görülen Profesör Doktor Mehmet Haberal’ı tebrik ediyor,
kendisine saygılarımı sunuyorum. (CHP ve AK PARTİ sıralarından alkışlar) 
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, “Nevroz” Bayramı Haftası münasebetiyle söz isteyen Ağrı
Milletvekili Dirayet Taşdemir’e aittir.
Buyurunuz
Sayın Taşdemir. (HDP sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ağrı Milletvekili Dirayet Taşdemir’in, “Nevroz” Bayramı’na ilişkin
gündem dışı konuşması
DİRAYET
TAŞDEMİR (Ağrı) - Sayın Başkan, değerli milletvekilleri; hepinizi saygıyla
selamlıyorum.
Gündem
dışı konuşmamda “Nevroz” Bayramı üzerine söz hakkı almış bulunmaktayım.
“Nevroz”,
Mezopotamya halklarının eşitlik ve özgürlük bayramıdır; halkların zulme karşı
birlikte direnişi yükselttikleri günün adıdır. “Nevroz” Bayramı’nın kökeni,
dört bin üç yüz elli yıl önceye dayanır. Her halk farklı saiklerle kutlasa da
Kürtler, bugünü Demirci Gâve Efsanesi’ne dayandırarak kutlarlar. Efsaneye göre Devrimci
Gâve, dönemin zalim kralına karşı Mezopotamya halklarına öncülük ederek isyan
ateşini yükseltir ve halklar Devrimci Gâve önderliğinde özgürlüklerini
ateşlerle, her yerde ateş yakarak bu özgürlük mücadelesini kazanırlar. Dört bin
üç yüz yıldır da bu kadim geleneği bütün Mezopotamya ve Orta Doğu halkları,
Kürt halkı bir bayram günü, eşitlik ve özgürlük günü olarak kutlamaya
başlamıştır. 
2010
yılında Birleşmiş Milletler Genel Kurulu, bu kadim günü Dünya Nevruz Günü ilan
etti; aynı zamanda Dünya Manevi Kültür Mirası’na da dâhil etmiştir. Dünyanın
kabul ettiği ve Dünya Manevi Kültür Mirası Listesi’nde yer alan bu güne, bu
bayrama yaklaşım, maalesef, bu ülkede hep bir tahammülsüzlük, hep bir yasakçı
zihniyet, hep bir yasaklamayla karşı karşıya kaldı “Nevroz”. “Nevroz”, bu
ülkede ya yasaklandı ya da asimile edilmeye çalışıldı. 
Kürtler,
bu bayramı kutlamak için ağır bedeller ödedi. Halaya durmak için, bugün yan
yana durdukları halklarla birlikte bu bayramda kol kola girmek için onlarca yıl
cezaevlerinde yattılar. 1992’de Cizre’de, Nusaybin’de sadece “Nevroz”u kutlamak
istediği için sokaklara çıkan, bayramını kutlamak isteyen halkın üzerine ateş
edildi, onlarca kişi katledildi ve sırf bayramı kutlamak istediği için yaşamını
yitirdi. Ama bizler şunu da biliyoruz ki eğer yasakçı bu tutum olmazsa halklar,
bugünü bayram tadında her zaman kutlamak istemişlerdir ve kutlamışlardır. 
En
yakın tarih 2013. 2013, Diyarbakır “Nevroz” meydanında bir yönelim olmadı, bir
yasaklama olmadı; binlerce insan, milyonlarca insan o alanlara döküldü;
özgürlüğü, barışı ve demokrasiyi haykırdı ama ne zaman bir yasakçı zihniyet bu
“Nevroz”u, bu bayramı yasaklamaya kalkışsa bizler, hiç de hoş olmayan
görüntülerle karşı karşıya kalıyoruz. Ya insanlar yaşamını yitiriyor ya da sırf
“Nevroz” kutlamalarına katıldığı için -işte bugün eş genel başkanlarımızda,
milletvekillerimizde olduğu gibi- mahkeme salonlarında yargılanıyorlar. 
Elbette
ki “Nevroz”u yasaklama nedenleri, dönemlere, iktidarlara göre hep farklılık arz
etmiştir ama bir gelenek olarak, bir miras olarak her iktidardan bir diğerine
devredilmiştir. Daha önce “Nevroz”u yasaklama gerekçeleri “Nevroz”un Kürtçe
yazılış biçimiyle ilgiliydi. İşte, “w” harfi yazılsın mı yazılmasın mı,
“Nevroz” mu yazılır, Nevruz mu yazılır gibi suni, inkârcı ve asimilasyoncu
politikalarla “Nevroz” yasaklanmaya çalışıldı. 
Bugün
bu yasakçı zihniyeti sürdüren AKP iktidarı, bir kez daha “Nevroz”a yasakçı bir
siyasetle, bir zihniyetle yaklaşmaktadır. Birçok ilde “Nevroz”u kutlamak
isteyen tertip komitelerine “‘Nevroz’u sadece bir gün kutlayabilirsiniz.” diye
başvurular reddedildi. “Nevroz”, aslında bu kadim bayram, bir hafta içerisinde
kutlanır. Yani bu dayatma, “Sadece bir gün kutlayacaksınız.” dayatması, aslında
son dönemlerde çokça konuştuğunuz faşizmin adıdır. Faşizmin anlamı aslında
dayatmadır. Dolayısıyla, 21 Mart “Nevroz” Bayramı’nı halk, o hafta içerisinde
hangi gün kutlamak isterse o gün kutlamalıdır. Onun için de bizler, halklar,
Mezopotamya halkı ve Kürt halkı, bir kez daha bu yasakçı zihniyete karşı 21 Mart
“Nevroz” günü alanlarda, sokaklarda olacaktır.
Bakın,
daha iki gün önce Urfa ve Ağrı’da bizler halkın “Nevroz” Bayramı’nı kutlamak
için billboardlarda…
(Mikrofon
otomatik cihaz tarafından kapatıldı) 
BAŞKAN
– Tamamlayınız Sayın Taşdemir, mikrofonunuzu açıyorum. 
DİRAYET
TAŞDEMİR (Devamla) – …halkın “Nevroz”unu kutlamak istediğimize dair afişler
astık ama Ağrı’da özellikle belediyeyi gasbeden kayyum bunu yasakladı. Onun
için de halklarımız bilsin ki 21 Mart “Nevroz” günü hep birlikte barışı,
özgürlüğü bir kez daha haykıracağız ve “hayır”la aslında “Nevroz”u
özgürleştireceğiz. Bir kez daha “Nevroz” için bizler, halklar, Mezopotamya
halkları “hayır” diyecek. 
Bir
kez daha bütün Mezopotamya halklarının “Nevroz” Bayramı’nı kutluyorum. “…”(*) (HDP sıralarından alkışlar)
BAŞKAN
– Teşekkür ederim Sayın Taşdemir. 
Gündem
dışı ikinci söz, 18 Mart Şehitleri Anma Günü ve Çanakkale Zaferi münasebetiyle
söz isteyen Kayseri Milletvekili Sami Dedeoğlu’na aittir. 
Buyurunuz
Sayın Dedeoğlu. (AK PARTİ sıralarından alkışlar)
2.- Kayseri Milletvekili Sami Dedeoğlu’nun, 18 Mart Şehitleri Anma Günü
ve Çanakkale Zaferi’nin 102’nci yıl dönümüne ilişkin gündem dışı konuşması
SAMİ
DEDEOĞLU (Kayseri) – Sayın Başkan, değerli milletvekillerini ve ekranları
başında bizleri izleyen aziz milletimizi saygıyla selamlıyorum.
Değerli
milletvekilleri, Çanakkale Savaşı’nın dünya tarihinde ülkemiz için ne kadar
önem arz ettiğini hepimiz bilmekteyiz. Bundan yüz iki yıl önce Çanakkale’de
yazılan destanı, o destanın tüm kahramanlarını bir kez daha hürmetle, minnetle
yâd ediyorum. 
Çanakkale,
bin yıllık tarihimizin her anına damga vuran istiklal ve istikbalimiz konusunda
kararlılığımızın, iman gücünün çok büyük fedakârlıklarla bir kez daha teyit
edildiği yerdir. Dünya tarihinde örneğine pek az rastlanan savaşlardan biri
olan Çanakkale Savaşı, siyasi ve askerî açıdan pek çok hesapların hüsrana
uğratıldığı bir savaştır. On binlerce şehit ve gazi veren Türk milleti, bu
savaşlar sonucunda bağımsızlık mücadelesini kazanıp Türkiye Cumhuriyeti’nin
kuruluşunun yolunu açmıştır.
Sayın
Başkan, değerli milletvekilleri; bir Çanakkale şehidinin torunu olarak yaklaşık
otuz yıldan beri her yıl senenin önemli bir bölümünü yaşadığım Çanakkale, benim
ikinci ikametgâhımdır. Şehitler diyarı olan bu kentte, bu manevi atmosferi
âdeta kılcal damarlarımıza kadar hissederek yaşamak, herhâlde hazların en
büyüğü ve yücesi olsa gerek. Bu haz, ancak yaşayarak hissedilebilir, tatmayan
bilemez. 
Buradan
bir kez daha, bu vatan toprağı için canını veren aziz şehitlerimize Cenab-ı
Allah’tan rahmet, gazilerimize şifalar diliyorum. 
Ben
de bir Çanakkale şehidi torunu olarak dedem Mustafa Dedeoğlu’nun Çanakkale’de
şehit olması ve onun aziz hatırasına yazmış olduğum bir şiiri sizlere takdim
etmek istiyorum:
Dedem Ahmet Oğlu Mustafa
Çanakkale
geçilmez, diyen ruh vardı, o gün,
Yaşamak
değil; ölmek, en büyük kârdı o gün,
Ufukları
ilahi olan nur sardı o gün,
Ne
dönmeyi düşündü ne sılayı
Şehadete
yürüdü, Dedem Ahmet oğlu Mustafa.

Ayak
yalın, baş çıplak, günde bir tayın,
Hava
soğuk, kurşun az, düşman hayın mı hayın!
Yüzünü
karartmadın, gözü yaşlı anayın,
Meleklerle
dururken, omuz omuza safa,
Şehit
oluyordu, Dedem Ahmet oğlu Mustafa.

Yer
şahit, gök şahitti, unutulmaz zafere,
Yurduma
göz dikmişti, yedi koldan kefere,
Yüzünde
tebessümle, giderken huzur-ı Hakk’a,
Dedem
destanlar yazıyordu, Ahmet oğlu Mustafa.

Millet
döktü düşmanlarını, Çanakkale’de denize
İnandım
bir daha; “Su uyur düşman uyumaz”a 
Yüzüncü
yılda çıktı, 15 Temmuz hainleri karşımıza,
Kükreyip
tükürdü milletim, alçakların suratına,
Rahat
uyu sen dedem Ahmet oğlu Mustafa.
Hepinizi
saygı, sevgi, muhabbetle selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Dedeoğlu. 
Gündem
dışı üçüncü söz, yine aynı konuda söz isteyen Çanakkale Milletvekili Muharrem
Erkek’e aittir. 
Buyurunuz
Sayın Erkek. (CHP sıralarından alkışlar) 
3.- Çanakkale Milletvekili Muharrem Erkek’in, 18 Mart Şehitleri Anma
Günü ve Çanakkale Zaferi’nin 102’nci yıl dönümüne ilişkin gündem dışı konuşması
MUHARREM
ERKEK (Çanakkale) - Sayın Başkan, değerli milletvekilleri; 18 Mart Çanakkale
zaferinin 102’nci yıl dönümü nedeniyle söz aldım. Yüce Meclisi ve bizi izleyen
tüm yurttaşlarımızı saygıyla selamlıyorum. 
Kurucu
Cumhurbaşkanımız ve Çanakkale zaferinin başkahramanı Mustafa Kemal Atatürk
başta olmak üzere tüm şehitlerimizi ve bugün yitirdiğimiz 2 şehidimizi
rahmetle, minnetle anıyorum, hepsinin aziz hatıraları önünde saygıyla
eğiliyorum. 
Değerli
milletvekilleri, bir vatan kalbinin attığı yerdir Çanakkale ve Çanakkale’de
deniz ve kara savaşları on dört ay altı gün sürmüştür ve tarihin akışı
Çanakkale’de 1915’te değişmiştir. 
Çanakkale,
Goliath zırhlısını Boğaz’ın sularına gömerek deniz savaşına son veren
Muavenetimilliye’dir. Nusrat’tır, Seyit Onbaşı’dır Çanakkale. Yaralı Anzak
askerini kucağında taşıyan Mehmetçik’tir, centilmenler savaşıdır Çanakkale. Ezineli
Yahya Çavuş’tur, “Ölmeden mezara koydular beni.” diyen bir askerin türküsüdür
Çanakkale. Türk, Kürt, Alevi, Sünni, vatanın her köşesinden Çanakkale’ye koşan
kahramanların Boğaz’ın sularında, Anafartalar’da bağımsızlık ve özgürlük için,
Türkiye Cumhuriyeti için verdiği mücadeledir Çanakkale. Conkbayırı’nda
kalbinden vurulan Mustafa Kemal Atatürk’tür Çanakkale ve bu yüzden Çanakkale
geçilmez ve hiçbir zaman da geçilmeyecektir değerli milletvekilleri. 
Bugün,
büyük savaşlardan barışı çıkarmayı bilmiş ve özgürlüklerin ve barışın kenti
Çanakkale’nin bir milletvekili olmaktan her zaman büyük onur ve gurur duyduğumu
da sizlerle paylaşmak istiyorum. 
Neden
özgürlüklerin ve barışın kenti oldu Çanakkale? Çünkü, o topraklarda
çarpıştığımız, savaştığımız düşman askerlerinin annelerine seslendi Mustafa
Kemal Atatürk ve genç cumhuriyetten bütün dünyaya tarihin en anlamlı barış
mesajı haykırıldı: “Onlar, bu topraklarda canlarını verdikten sonra artık,
bizim evlatlarımız olmuşlardır.” dendi. Evet, Çanakkale’de koyun koyuna
birlikte yatanlar kardeş oldular. Çünkü, bir garipti Çanakkale Savaşı: “Bir
garip savaştı Çanakkale Savaşı/ Kızıştıkça kızgınlığı dindiren/ Ara verdikçe
ateşe düşmanı kardeşe/ Döndüren bir savaştı/ Kıyasıya bir savaştı/ Ama saygı
üreten bir savaş/ Yaklaştıkça birbirine/ Karşılıklı siperler/ Gönüller de
yakınlaştı/ Düştükçe vuruşanlar toprağa/ Dostlar gibi kaynaştı.” Evet, onun
için “özgürlüklerin ve barışın kenti” oldu Çanakkale. 
Değerli
milletvekilleri, 1915’te Çanakkale destanını yazanlar Çanakkale ruhuyla
Kuvayımilliye destanını da yazdılar ve milletin saltanat ve hâkimiyet makamını
Türkiye Büyük Millet Meclisi yaptılar, Türkiye Büyük Millet Meclisi dışında da
hiçbir makam tanımadılar ve milletimizin sevgisi, saygısı, bağlılığı da tarih
boyunca hep Türkiye Büyük Millet Meclisine karşı oldu. 
Evet,
Anafartalar Kahramanı Gazi Mustafa Kemal, Çanakkale ruhuyla Kuvayımilliye
destanını arkadaşlarıyla birlikte yazdı, Çanakkale, Türkiye Cumhuriyeti'nin ön
sözü oldu ve cumhuriyetimizin kurucusu Kurucu Cumhurbaşkanı Mustafa Kemal
Atatürk, kendisine başkanlık teklifleri getirildiğinde şöyle seslendi
arkadaşlarına, dedi ki: “Şaşarım o efendilerin aklıperişanına. Hep biliyoruz ki
memleketimizin başına gelen felaketlerin çoğu, şahsi idareden gelmiştir. Bu
kadar geri kalmamızın başlıca amillerinden biri de budur. Biz öteden beri böyle
bir idareyi bertaraf etmek için mücadele ettik. Şimdi nasıl olur da benim aynı
yola gitmekliğim, yeniden devlet hayatında tarafımdan böyle bir çığır açılması
istenebilir.” Evet, onun için Türkiye Büyük Millet Meclisinde bugün hâlâ
“Egemenlik kayıtsız şartsız milletindir.” yazıyor değerli milletvekilleri. 
Ben
bu vesileyle tüm Çanakkale’ye tüm Türkiye'ye hayırlı, güzel günler diliyor ve
saygılarımı sunuyorum. (CHP sıralarından alkışlar)
BAŞKAN
– Teşekkür ederim Sayın Erkek.
Sayın
milletvekilleri, İç Tüzük’ün 59’uncu maddesine göre yapılan gündem dışı
konuşmalar sona ermiştir.
Şimdi,
elektronik sisteme girerek söz talep eden milletvekillerine söz vereceğim.
Sayın
Topal…
V.- AÇIKLAMALAR
1.- Hatay Milletvekili Serkan Topal’ın, Hatay ilinin Karaağaç ve
Denizciler beldelerinin ilçe yapılması için vereceği kanun teklifine destek
beklediğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Hatay
ili Karaçay, Karaağaç ve Denizciler beldeleri, büyükşehir kanunu yaklaşırken
Karaağaç Arsuz’a ve Denizciler de İskenderun’a mahalle olarak bağlanmışlardı.
Denizciler ve Karaağaç, Hatay’ın büyük mahallelerindendir. Karaağaç Mahallesi,
bağlı olduğu Arsuz ilçemize 30 kilometre; Denizciler Mahallesi, İskenderun’a 10
kilometre uzaklıktadır. İki mahallenin nüfusu da 20 binin üzerindedir. Kamu
hizmetlerinin etkin yürütülmesi ve Denizciler ile Karaağaç mahallelerinin
sosyal, kültürel ve ekonomik gelişmişliği de göz önünde bulundurularak iki
mahallenin çevresindeki mahallelerin de içerisinde olacağı Denizciler ve
Karaağaç adında iki yeni ilçe kurulması yerinde olacaktır. Denizciler ve
Karaağaç’ın ilçe yapılması için vereceğim kanun teklifine destek olmanız, orada
yaşayan insanlarımızı sevindirecektir.
Teşekkür
ediyorum.
BAŞKAN
– Sayın Gürer.
2.- Niğde Milletvekili Ömer Fethi Gürer’in, 15-21 Mart Tüketici Koruma
Haftası’na ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
15
Mart, Dünya Tüketici Haklar Günü. Ülkemizde 15-21 Mart, Tüketiciyi Koruma
Haftası olarak kutlanmaktadır. 2014-2016 yılları arasında ülkemizde tüketici
hakem heyetlerine yapılan toplam 9 milyon 722 bin 457 başvurudan 8 milyon 117
bin 996’sı tüketici lehine sonuçlanmış, söz konusu başvuruların bankacılık sektörü,
ayıplı mal ve hizmetler, abonelik ve mesafeli sözleşmeler, taksitli satışlar ve
iş yeri dışında kurulan sözleşmeler, devre tatil ve paket turlar gibi
uygulamalarda yoğunlaştığı görülmektedir. Sorunun, bu bağlamda rakamlara
bakıldığında ne kadar büyük olduğu da bir göstergedir. 
Ayrıca
tüketici, gıdayla ilgili başta tatlandırıcıyla, sağlıksız koşullarda üretimler
konusunda yeterli bilgiye sahip değildir. Yokluk ve yoksulluk, ürünün içeriğine
bakacak hâl bırakmamıştır. Bu bağlamda tüketicinin korunması adına yapılması
gereken çok iş vardır. Her gün yapılan zamlarla beli bükülen vatandaşın
parasını ödediği ürünün olsun güvenceli olması sağlanmalıdır. Daha çok tedbir
alınmalıdır. Tüketici başvurusuna gerek kalmayacak kalitede ürünler
üretilmelidir.
(Mikrofon
otomatik cihaz tarafından kapatıldı)
BAŞKAN
– Sayın Benli…
3.- İstanbul Milletvekili Fatma Benli’nin, Avrupa Adalet Divanının
başörtüsüyle ilgili olarak dinî simgelerin görünürlüğünü yasaklayıcı iç
kuralların ayrımcılık teşkil etmeyeceğine dair kararının İslamofobiyi
besleyecek nitelikte olduğuna ilişkin açıklaması
FATMA
BENLİ (İstanbul) – Teşekkürler Sayın Başkan. 
Avrupa
Adalet Divanı, başörtüleri nedeniyle işten çıkartılan 2 kadın hakkında dinî
simgelerin görünürlüğünü yasaklayıcı iç kuralların, doğrudan ayrımcılık teşkil
etmeyeceğine karar vermiştir. Bu karar, Avrupa İnsan Hakları Sözleşmesi’ni ve
evrensel hukuku hiçe saymak anlamına gelmektedir. Bu kararla, toplumsal
zenginliğe karşı hoşgörünün “nötrlük” adı altında yok edilmesinin yolu
açılmakta ve eşitlik ilkesi hiçe sayılmaktadır. İslamofobiyi besleyecek
nitelikteki bu karar, işverenlerin ayrımcılık yapmasına zemin kazandırmaya
matuftur. 
Bir
kadına kendi yararı için ne giymesinin ya da ne giymemesinin söylenmesinin,
bağnazlıktan başka bir tanımı yoktur. Kararı, Avrupa’da yükselen İslam
karşıtlığı, yabancı düşmanlığı ve ayrımcılıktan bağımsız değerlendirmek mümkün
değildir. Bu durumu en net Bakanımıza karşı gerçekleştirdikleri çirkin
davranışla ortaya koymuşlardır. Bu noktada Avrupa, artık çifte standarttan ya
da insan hakları söyleminden vazgeçmelidir. 
Teşekkürler.
BAŞKAN
– Sayın Kaplan Hürriyet…
4.- Kocaeli Milletvekili Fatma Kaplan Hürriyet’in, Kocaeli Gölcük
Belediyesinde çalışan Yasin Alp’in odasındaki Atatürk fotoğrafının üzerine
Cumhurbaşkanı Recep Tayyip Erdoğan’ın fotoğrafını monte etmesine ve bu
aymazlığı kınadığına ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan.
Kocaeli
Gölcük Belediyesinde çalışan AKP ilçe başkanının kardeşi Yasin Alp’ın
odasındaki Atatürk fotoğrafının üzerine Cumhurbaşkanı Erdoğan’ın fotoğrafını
monte ederek “Efendiler, yarın başkanlık sistemini ilan edeceğiz.” yazması,
nasıl bir aymazlıktır ve bu cesaret nereden alınmıştır? Cibilliyetinde Atatürk
ve cumhuriyet düşmanlığı olan bu aymazlığı şiddetle kınıyorum. 
Ne
yazık ki, AKP’liler, sistematik şekilde bu tarz çirkinlikleri karşımıza
çıkarmaktadır. Ne zaman Mustafa Kemal Atatürk’e bir hakaret olayı duysak
altından AKP’nin çıkması tesadüf müdür diye buradan sormak istiyorum. 
Siz
tek bir kişiyi bu vatandan fazla sevmeye devam ettiğiniz sürece bu olayların
ardı arkası kesilmeyecektir. Mustafa Kemal Atatürk’ün sözlerini çalarak ve
değiştirerek Cumhurbaşkanı Erdoğan’ın sureti altına koyacağınıza
Cumhurbaşkanının gerçek sözlerini hatırlayın da onları duvarlarınıza
çerçeveletin diyorum. 
(Mikrofon
otomatik cihaz tarafından kapatıldı) 
FATMA
KAPLAN HÜRRİYET (Kocaeli) – Ne diyor Sayın Cumhurbaşkanı? “Başkanlık sistemi
bir özentinin sonucudur.” diyor, bunları çerçeveletin. 
BAŞKAN
– Sayın Nurlu…
5.- Manisa Milletvekili Mazlum Nurlu’nun, Ankara Büyükşehir Belediye
Başkanı Melih Gökçek’in bazı ifadelerine, bir zamanlar FETÖ’ye methiyeler
düzenlerin 15 Temmuzda dökülen kandan sorumlu olduklarına ve hesap vermeleri
gerektiğine ilişkin açıklaması
MAZLUM
NURLU (Manisa) – Sayın Başkan, yine, bazı AKP’li belediye başkanları ile eski
bakanların parsel parsel birbirine düştüklerini görüyoruz. Aslında bu
hesaplaşma, darbe girişimi sonrası bir kısım AKP’lilerin ne kadar FETÖ
düşmanıymış gibi görünme çabasından başka bir şey değildir. Melih Gökçek’in
basına yansıyan “Gezi olaylarından sonra Bülent Arınç’ı başbakan yapacaklardı,
bundan yüzde 100 eminim.” ifadesinin mutlaka açıklığa kavuşturulması ve
ispatlanması gerekmektedir. 
Melih
Gökçek, KHK’yle kapatılan ilk FETÖ okullarından birisinin önceki isminin,
eşinin adı olan “Nevin Gökçek Özel Lisesi” olduğunu unutturmak için yol
arkadaşlarını bile suçlamaktan geri durmamaktadır. Bir zamanlar FETÖ’ye
methiyeler düzenlerin, 15 Temmuzda dökülen kandan sorumlu olduğunu ve hesap
vermeleri gerektiğini belirtiyor, Genel Kurulu saygıyla selamlıyorum. 
BAŞKAN
– Sayın Akbaşoğlu… 
6.- Çankırı Milletvekili Muhammet Emin Akbaşoğlu’nun, son günlerde
Avrupa’da yaşanılan olayların Batı’nın kendi değerlerine yabancılaştığını ve
ayaklar altına alarak saldırganlaştığını gösterdiğine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ediyorum Sayın Başkan. 
Son
günlerde Avrupa’da yaşanan olaylar, Batı’nın kendi değerlerine yabancılaştığını
ve ayaklar altına alarak saldırganlaştığını hepimize göstermektedir. Dört asır
Bosna’da Sırpları, Hırvatları, Boşnakları; Kudüs’te ise Hristiyan ve Yahudileri
bir arada adalet ve merhametle yönetmiş bir ecdadın torunları olarak Avrupa
için endişeleniyoruz. Siyonizm ve emperyalizmin insan hak ve özgürlüklerini
ortadan kaldıran ekonomik sömürüye dayalı köle düzeni yerine, “Dünya, beşten
büyüktür.” anlayışıyla bütün insanlığın huzur ve güvenliğini, refah ve
özgürlüğünü temin edecek yeni bir adalet ve merhamet düzenine ihtiyacımız
olduğu muhakkaktır. İşte, bu sebeple, 16 Nisanda yeni bir dünya için “evet”
diyor, hepinize saygılarımı sunuyorum. 
BAŞKAN
– Sayın İlyas Şeker…
7.- Kocaeli Milletvekili İlyas Şeker’in, Cumhuriyet Halk Partisi Genel
Başkanı Kemal Kılıçdaroğlu’nun bazı ifadelerine ilişkin açıklaması
İLYAS
ŞEKER (Kocaeli) – Teşekkürler Sayın Başkan. 
16
Nisanda “evet” diyeceğimiz Anayasa değişikliğiyle milletvekili seçilme yaşı
25’ten 18’e düşürülmektedir. AK PARTİ, gençlere “Gençler geleceğimizdir.”
ifadesini sadece sözde değil, uygulamada da göstermektedir. 
Sayın
Kılıçdaroğlu “18 yaşında milletvekili olacaklar, sonra da iki yılda emekli
olacaklar, ayda da 15-20 bin lira emekli aylığı alacaklar.” diyerek hem
gençlere güvenmemekte hem de Meclisin itibarını zedelemektedir. 
Sayın
Kılıçdaroğlu’na soruyorum: CHP Grubunda 1986 doğumlu milletvekili
arkadaşlarımız var. Bunlar, 1 Kasım 2017’de emekli maaşı almaya başlayacaklar
mı, yoksa 60 yaşına kadar bekleyecekler mi? Yine, Sosyal Güvenlik Kurumu Genel
Müdürüyken acaba kaç kişiyi 20 yaşında emekli ettiniz? Doğru olmayan bu
ifadelerinizle millî iradenin temsilcisi olan Türkiye Büyük Millet Meclisini ve
milletvekillerini zan altında bıraktığınızın farkında mısınız? 
Çocukken
bize söylerlerdi, doğru söylemezsen burnun uzar.
BAŞKAN
– Sayın Akaydın…
8.- Antalya Milletvekili Mustafa Akaydın’ın, bakanlar ile tarafsızlık
yemini etmiş olan Cumhurbaşkanının devlet olanaklarıyla referandum propagandası
yapmalarının suç ve gayriahlaki olduğuna ilişkin açıklaması
MUSTAFA
AKAYDIN (Antalya) – Sayın Başkan, değerli milletvekilleri; son günlerde Türk
demokrasi tarihinin önemli bir ayıbı yeniden tezgâhlanıyor. İktidar partisinin
bakanları, devlet bütçesi olanaklarıyla siyasi referandum propagandası
yapıyorlar. Mevcut Anayasa’ya göre hâlen tarafsız olması gereken, 2014 yılında
tarafsızlık yemini etmiş olan Cumhurbaşkanı, gene devlet olanaklarıyla taraflı
mitingler yapıyor. 
Değerli
milletvekilleri, iktidarın milletvekilleri; sizlere sesleniyorum: Bu tavır, hem
kanunsuzdur yani suçtur hem de gayriahlakidir. Yüksek Seçim Kuruluna
sesleniyorum: Bu konuda hâlâ mı sessiz kalacaksınız? 
Uçakların,
helikopterlerin bedeli, yakıt bedeli, makam otomobilleri halkın verdiği
vergilerden sağlanmaktadır. Bunu siyasi çıkar için kullanmanız büyük bir
ayıptır. Bir gün iktidar değişirse hesabı sorulacaktır.
Saygılar
sunuyorum. 
BAŞKAN
– Sayın Özdağ…
9.- Manisa Milletvekili Selçuk Özdağ’ın, 2017 yılının Cumhurbaşkanının
himayesinde düzenlenen bir kampanyayla “Türk Dili Yılı” olarak ilan edileceğine
ilişkin açıklaması
SELÇUK
ÖZDAĞ (Manisa) – Dün, Türkçemiz adına mühim bir gündü. 2017, Cumhurbaşkanımızın
himayesinde düzenlenen bir kampanyayla “Türk Dili Yılı” ilan edilecek. Atatürk
Kültür, Dil ve Tarih Yüksek Kurumundan konuyla ilgili yapılan açıklamada “…Türk
dilinin, yerinde, doğru, güzel ve kurallarına uygun şekilde kullanımının önemi
konusunda bilinçlendirilmesi amaçlanmaktadır.” denilmektedir. 
Millî
Eğitim Bakanlığı, eğitim dilinin sadece Türkçe olmasıyla ilgili bir adım atar
mı? Bunu söyleyince “yabancı dil karşıtlığı” olarak anlayanlar var. Yabancı dil
öğretimi ayrı şey, eğitim dilinin İngilizce olması ayrı şey; ikincisi utanç
verici. Bu bile yeterince ayıpken, İngilizce, anaokullarına kadar indi; acilen tedbir
alınması lazım. Türkçe, ağzımızda annemizin ak sütüdür, anne sütü varken hazır
mama kullanılmaz.
Her
zaman Sultan Abdülhamid Han örneğini verenler, Gök Sultan’ın Türkçe
hassasiyetini biliyorlar mı acaba? Yabancı mekteplerin memleketin her yerini
sardığını ve çocuklarını okutmak isteyen aklı başında münevverlerin bile bu
okullara mecbur kaldığını gören Sultan, Türkçe eğitim yapan erkek ve kız
liseleri açarak Türkçe sevgisini göstermişti. Türkçe adına yapılacak bu
seferberliğe hepimizin katılması lazım. Güzel dilimizi güzel konuşup yazmak
millî bir vazife.
Teşekkür
ederim.
BAŞKAN
– Sayın Toğrul…
10.- Gaziantep Milletvekili Mahmut Toğrul’un, Gaziantep Şahinbey
Belediyesine zabıta memuru olarak atanmayı hak etmiş 50 kişinin atamalarının
yapılmamasıyla ilgili bilgi almak istediğine ilişkin açıklaması
MAHMUT
TOĞRUL (Gaziantep) – Teşekkürler Sayın Başkan.
Sayın
Başkan, 4 Temmuz 2016 KPSS tercihleri sonucunda Gaziantep Şahinbey Belediyesine
50 zabıta memuru atanması sonucu, söz konusu kişilerin evraklarını tamamlaması
için 29 Temmuza kadar süre tanınmıştı. Bu süre tamamlanmadan, maalesef,
22/07/2016 tarihinde belediyenin internet sitesinden bu çağrı kaldırılmıştı.
Daha sonra ise ataması yapılan kişilerin BİMER üzerinden yapmış olduğu başvuru,
güvenlik gerekçesiyle hâlâ bekletiliyor.
Şahinbey
Belediyesi tarafından, atanmayı hak etmiş kişilerin atamasının bugüne kadar
yapılmamış olmasının nedeni nedir? 50 zabıta memurunun güvenlik soruşturmasının
yaklaşık beş aydır tamamlanamamasının gerekçesi nedir? Söz konusu atamanın
yapılmamasının 15 Temmuz darbe girişimiyle bir bağlantısı var mıdır? Bu söz
konusu kişiler ne zaman atanacaktır?
BAŞKAN
– Sayın Durmuşoğlu…
11.- Osmaniye Milletvekili Mücahit Durmuşoğlu’nun, Hollanda ve bazı
Avrupa ülkelerinin Türkiye’ye ve bakanlara karşı tavrının kabul edilemez
olduğuna ve Avrupa Adalet Divanının kadınların çalışırken başörtüsü takıp
takmamasına dair verdiği karara ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Hollanda
makamlarının Türk toplumu üyelerinin yapacağı barışçıl bir toplantıyı kamu
düzeninin bozulabileceği gibi sudan bir bahaneyle engellemek istemesi, hemen
ardından da bazı Avrupa ülkelerinin bu tarihî skandalı destekler mahiyetteki
açıklamaları, ne kadar aciz bir tutum içinde olduklarının net bir
göstergesidir. “Demokrasi ve ifade özgürlüğü” adı altında Türkiye'ye karşı bir
araya gelen tüm teröristleri ülkelerinde barındıranların gerçek yüzleri artık
tamamen ortaya çıkmıştır. Avrupa, yeni bir utanç gecesine sahne olmuştur. Tüm
bunlar yaşanırken Avrupa Birliğinin üst mahkemesi Avrupa Adalet Divanının
kadınların çalışırken başörtüsü takıp takmamasına dair verdiği karar da
Batı’nın asıl niyetiyle ilgili önemli bir örnek olmuştur.
Hollanda’yla
diplomatik ilişkileri dört yüz beş yıldır kesintisiz süren dost ve müttefik
Türkiye'ye ve bakanlarımıza yapılanlar kesinlikle kabul edilemez. Yurt
dışındaki vatandaşlarımızla aramızdaki hukuki ve insani gönül bağını hiçbir güç
koparamayacaktır. Büyük milletimiz bu tezgâhı bozacak güçtedir; 16 Nisanda
cumhurbaşkanlığı hükûmet sistemine “evet” demek için sandıklara giderek
gereğini yapacak, mazlumların umudu, zalimlerin korkulu rüyası olarak yoluna
devam edecektir.
BAŞKAN
– Sayın Çakırözer…
12.- Eskişehir Milletvekili Utku Çakırözer’in, URAYSİM Projesi’nin verimli
tarım arazileri yerine daha kıraç ve kullanılmayan arazilerde uygulanmasının
mümkün olup olmadığını ve pancar üreticilerine destekleme verilip
verilmeyeceğini öğrenmek istediğine ilişkin açıklaması
UTKU
ÇAKIRÖZER (Eskişehir) – Teşekkür ederim Sayın Başkan.
Geçtiğimiz
günlerde Alpu Ovamız “büyük ova” yani tarımsal sit alanı ilan edildi. Ancak,
diğer taraftan, Eskişehir ilimizin kalkınması için gerekli olan Ulusal Raylı
Sistemler Projemiz de Alpu’nun Bozan, Çardakbaşı, Yeşildon Mahallelerini
kapsayacak şekilde geliştirilmekte. Bu kapsamda, verimli binlerce dönüm tarım
arazisi kullanılmaz hâle gelecektir. Bu projenin, URAYSİM Projesi’nin, verimli
tarım arazileri yerine, daha kıraç, kullanılmayan arazilere dönüştürülmesi
mümkün müdür? Bu konuda, Bozan, Çardakbaşı, Yeşildon Mahallelerimiz,
köylülerimiz, çiftçilerimiz Hükûmetten yanıt beklemektedir. 
Bir
de 2015 yılından 2016 yılına hiç artırılmayan pancar alım fiyatları konusunda,
sayısı yaklaşık 70 bini bulan pancar çiftçilerimize yeni bir destekleme
verilecek midir? İki yıldır ürün fiyatı artmamaktadır. 
(Mikrofon
otomatik cihaz tarafından kapatıldı) 
BAŞKAN
– Sayın Kavakcı…
13.- İstanbul Milletvekili Ravza Kavakcı Kan’ın, Hollanda makamlarınca
Aile ve Sosyal Politikalar Bakanına karşı yapılan saygısızlığın asla kabul
edilmeyeceğine ve bu davranışın kadın hakları çerçevesinde değerlendirilmesi
gerektiğine ilişkin açıklaması
RAVZA
KAVAKCI KAN (İstanbul) – Teşekkür ederim Sayın Başkan. 
Geçtiğimiz
hafta sonu, Sayın Aile ve Sosyal Politikalar Bakanımızın şahsında yapılan
hareketin milletimize ve ayrıca, 8 Mart Dünya Kadınlar Günü’nün birkaç gün
akabinde, kadınlara özel olarak yapıldığını buradan ifade etmek istiyorum. Bu
çirkin davranışla bizim 16 Nisanda gelecek olan halk oylamasının evvelinde
taraf belirlemek yerine, Hollanda’daki sayın vatandaşları, bütün Hollanda
halkını Türkiye’ye davet etmek istiyorum bu vesileyle ve 15 Temmuzda bizim
güzel halkımız demokrasi için mücadele gerçekte nasıl yapılır bunu gösterdilerse,
kendilerine de güzel örnekler bulabileceklerini düşünüyorum. 
Bu
vesileyle, yapılan saygısızlığı asla kabul etmeyeceğimizi ve bunun kadın
hakları çerçevesinde değerlendirilmesi gerektiğini ifade ediyorum. 
Teşekkür
ederim.
BAŞKAN
– Sayın Müslüm Doğan…
14.- İzmir Milletvekili Müslüm Doğan’ın, HDP Eş Genel Başkanları ile
milletvekillerinin serbest bırakılması için Meclisin gereğini yapmak durumundu
olduğuna ve tutuklu bulunan arkadaşlarının “Nevroz” Bayramı’nı kutladığına
ilişkin açıklaması
MÜSLÜM
DOĞAN (İzmir) – Sayın Başkan, Eş Genel Başkanlarımız Selahattin Demirtaş, Figen
Yüksekdağ; grup başkan vekillerimiz ve milletvekillerimizin tutuklanması kabul
edilemez bir durumdur. Bu arkadaşlarımızın derhâl serbest bırakılması için
Meclis gereğini yapmak durumundadır. 
Şu
anda tutuklu bulunan arkadaşlarımızın “Nevroz” Bayramı’nı kutluyor, çok yakında
özgürleşmelerini ve demokratik siyaset alanında yerlerini almalarını diliyorum.

BAŞKAN
– Sayın Ağbaba…
15.- Malatya Milletvekili Veli Ağbaba’nın, meydana gelen deprem
sonrasında Adıyaman’ın Samsat ilçesine devlet elinin daha fazla uzanması
gerektiğine ilişkin açıklaması
VELİ
AĞBABA (Malatya) – Teşekkür ederim Sayın Başkan. 
Geçtiğimiz
haftalarda Adıyaman Samsat’ta, biliyorsunuz, bir deprem meydana geldi. Samsat
maalesef Adıyaman’ın en yoksul ilçelerinden birisi, hatta o bölgenin en yoksul
ilçelerinden birisi. Erkeklerin tamamına yakını gurbetçi, inşaat işlerinde
çalışıp daha sonra Samsat’a geliyorlar. 
Bu
depremde neredeyse Samsat’ın bütün evleri yıkılmış durumda. Orada başarılı bir
kaymakam var, AFAD hakikaten çalışıyor orada ama orada bulunan bütün insanlar
Samsat’ın yerinin değiştirilmesini talep ediyorlar çünkü Samsat’ın çöktüğü
söyleniyor, böyle bir tedirginlik var. 
Samsat’ın
bu konuda sesini duyurması gerektiğini düşünüyoruz, yerinin taşınması
gerektiğini düşünüyoruz. Mutlaka orada yaşayan insanların düşünceleri alınmalı,
Adıyaman’ın en yoksul ilçesi Samsat’a daha fazla devlet eli gitmelidir diye
düşünüyorum.
Tekrar
ben geçmiş olsun dileklerimi iletiyorum.
BAŞKAN
– Teşekkür ederim Sayın Ağbaba.
Şimdi
sayın grup başkan vekillerine söz vereceğim.
İlk
söz Sayın Usta’nın.
Buyurunuz
Sayın Usta.
16.- Samsun Milletvekili Erhan Usta’nın, Diyarbakır-Mardin kara yolunda
mayın taraması sırasında meydana gelen patlama sonucu şehit olan 2 askere Allah’tan
rahmet dilediğine, Milliyetçi Hareket Partisi olarak terörle mücadelenin sonuna
kadar arkasında olduklarına, açıklanan istihdam verilerine ve alınan
tedbirlerin hiçbir şekilde işsizliği çözecek yönde olmadığına ilişkin
açıklaması
ERHAN
USTA (Samsun) – Teşekkür ederim Sayın Başkan.
Bugün
sabahleyin yine üzücü bir haber aldık, maalesef Diyarbakır-Mardin kara yolunda
bir mayın taraması sırasında meydana gelen patlama sonucu 2 askerimiz şehit
oldu. Ben hem bu şehitlerimize hem de bugüne kadar verdiğimiz bütün şehitlere
Allah’tan rahmet diliyorum. 
Terörle
mücadelenin en keskin şekilde, hiçbir şekilde bir sapma göstermeden, yılma
göstermeden devam etmesi gerektiğini de ifade etmek istiyorum. Biz Milliyetçi
Hareket Partisi olarak terörle mücadelenin sonuna kadar arkasındayız.
Sayın
Başkan, bugün işsizlik, daha doğrusu istihdam verileri açıklandı. Bir süredir,
sürekli ifade ediyoruz, maalesef Türkiye ekonomisi tıkanma noktasına doğru hızla
ilerliyor. Bugün gelen veriler de işsizlikle ilgili son derece kötü veriler.
Şöyle ifade edebiliriz: Geçen yılın aralık ayında yüzde 10,8 olan işsizlik
oranı bu yıl yüzde 12,7’ye çıktı; artış oranı 1,9. Bu muhteşem, yani çok kötü,
çok yüksek bir artış. Bazen, belki bu işe yakınlığı olmayanların “Ya, 1
puandan, 2 puandan ne olur?” filan gibi ifadelerini ben duyuyorum. Yani bu 1
puanı indirmek için ülkeler yıllarca mücadele ediyorlar işsizlikle, istihdam
politikaları uyguluyorlar. 1,9 puanlık artış yüksek bir artış. 
İşsiz
sayısı açısından baktığımızda, geçen yılın aralık ayına göre işsiz sayımızda
668 bin artış var. Yani toplam iş gücü sayısı 888 bin artıyor, 888 bin kişi
“Ben iş arıyorum.” diye piyasaya giriyor, ekonomimiz bunların sadece 221 binine
iş veriyor, 668 binine iş veremiyor; bunlar son derece kötü oranlar. 
Burada
sıklıkla şu söyleniyor: “Efendim, işte, iş gücüne katılım oranları artıyor da o
yüzden işsizlik oranında bir artış var, aslında normalde artmasa olmaz.”
şeklinde, bazen böyle bir savunma getiriliyor. Bu yanlış bir savunmadır, o
düzeltmeyi yapabiliriz. 
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Usta.
ERHAN
USTA (Samsun) - İş gücüne katılım oranı geçen yılki aynı seviyede kalmış
olsaydı dahi yine de işsizlik oranı yüzde 11,4’e çıkıyordu ve işsiz sayısı
artıyordu ki böyle bir varsayımda bulunamayız. Yani yüzde 49’larda, 50’lerde
bir iş gücüne katılım oranınız olacak, on beş yıllık bir iktidar olacak, “Bu
aynı kalsaydı.” diye bir varsayım ayıp bir varsayım olur. Bu varsayımı yapsak
bile işsizlik oranı ve işsiz sayısı ciddi şekilde artıyor. 
Niteliğine
baktığımızda niteliğinde de bozulma var. Mesela genç nüfusta işsizlik
oranındaki artış yüzde 4,8 yani yüzde 19,2’den yüzde 24’e çıkıyor gençlerdeki
işsizlik oranı. Ne eğitimde ne istihdamda olmayanların oranı da yüzde 25’e
çıkıyor. Bunlar son derece yüksek oranlar. Hatta bunların içerisinde iş
aramayıp “İş bulsam çalışırım.” diyen ve ümidi kırık olduğu için iş aramayanlar
var, onları da kattığımızda işsizlik oranı yüzde 19,4’e çıkıyor, sayı da 6
milyon 400 bin kişiye çıkıyor. 
Şimdi,
bu konuda…
(Mikrofon
otomatik cihaz tarafından kapatıldı)
BAŞKAN
– Lütfen tamamlayınız Sayın Usta.
ERHAN
USTA (Samsun) – Çok teşekkür ederim Sayın Başkan, konu hakikaten önemli.
Yani
her şeyde 2002 mukayesesi yaparken AKP, burada bir 2002 mukayesesi yapalım.
Yüzde 10,3’le aldılar işsizliği, yani bugün yüzde 12’lere gelmiş bir işsizlik
var. Bakın, ben hep şunu söylüyorum: AKP kendi rekorlarını kırıyor işsizlik
oranlarında. 2009 krizindeki seviyeye doğru işsizliğimiz çok hızlı gidiyor ve
alınan tedbirleri de ben hiçbir şekilde işsizliği çözecek yönde görmüyorum, en
önemli şey de belki burası. Bütçeye çok ciddi maliyet getirecek ancak bir
defalık tedbirlerle, böyle, işte “Hadi, bir yılını alalım, hatır için alalım,
korkuyla alalım.” şeklindeki tedbirlerle işsizlikle mücadele olmaz, daha
sağlıklı bir şekilde politika üretme ihtiyacı vardır.
Teşekkür
ederim Sayın Başkanım.
BAŞKAN
– Teşekkür ederim Sayın Usta.
Sayın
Kerestecioğlu…
17.- İstanbul Milletvekili Filiz Kerestecioğlu Demir’in, referandumda
“evet” demeyenlerin yoğun baskı ve fiziki saldırılarla karşı karşıya olduğuna,
sivil toplum örgütlerine Diyarbakır’da bir operasyon yapıldığına, “Nevroz”
kutlamalarına yönelik baskıların söz konusu olduğuna, işsizlik rakamlarına ve
KPSS giriş ücretinin çok yüksek olduğuna ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Bugün,
maalesef, yine, referandumda “evet” demeyen herkese yoğun baskı ve fiziki
saldırılarla karşı karşıyayız. Dün yine, “hayır” çalışması yapan farklı
kesimlerden kişilere yönelik ciddi saldırılar gerçekleşti. İstanbul’da partimiz
temsilciliklerinden biri ve parti üyelerimiz “hayır” çalışmaları için toplantı
hâlindeyken araçla gelen bir grubun silahlı saldırısına uğradı ve
partililerimizin ifadelerine göre saldırganlar 23-28 yaş civarında. Onların
kullanıldığını ve bu saldırının ardında da karanlık odaklar olduğunu
düşünüyoruz. 
Yine,
benzer biçimde, CHP’li milletvekilleri de CHP’nin “hayır” kampanyası yürüten
otobüsünün AKP Esenler ilçe yöneticileri tarafından saldırıya uğradığını ve
yöneticilerinin darbedildiğini ifade ettiler. Bu saldırıları önlemekten Hükûmet
sorumludur. Gerçekten, seçenekleri olan bir referandumla, seçimle karşı
karşıyaysak o zaman bu seçenekleri herkes özgürce savunabilmelidir. Bunu
sağlayacak olan da Hükûmettir ve onların talimat vereceği emniyet güçleridir.
Her gösteriyi dağıtmakta mahir olunduğu kadar aynı zamanda gösteri yapma
hakkını korumakta da mahir olunması gerekmektedir. 
Aynı
şekilde, bugün örneğin sivil toplum örgütlerine de Diyarbakır’da bir operasyon
var ve İHD Diyarbakır Şube Başkanı Mehmet Raci Bilici’nin de bu kapsamda
gözaltına alındığını, KESK’e bağlı sendikalarda yönetici olan 11 kişinin de
gözaltına alındığını biliyoruz.
“Nevroz”
kutlamalarına yönelik de aynı şey söz konusu, aynı baskılar. Adana’da da
“Nevroz” operasyonuyla 38 gözaltı var, bunların 18’i de çocuk. 
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum, tamamlayınız lütfen.
FİLİZ
KERESTECİOĞLU DEMİR (İstanbul) – Yani böyle bir ortamda, gerçekten, hani,
demokrasi, özgürlük vesaire deyip de bazı kavramları ağza almak çok yakışan bir
şey olmuyor.
Bugün,
evet, işsizlik rakamları da açıklandı ve Türkiye genelinde geçen yıla göre işsiz
sayısı 668 bin kişi artarak 3 milyon 872 bin kişi oldu. İşsizlik oranı 1,9
puanlık artışla yüzde 12,7’ye yükseldi. Ve buraya, bir de iş aramaktan umudunu
kesenleri, aslında hani istese de iş bulamayanları ekleyince bu rakam çok ciddi
boyutlara ulaşıyor. 
İşsiz
gençler devletin KPSS sınavına girip iş bulmak istiyorlar ancak sınav ücreti de
geçen yıla göre yüzde 120 artış göstermiş ve tüm sınavlara girecek kişinin 480
lira ödemesi gerekiyor. Bu, bir ailenin mutfak masrafı.
(Mikrofon
otomatik cihaz tarafından kapatıldı) 
BAŞKAN
– Tamamlayınız lütfen Sayın Kerestecioğlu.
FİLİZ
KERESTECİOĞLU DEMİR (İstanbul) – Bazıları için, devletten milyon dolarlık
ihaleler alanlar için çok küçük bir rakam olabilir ama bazıları için ve
halkımızın geneli için çok önemli rakamlar bunlar. O nedenle, biz istihdamı
artıracağız diye reklamlar yapıp o reklamlara da milyonlarca lira para vermek
yerine, gerçeklerle konuşulsun ve halkın işsizlik, ekonomik kriz gibi sorunları
halledilmeye, çözüm bulunmaya çalışılsın diyoruz.
Teşekkür
ederim.
BAŞKAN
– Teşekkür ederim Sayın Kerestecioğlu.
Sayın
İnceöz...
18.- Aksaray Milletvekili İlknur İnceöz’ün, Diyarbakır-Mardin kara
yolunda mayın taraması sırasında meydana gelen patlama sonucu şehit olan 2
asker ile PKK tarafından yapılan saldırıda hayatını kaybeden Murat Ayhan’a
Allah’tan rahmet dilediğine, terör örgütleri ve arkasındakilerle mücadelenin
kararlı bir şekilde süreceğine, Fatih Belediye Başkanı ile Esenler Belediye
Başkanının bazı uygulamalarına dair iddialara ilişkin açıklaması
İLKNUR
İNCEÖZ (Aksaray) – Sayın Başkan, değerli milletvekilleri; bu sabah saatlerinde
Mardin-Diyarbakır kara yolunun Mazıdağı yol ayrımında güvenlik güçlerimizin
mayın taraması yaptığı sırada, PKK’lı teröristlerce önceden yerleştirilen
patlayıcının infilak etmesi sonucu 2 askerimiz şehit olmuştur. Kendilerine
Allah’tan rahmet diliyorum, acılı ailelerine başsağlığı diliyorum.
Ülkemizin
bekası ve milletimizin birliği ve kardeşliği için canını hiçe sayarak gece ve
gündüz demeden ülkemizin güvenliğini sağlayan tüm güvenlik güçlerimize de
buradan dualarımızı, yanlarında olduğumuzu özellikle belirtmek istiyorum.
Geçtiğimiz
hafta perşembe günü yine bir terör olayı gerçekleştirildi. Terör örgütü PKK
tarafından Hakkâri Yüksekova’da Esendere Belde Başkanımız Tayfun Ayhan ile
ağabeyi Murat Ayhan’a yönelik bir hain saldırı gerçekleştirildi ve bu kalleş
saldırıda Murat Ayhan, İlçe Başkanımızın ağabeyi yaşamını yitirmiştir. Ben,
Allah’tan rahmet, acılı ailelerine başsağlığı dileklerimi iletiyorum. 
Orada
İlçe Başkanımız, kardeşi -teşkilatlarımızın da başı sağ olsun dilerken-
çalışmalarını sürdürmektelerdi önümüzdeki referandum süreciyle alakalı. İşte
“baskı” diyorsak baskının nasıl olduğunu burada görüyoruz. Burada, iradesini
ortaya koymak suretiyle özgürce seçim çalışmalarını gerçekleştirdiği sırada,
PKK tarafından haince, kalleşçe bir saldırıya maruz kalmıştır ama ne yaparlarsa
yapsınlar, bilinmelidir ki ülkemizden PKK ve terörün bütün türevleri sonuna
kadar temizleninceye kadar, burada millî bir duruşla, bu mücadele sonuna kadar
kararlı bir şekilde, artık mücadelenin ötesinde taarruz dediğimiz şekilde -ne
yaparlarsa yapsınlar, görüntüde bu terör örgütleri ve arkasındakilerle mücadele
kararlı bir şekilde- sürecektir, bunun bilinmesi gerekmektedir. Ben tekrar
kendilerine şükranlarımı arz ediyorum, bu mücadelede katkı veren, destek veren,
millî ve yerli duruşu sergileyen herkese. 
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın İnceöz. 
İLKNUR
İNCEÖZ (Aksaray) – İkinci olarak, dün burada Cumhuriyet Halk Partisi Grup
Başkan Vekili Engin Bey konuşmasında, kürsüde yaptığı konuşmada iki konuyu
gündeme getirmişti. Fatih Belediye Başkanımızın bir uygulamasından bahsetti,
Eminönü’de seçim araçlarının meydana alınmamasıyla alakalı. Ben kendileriyle
görüştüm, konuyu net olarak şöyle ifade ettiler: Meydanın kapalı olduğunu,
10.00 ile 18.00 arasında araç trafiğine kapattıklarını, aracın daha sonra
geldiğini ama sonrasında aracın meydana alındığını, bugün de yine 10.00’dan
sonra gelinmesine rağmen aracın geçişine izin verdiklerini… Dünkü tartışma, herhangi
bir şekilde, bir tartışma vesairenin ötesinde, bir kural. Bu, birçok ilde
uygulanan kuraldır; trafiğe kapalı yerler vardır, buraların giriş ve çıkış
saatleri vardır. Burada, herhangi bir şekilde çalışmaları engelleyici bir
düzenleme değil, herkes için genelgeçer bir kural. Bugün saat 10.00’dan sonra
gelmesine rağmen de özellikle izin verildiği… Öyle zannediyorum ki burada da bu
saatlere uymama konusunda bir dirayet gösterilmekte ve bir kasıt olduğu
kanaatindeyim. 
(Mikrofon
otomatik cihaz tarafından kapatıldı)
BAŞKAN
– Lütfen tamamlayınız, açıyorum mikrofonunuzu.
İLKNUR
İNCEÖZ (Aksaray) – Teşekkür ediyorum Sayın Başkan. 
Üçüncü
olarak da Esenler Belediye Başkanımızın bir uygulamasından bahsedildi.
Kendileriyle görüştük, sayın grup başkan vekiliyle de kendilerini görüştürdük.
Buradaki iddiaların da doğru olmadığını, bu şekilde bir uygulamalarının söz
konusu olmadığını, Belediye Başkanımızın makam aracına, özellikle Cumhuriyet
Halk Partisinin seçim aracının önünü kesmek suretiyle, araca doğru saldıran
kişiler olduğunu, polisin olaya el koyduğunu ama kendilerinden şikâyetçi
olmadığını da Başkanımız özellikle belirtti, konudan da grup başkan vekili
bilgilendirilmiştir. Kamuoyuna bunun farklı bir şekilde anlatılması… Aksettirenler
adına özellikle söylüyorum, burada bir art niyetli yaklaşım olduğunu da
özellikle belirtmek istiyorum. Burada belediyelerimizin uyguladığı genelgeçer
kural herkes için -orada bulunan esnaf da dâhil olmak üzere- bağlayıcıdır. 
Ben
teşekkür ediyorum. 
BAŞKAN
– Teşekkür ederim Sayın İnceöz. 
Sayın
Altay…
19.- İstanbul Milletvekili Engin Altay’ın, Aksaray Milletvekili İlknur
İnceöz’un yaptığı açıklamasındaki bazı ifadelerine, Adalet ve Kalkınma
Partisinin belediyelerini “evet” propagandası ile “hayır” propagandası için
aynı kolaylıkları göstermesi konusunda uyarmasını beklediğine ilişkin
açıklaması
ENGİN
ALTAY (İstanbul) – Teşekkür ederim Sayın Başkan. 
Sayın
İnceöz’ün iyi niyetli ve samimi yaklaşımına teşekkür ederim. Ancak gerek Sayın
İnceöz gerek ben, ikimiz de İstanbul’daki teşkilatlarımızdan ve belediye
başkanlarından aldığımız bilgilerle Genel Kurulda bu konuları konuşuyoruz.
Dolayısıyla, herkes olayı kendi penceresinden naklettiği için Sayın İnceöz’e ve
bize, böyle tatsız, yaşanmaması gereken olayların da yaşandığı bir vaka. 
Biz
parti teşkilatlarımızı da, belediye başkanlarımızı da, parti olarak bu kampanya
süresince “evet” propagandası yapanlara karşı maksimum hoşgörüyü, katkıyı ve
kolaylığı göstermeleri konusunda uyarıyoruz. Aynı uyarının Adalet ve Kalkınma
Partisi tarafından yapılmasının özellikle İstanbul’daki çalışmalar bakımından
gerekli olduğunu düşünüyoruz. Yoksa, Esenler Belediye Başkanımızın… Şimdi
arkadaşım görüntüyü de gösteriyor, belediye personelinin ilçe sekreterimizi
darbettiği çok açık. Ben bu darp emrini belediye başkanı verdi demem, diyemem
ama belediye personelinin bir işgüzarlık yapmak için böyle bir hamlede
bulundukları bir vaka, görüntüler elimizde. 
Bunun,
bu tür olayların, bu üzücü olayların bir daha İstanbul’da özellikle tekerrür
etmemesi açısından şuna ihtiyaç var Sayın Başkanım: İstanbul’daki belediyelerin
büyük çoğunluğu Adalet ve Kalkınma Partisi menşeli olduğu için iktidar
partisinin bu konuda belediye başkanlarına “‘evet’ ile ‘hayır’ı aynı görün.
Belediye hizmetleri bakımından, belediye olanakları bakımından ‘evet’
propagandası için ne veriyorsanız ‘hayır’ propagandası için de o kolaylıkları
gösterin.” demelerini bekliyoruz. Zira, biz Cumhuriyet Halk Partisi olarak 14
belediyemize bu konuda Parti Genel Merkezimizden bir genelge, talimat
gönderdik. 
İstanbul’da
başta olmak üzere, bir daha bu kabîl olayların yaşanmamasının demokrasimize
katkı sağlayacağı muhakkak.
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Altay. 
ENGİN
ALTAY (İstanbul) – Hepimizin burada, en azından millete ifade ettiği daha
yüksek demokrasi standartlarıysa, Hollanda’nın Türkiye’ye uyguladığı muamelenin
benzerinin İstanbul’da “hayır” propagandası yapan –parti ayrımı yapmaksızın-
insanlara gösteriliyor olması –sade belediye kısmı yok bu işin, Emniyet kısmı
da var- tabii ki hoş olmayan ve kabul edilebilir olmaktan çok uzak bir
tablodur. Hem Genel Kurulun hem ilgililerin bilgi ve takdirine arz ediyorum.
Teşekkür
ediyorum.
BAŞKAN
– Teşekkür ederim Sayın Altay.
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mehmet Akif Hamzaçebi’nin, terör
saldırısında şehit olanlara Allah’tan rahmet dilediğine ilişkin konuşması
BAŞKAN
– Terör saldırısında şehit olan askerlerimize ve hayatını kaybeden sivil
vatandaşlarımıza Allah’tan rahmet diliyorum, ailelerine ve milletimize
başsağlığı diliyorum.
Gündeme
geçiyoruz.
Başkanlığın
Genel Kurula sunuşları vardır.
Genel
görüşme açılmasına ilişkin bir, Meclis araştırması açılmasına ilişkin iki
önerge vardır, ayrı ayrı okutuyorum:
VI.- BAŞKANLIĞIN GENEL KURULA SUNUŞLARI
A) Genel Görüşme Önergeleri
1.- HDP Grubu adına Grup Başkan Vekilleri Diyarbakır Milletvekili Çağlar
Demirel ile Diyarbakır Milletvekili İdris Baluken’in, Türkiye’nin başta Azez ve
Cerablus olmak üzere Rojava ve Suriye politikaları hakkında genel görüşme
açılmasına ilişkin önergesi (8/8)
Türkiye Büyük Millet Meclisi Başkanlığına
Türkiye'nin
başta Azez ve Cerablus olmak üzere Rojava ve Suriye politikaları hakkında
Anayasa’nın 98 ve İç Tüzük’ün 101, 102, 103’üncü maddeleri uyarınca HDP Grubu
adına genel görüşme açılmasını arz ve teklif ederiz.
 Çağlar
Demirel İdris
Baluken
 Diyarbakır Diyarbakır
 HDP
Grup Başkan Vekili HDP
Grup Başkan Vekili
Gerekçe:
AKP
Hükûmeti, yüz yıllık statükocu düzenlere karşı yeni tahayyüllerle kıvılcımı
atılan halk başkaldırılarını ve Orta Doğu'da Suriye iç savaşının başlamasını
siyaseten okuyamamış, süreç boyunca geliştirdiği mezhepçi tutumlarla dış
politikayı iflasa götürmüştür.
AKP'nin
yol ayrımına geldiği dönemlerde siyasi tercihi Suriye halkları olmak yerine
IŞİD, El Nusra, Ahrar el-Şam gibi örgütler olmuştur. Bu politikasını sınır
aşırı entegre hâle getirmek ve siyasal amaçlarını birleştirerek iflastan
kurtulmak için de Türkiye içerisinde abluka siyaseti izleyerek sokağa çıkma
yasakları ilan etmiştir. 16 Ağustos 2015 tarihinden beri çeşitli kentlerde
uygulanan sokağa çıkma yasakları her anlamda yıkımı Türkiye halklarının
gündemine sokarken, AKP iktidarı böylesi bir dönemde Suriye ve Rojava'ya askerî
müdahale seçeneğini Türkiye'nin diğer siyasal ve sosyal paydaşlarıyla
ortaklaştırmadan defakto bir şekilde uygulamaya çalışmaktadır. Riskleri ve
maliyetleri itibarıyla böylesi bir uygulamaya AKP Hükûmetinin tek başına karar
vermeye çalışmasının izahı yoktur.
Askerî
müdahaleyi öncülleyen başka bir ülkenin toprak bütünlüğüne müdahale,
uluslararası hukuka açık bir şekilde aykırıdır. Bu hukuki aykırılığın yanı
sıra, siyaseten de Tunus ve Libya’da başlayan yanlış dış politikada ısrardır.
Dolayısıyla, AKP Hükûmetinin yanlışta ısrarının Türkiye halklarına büyük bir
fatura getirmesini öngörmek zor değildir. Nitekim yıkımın derinleşmesi ve
yanlışta ısrarın daha büyük bir toplumsal maliyetle yüklenilmesine götüren
temel AKP iflası, Kürtlerin siyasi statüsüne karşı olan tavrıdır. Türkiye’de
Kürt sorununun demokratik çözümünü öngören çözüm sürecini baltalayan AKP
Hükûmeti, Rojava’da da Kürtlerin statü ve topraklarına kavuşmasını engellemeye
çalışmaktadır.
Rojava
politikasının özünde Kürtlerin statü kazanmasının önüne geçme gerçekliği
yatarken AKP temsilcilerinin kamuoyuna sunduğu gerekçeler ise temelsiz
iddiaların ve gerçek dışı ifadelerin toplamıdır. Bu durumun kristalize edilmiş
gerçekliği AKP Hükûmeti temsilcilerinin iki cümlesinin birleştirilmesinden
görülebilir. Kobane’ye yönelik IŞİD saldırısı esnasında “Kobane düştü düşecek.”
diyen dönemin Başbakanı ile 2016 yılının ikinci haftasında Başbakan Ahmet
Davutoğlu’nun “Azez’in düşmesine izin vermeyeceğiz.” cümleleridir.
Azez’in
yakınlarında bulunan Tel Rifat mevkisinde Demokratik Suriye Güçleri ile El
Nusra ve Ahrar el-Şam çeteleri arasında çatışmalar sürerken TSK’yı devreye
sokan AKP Hükûmeti, Demokratik Suriye Güçlerine yönelik obüs saldırısı
yaptırmıştır. Bu saldırının gerekçesi olarak da mülteci akınının önüne
geçilmesi, Türkiye’nin güvenliği ve Suriye muhalefetini koruma bahaneleri öne
sürülmüştür. Hâlbuki AKP Hükûmetinin yakın geçmiş pratiklerine baktığımızda
ortada bu bahaneleri gerekçe hâline dönüştürecek hiçbir deneyim bulunmamaktadır.
2014 yılının Ekim ayında IŞİD çeteleri Kobane’ye saldırdığında Türkiye sınırı
içerisindeki köylere IŞİD mensuplarınca saldırılar yapılmış ve birçok
yurttaşımız yaşamını yitirmiştir. Buna rağmen AKP Hükûmeti IŞİD’e angajman kuralları
uygulamamıştır. Yine Azez’e yönelik obüs saldırılarına gerekçe gösterilen
“Türkiye’ye saldırı oldu.” iddiası ilgili taraflarca kesin bir dille reddedilmiş
ve AKP Hükûmeti saldırı olduğuna dair tek bir kanıt sunamamıştır. Son olarak
ise AKP Hükûmeti ılımlı muhalefeti korumayı kendine amaç edindiğini ifade
etmiştir. Oysaki Azez ve Cerablus’ta hâkim olan çeteler El Nusra, Ahrar el-Şam
ve IŞİD’dir. Bununla birlikte AKP Hükûmetinin Suriye iç savaşında taraf olanlar
arasında uluslararası hukuk çerçevesinde tercih yapma şansı bulunmamaktadır.
Nihayetinde
AKP Hükûmetinin Azez yakınlarındaki Tel Rifat’a yönelik saldırıları, bu
saldırıda kimlerin korunmaya çalışıldığı, hangi çıkarların gözetildiği, Suriye
ve Rojava’ya asker gönderilip gönderilmediği ve Suriye iç savaşına dâhil olma
çabalarıyla ilgili TBMM’nin ve Türkiye kamuoyunun karar alma süreçlerine
katılmaması ve bilgilendirilmemesi kabul edilemezdir.
Bu
itibarla, Türkiye’nin başta Azez ve Cerablus olmak üzere Rojava ve Suriye
politikaları hakkında Anayasa’nın 98 ve İç Tüzük’ün 101, 102, 103'üncü
maddeleri uyarınca HDP Grubu adına genel görüşme açılmasını arz ve teklif
ederiz.
B) Meclis Araştırması Önergeleri
1.- Van Milletvekili Bedia Özgökçe Ertan ve 21 milletvekilinin, sokağa
çıkma yasaklarında hayatını kaybedenlerin otopsi işlemleri ile sivil kayıplara
dair yürütülen soruşturmaların uluslararası ilke ve standartlara uygunluğunun
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/501)
Türkiye Büyük Millet Meclisi Başkanlığına
Özellikle
Cizre'de olmak üzere, Ağustos 2015'ten beri ilan edilen sokağa çıkma
yasaklarında hayatını kaybedenlerin otopsi işlemleri ile sivil kayıplara dair
yürütülen soruşturmaların uluslararası ilke ve standartlara uygunluğunun
araştırılması amacıyla Anayasa'nın 98'inci ve İç Tüzük’ün 104'üncü ve 105'inci
maddeleri gereğince Meclis araştırması açılması için gereğini arz ve teklif
ederim.
1)
Bedia Özgökçe Ertan  (Van)
2)
İdris Baluken  (Diyarbakır)
3)
Filiz Kerestecioğlu Demir (İstanbul)
4)
Garo Paylan  (İstanbul)
5)
Hüda Kaya  (İstanbul)
6)
Müslüm Doğan  (İzmir)
7)
Ali Atalan  (Mardin)
8)
Erol Dora  (Mardin)
9)
Mithat Sancar  (Mardin)
10)
Ahmet Yıldırım  (Muş)
11)
Burcu Çelik  (Muş)
12)
Besime Konca  (Siirt)
13)
Kadri Yıldırım  (Siirt)
14)
Aycan İrmez  (Şırnak)
15)
Ferhat Encu  (Şırnak)
16)
Leyla Birlik  (Şırnak)
17)
Dilek Öcalan  (Şanlıurfa)
18)
İbrahim Ayhan  (Şanlıurfa)
19)
Osman Baydemir  (Şanlıurfa)
20)
Alican Önlü  (Tunceli)
21)
Nadir Yıldırım  (Van)
22)
Tuğba Hezer Öztürk  (Van)
Gerekçe:

Diyarbakır'ın
Sur ilçesinde 2 Aralık 2015, Şırnak'ın Cizre ilçesinde 14 Aralık 2015
tarihinden itibaren devam eden sokağa çıkma yasaklarında birçok insan hakları ihlali
meydana gelmektedir. Maalesef yasaklı bölgelerde yaşayan sivillerin
kurtarılması için Anayasa Mahkemesi ve Avrupa İnsan Hakları Mahkemesine yapılan
başvurular sonuç vermemiş ve çok sayıda sivil hayatını kaybetmiştir. Bugüne
kadar 7 şehrin 20 ilçesinde ilan edilen sokağa çıkma yasaklarında 300'ü aşkın
yurttaşımız yaşamını yitirdi. Özellikle ocak sonundan itibaren sıklıkla TBMM
gündemine getirmeye çalıştığımız üç bodrumda bulunan yaralılardan gelen ölüm
haberleriyle bilanço daha da ağırlaşmıştır.
Bu
kadar ölümün gerçekleştiği bir dönemde yapılması gereken, etkili bir soruşturma
yürüterek sivil kayıplardan sorumlu olanları tespit etmek ve yargılamaktır. Bu
gibi durumlar için hem Avrupa Konseyi hem de Birleşmiş Milletler düzeyinde
çeşitli ilkeler belirlenmiştir. AİHM, 2001 yılında M. ve Diğerleri v. Birleşik
Krallık Davası’nda verdiği kararla özellikle kamu görevlilerinin sebep olduğu
yaşam hakkı ihlallerine dair etkin soruşturmanın şartlarını belirlemiştir.
"Jordan Prensipleri" olarak bilinen bu ilkelere göre soruşturma
makamları yaşam hakkı ihlali hakkında bilgi alır almaz resen harekete geçmeli,
olayla ilgili tüm deliller mümkün olan en iyi şekilde ve kısa sürede
toplanmalı, soruşturmayı yürüten görevli bağımsız olmalı ve soruşturma en kısa
sürede devam etmelidir.
Öte
yandan, insan hakları ihlalleri ve işkence sonucu meydana geldiği düşünülen
ölümlerde otopsi sırasında uyulması gereken kuralları ayrıntılı bir şekilde
açıklayan BM Hukuk Dışı, Keyfî ve Yargısız İnfazların Önlenmesine ve
Soruşturulmasına İlişkin El Kılavuzu (Minnesota Protokolü) 13 Aralık 1989
tarihinde kabul edilmiştir. Minnesota Protokolü'ne göre, her şüpheli ölüm için
soruşturma açılması ve bağımsız bir komisyon tarafından yürütülecek bu
soruşturmanın yeterli bir otopsiyi içermesi, otopsinin uzman kişilerce
yapılması, otopsiye bağımsız hukukçuların da refakat etmesi ve otopsi raporu da
dâhil olmak üzere soruşturma sonuçlarının kamuoyuna sunulması gerekmektedir.
HSYK da 18 Ekim 2011 tarihinde yayınladığı 9 no.lu Genelge’yle yaşam hakkı ihlallerinde
bu protokolün uygulanması talimatını vermiştir.
Özellikle
geçtiğimiz hafta Cizre'de üç bodrumdan çıkarılan cenazelere dair gerek
milletvekillerimiz gerekse yereldeki insan hakları örgütleri ve avukatlardan
gelen haberler bu düzenlemelere uyulmadığı şüphelerini güçlendirmektedir. Öyle
ki cenazelerin otopsi için birden fazla şehre gönderilmesi çok sayıda soruna
yol açmıştır. Kaç cenazenin mahallelerden çıkarıldığı ve illere nakledildiği
bilinmediği için yakınlarından haber almayan ailelerin belirsizliği devam
etmektedir. Aileler teşhis için hangi ile gideceğini bilemeyerek şehir şehir
dolaşmak zorunda bırakılmıştır. Ayrıca, Cizre'de alınan kan örneklerinin bütün
hastanelere dağıtılıp dağıtılmadığı da bilinmemektedir. En önemlisi de İçişleri
Bakanlığı tarafından operasyonların bittiği duyurulmasına rağmen ilçenin henüz
açılmaması delillerin karartıldığı şüphelerini uyandırmaktadır.
Yaşam
hakkı ihlallerinde işletilmesi gereken süreç ve özellikle Cizre'de olmak üzere
hayatını kaybedenlerin otopsi işlemlerine ilişkin şikâyetler yukarıda
özetlenmeye çalışılmıştır. Sokağa çıkma yasaklarında hayatını kaybedenlerin
otopsi işlemleri de dâhil olmak üzere bütün bir soruşturma sürecinin
uluslararası insan hakları ilkeleri ve standartlarına uygunluğunun
araştırılması amacıyla TBMM tarafından irade gösterilerek bir Meclis
araştırması açılmasını talep ederim.
2.- HDP Grubu adına Grup Başkan Vekili Diyarbakır Milletvekili Çağlar
Demirel’in, özel istihdam bürolarının işçilere ve çalışma koşullarına
etkilerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/502)
Türkiye Büyük Millet Meclisi Başkanlığına
Özel
istihdam bürolarının dünyadaki deneyimlerinde işçilere ve çalışma koşullarına
etkilerinin araştırılması, Türkiye'de kadın istihdamının durumu, cinsiyetçi iş bölümü
ve kadınların omuzlarında olan bakım hizmetleri gibi yüklerin kamusal olarak
karşılanması, mevcutta sözleşmeli personel ve taşeron uygulamalarının
sonuçlarının ve özel istihdam bürolarıyla kiralık işçiliğin yasallaşması
durumunda emekçiler adına olası etkilerinin emekçiler, kadın örgütleri ve
sendikaların katkılarıyla araştırılması amacıyla Anayasa’nın 98'inci, İç Tüzük’ün
104 ve 105'inci maddeleri gereğince Meclis araştırması açılması için gereğini
arz ederiz.
 Çağlar
Demirel 
 Diyarbakır

 HDP
Grup Başkan Vekili
Gerekçe:

AKP
Hükûmetinin Onuncu Kalkınma Planı ve 2014-2023 Ulusal İstihdam Stratejisi gibi
politik belgeleri kadın istihdamı, kadının ailenin bir parçası olması
yaklaşımıyla ele alınmıştır. Bu bakış açısıyla özel istihdam büroları, kadın
istihdamının artırılması ve iş gücü piyasasının esnekleştirilmesinin yanı sıra
kadınlar için iş-aile yaşamını uyumlaştırma gerekçeleriyle ele alınmıştır. 2003
yılında yasal mevzuata kavuşturulan ÖİB’lerin işçi kiralama yetkisi yeni bir
yasa tasarısıyla düzenlenmek istenmektedir. Ancak istihdam devlet gibi kâr
amacı gütmeyen bir kurum tarafından yerine getirilmesi gereken bir yükümlülük
olması gerekirken iş gücü piyasasının özel sektöre teslim edilmesi emekçiler
açısından büyük bir hak kaybına sebep olabilmektedir.
ÖİB’lerle
iş güvencesi değil, istihdam güvencesi sağlanmaktadır. Daha açarsak, insanlara
iş güvencesi vermeyip esasında istihdam edilebilirliği, potansiyeli
içermektedir. Dolayısıyla iş bulmayı kişilerin kendi yeteneklerine ve rekabetçi
bir anlayışa bırakmaktadır. Mevcut iş gücü piyasasında eşitsiz bir durumda olan
kadınlar daha da olumsuz etkilenmektedir. Hele ki sendikalaşma oranının yüzde
10 gibi çok düşük olduğu, kadınların yüzde 47'sinin kayıtsız olarak çalıştığı
düşünüldüğünde götürüleri çok daha büyük olacaktır. Geçici istihdam arttıkça
güvenceli kadrolu çalışma da giderek azalıyor. Kiralık işçi alan firmalar ya da
kamu sektörü kadrolu çalışanlarını işten çıkarıyor. Almanya'da 2010 yılında
yapılan bir araştırmaya göre yeni istihdamın yüzde 53'ü geçici istihdam
bürolarıyla yapılmaktadır ve geçici istihdamla şirketler kadrolu çalışanları
işten çıkarmaktadır. Geçici istihdamla çalışanlar aynı işi yapıyor olsalar da
daha düşük ücret alıyorlar. KEİG raporuna göre, İngiltere'de esnek çalışanlar
aynı işi yapan tam zamanlı çalışanlara göre saat ücretinin yüzde 68'ini alıyor.
Türkiye gibi zaten kadınların aynı işi yapan erkeklere göre düşük ücret aldığı
ülkelerde geçici esnek istihdam, ücretleri daha da düşürecektir. Ayrıca ÖİB’ler
iddia edildiği gibi yeni istihdam yaratmıyor. Mevcut iş gücü piyasasındaki
boşluklara, örneğin askere giden çalışanın, doğum yaptığı için işten ayrılan
kadının yerine istihdam edildiği için yeni bir istihdam alanı oluşturmuyor.
Dolayısıyla istihdamı garantilemiyor.
Yine,
bir diğer nokta, geçici istihdamın, esnek çalışmanın, başta kadınlar için
tercih edilebilir olduğudur. Evet, kadınlar hayatlarının belli dönemlerinde
yarı zamanlı ya da daha esnek çalışma içinde olmak isteyebilir. Ancak, esnek
çalışma daha az çalışma saatiyle mevcut tüm sosyal ve çalışma haklarının
korunması olmadığı için, yetersiz ücretler ek işe itmektedir. Geçici işçilerle
yapılan görüşmelerde, işçilerin tamamı, geçici istihdamı biraz daha
seçeneksizlikten kabul ettiklerini, yakın zamanda tam zamanlı bir işe geçme
ümidiyle devam ettiklerini belirtmekteler. Örneğin, 2012'de Avustralya'da
yapılan bir çalışmada taşeron işçilerin en büyük kaygısının güvencesizlik
olduğu ve bu işçilerin yüzde 80'inin tam zamanlı, güvenceli bir işe girmek
istediklerini ortaya koymuştur. Dolayısıyla, geçici istihdamda, tercih etmekten
ziyade işsizlik baskısıyla zorunlu bir durum oluşmaktadır. Kadın istihdamının
düşük olduğu, kadın işsizliğinin yüksek olduğu Türkiye'de kadınlar için çok
daha büyük bir baskı olacaktır.
Özel
istihdam bürolarıyla getirilmek istenen geçici istihdam, kiralık işçi
uygulamalarına dair dünyada yapılan araştırmalar işçilerin ve özellikle kadın
işçilerin büyük oranda koşullarının gerilediği yönündedir. Dolayısıyla,
özellikle sermaye kesimlerinin belirttiği üzere, istihdamı artırıcı, iş-yaşam
uyumluluğunu sağlayıcı olduğu iddiaları gerçekçi durmamaktadır. Bu anlamda,
özel istihdam bürolarının dünyadaki deneyimlerinde işçilere ve çalışma
koşullarına etkilerinin araştırılması, Türkiye'de kadın istihdamının durumu,
cinsiyetçi iş bölümü ve kadınların omuzlarında olan bakım hizmetleri gibi
yüklerin kamusal olarak karşılanması, mevcutta sözleşmeli personel ve taşeron
uygulamalarının sonuçlarını ve özel istihdam büroları ile kiralık işçiliğin
yasallaşması durumunda emekçiler adına olası etkilerinin emekçiler, kadın
örgütleri ve sendikaların katkılarıyla araştırılması için bir araştırma
komisyonu kurulmasını önermekteyiz. 
BAŞKAN
– Bilgilerinize sunulmuştur.
Önergeler
gündemdeki yerlerini alacak ve genel görüşme ve Meclis araştırması açılıp
açılmaması konusundaki ön görüşmeler sırası geldiğinde yapılacaktır.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Sayın Kerestecioğlu, buyurunuz. 
V.- AÇIKLAMALAR (Devam)
20.- İstanbul Milletvekili Filiz Kerestecioğlu Demir’in, İç Tüzük
gereğince önergede ne yazıyorsa kâtip üyelerin de aynı şekilde okumaları
gerektiğine ilişkin açıklaması
FİLİZ
KERESTECİOĞLU DEMİR (İstanbul) – Özellikle kâtip üyelerinizin görevi, o
önergede ne yazılıyorsa o şekilde okunmasıdır. O nedenle, önergede “AKP”
yazarken “AK PARTİ” olarak okunması aslında kendilerinin yapmaması gereken bir
şeydir. Böyle bir düzeltme hakları olduğunu düşünmüyoruz. Aynı şekilde, “HDP”
yazan bir şeyi de herhâlde “Halkların Demokratik Partisi” olarak
okumayacaklardı. Buna özellikle dikkat çekmek istedim. Önergede ne yazıyorsa,
İç Tüzük gereğince kâtip üyelerin de aynı şekilde okumaları gerekmektedir. 
Teşekkürler.
BAŞKAN
– Hatırlattığınız için teşekkür ediyorum Sayın Kerestecioğlu.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- HDP Grubunun, Şırnak Milletvekili Aycan İrmez ve arkadaşları
tarafından, 20 Temmuz 2015 Suruç katliamından sonra şiddet ve çatışmayı esas
alan politikalarıyla hukuksuz bir biçimde ilan ettiği sokağa çıkma yasakları
esnasında başta yaşam hakkı olmak üzere yaşanan ağır hak ihlallerinin ve maddi
manevi tahribatların araştırılması amacıyla 13/3/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 15 Mart 2017 Çarşamba günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi
15/03/2017
Türkiye Büyük Millet Meclisi Başkanlığına
Danışma
Kurulu 15/03/2017 Çarşamba günü (Bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Filiz
Kerestecioğlu Demir
 İstanbul
 Grup
Başkan Vekili
Öneri:
13
Mart 2017 tarihinde Şırnak Milletvekili Sayın Aycan İrmez ve arkadaşları
tarafından verilen (4134 sıra numaralı) 20 Temmuz 2015 Suruç katliamından sonra
şiddet ve çatışmayı esas alan politikalarıyla hukuksuz bir biçimde ilan ettiği
sokağa çıkma yasakları esnasında, başta yaşam hakkı olmak üzere yaşanan ağır hak
ihlallerinin ve maddi, manevi tahribatların araştırılması amacıyla Türkiye
Büyük Millet Meclisine verilmiş olan Meclis araştırması önergesinin Genel
Kurulun bilgisine sunulmak üzere bekleyen diğer önergelerin önüne alınarak
15/3/2017 Çarşamba günlü birleşimde sunuşlarda okunması ve görüşmelerin aynı
tarihli birleşiminde yapılması önerilmiştir.
BAŞKAN
– Halkların Demokratik Partisi Grubu önerisi üzerindeki söz taleplerini
karşılayacağım.
Önerinin
lehinde ilk konuşmacı Ertuğrul Kürkcü, İzmir Milletvekili. 
Buyurunuz
Sayın Kürkcü. (HDP sıralarından alkışlar)
ERTUĞRUL
KÜRKCÜ (İzmir) – Sayın Başkan, sevgili arkadaşlar; bu önergemiz, esasen, 2015
Temmuzundan beri süregelmekte olan ve Türkiye'nin Kürt halkının yoğunluklu
olarak yaşadığı kentlerinde süregiden güvenlik operasyonları sırasında ortaya
çıkan hak ihlalleri konusunda peş peşe verdiğimiz ve hepsi reddedilen araştırma
önergelerimizden daha farklı bir başka araştırma önergesi; konusu aynı fakat bu
kez önümüzdeki, Birleşmiş Milletler İnsan Hakları Yüksek Komiserliği bürosunun
geçen hafta başında yayınladığı raporunun, bugüne kadar ileri sürdüğümüz bütün
tez ve önerileri, bütün ihlal iddialarını neredeyse birebir doğrulayan raporunu
esas alarak bir araştırma yapılmasını istemekle ilgilidir. 
Türkiye,
ihtilaf hâlinde olduğu çeşitli uluslararası kuruluşların raporlarını görmezden
gelebilir. Türkiye, saygın olmakla birlikte resmî hüviyetleri olmadığı için
çeşitli saygın insan hakları kuruluşlarının raporlarını ciddiye almamaya
tevessül edebilir fakat Birleşmiş Milletler İnsan Hakları Yüksek Komiserliğinin
raporunu ciddiye almadan edemez. O nedenle, Meclisin ve Hükûmet partisinin bunu
ciddiye almasını ve gereğini yapmasını isteriz ama öyle görüyorum ki karşımızda
bunu ciddiye almayan bir Hükûmet partisi var. Sözlerimizi o yüzden halka,
tarihe, insan hakları savunucularına ve bütün bu saldırılar, insan hakları
ihlalleri sırasında hayatlarını kaybeden sevgili yurttaşlarımıza, Kürt halkına,
onun kadın ve erkek evlatlarına söylüyoruz. 
Birleşmiş
Milletler İnsan Hakları Yüksek Komiserliğinin raporu şu bakımdan son derece
ciddidir: Bir devletin yurttaşlarına karşı yerine getirmekle yükümlü olduğu
bütün görevlerin yerine getirilmeyip ihlal edildiğini 2015 Temmuzu ile 2016
Aralığı arasında söylemektedir. 
Yaşam
hakkı ihlalleri: 2 bin can kaybı.
Mülkiyet
ve barınma hakkı ihlalleri: Sadece Nusaybin ilçesinde 1.786 binanın yerle bir
edilmesi. Bunu Diyarbakır’ın Sur, Lice, Mardin’in Dargeçit ve diğer ilçeleri,
bütün bunlara yayabilirsiniz.
Sağlık
hakkının ihlali: Bütün bu operasyonlar sırasında yaralanan, şu ya da bu şekilde
sağlık desteğine ihtiyacı olan yurttaşların sağlık hakkından ve tıbbi yardımdan
yoksun kılınmaları.
Zorla
kaybettirmeler: 3 yurttaşımızın gözaltına alındıktan sonra kaybedilmesi ve ne
olduğunun bilinmemesi.
Yerinden
etmeler: 355 bin ile 500 bin arasındaki yurttaşımızın artık eskiden yaşadıkları
evleri yoktur, nereye gittikleri bilinmemektedir, nerede yaşadıkları Hükûmetin
bilgisi dâhilinde değildir.
Ruh
ve beden bütünlüğünün korunması: Bütün bu uygulamalar sırasında gerçekleşen
işkenceler, bununla karşı karşıya kalan ya da bunun gerçekleştiği her yerde
yurttaşlarımızın ruh ve beden bütünlüğünü elinden almıştır.
Özgürlük
ve güvenlik hakkı ihlal edilmiştir. Uzun süreli gözaltılar, şikâyetlerin
reddedilmesi, yurttaşların yaşadıkları evlere, kentlere girip çıkmalarının
önlenmesi, kadına karşı şiddetle mücadelenin bırakılması, tam tersine, kadına
karşı şiddetin kural hâline gelmesi, adalete erişim dâhil adli yargılama ve
etkin önlemlerin inkâr edilmesi, ifade ve örgütlenme özgürlüğünün ortadan
kaldırılmış olması, nefret ve şiddetin kışkırtılması, yönetim ve kararlara
katılma hakkının ortadan kaldırılması, milletvekillerine ve belediye
başkanlarına yönelik ihlaller, emek ve çalışma hakkının ihlali…
Bu
rapor, aslında, bir devletin yurttaşlarına karşı yapamayacağı ne varsa bunların
hepsinin gerçekleştirildiğini ortaya koyuyor. Peki, Türkiye Büyük Millet
Meclisi bunun için ne yapacaktır? Örneğin, Nusaybin ilçemizin 2015’teki şu
fotoğrafı ile 2016’daki şu fotoğrafını kıyasladığında, bütün bu binaların
içinde yaşayanlarla birlikte nereye gittiğini sormayacak mı? Türkiye Büyük
Millet Meclisi, Diyarbakır’ın Sur ilçesinin 2015 Mayısında çekilmiş şu
fotoğrafı ile 2016’da çekilmiş şu fotoğrafları arasındaki farkı merak etmeyecek
mi? Bu evler nereye gitti, buradaki insanlar nereye gitti? Bunları kim yıktı,
kim yerle bir etti ve kim yerlerinden edilenlere destek sağlamadı? 
Türkiye
övünüyor “Biz 3 milyon Suriyeli göçmen bakıyoruz.” diye. Bravo, alkışlıyoruz.
Bakıp bakmadığınızı bilmiyoruz ama en azından Türkiye’de bulunuyorlar. Peki,
355 bin ile 500 bin arasındaki yurttaşınızın evini başına kimlerin yıktığını,
kimlerin onların barınma hakkını ihlal ettiğini, 2 bin yurttaşınızın hayatını
kimin elinden aldığını merak etmiyor musunuz? Bunun merak edilmediği bir devlet
ve hükûmet olabilir mi? Ondan sonra diyorsunuz ki: “Srebrenitsa katliamında
Hollandalılar şu kadar insanı öldürdü.” Hollandalılar hiç kimseyi öldürmedi
Srebrenitsa’da ama kendi Birleşmiş Milletler Güvenlik Gücü askerlerinin Srebrenitsa
katliamının önlenmesiyle yükümlü birliği görevini yerine getirmediği için
hükûmeti mahkûm eden bir mahkemeleri olmakla, böyle bir cibilliyetleri olmakla
övünebilirler. Aynı cibilliyetten istiyoruz, aynı cibilliyetten biz de
istiyoruz, Hollandalılarda ne varsa bizde de onun olmasını istiyoruz ve bunun
için bir soruşturma istiyoruz. 
Türkiye
Büyük Millet Meclisi bu konuda hiçbir soruşturmanın altına girmedi, hiçbir
yargı makamı bu soruşturmaların altına girmedi ve burada büyük tartışmalarla
karşı çıktığımız ama Adalet ve Kalkınma Partisi çoğunluğunun âlâyıvalayla tayin
ettiği ombudsman, bu konuda kendisine yapılan başvuruya, bütün bu yapılanların,
şu raporda anlatılan ve benim kısaca özetlediğim her şeyin usulüne uygun, adil,
orantılı olduğuna dair bir rapor vermekten utanmadı. Biz böyle bir
ombudsmanımızın olmasından utanıyoruz ve Meclisin nasıl bunu göreve tayin
ettiyse o şekilde görevden alması için de Hükûmete çağrıda bulunmasını
istiyoruz, istemek hakkımızdır. 
Hükûmetin
aslında bunları bilmediğini düşünemeyiz, ben şahsen düşünmüyorum. Hepinizin
önünde, yetkili ve görevli bakanların önünde kendilerine o sıralarda medyaya
düşen “çöktürme harekât planı” hakkında ne düşündüklerini sordum. Bu harekât
planı, bu raporda gerçekleşmiş olan her şeyin gerçekleştirileceğini yazıyordu.
Bu konuda bir tek cevap alamadım. Sadece eski İçişleri Bakanı Efkan Ala “Böyle
bir rapor, böyle bir hazırlık yoktur.” dedi. Peki, o zaman, böyle bir hazırlığı
yoktuysa Hükûmetin, bütün bunları kim yaptı? Başka bir hükûmet yapmış olabilir
mi? Türkiye’de bizim bildiğimizden başka bir hükûmet, mesela bir Ergenekon
hükûmeti var mı acaba? Ben bunu çok merak ediyorum.
Nihayet,
bütün bunların, bu raporların karşımıza geldiği… Dünyanın bütün uluslararası
kurum ve kuruluşlarında, Türkiye'nin yurttaşlarına karşı hak ve
sorumluluklarını yerine getiremediğiyle ya da bunları ihlal ettiğiyle ilgili
raporlar peş peşe yayınlanırken yeni bir haber daha sitelere düştü. Geçen gün
sordum, Naci Bostancı müdahale etti ama hâlâ bununla ilgili bize bir bilgi
vermedi. Gerçek midir “üç hilal operasyonu” diye bir şeyin olacağı? Gerçek
midir 16 ilimizin ve 81 ilimizin de bütün yurttaşlarının dolaysızca
etkileneceği bir yok etme operasyonu ve 5 bin güvenlik görevlisinin fedasının
öngörüldüğü bir güvenlik operasyonu söz konusu mudur? 
Bir
kere daha söylüyorum: 5 bin güvenlik gücünün feda edilmesinin öngörüldüğü
yerde, bizim eski deneyimimize göre yani düşük yoğunluklu savaş döneminin
istatistiklerine göre, en az 5 bin sivilin ve en az 8 bin silahlı militanın
ortadan kaldırılması, hatta bunun 8 katına varacak kadar sayıda militanın
ortadan kaldırılması gerekir. 
Şimdi,
bütün bu soruşturma talepleri karşısında eğer biz bir üç hilal operasyonuyla
ödüllendirileceksek hiç olmasın…
(Mikrofon
otomatik cihaz tarafından kapatıldı) 
BAŞKAN
– Sayın Kürkcü, tamamlayınız, mikrofonunuzu açıyorum. 
ERTUĞRUL
KÜRKCÜ (Devamla) – …hiç güvenliğimiz olmasın daha iyidir çünkü yurttaşlar,
devlet araya girmeden, kendi güvenliklerini birbirleriyle yardımlaşarak,
birbirleriyle kardeşleşerek, birbirleriyle ortaklaşarak sağlayabiliyorlar.
Devletin güvenlik operasyonlarını geriye çektiği, sınırladığı dönemde yani 2013
Martı ile 2015 arasında geçen iki buçuk yıl içinde Türkiye’de bir tek
yurttaşımız silahlı çatışmada hayatını kaybetmedi, bir tek Kürt ya da Türk
hayatını bir çatışmada kaybetmedi. Ne zaman güvenlik operasyonları başladı, o
zamandan beri Türkler ve Kürtler kitleler hâlinde hayatlarını kaybediyorlar. 
Sonuç
olarak: Türkiye'nin Birleşmiş Milletler raporu kapsamındaki il ve ilçelerinde gerçekleşmiş
bulunan bütün bu yok etme operasyonları karşısında Hükûmetin tutumu bakımından
bir Meclis araştırması yapılması artık hayati bir ihtiyaç hâline gelmiştir. 
(Mikrofon
otomatik cihaz tarafından kapatıldı) 
ERTUĞRUL
KÜRKCÜ (Devamla) – Türkiye’de giderek toplumun kendisini koruması gereken
biricik şiddet örgütünün devlet olduğu noktasına doğru gidiyoruz.
Hepinizi
sevgi ve saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Kürkcü.
Önerinin
aleyhinde Ruhi Ersoy, Osmaniye Milletvekili.
Buyurunuz
Sayın Ersoy. (MHP sıralarından alkışlar)
RUHİ
ERSOY (Osmaniye) – Sayın Başkan, değerli milletvekilleri; tabii, demokrasi ve
güvenlik önemli iki kavram ve birbiriyle münasebetleri, toplumların temel
sorunlarla karşılaşmalarına göre değişkenlik arz eden hususlardır. Ülkemizin
içerisinde bulunduğu ve ciddi anlamda güvenliği riske eden gelişmeler göz önüne
alındığında -demokrasi, hukuk ve güvenliği birbirini tamamlayıcı unsur olarak-
kamu vicdanı ve kamu bürokrasisinin elinden geleni yaparak mücadele verdiğini
görüyoruz. Bu konuda evrensel kaide, insanların fizyolojik ihtiyaçları
dışındaki ihtiyaçlarını karşılamak için öncelikle güvenlik duygusunun
sağlanması gerekiyor. Bu konuyu hesaba kattığımızda, özellikle iddia edilen,
devletin bölgede birtakım olağanüstü katliamlar yaptığına dair söylemleri biz
kabul etmiyoruz. Kamu vicdanı, kamu bürokrasisi ve devlet otoritesi hukukun
içerisinde elinden gelen mücadeleyi vermekte ve bu konuda özellikle Genelkurmay
Başkanlığının ve MİT raporlarının ortaya koyduğu çalışmalarda, terör
örgütlerine yönelik operasyonlar sürecinde sivil vatandaşlarımızın zarar
görmemesi için güvenlik güçlerinin en üst düzeyde hassasiyet gösterdikleri de
hatta kayıt altına alınarak ilgililere gösterilmekte ve ifadesi verilmekte. 
Sayın
milletvekilleri, arzu edilen, Türkiye Cumhuriyeti devletinin içerisinde PKK
terör örgütüne dayalı bir hukuk sistemini inşa edip PKK’nın temel mantalitesi
olan Marksist Leninist anlayışla bir devlet inşası, federasyon hayali gören ya
da buna benzer birtakım hayallerle şehirlerin içerisine bombalar yerleştirerek
milletin huzurunu bozan, başta kendi bölge halkına, bölgede yaşayan
vatandaşlarımıza zulmederek bazı dayatmaları yapan terör örgütüyle mücadele ise
kastedilenler, bu Türk devletinin sonsuza kadar görevi, bu terör örgütünü
ayıklamak ve temizlemektir; vatandaşıyla kucaklaşıp gönül köprülerini kurarken
son terörist ortadan kaldırılıncaya kadar, hukuka teslim edilinceye kadar
teröristlerle mücadele etme kararlılığıdır. Aksi durumda bu vatanın, bu
coğrafyanın vatanlaşması söz konusu olamayacaktır. Elbette, temel insan hakları
hususundaki kriterlere göre meselelerini değerlendiren kurum ve kuruluşlar
üzerine düşen sorumluluğu yerine getirecektir. 
Bugün,
biz ombudsmanlık kurumu ile kamu bürokrasisinin ortak bir çalışmasına Mecliste
ortak komisyon olarak, karma komisyon olarak şahitlik yaptık ve çok büyük haz
aldığım toplantılardan bir tanesi oldu. Problemlerine çözüm üretemeyenlerin
ombudsmanlık kurumuna şikâyetleri ve ilgili kamu kurumu ve bürokrasisiyle bir
araya gelmesine Türkiye Büyük Millet Meclisi hakemlik yaptı. Bugün üzerine söz
söylenen ombudsmanlık kurumunu ve ombudsmanını da o Mecliste bulunan komisyon
üyeleri seçti. Ona oy verenlerden birisi de benim. Ombudsmanlık görevini yapan
Sayın Şeref Malkoç’un da bu manada yerli, millî, evrensel kriterlere göre
hareket ettiğini düşünüyorum. Onu savunmak burada bize düşmez ama vicdan sahibi
olan bu manada üzerine düşeni yapar. Biz memleketle, milletle hesaplaşma
sürecine girenlere hesabını sorarken son tahlilde, devletin son iki yıl
içerisinde gösterdiği azim ve kararlılıkla yaptığı terörle mücadeleden sonra
terörist örgütlere katılım oranında çok kayda değer bir düşüşün olduğu
gözlemlenmekte. Bu konuda, 18 yaş altı, kırsala bir şekliyle kaçırılan,
kaldırılan, tehdit edilen ya da ikna edilerek oranın cazip hâle getirildiği,
bölge vatandaşlarımızdan 336 olan 2014’teki sayının 2015’te 254’e düştüğünü ve
özellikle 2016’nın ilk çeyreğinde bu rakamların tek rakamlara doğru düştüğünü
gözlemliyoruz; bu çok sevindirici bir şey. Siz devlet otoritesini teröre ve
teröriste karşı gösterirseniz, vatandaşınızı yanınıza alırsınız. Bölgedeki
insanı ikilem arasında bırakarak “O bölgeyi tamamen alın aman.”; bu açılım
safsatasının olduğu yıllardaki gibi taviz taviz üzerine olarak kendi yargısını,
kendi bürokrasisini, kendi vergi dairesini kurduğu, neredeyse ayrı bir devlet
olmaya doğru gideceği havasını verirseniz, cazibe merkezi Kandil olur, PKK
olur. Cazibe merkezinin Türkiye Cumhuriyeti devleti ve vatandaşlık hukuku
olduğunu gösterdiğiniz andan itibaren bu yapı elbette ki değişecek. Bugün
rahatsız olanlar terör örgütünün insan kaynakları temininde sıkıntı çektiğini
görenler, bugün rahatsız olanlar Türkiye Cumhuriyeti devletinin duruma el
attığını görenlerdir.
Öte
yandan, üç hilal kavramı, hakkı, hukuku, adaleti temsil eder ve üç kıtaya
Türkistan medeniyetinin mührünü vurmak ve insanlığın evrensel kriterlerini
temsil etmekle ilgili bir medeniyet nişanesi olarak hizmet eder. Üç hilal
kavramını birtakım olumsuzluklarla yan yana almak hiç kimsenin hakkı da haddi
de olmamalıdır. Bu manada, değerli vatandaşların devletine karşı olan
sadakatini ve samimiyetini her geçen gün görmek –Kandil dâhil- terör örgütleri
üzerinden hesap yapmaya kalkanları çılgına çeviriyor.
Bugün,
dünya standartlarına baktığımızda, Fransa kendisindeki bir patlamadan sonra
neleri askıya aldı, birazcık hukuktan nasiplenenler ve dünya kamuoyunu takip
edenlerden bunu çok rahatlıkla görürler. Öte yandan, 11 Eylül saldırısından
sonra Amerika’nın takındığı güvenlik tavrının neler olduğu ve neleri
yapabildiği ortada. 
Değerli
milletvekilleri, Trump’lı bir Amerika’yla başlayan, türbülansa giren bir
dünyada, Avrupa Birliğinden ayrılan İngiltere’nin, NATO’yu tartışma zeminine
çağıran Fransa’nın başta olmak üzere, dünya standartlarındaki geldiği noktada
neoliberal politikaların sonuç vermediğini, her ulus devletin kendi güvenlik
politikasını kendi vatandaşlarını mutlu etmek üzerine kurguladığını çok
rahatlıkla görürsünüz. 
Bu
kapsamda, Milliyetçi Hareket Partisi olarak biz, devletimizin, milletimizin,
kamu bürokrasimizin ve sonuna kadar vatandaşımızın yanındayız. Vatandaşımızın
gündelik yaşam içerisindeki her türlü probleminin yerinde çözümlenmesini,
huzurlu, güvenli bir şekilde, memleketine, milletine bağlı bir şekilde, mutlu
ve refah düzeyi yüksek bir şekilde yaşamasını istiyoruz. Bu kapsamda, dağa
kaçırılan askerlerin hesabını ve bugün tehdit edilen bölgedeki farklı siyasi
partilerin durumunu ayrı bir dosya olarak açabiliriz. Bugün itibarıyla bölgede
hâkimiyet kaybeden terör örgütünün yeniden hâkimiyet kurmak üzere birtakım
dayatmaları ortaya koyarak farklı siyasi parti mensuplarının yöneticilerine ne
tür zulümler yaptığı ortada. 
Sayın
milletvekilleri, işin daha acı tarafı, bugün, daha büyük bir katliama sebebiyet
verecek bir patlamanın önüne geçmek için kara yoluna döşenmiş bir mayını
temizlerken 2 askerimiz, Mehmet’imiz, Muhammedcik’imiz şehadet şerbetini içti.
Bu kadar ki terör azmış ve bölgeye hâkimiyet kurmaya çalışırken terörle
mücadeleyi tavsatacak, terörle mücadelenin azim ve kararlılığını yok edecek
bazı teklifleri ortaya koymayı Milliyetçi Hareket Partisi olarak hiç de uygun
bulmuyoruz. 
Diğer
taraftan, bu kapsamda, mallarının ve temel anlamda ihtiyaçlarının yerine
gelmediğini ya da mal kayıplarının olduğunu söyleyen vatandaşlarımıza
devletimizin harcamış olduğu rakamları buradan ifade ederek vatandaşı, malı
mülkü ve canı parayla ölçmek istemiyorum ama devlet, çok ciddi anlamda, maddi
kaynaklarını bölgeyi yeniden inşa etmek ve devletiyle, milletiyle huzurlu bir
şekilde yaşamak isteyen bölgedeki vatandaşlarımızı mutlu etmek için oraya yeni
şehirler kurmakta ve insanlara her türlü desteği vermektedir. Hâl böyle olduğu
için, Türkiye Cumhuriyeti devletinin azim ve kararlılığıyla, millî birlik ve
beraberlik kavramı içerisinde, vatandaşlık hukukunu temele alan, vatandaşlık
hukukunun temelinden çıkış noktası evrensel insan haklarına kadar giden bir
anlayışı bu memlekette el birliğiyle kurgulayabilecek güce ve iradeye büyük
Türk milleti sahiptir. Bu kapsamda yapılan tartışmaların önüne arkasına
bakarken tartışmaları gündeme taşıyanların da ellerini vicdanlarına koyarak
kendi müktesebatları üzerinden, kendi varlıkları üzerinden değil, hakikatler
üzerinden, evrensel insan hakları üzerinden ve devlet-millet bütünleşmesi
üzerinden meselelere yaklaşması gerektiğini ifade ediyor, Genel Kurulu
saygılarımla selamlıyorum. (MHP ve AK PARTİ sıralarından alkışlar)
BAŞKAN
– Teşekkür ederim Sayın Ersoy.
Önerinin
lehinde Veli Ağbaba, Malatya Milletvekili. 
Buyurunuz
Sayın Ağbaba. (CHP sıralarından alkışlar)
VELİ
AĞBABA (Malatya) – Sayın Başkan, değerli milletvekilleri; hepinizi saygıyla
selamlıyorum. 
Değerli
arkadaşlar, malum, gündem Hollanda’yla yaşanan referandum krizi. Ben HDP’nin
grup önerisine girmeden önce, bu konuyla ilgili düşüncelerimi sizlerle
paylaşmak istiyorum: Bakan sınır dışı edildi, insanlarımız saldırıya uğradı,
AKP daha önce karşılaşmadığı görüntülerle karşı karşıya kaldı. Bunların
tamamını şiddetle kınadığımızı ve kabul edilemez bulduğumuzu buradan belirtmek
istiyorum. Belki tarihimizde ilk kez böyle bir durumla karşı karşıyayız, bunun
da altını çizelim. 
Tabii,
bu yaşananlar iktidar partisinin “evet” propagandası için kullanılıyor ve bıyık
altından AKP milletvekilleri gülüyor, bazı milletvekilleri “evet” oyunun
arttığını söylüyor. Türkiye rezil rüsva olmuş, 5’inci sınıf kabile devleti
durumuna düşürülmüş; kimsenin umurunda değil. Tarihimizde ilk kez bakanlar
sınır dışı ediliyor, tarihimizde ilk kez başbakan ve bakanlar Avrupa
ülkelerinde istenmiyor. Ne uğruna? “Evet” propagandası uğruna, başkanlık
uğruna. Bu yapılanlara yazıklar olsun dediğimi buradan bir kez daha haykırmak
istiyorum. 
AKP
Türkiye’de mağduriyet bulamadı. Her seçimde mağduriyetten beslenen bu siyasi
hareket, şimdi, mağduriyet ithal etmeye çalışıyor, mağduriyeti dışarıda arıyor.
İmdadına Avrupa yetişti, Hollanda yetişti. Tabii, burada bir kazan-kazan
ilişkisi var. Burada yaşanan iğrençlikler, Türkiye Cumhuriyeti’ne yapılan
hakaretler “evet” oyları için bir propaganda malzemesi olmuş durumda.
Hollanda’da da Türk ve yabancı düşmanlığı, hükûmet için bulunmaz bir fırsata
dönüştü. Bakın, iktidar partisinin milletvekili sayısı anketlere göre 23 iken,
bugün 26’ya çıkmış durumda.
Aslında,
Hollanda’nın yaptığı olayların benzerini Türkiye’ye daha önce AKP hükûmeti
yaşatmıştı. 4 Aralık 2012’de Enerji Bakanının uçağı Irak’a giderken Irak’a
gitmesine izin verilmedi, bir baktık ki uçak Kayseri’de, Bakan Kayseri’de
Kayseri mantısı yiyor. Tabii, o zaman, bunlarda, bu kahramanlarda tıs yok,
tepki yok. 
HAYDAR
AKAR (Kocaeli) – Seçim yoktu.
VELİ
AĞBABA (Devamla) – Yine, 4 Temmuzda 11 askerimizin başına çuval geçirildi değerli
arkadaşlar. Çanakkale destanını yazmış, Kurtuluş Savaşı’nda yedi düvele meydan
okumuş askerlerin başına çuval geçirildi, tepki verilmedi, “Verelim.” diyenler
de fırçalandı. 
HAYDAR
AKAR (Kocaeli) – Kırmızı çizgileri vardı.
VELİ
AĞBABA (Devamla) – Sordular dönemin Başbakanına “Nota verecek misin?” diye, “Ne
notası kardeşim, müzik notası mı veriyorsunuz?” dedi. Aslında, AKP, müzikte
yedi notayı sekize yükseltti; do, re, mi, fa, sol, la, si notalarından sonra
bir de nota olarak “ey” notasını ekledi. 
AKP
ilginç bir parti değerli arkadaşlar. Bir bakıyorsunuz ki Öcalan’a
“teröristbaşı” diyorlar, daha sonra, aynı insanlarla aynı masada müzakere
ediyorlar. Bir bakıyorsunuz, “Kandil’i başınıza yıkacağız PKK.” diyorlar, bir
bakıyorsunuz ki Kandil Dağı’nda masanın ardında Murat Karayılan, Sabri Ok,
Cemil Bayık bir basın toplantısı yapıyorlar, o basın toplantısını devletin
kuruluşu TRT ve Anadolu Ajansı canlı yayında dünyaya duyuruyor.
HAYDAR
AKAR (Kocaeli) – Kandil’i boşaltmışlar.
VELİ
AĞBABA (Devamla) – Buna itiraz edenlere de, geçmişte en çok MHP itiraz
ediyordu, MHP’ye de “Kanla besleniyorsunuz.” diyorlar. Bir bakıyorsunuz,
HDP’yi, hatta HDP’nin yanından geçenleri “terörist” diye suçluyorlar; geçmişte
hatırlıyoruz ki aynı masa etrafında mutabakat imzalıyorlar, Mecliste
birbirleriyle kucaklaşıyorlardı. Barzani’ye “aşiret lideri” diyorlardı, sonra
bir baktık ki Diyarbakır meydanında Barzani’yle birlikte “…”(x)yi söylediler, gözyaşı döktüler. Bir gün
PKK militanlarını üniformalarıyla ve meşhur, bej renkli MEKAP ayakkabılarıyla
yüz binlerce insana karşılattırıyorlar; bir bakıyorsunuz ki HDP’li
milletvekillerini söylediklerinden dolayı cezaevine atıyorlar. Her gün bir
türlü. Bir gün “Milliyetçiliği ayaklar altına aldık.” diyorlar, bir
bakıyorsunuz ki milliyetçiliğin bayraktarlığını yapıyorlar. Mavi Marmara’da
İsrail’e “katil” diyorlardı, o katillere mazlumların kanını 20 milyon dolara
sattılar. Bir gün “Hoca Efendi hazretleri”, “Ne istedin de vermedik?”, “büyük
Türk büyüğü” diyorlardı, okyanus ötesine, Hoca Efendi hazretlerine selam, saygı
gönderiyorlardı, beraber aynı fotoğraf karesinde türban bağlayarak önünde secde
ediyorlardı; bir bakıyorsunuz ki FETÖ oluyor.
HAYDAR
AKAR (Kocaeli) – Kâbe yapmışlar orayı, Kâbe. 
VELİ
AĞBABA (Devamla) – Değerli arkadaşlar, AKP gerçekten çok ilginç bir parti; bir
taraftan Sayın Bahçeli’yle “evet” kampanyası sürdürülüyor, diğer taraftan
Barzani’yle. Bakın, geçtiğimiz hafta Barzani Türkiye’ye, İstanbul’a, Ankara’ya
geldi, Türk askerleri Barzani’nin bayrağına selam durdu. MHP rest çekti,
bağırdı, Meclisi birbirine kattı “Ey AKP tercihini yap.” dedi AKP’ye…
RUHİ
ERSOY (Osmaniye) – Yaptırdı.
VELİ
AĞBABA (Devamla) – …cevabı AKP değil, cevabı Barzani verdi, dedi ki: “Referandumda
MHP’yle beraber ‘evet’ kampanyası yapacağız.” 
Değerli
arkadaşlar, hakikaten, AKP’yi takdir etmek lazım. AKP hakikaten çok ilginç bir
parti. Bakın, bunu bir halaya benzetin, halayın da ortasında AKP’nin olduğunu
düşünün. AKP halay çekiyor, AKP ortada, halayın bir ucunda Sayın Bahçeli, bir
ucunda Barzani, sağ eli Bahçeli’de, sol eli Barzani’de, ortada AKP. Şimdi, AKP
aradan çıksa, AKP halayı bıraksa, “Yoruldum.” dese Barzani ile Bahçeli bir
bakmışsınız, el ele, kol kola halay çekiyorlar değerli arkadaşlar. Bunu
sağlamak hakikaten her siyasi partinin mahareti değil. Düşünün ki Barzani ile
MHP’yi aynı halayda buluşturuyor ve beraber halay çekiyorlar.
RUHİ
ERSOY (Osmaniye) – Başka kapıya Veli Bey, hadi hadi! Ekmek çıkmaz buradan sana.
KAMİL
AYDIN (Erzurum) – Öyle bir şey yok. 
ÖMER
FETHİ GÜRER (Niğde) – İkisini de idare ediyor.
VELİ
AĞBABA (Devamla) – İkisini de idare ediyor.
Değerli
arkadaşlar, MHP meydan okuyor ama sonra konuştuklarını unutuyor. 
Değerli
arkadaşlar, bakın, Hollanda polisi geçtiğimiz günlerde kabul edilemez
alçaklıkla Türklere saldırdı -bakın, bir örnek size- ve buna herkes tepki
gösterdi. Aslında, bu olaya biz daha önce çok şahit olduk değerli arkadaşlar.
AKP ilk kez böyle bir olaya şahit oluyor ama üzülerek söylemek isterim ki Türkiye
bunca olaya çokça şahit oldu. Hollanda Hükûmetinin Türklere yaptığını AKP
yıllardan beri kendi yurttaşlarına yapmaya devam ediyor.
Bakın,
değerli milletvekilleri, Berkin Elvan, 14 yaşında, 15 yaşında 16 kilo olarak
mezara gömüldü. Ethem Sarısülük, Ankara’nın göbeğinde, Meclise birkaç yüz metre
kala polis kurşunuyla katledildi, polis tahliye edildi. Ali İsmail Korkmaz,
emir verenler tarafından tekmeyle katledildi, katilleri geziyor.
Değerli
arkadaşlar, bakın Dilek Doğan, evine giren polislere “Galoş giy.” dediği için
katledildi, hakkında sadece ve sadece iki yıl ceza isteniyor. Burası Cerattepe;
Artvin’de eylem yapmaya çalışan, toprağına, doğasına, namusuna sahip çıkmak
isteyenlere saldırıyor. 
Hocaların
hocası dediğimiz, 80 yaşını aşmış hocaya polis şiddeti uygulanıyor Korkut
Boratav’a. Değerli arkadaşlar, ilk kez tarihimizde Siyasal Bilgiler
Fakültesinde üniversite hocalarının cübbeleri AKP’nin emriyle çiğneniyor. Bir
bakın bakalım şu görüntüye değerli arkadaşlar, bir kız çocuğu, üniversitede
okuyan bir öğretim üyesi köpeklerin saldırısına uğruyor. Köpeğin cinsi yok ama
mantık aynı, Hollanda’da da mantık aynı, Türkiye’de de mantık aynı. Belki
köpeğin biri Hollanda’da, köpeğin biri Türkiye’de ama mantık aynı değerli
arkadaşlar.
Bir
bakın, -belki utanırsınız- şu bir milletvekili, birlikte Parlamentoda görev
yaptığınız Ramis Topal, Gezi eylemleri sırasında darbedildi, burnu kırıldı
değerli arkadaşlar. Yine, geçtiğimiz günlerde bakın, Onursal Adıgüzel, İbrahim
Özdiş, Ömer Fethi Gürer, Tahsin Tarhan, Zeynel Emre’ye, polis şiddeti uygulandı
daha bundan iki hafta önce değerli arkadaşlar.
Yine,
bir kamu emekçisi hakkını arıyor değerli arkadaşlar. Gezi eylemlerinde bir
polis tarafından bir kız çocuğuna yapılan muameleye bir bakın değerli
milletvekilleri. Belki çok hoşunuza gitmeyecek ama Başbakanın başdanışmanı
alçakça bir tekme atıyor bir çocuğa, alçakça, hayasızca, utanmadan. Ne oluyor?
Görevden alınması beklenirken ne yapılıyor? Yükseltiliyor değerli
milletvekilleri.
Örnek
çok, gazeteci Ahmet Şık. Siz “Fetullah Hoca Efendi hazretleri” derken, onun
önünde secde ederken, onun eteğini öperken bu adam kitap yazıyordu onların
hakkında. Değerli arkadaşlar, şimdi sormak isteriz, kim faşist? Ne diyor AKP
Hükûmeti, Başbakan? Hollandalıların yaptığını Nazizme benzetiyor, Hollandalıların
yaptığını Nazizm olarak nitelendiriyor. Peki, değerli milletvekilleri,
Hollanda’nın, Almanya’nın yaptığı Nazizmse, Nazilikse AKP’nin yıllardan beri
kendi yurttaşlarına yaptığı nedir? En ufak hak arama eylemlerinde, en ufak
sözlerde AKP maalesef saldırmaya devam ediyor; kendi yandaş, kendi haram
medyasıyla da bu saldırıları sanki kendine yapılmış gibi göstermeye devam
ediyor. Bir gün bunların hesabı sorulacak. Bakın, tarih bir gün yazılacak ve
geçmişte Nazilerin tarihi yazıldığı gibi, geçmişte kendi halkına işkence
edenler, katledenler yazıldığı gibi bir gün AKP’nin de kendi insanlarını, kendi
yurttaşlarını katlettiğini, onları gazla, polis copuyla copladığını tarih
yazacaktır. 
Ben
hepinize teşekkür ediyor, saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Ağbaba.
RUHİ
ERSOY (Osmaniye) – Sayın Başkan...
BAŞKAN
– Sayın Ersoy...
RUHİ
ERSOY (Osmaniye) – Efendim, sataşmadan, grubumuza yapılan sataşmadan...
BAŞKAN
– Hangi sataşma, hangi cümleleriyle sataştı?
RUHİ
ERSOY (Osmaniye) – Sayın Genel Başkanımızı PKK’yla, HDP’yle veyahut da
Barzani’yle yan yana durmakla itham eden sataşmalarından dolayı...
ERTUĞRUL
KÜRKCÜ (İzmir) – Sayın Başkan...
BAŞKAN
– Sayın Ersoy sizden önce sisteme girmişti Sayın Kürkcü, sizi de dinleyeceğim.
Buyurunuz
Sayın Ersoy, iki dakika süreyle söz veriyorum.
VIII.- SATAŞMALARA İLİŞKİN KONUŞMALAR
1.- Osmaniye Milletvekili Ruhi Ersoy’un, Malatya Milletvekili Veli
Ağbaba’nın HDP grup önerisi üzerinde yaptığı konuşması sırasında MHP Grup
Başkanına sataşması nedeniyle konuşması
RUHİ
ERSOY (Osmaniye) – Değerli milletvekilleri, Milliyetçi Hareket Partisi kırk
sekiz yıllık mücadele dolu tarihinin her aşamasında hesap veremeyeceği hiçbir
işin altında olmamıştır. Dolayısıyla, bugünkü aldığı inisiyatifle Anayasa’nın
ilk 4 maddesini teminat altına almış, millî üniter Türk devlet yapısının Ankara
başkentli, ay yıldızlı al bayrağıyla ilelebet yaşaması için bir inisiyatif
almıştır. Milliyetçi Hareket Partisinin aldığı bu inisiyatif, 2009’lu, 2010’lu
yıllarda Anayasa’dan Türklüğü çıkartmak için pazarlıklar yapanları, Anayasa’nın
3’üncü maddesini tartışma zeminine açanları, Anayasa’nın temel umdelerini,
özellikle millî üniter yapısını tahribat altına alabilecek “Yerel yönetimlere
özerklik şartnamesini tartışalım.” diye kurultaylarında konuşanları; öte
yandan, PKK’lı teröristlerin cenazelerine el tutanları, onlarla birlikte
paçavralarla gösteri yapanları ciddi anlamda rahatsız etmişe benziyor.
Cumhuriyet Halk Partisinin içerisindeki çok değerli, millî üniter devlet
yapısıyla barışık, ulusalcı, vatansever insanları ayrı tutmakla beraber
partilerinin netleşmesini, alınan bu inisiyatiften Türk devletinin geleceğini
yönetmeye dair yeni siyaset üretmeleri gerektiğini tavsiye ediyorum. Milliyetçi
Hareket Partisinin sayın liderinin ve partinin aldığı bu inisiyatifi, millet ve
devlet bekasıyla ilgili yapmış olduğu hizmeti önemli şekilde tarih de
yazacaktır, yaşanarak bunlar da görülecektir. Ve bugün iktidar partisinin millî
rotaya dönüşmesinin temel çıkış noktası milliyetçi, ülkücü hareketin almış
olduğu inisiyatifle doğru orantılıdır diyor, saygılar sunuyorum. (MHP
sıralarından alkışlar) 
BAŞKAN
– Teşekkür ederim Sayın Ersoy. 
ERTUĞRUL
KÜRKCÜ (İzmir) – Sayın Başkan…
VELİ
AĞBABA (Malatya) – Sayın Başkan…
BAŞKAN
– Sayın Kürkcü…
Sayın
Ağbaba, bir saniye, sizden önce Sayın Kürkcü vardı. 
ERTUĞRUL
KÜRKCÜ (İzmir) – Sayın Ağbaba konuşması sırasında Halkların Demokratik
Partisinin Hükûmet partisiyle kucaklaştığını yani kendi ilkelerine aykırı
hareket ettiğini söyleyerek sataştı. 
BAŞKAN
– Buyurunuz Sayın Kürkcü. 
İki
dakika süreyle söz veriyorum. 
2.- İzmir Milletvekili Ertuğrul Kürkcü’nün, Malatya Milletvekili Veli
Ağbaba’nın HDP grup önerisi üzerinde yaptığı konuşması sırasında Halkların
Demokratik Partisine sataşması nedeniyle konuşması
ERTUĞRUL
KÜRKCÜ (İzmir) – Şimdi, sevgili arkadaşlar, Sayın Ağbaba’nın aslında bu
araştırma önergesiyle ilgili konuşmasını çok isterdim çünkü ortada son derece
ağır, vahim ihlallerden söz ediyoruz. Bir tek rakam vereyim: Tüm bu
operasyonlar sırasında 144’ü çocuk, 113’ü kadın, 1.689 sivilin hayatını
kaybettiğine dair hem bizim tespitlerimiz var hem de Birleşmiş Milletler raporu
bunu söylüyor. Merak ediyorum, acaba Cumhuriyet Halk Partisi bu konuda ne
diyor, soruşturma yapılmasını, bu araştırma önergesinin gerçekleşmesini, bu
hesabın sorulmasını istiyor mu, istemiyor mu; tartışma bu. Velev ki -öyle
olmadığını söyleyeceğim ama- geçmişte şöyle ya da böyle davranmış olalım,
yükselttiğimiz bu soru bir karşılık hak etmiyor mu? Yurttaşlarımıza yapılan bu
muamele herhangi bir araştırmayı, soruşturmayı ve bir cezayı gerektirmiyor mu?
Cezasızlıkla ödüllendirilecekler mi bu işleri yapanlar? Soru budur, bu soruya
cevap istedik ama bu cevabı alamadık. Karşılığında ne aldık? Halkların
Demokratik Partisinin bu çatışma dolayısıyla bugüne kadar gerçekleşmiş
ölümlerin minimalize edildiği, hemen hemen sıfır hayat kaybıyla geçen bir iki
buçuk, üç yıllık sürenin gerçek kılınabilmesi için Hükûmetle giriştiği
müzakerenin burada karalandığına tanık olduk. Kim Hükûmetse onunla konuşuruz,
çatışmayı kim yönetiyorsa onunla konuşmak zorundasınız ve ister istemez bu
toplumun tamamını ilgilendirdiği için bu meselenin Mecliste ele alınması
gerektiğini hem biz istedik hem İmralı’dan -yapılan konuşmaların tutanakları
var- istendiğini biliyorsunuz. Bunları bile bile, sırf kendini öteki partilerin
üstüne çıkarmak kaygısıyla hakikatleri bu şekilde çiğnemeyi ben kabul
etmiyorum, Veli arkadaşımıza da hiç yakıştırmıyorum doğrusu. (HDP sıralarından
alkışlar) 
BAŞKAN
– Teşekkür ederim Sayın Kürkcü. 
Sayın
Ağbaba, dinliyorum. 
VELİ
AĞBABA (Malatya) – Sayın Başkan, MHP sözcüsü, HDP sözcüsü sataşmada bulundular.
MHP sözcüsü, netleşmediğimizi, PKK’yla el ele tutuştuğumuzu ifade etti; onunla
ilgili sataşmadan söz istiyorum. Bir de Sayın Kürkcü’den dolayı…
KAMİL
AYDIN (Erzurum) – Tespitti kardeşim, sataşma değil. Sen sataşmanın ne olduğunu
bil, sataşmanın ne olduğunu göster.
BAŞKAN
– “Netleşme” derken neyi kastettiniz Sayın Ağbaba? Yani Sayın Ersoy’un neyi
söylediğini kastettiniz?
VELİ
AĞBABA (Malatya) – Terörle ilgili düşüncemizin netleşmediğini, PKK’yla cenazelere
gittiğimizi söyledi. 
BAŞKAN
– Buyurunuz Sayın Ağbaba. (CHP sıralarından alkışlar)
3.- Malatya Milletvekili Veli Ağbaba’nın, Osmaniye Milletvekili Ruhi
Ersoy ile İzmir Milletvekili Ertuğrul Kürkcü’nün sataşma nedeniyle yaptıkları
konuşmaları sırasında Cumhuriyet Halk Partisine sataşması nedeniyle konuşması
VELİ
AĞBABA (Malatya) – Değerli arkadaşlar, tabii ben söyledikçe MHP sözcülerinin
zoruna gidecek; doğaldır da çünkü bir travma yaşıyorlar. 
Değerli
arkadaşlar, şimdi, ben eğer geçmişte PKK militanlarını Türkiye’ye getirip,
silahlı olarak Türkiye’ye getirip alkışlatmış bir partiyle iş birliği yapsaydım
üzerime alınırdım. Bakın size bir resim göstereceğim; bu, şimdi beraber
yürüdüğünüz, beraber yol yürüdüğünüz AKP’nin açılım sürecinde, bakın
ayaklarında Mekap ayakkabı, üzerlerinde avcı yelekleriyle PKK’lı militanlar
ülkeye giriş yapıyor; bunu alkışlayan yüz binlerce insan var.
Şimdi,
o süreci unuttu AKP, bugün sizinle beraber iş birliği yapıyor. Bakın sizin…
Barzani diyoruz ya, kızıyorsunuz ya, bakın Barzani’nin önünde askerler selam
veriyor, Türk askerleri. Sizin çok kıymet verdiğiniz bakın Barzani... Şu anda
beraber iş birliği yaptığınızı söylüyorum. Bir elinde Cumhurbaşkanı, bir elinde
Şivan Perwer, Barzani; iş birliği yaptığını söylüyorum.
Değerli
arkadaşlar, şimdi, bakın biz “Hodri meydan.” diyoruz. Bizim bir üyemiz, bir
milletvekilimizle ilgili böyle bir iddianız varsa ortaya koyarsınız. Biz
şimdiye kadar bu iddialara cevap verdik. Bu iddiaları kim yapıyor Sayın Ersoy
biliyor musunuz? Bu iddiaları AKP’nin 3.500 lira para verdiği ak troller
yapıyor. Size sadece şunu söyleyebilirim: MHP’nin, sizin içinize ak trol
kaçmış. Artık AKP bu ak trollere para da vermez. Niye? O trollüğü yapacak siz
varsınız. Böyle şey olur mu? Bir siyasi partinin böyle bir iddiayla çıkması
mümkün mü? Bakın, bu iddiayı AKP sözcüleri bile yapamıyor. Kim yapıyor bu
iddiaları? AKP’nin para verdiği, beslediği ak troller yapıyor. Sizin içinize ak
trol kaçmış diyebilirim sadece. 
Yine,
değerli arkadaşlar, bakın Tuğrul Türkeş bakan oldu, siz dünyanın hakaretini
ettiniz, Türkeş’in mezarına gitti diye gittiniz zemzem suyuyla yıkadınız. Şimdi
sizi zemzem kuyusuna atsak çıkmazsınız. Türkeş bari bakanlık aldı, siz bir şey
almadan gittiniz AKP’yle iş birliği yaptınız. Belediyenin itfaiyesiyle zemzem
suyu fışkırtsanız Türkeş’in mezarında aklanamazsınız. 
Teşekkür
ederim. 
ERKAN
HABERAL (Ankara) – Ayıp oluyor. Yakışıyor mu sana? Ayıp!
BAŞKAN
– Teşekkür ederim Sayın Ağbaba.
ERHAN
USTA (Samsun) – Sayın Başkan… 
BAŞKAN
- Sayın Usta…
ERHAN
USTA (Samsun) – Sayın Başkan, Sayın Ağbaba açıktan partimize sataşmıştır,
travma geçirdiğimizi, ak trol kaçtığını…
BAŞKAN
– Buyurunuz Sayın Usta. 
ERHAN
USTA (Samsun) – Sayın Kamil Aydın…
BAŞKAN
– Buyurunuz Sayın Aydın… 
Sayın
Aydın, lütfen yeni bir sataşmaya meydan vermeyiniz. Bu konuyu burada kapatalım
isterim. 
4.- Erzurum Milletvekili Kamil Aydın’ın, Malatya Milletvekili Veli Ağbaba’nın
sataşma nedeniyle yaptığı konuşması sırasında Milliyetçi Hareket Partisine
sataşması nedeniyle konuşması
KAMİL
AYDIN (Erzurum) – Saygıdeğer Başkan, değerli milletvekili arkadaşlar, Sevgili
Başkanım; öncelikle, ben Yüce Divanınızdan sataşmanın, “sataşma” kelimesinin
bir tanımını yapmanızı arz ediyorum. 
ADNAN
BOYNUKARA (Adıyaman) – Tanımı yapılacak. Bu sözlere çok izin veriliyor. 
KAMİL
AYDIN (Devamla) – Yani hakikaten bu sözler… Biraz önce gerçekten diğer
partideki arkadaşlar seviyeli bir şekilde çıktılar. Kendilerinin verdiği önerge
şu. Biz de dedik ki: “Arkadaşlar, Milliyetçi Hareket Partisinin duruşu budur.”
Yani böyle bir pandomim izliyoruz. Ta yirmi yıl öncesinden bugüne kadar bir
ekol olmuş… 
VELİ
AĞBABA (Malatya) – Altı ay önce, altı ay önce… 
KAMİL
AYDIN (Devamla) – Resimlerle konuş…
VELİ
AĞBABA (Malatya) – Altı ay önce, altı ay önce… 
KAMİL
AYDIN (Devamla) – Biz ders anlatırken “resim konuşması” diye bir şey söyleriz
ama çocuğu bir an önce derse kanalize edelim diye yaparız onu…
VELİ
AĞBABA (Malatya) – Ben de öyle yaptım işte!
KAMİL
AYDIN (Devamla) – …önce resimden harekete geçsin de belki bir fikir üretir
diye. 
VELİ
AĞBABA (Malatya) – Ben de öyle yaptım!
KAMİL
AYDIN (Devamla) – Şimdi, kardeşim, bak, Allah aşkına, şu demagojiden vazgeç.
Bakın, burası yüce bir Meclis, ülkemizin her partiden seçilmiş burada temsil
yeteneği olan 550 insandan oluştuğu sanılan bir heyetle beraberiz. Burada şimdi
geliyorsun, Allah’tan kork ya, Barzani’nin, efendim, dün şunu dedi… Dün ne
dediyse Milliyetçi Hareket Partisi bugün onu söyledi. Geçen hafta bir “paçavra”
söylemi gelişti. Tutanakları aç bak. Bak, siyaset böyle yapılır, sebep-sonuç
ilişkisi kurulur.. 
VELİ
AĞBABA (Malatya) – Tamam. 
KAMİL
AYDIN (Devamla) – Dinle, otur dinle. 
Şunu
söyledik, dedik ki: Bu bayrak paçavradır. Çünkü niye? Bu paçavranın sahibinin
elinde bizim ordumuzun, milletimizin kanı vardır. Karşı taraftan bir ses geldi,
itiraz edenler oldu. Cumhuriyet Halk Partisinden bir tanesi demedi ki “Evet,
burada kan vardır, bu paçavradır.” Şimdi, herhangi bir konuda Türkiye’nin
bekasıyla ilgili dün, bugün, gelecekte gerek Anayasa bağlamında gerek terörle
mücadele bağlamında net bir tavır sergilememişsiniz. Burada olağanüstü hâller
oylandığında bile net bir tavır sergilememişsiniz, şimdi çıkmışsınız koskocaman
bir partiyi temsilen -Allah aşkına- böyle bir sataşma olabilir mi ya. Olmayan
bir şeyi, el ele tutacakmışız, ortadaki elini çekecekmiş, öbür… 
VELİ
AĞBABA (Malatya) - Valla öyle. 
KAMİL
AYDIN (Devamla) – Bu, ne halay kültüründe var tamam mı…
VELİ
AĞBABA (Malatya) – Var, var.
KAMİL
AYDIN (Devamla) - …ne şemmame kültüründe var, bu Veli Ağbaba kültüründe var.
Seni bir an önce…
VELİ
AĞBABA (Malatya) - Halayda var, halayda var. Bak, Ruhi Beye sor, o halk kültürü
uzmanı, bak ona sor.
(Mikrofon
otomatik cihaz tarafından kapatıldı)
KAMİL
AYDIN (Devamla) – Biz sokakta ne söylüyorsak burada onu söylüyoruz, tamam mı?
BAŞKAN
– Sayın Aydın teşekkür ederim. 
ADNAN
BOYNUKARA (Adıyaman) – Başkanım, böyle bir usul yok ya. 
BAŞKAN
– Sayın Ağbaba…
VELİ
AĞBABA (Malatya) – Sayın Başkan, hem demagoji yapmakla hem de net tavır
almamakla ilgili söyledi. İki dakika sataşmadan dolayı söz istiyorum. 
ADNAN
BOYNUKARA (Adıyaman) – Ya biz burayı Meclis sanıyoruz. Burası slogan atılacak
yer değil.
BAŞKAN
– Sayın Ağbaba, söz vereceğim ama bir şey rica ediyorum. Lütfen, yeni bir
sataşmaya meydan vermeyiniz. Rica ediyorum.
KAMİL
AYDIN (Erzurum) – Devam ettirirse devam ederiz.
BAŞKAN
- Buyurunuz. 
ADNAN
BOYNUKARA (Adıyaman) - Yeni sataşmaya zemin açtınız Başkanım. 
KAMİL
AYDIN (Erzurum) – Önce, bir sataşma nedir söyleyin Başkanım, öğrensin sataşma
nedir. 
5.- Malatya Milletvekili Veli Ağbaba’nın, Erzurum Milletvekili Kamil
Aydın’ın sataşma nedeniyle yaptığı konuşması sırasında şahsına ve Cumhuriyet
Halk Partisine sataşması nedeniyle konuşması
VELİ
AĞBABA (Malatya) – Sayın Başkan, teşekkür ederim.
Aslında
ben en çok AKP’ye sataşıyorum ama cevap oradan geliyor, onu da anlayabilmiş
değilim.
ADNAN
BOYNUKARA (Adıyaman) - Söylediğin hiçbir söz doğru değil.
KAMİL
AYDIN (Erzurum) – Seni hizmet içi eğitime almak lazım. 
VELİ
AĞBABA (Devamla) - Şimdi diyorum ki arkadaşlar, geçtiğimiz hafta olanları
anlatıyorum ben size. Geçtiğimiz günlerde Sayın Bahçeli’nin başkanlıkla ilgili
söylediklerini hatırlatıyorum ben size. Sizin ne söylediğinizi hatırlatıyorum.
Cevap veriyorsunuz. Bakın, biraz önce dedim ki ben, eleştirilerim saklı: Bu
bayraklara Türk askerleri selam durmadı mı? Türk askerlerini selam durdurmadın
mı? Kimin ortağı? Senin ortağın. Onun cevabını ver.
KAMİL
AYDIN (Erzurum) - Ne söyledik burada? Söylediğimizi söylesene! Erkeksen söyle
söylediğimizi!
VELİ
AĞBABA (Devamla) - Türk askerleri selam durdu mu durmadı mı o bez parçası
dediğin şeye? Bakın ben biraz önce sataştım. İçimde kalmasın, bunu, bu resmi
göstermek istiyorum. Geçtiğimiz gün de isim vererek sataştım. AKP’liler
alınıyor. Alının arkadaşlar. Bakın burada bir resim var. Bu resmi günlerdir
saklıyorum. Geçtiğimiz günlerde burada bulunan kadın milletvekilleri Fetullah
Gülen’in huzurunda türban takmışlar.
KAMİL
AYDIN (Erzurum) - Muhatabını tanı.
VELİ
AĞBABA (Devamla) - Burası türbe mi? Bu kutsal bir adam mı? Kim? Bunun cevabını
verin. Özellikle sataşıyorum. (AK PARTİ sıralarından gürültüler) Grup Başkan
Vekili İlknur İnceöz’e sataşıyorum. Burası kim? Bu kim? (AK PARTİ sıralarından
gürültüler) Bakın neredeyse MYK üyelerinin tamamı var. Alınacaksınız,
utanacaksınız! 
NAZIM
MAVİŞ (Sinop) – Senin çok utanacak şeyin var, çok.
VELİ
AĞBABA (Devamla) – Söyleyecek bir şey yok. Bir tek CHP’li milletvekilinin böyle
bir resmini bulabilir misin? Bulamazsın çünkü biz orada yokuz. (AK PARTİ
sıralarından gürültüler)
ABDULLAH
BAŞCI (İstanbul) – Önce, Genel Başkanınız ne şekilde geldi, kasetler nasıl
servis edildi, FETÖ’yle nasıl iş tutuldu, onu anlat! 
VELİ
AĞBABA (Devamla) – Ya, bu kadar bağıracaksan, kalk cevabını ver. 
AKP’nin
sözcüsü, grup başkan vekilleri… 
ABDULLAH
BAŞCI (İstanbul) – Genel Başkanınızın danışmanı olanlar neden tutuklandı? 
VELİ
AĞBABA (Devamla) – Bakın, buna siz cevap vermeyin, burada olanlar cevap versin
değerli arkadaşlar. 
KAMİL
AYDIN (Erzurum) – Hah, muhatabını tanı işte!
VELİ
AĞBABA (Devamla) – Biz doğruları söylemeye devam edeceğiz, biz her zaman
gerçekleri yüksek sesle ifade etmeye çalışacağız.
ABDULLAH
BAŞCI (İstanbul) – Çok çamur atıyorsun, çamursun! Otur yerine!
VELİ
AĞBABA (Devamla) – Öyle, bağırmadan korkacak hâlimiz yok. Senin gibi…
Iraklılara tısın çıkmıyor, tısın! (AK PARTİ sıralarından gürültüler) 
ABDULLAH
BAŞCI (İstanbul) – PKK’lıların cenazesini sizler taşıdınız, teröristleri sizler
savundunuz, utanmadan konuşuyorsunuz! 
VELİ
AĞBABA (Devamla) – Bakın, Türk askerinin başına çuval geçirdiler, tıs çıkmadı. Veli
Ağbaba’ya bağırmak kolay. 
ABDULLAH
BAŞCI (İstanbul) – Aklınıza ne gelirse konuşuyorsunuz. İnsanda ar olur, ar!
VELİ
AĞBABA (Devamla) – Bağırsanız da, ne yaparsanız yapın susmayacağız, gerçekleri
haykırmaya, geçmişte Fetullah’la ilişkinizi ortaya çıkarmaya devam edeceğiz.
(AK PARTİ sıralarından gürültüler)
NAZIM
MAVİŞ (Sinop) – Marifet yaptım zannediyorsun değil mi, iş yaptım zannediyorsun,
senin bu yaptığın marifet mi, övünüyor musun şimdi bu yaptığınla, iş mi yani
bu? Böyle bir üslup mu olur ya? 
BAŞKAN
– Teşekkür ederim Sayın Ağbaba. 
FİLİZ
KERESTECİOĞLU DEMİR (İstanbul) – Sayın Başkan…
İLKNUR
İNCEÖZ (Aksaray) – Sayın Başkan…
BAŞKAN
– Bir saniye Sayın İnceöz, söz vereceğim. 
Sayın
Kerestecioğlu, buyurunuz, mikrofonunuzu açıyorum. 
V.- AÇIKLAMALAR (Devam)
21.- İstanbul Milletvekili Filiz Kerestecioğlu Demir’in, Erzurum
Milletvekili Kamil Aydın’ın sataşma nedeniyle yaptığı konuşmasındaki bazı
ifadelerine ilişkin açıklaması
FİLİZ
KERESTECİOĞLU DEMİR (İstanbul) – Ben, öncelikle, şu anda çok erkekçe ve
seviyesiz bir tartışma diyemeyeceğim, bir konuşmanın karşılıklı olarak
yürüdüğünü düşünüyorum. 
ADNAN
BOYNUKARA (Adıyaman) – Çok seviyesiz.
FİLİZ
KERESTECİOĞLU DEMİR (İstanbul) – Şunu ifade etmek isterim: Oradaki siyasi
iradeden bağımsız olarak halkların iradesini temsil eden hiçbir bayrağa
“paçavra” denmez. Bu ülkede Sudan’ın katil Devlet Başkanı El Beşir ağırlanmış
ve bütün dünya onu lanetlerken bayrağı çekilmiştir ama kimse o bayrağa
“paçavra” dememiştir ve hiçbir ülkenin bayrağı da “paçavra” denmeyi hak etmez.
Öncelikle bunu söylemek istiyorum. 
KAMİL
AYDIN (Erzurum) – Biz kimse değiliz, biz deriz kardeşim: Paçavradır.
FİLİZ
KERESTECİOĞLU DEMİR (İstanbul) – Ve bütün Meclisteki özellikle erkek
milletvekillerini birbirlerine karşı da, buraya karşı da, bu makama karşı da
daha seviyeli bir tartışma yürütmeye davet ediyorum. 
Teşekkür
ederim. 
KAMİL
AYDIN (Erzurum) – Seviye tespit bürosu başkanı! 
BAŞKAN
– Teşekkür ederim Sayın Kerestecioğlu. 
Sayın
İnceöz, buyurunuz, mikrofonunuzu açıyorum. 
22.- Aksaray Milletvekili İlknur İnceöz’ün, Malatya Milletvekili Veli
Ağbaba’nın HDP grup önerisi üzerinde yaptığı konuşmasındaki bazı ifadelerine
ilişkin açıklaması
İLKNUR
İNCEÖZ (Aksaray) – Sayın Başkan, değerli milletvekilleri; Veli Ağbaba, bundan
evvel yaptığı Meclisteki konuşmalar gibi, gene kendisine, kendi seviyesine
uygun bir konuşma yapmıştır. 
Biraz
evvel gösterdiği fotoğrafla ilgili ben cevap vermeyeceğim. 
VELİ
AĞBABA (Malatya) – Ver sen, ver! Bırak seviyeyi falan da ver o fotoğrafın
cevabını.
İLKNUR
İNCEÖZ (Aksaray) – Şu anlamda cevap vermeyeceğim: Kendisini bu konuda muhatap
bile almıyorum. 2012’de çekilmiş bir fotoğrafla… Biz bunun o dönemde 17-25
Aralıktan sonra ne dedik: “Bunlar paralel devlet yapılanması olmuştur.” Siz
neredeydiniz, nerede durdunuz? Biz “Paralel devlet yapılanması” derken siz
başka yerlerde duruyordunuz. Biz orada tavrımızı net olarak koyduk. 
2013
17-25 Aralıktan önce çekilmiş bir fotoğrafla ilzam, itham etmek ancak Veli
Ağbaba gibi şahsiyatla uğraşan kişilere yakışır. (AK PARTİ sıralarından
alkışlar)
VELİ
AĞBABA (Malatya) – Sayın Başkan… 
BAŞKAN
– Teşekkür ederim Sayın İnceöz. 
ERHAN
USTA (Samsun) – Sayın Başkan…
BAŞKAN
– Birleşime yirmi dakika ara veriyorum. 
Kapanma Saati: 15.51
İKİNCİ OTURUM
Açılma Saati: 16.09
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Mehmet
Necmettin AHRAZOĞLU (Hatay)
-----0-----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
İkinci Oturumunu açıyorum. 
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Şırnak Milletvekili Aycan İrmez ve arkadaşları
tarafından, 20 Temmuz 2015 Suruç katliamından sonra şiddet ve çatışmayı esas
alan politikalarıyla hukuksuz bir biçimde ilan ettiği sokağa çıkma yasakları
esnasında başta yaşam hakkı olmak üzere yaşanan ağır hak ihlallerinin ve maddi
manevi tahribatların araştırılması amacıyla 13/3/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 15 Mart 2017 Çarşamba günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
- Halkların Demokratik Partisi Grubu önerisinin görüşmelerine devam ediyoruz.
Öneri
aleyhinde son konuşmacı, Şanlıurfa Milletvekili İbrahim Halil Yıldız.
Buyurunuz
Sayın Yıldız. (AK PARTİ sıralarından alkışlar)
İBRAHİM
HALİL YILDIZ (Şanlıurfa) – Teşekkür ederim Başkanım.
Sayın
Başkan, değerli milletvekilleri; HDP’nin vermiş olduğu Suruç saldırısından
sonra güvenlik politikalarıyla ilgili öneri üzerinde grubum adına söz almış
bulunmaktayım. Bu vesileyle yüce heyetinizi saygıyla selamlıyorum.
Türkiye'de
DEAŞ, PKK, FETÖ’nün çeşitli saldırılarda bulunduğu, ülke gündemini çok rahat
takip edebildiğimiz bu süreçte, ülkenin içinde bulunduğu durumu göz önüne
aldığımızda; yollara döşenen bombaları, Ankara, İstanbul, Kayseri, Suruç,
birçok yerdeki patlamaları da göz önüne aldığımızda HDP’nin verdiği bu grup
önerisinin ne kadar yersiz olduğunu rahatlıkla görebiliyoruz.
20
Temmuz 2015 tarihinde Suruç ilçemizde meydana gelen saldırı bizleri derinden
yaralamıştır. Barışı baltalayan, bölge insanımızı birbirine düşüren terör
örgütleri, dış kaynaklardan yardım alan bu kişiler, daha önce olduğu gibi
bundan sonra da başarılı olamayacaklardır. Malumunuz, 20 Temmuzda Suruç’un hedef
alınmasının terör örgütlerinin ortaklaşa bir kararı olduğunu düşünüyorum hem
PKK’nın hem DEAŞ’ın; özellikle Suruç’ta 200 bin Kobanilinin Suruç’ta
kardeşlerimizle bir arada yaşaması o sırada, bu ülkede bulunan herkesin Suruç’u
ziyaret etmesi o vesileyle. 
Olay
günü yaklaşık 19 farklı ilden 400 kişilik grup yardım malzemeleri ve oyuncak
getirip Kobani’ye götüreceklerini söylemişlerdi. Grup ilçemize gelmeden bir gün
önce, ilçe kaymakamı, Jandarma komutanı, ilçe emniyet müdürü, HDP, DBP ilçe
başkanları ve grubun Suruç’taki muhataplarıyla bir toplantı yapılmıştı. 400
kişinin güvenlik gerekçesiyle karşıya yani Kobani’ye geçmelerinin uygun
olmadığı kaymakamlıkça iletilmiştir. Her bir ilden birer temsilcinin karşıya
geçebilecekleri ve bu yardım malzemelerini götürebilecekleri kaymakamlıkça
kendilerine iletilmiştir. Patlamadan bir gün önce, Şanlıurfa’dan Suruç ilçemize
güvenlik tedbirleri alınması için takviye kuvvetler gönderilmiştir. İlçe
girişinde yapılan aramalarda 2 kişi hakkında arama kararı olduğu tespit edilmiş
ve bu 2 kişi gözaltına alınmıştı. Fakat diğerleri Suruç Belediyesi ve HDP’nin
yetkilileri kontrolünde Amara Kültür Merkezi’ne götürülmüşlerdi. Amara Kültür
Merkezi’nde bu 400 kişi kahvaltı yaptıktan sonra Çaykara köyüne gidip basın
açıklaması yapacaklardı fakat oraya gelenler, bir anlık bir kararla kahvaltı
yaptıktan sonra orada basın açıklaması yapıyorlar, oysaki basın açıklaması
Kobani sınırında olan Çaykara köyünde yapılacaktı. Tabii, bu, aynı zamanda bizi
düşündürmüştü. 
Olay
günü HDP yetkililerinin patlamanın olduğu anda orada olmaması manidardır. 
MAHMUT
TOĞRUL (Gaziantep) – Ayıp be! Ayıp be! Manidarmış!
İBRAHİM
HALİL YILDIZ (Devamla) – Yani, biz, tabii ki hiç kimsenin ölümüne razı değiliz,
hiç kimsenin yaralanmasına razı değiliz. Fakat olay günü HDP Belediye Başkanı
olaydan yedi dakika önce Kobani’ye geçiş yapıyor, patlamadan yarım saat sonra
Kobani’den giriş yapıyor ve akşama doğru tekrar çıkış yapıyor. Bunlar olay günü
gerçekleşiyor, bunların hepsi düşündürücü. 
Aynı
zamanda HDP yetkililerinden biri, patlamadan hemen birkaç saat sonra bir tane
kimlik getiriyor, Emniyet güçlerine teslim ediyor, Emniyet güçlerine patlamayı
yapan şahsın bu olduğunu söylüyor. Her nasılsa, nasıl öğrenmişse, daha ortada
cenazeler varken böyle bir kimliğin gelmesi hakikaten düşündürücüdür. Yani daha
Kriminale hiçbir şey gitmeden o kimliğin bulunması, patlamayı yapanın bile
küçük parçalarının olmaması, bulunmaması bile…
MAHMUT
TOĞRUL (Gaziantep) – O patlamada kimin parmağının olduğunu biliyoruz. O
patlamada sizin iktidarınızın parmağı var.
HALİL
ETYEMEZ (Konya) – Dinle! Dinle! 
BAŞKAN
– Sayın milletvekilleri, lütfen hatibi dinleyiniz efendim. 
İBRAHİM
HALİL YILDIZ (Devamla) – Şimdi, bunu… 
MAHMUT
TOĞRUL (Gaziantep) – Böyle terbiyesizlikler yapmayın!
İBRAHİM
HALİL YILDIZ (Devamla) – Herkes haddini bilsin. Terbiyesiz olan sensin, tamam
mı!
BAŞKAN
– Sayın Hatip, Sayın Yıldız… Lütfen efendim, lütfen… 
İBRAHİM
HALİL YILDIZ (Devamla) – Bu işin içinde farklı eller olduğunu hepimiz çok iyi
biliyoruz. Türkiye’de yapılan saldırıları, Ankara’da yapılan saldırıyı, işte
DEAŞ, PKK… İstanbul’da farklı, Ankara’da farklı, Kayseri’de farklı ama kontrol
aynı noktada, aynı kişiler yönetiyor bunları. Bu Suruç saldırısı aslında bunu
net olarak ortaya koyuyor. 
Tabii,
bundan sonraki süreçte biz ülkemizin birliğini ve bütünlüğünü koruyacağız,
mücadelemize devam edeceğiz. 15 Temmuzda yeniden bir tarih yazıldı. Elbette ki
herkes tarihe hesap verecektir ama tarih kazananları yazar. 
Buradan
hepinize teşekkür ediyorum, sağ olun. (AK PARTİ sıralarından alkışlar) 
BAŞKAN
– Teşekkür ederim Sayın Yıldız.
Öneriyi
oylarınıza sunuyorum: Kabul edenler... Kabul etmeyenler... Kabul edilmemiştir.
MAHMUT
TOĞRUL (Gaziantep) – Başkanım, açık bir şekilde partimize bir sataşma vardır.
BAŞKAN
– Hangi cümlelerle sataştı Sayın Toğrul?
MAHMUT
TOĞRUL (Gaziantep) – Orada parti yetkililerimizin olmamasının manidar olduğu…
Açık bir şekilde ima ettiği şey şu: Suruç patlamasını HDP’nin yaptığını
söyleyen bir konuşma dinledik.
BAŞKAN
– Buyurunuz Sayın Toğrul. 
Lütfen
bir sataşmaya meydan vermeyiniz.
VIII.- SATAŞMALARA İLİŞKİN KONUŞMALAR (Devam)
6.- Gaziantep Milletvekili Mahmut Toğrul’un, Şanlıurfa Milletvekili
İbrahim Halil Yıldız’ın HDP grup önerisi üzerinde yaptığı konuşması sırasında
Halkların Demokratik Partisine sataşması nedeniyle konuşması
MAHMUT
TOĞRUL (Gaziantep) – Sayın Başkan, değerli milletvekilleri; Suruç’taki
patlamanın neden ve nasıl yapıldığını çok iyi biliyoruz, Ankara Gar patlamasını
da yapanların kim olduğunu çok iyi biliyoruz. “Kokteyl bir örgüt tarafından
yapılmıştır.” diyenler bundan utanmalıdır, sorumluları ortaya çıktı. Bugün kim
yargılanıyor? Sizin hâlâ “kokteyl” dediğiniz şeylerin arkasında IŞİD’in
olduğunu ve IŞİD’in tüm faaliyetlerinin kontrolünüz altında olmasına rağmen
engellenmediğini biliyoruz. Suruç katliamını yapan sanık… Doğrudan Antep
topraklarını kullanarak gelen DEAŞ çetelerinin yaptığını biliyoruz. 
Yine
5 Haziranda Diyarbakır’da İstasyon Meydanı’nda kendini patlatan caninin, yine
aynı şekilde daha aynı gece gözaltına alındığını ve serbest bırakıldığını
biliyoruz. IŞİD’le, DAİŞ’le olan iş birliğiniz dünyanın ağzında, dünya bunu
biliyor. Bunun tek sebebinin ne olduğunu biz biliyoruz: “Kürtlerle
dayanışılmasın, Kürtler düşman edilsin.” Ve Kürt karşıtlığı politikanızın bunda
etkisi olduğunu çok iyi biliyoruz. Bunu, “HDP oradaydı, değildi”, “Manidardı.”
gibi cümlelerle IŞİD’le girdiğiniz o iş birliğini kapatamazsınız. IŞİD’le nasıl
iş tuttuğunuz sadece Türkiye halklarının gündeminde değil, tüm dünyanın
gündemindedir. Bu dili kullanmak ayıptır; bu dili kullanmak, bu tavırları
sergilemek hakikaten, dediğim gibi, sadece var olan gerçeği kapatmaya
çalışmaktır. Güneşi balçıkla sıvayamazsınız. Hâlâ bugün Suriye’de kimlerle iş
tuttuğunuz herkesin gündemindedir, herkesin bilgisi dâhilindedir.
HALİL
ETYEMEZ (Konya) – Sahi siz kiminle tutuyorsunuz, siz?
MAHMUT
TOĞRUL (Devamla) – Siz iktidarsınız, bu patlamaların sorumlularını bugün hâlâ
ortaya çıkarmamış olmanız sizin sorumluluğunuzdadır, bunların sorumlusu
sizlersiniz.
(Mikrofon
otomatik cihaz tarafından kapatıldı)
MAHMUT
TOĞRUL (Devamla) – Kendi sorumluluğunuzu asla dışarıda tutamazsınız. (HDP
sıralarından alkışlar)
BAŞKAN
– Teşekkür ederim Sayın Toğrul.
Sayın
Yıldız, 60’ıncı maddeye göre bir dakika süreyle söz veriyorum.
V.- AÇIKLAMALAR (Devam)
23.- Şanlıurfa Milletvekili İbrahim Halil Yıldız’ın, Gaziantep
Milletvekili Mahmut Toğrul’un sataşma nedeniyle yaptığı konuşmasındaki bazı
ifadelerine ilişkin açıklaması
İBRAHİM
HALİL YILDIZ (Şanlıurfa) – Sayın Başkan, bizim DEAŞ’a karşı duruşumuzu bütün
dünya görüyor.
MAHMUT
TOĞRUL (Gaziantep) – Görüyoruz! Görüyoruz!
İBRAHİM
HALİL YILDIZ (Şanlıurfa) – Şu anda samimiyetle DEAŞ’a karşı mücadele eden tek
ülke Türkiye’dir, bunu herkes bilsin öncelikle. 
“Saldırıyı
HDP yaptı.” demiyorum, “Ortadaki donelerden bilgilerinin olma ihtimali var.”
dedim. Saldırıyı DEAŞ’ın yaptığını biliyoruz.
Teşekkür
ediyorum.
MAHMUT
TOĞRUL (Gaziantep) – Terbiyesizliktir ya!
ERTUĞRUL
KÜRKCÜ (İzmir) – Her bomba patlayan yere bir vekil mi göndereceğiz?
BAŞKAN
– Teşekkür ederim Sayın Yıldız.
FİLİZ
KERESTECİOĞLU DEMİR (İstanbul) – Sayın Başkan, ben kesinlikle bu konuşmadan
dolayı özür dilenmesi gerektiğini düşünüyorum. (AK PARTİ sıralarından “Hayda!”
sesleri)
MAHMUT
TOĞRUL (Gaziantep) – Kesinlikle, tabii…
FİLİZ
KERESTECİOĞLU DEMİR (İstanbul) – Böyle bir şey asla olamaz.
BAŞKAN
– Sayın Kerestecioğlu Demir, mikrofonunuzu açıyorum.
24.- İstanbul Milletvekili Filiz Kerestecioğlu Demir’in, Şanlıurfa
Milletvekili İbrahim Halil Yıldız’ın yaptığı açıklamasındaki bazı ifadelerine
ilişkin açıklaması
FİLİZ
KERESTECİOĞLU DEMİR (İstanbul) – “Emareler var.” gibi bu konuşmadan dolayı,
kesinlikle özür dilenmesi gerektiğini düşünüyorum.
Şu
anda Genel Kurulda olduğum için daha telefonunu açamadım Hatice Ezgi Sadet’in
babası Ali Sadet arıyordu. Bütün o ölenlerin, gençlerin oraya niye gittiklerini
herkes biliyor. Asıl yapılmak istenen şuydu: “Hiçbir şekilde Kürtler ile
Batı’nın el ele tutuşması mümkün olmasın, bu engellensin; onlar birlikte
yaşamasınlar, birlikte kardeşçe mücadele etmesinler.”
IŞİD’e
karşı mücadele eden oradaki gençlerdir. Rojava’da, Kobani’de olanları
biliyoruz. Kaldı ki bunun arkasından yapıldı bu Suruç katliamı, gencecik
insanlar öldü. Biz basın açıklamasıyla onları uğurlamıştık. Orada ölenlerin
çoğu HDP’li olan insanlardır.
Bunun
için, gerçekten nefretle kınıyorum bu konuşmayı çünkü içimizin çok büyük bir
yarasıdır bu, derhâl özür dilenmesi gerekir.
BAŞKAN
– Teşekkür ederim Sayın Kerestecioğlu. 
Sayın
Yıldız, söz talebiniz var mı? 
İBRAHİM
HALİL YILDIZ (Şanlıurfa) – Var efendim. 
ERTUĞRUL
KÜRKCÜ (İzmir) – Ya ne diyebilir ki?
BAŞKAN
– Açıyorum mikrofonunuzu. 
25.- Şanlıurfa Milletvekili İbrahim Halil Yıldız’ın, İstanbul
Milletvekili Filiz Kerestecioğlu Demir’in yaptığı açıklamasındaki bazı
ifadelerine ilişkin açıklaması
İBRAHİM
HALİL YILDIZ (Şanlıurfa) – Ben konuşmamda “Bu patlamayı HDP yaptı.” demedim. 
FİLİZ
KERESTECİOĞLU DEMİR (İstanbul) – Yok bir de deseydiniz yani! 
MAHMUT
TOĞRUL (Gaziantep) – Ne diyorsun ya? Ne dedin ya? 
İBRAHİM
HALİL YILDIZ (Şanlıurfa) – Ama sizin de açıklamalarınız o şekildeydi. Ben öyle
bir şey söylemedim. 
ERTUĞRUL
KÜRKCÜ (İzmir) – Ne diyorsun sen ya? 
FİLİZ
KERESTECİOĞLU DEMİR (İstanbul) – Bakın, hâlâ konuşuyor! 
MEHMET
DOĞAN KUBAT (İstanbul) – “Demedim.” diyor ama “Demedim.” diyor. 
BAŞKAN
– Bir saniye dinleyelim sayın milletvekilleri. 
MAHMUT
TOĞRUL (Gaziantep) – Ne demek “Demedim.”, sen dinlemedin mi Doğan Bey? 
BAŞKAN
– Sayın Toğrul…
MEHMET
DOĞAN KUBAT (İstanbul) – “Demedim.” diyor, düzeltme yapıyor. 
MAHMUT
TOĞRUL (Gaziantep) – Böyle şey mi olur ya! Ayıptır ya!
BAŞKAN
- Siz devam edin Sayın Yıldız. 
İBRAHİM
HALİL YILDIZ (Şanlıurfa) – Evet, burada patlamayı yapanın DEAŞ olduğunu hepimiz
biliyoruz. 
BAŞKAN
– Evet, peki, teşekkür ederim Sayın Yıldız. 
MAHMUT
TOĞRUL (Gaziantep) - Peki, niye, HDP’nin orada olmaması niye manidar? 
BAŞKAN
– Konu açıklığa kavuşmuştur. 
FİLİZ
KERESTECİOĞLU DEMİR (İstanbul) – Özür dilesin.
MAHMUT
TOĞRUL (Gaziantep) - Özür dilesin Başkanım, özür dilesin. Öyle şey mi olur?
FİLİZ
KERESTECİOĞLU DEMİR (İstanbul) – Tutanaklara geçmesi lazım, “HDP’lilerin orada
olmaması” diye bir şey söz konusu değil. Orada ölebilirdi arkadaşlarımız. Eş
genel başkanımız da oradaydı. Yani, az biraz daha olsa, ben Ankara katliamında
beş dakika geç gitmesem ölmüş olabilirdim. Bu nasıl bir üsluptur? 
BAŞKAN
– Sayın Kerestecioğlu, şimdi, Sayın Yıldız patlamayı DEAŞ’ın yaptığını çok açık
bir şekilde ifade etmek suretiyle…
FİLİZ
KERESTECİOĞLU DEMİR (İstanbul) – “Orada olmaması” demek ne demektir, bunu
açıklasın.
BAŞKAN
– Pardon? 
FİLİZ
KERESTECİOĞLU DEMİR (İstanbul) – “Orada olmamaları” demek ne demektir? Bunu
açıklamasını ve bununla ilgili özür…
BAŞKAN
– Şimdi, Sayın Kerestecioğlu, kişilerin… Bakınız, ben şimdi…
FİLİZ
KERESTECİOĞLU DEMİR (İstanbul) – Efendim, gülümseyerek oturuyor kendisi. 
BAŞKAN
– Ama izin verir misiniz ben cümlemi bitireyim, siz… Herhâlde konuşacağım değil
mi Sayın Kerestecioğlu? 
FİLİZ
KERESTECİOĞLU DEMİR (İstanbul) – Buyurun, konuşun. Sakin olmamın zor olduğu bir
konu, kusura bakmayın. 
BAŞKAN
– Şimdi, Sayın Kerestecioğlu, ben milletvekillerinin cümlelerini, kelimelerini
kendilerine dikte edemem ama bir yanlışlık var ise, karşı tarafı rencide eden,
üzen bir cümle var ise elbette bunun düzeltilmesini arzu ederim. Bu çerçevede
Sayın Yıldız’a söz verdim sizin bu konudaki rahatsızlığınızı, üzüntünüzü
dikkate alarak. Kendisi de bir cümle kullandı “Patlamayı DEAŞ yapmıştır.” demek
suretiyle HDP’yle ilgili olarak oluşan, onun konuşmasında oluştuğu ifade edilen
o tereddüdü ortadan kaldırmıştır diye düşünüyorum. 
FİLİZ
KERESTECİOĞLU DEMİR (İstanbul) – Sayın Başkan, patlamayı DAEŞ’in yaptığını
cümle alem, yedi cihan biliyor zaten. 
BAŞKAN
– Evet.
FİLİZ
KERESTECİOĞLU DEMİR (İstanbul) – “HDP’lilerin orada olmaması manidar.” ne
demek? Ben bundan bahsediyorum. Bu ne demek? Siz orada değildiniz mesela Sayın
Akif Hamzaçebi, neden orada değildiniz? Böyle bir şey var mı?
BAŞKAN
– Bir saniye… Sayın Kerestecioğlu, siz bundan dolayı bir sataşma var talebiyle
bana söz talebinde bulunursanız bunu veririm. 
FİLİZ
KERESTECİOĞLU DEMİR (İstanbul) – Sataşma demedim, özür dilenmesi gerekiyor.
Böyle bir şey kullanılamaz diyorum. Ben bunu sataşma olarak falan almıyorum, ne
sataşması? Orada olmamak…
BAŞKAN
– Şöyle yapalım Sayın Kerestecioğlu: Ben Sayın Yıldız’ın konuşmasının
tutanağını alacağım, bakacağım, inceleyeceğim, gerekirse tekrar konuyu gündeme
getireceğim. 
Teşekkür
ederim. 
MAHMUT
TOĞRUL (Gaziantep) – İsteyin lütfen. 
BAŞKAN
– Alınan karar gereğince sözlü soru önergelerini görüşmüyor ve gündemin “Kanun
Tasarı ve Teklifleri ile Komisyonlardan Gelen Diğer İşler” kısmına geçiyoruz.
1’inci
sırada yer alan, Türkiye Cumhuriyeti Çevre ve Orman Bakanlığı ile Irak
Cumhuriyeti Çevre Bakanlığı Arasında Çevre Alanında Mutabakat Zaptının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlıyoruz. 
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Çevre ve Orman Bakanlığı ile Irak Cumhuriyeti
Çevre Bakanlığı Arasında Çevre Alanında Mutabakat Zaptının Onaylanmasının Uygun
Bulunduğuna Dair Kanun Tasarısı (1/634) ve Dışişleri Komisyonu Raporu (S.
Sayısı: 354) (X)
BAŞKAN
– Komisyon? Yerinde. 
Hükûmet?
Yerinde. 
Komisyon
Raporu 354 sıra sayısıyla bastırılıp dağıtılmıştır. 
Tasarının
tüm üzerinde söz isteyen siyasi parti grup temsilcilerine söz vereceğim. 
İlk
konuşmacı Milliyetçi Hareket Partisi Grubu adına Saffet Sancaklı, Kocaeli
Milletvekili. 
Buyurunuz
Sayın Sancaklı. 
MHP
GRUBU ADINA SAFFET SANCAKLI (Kocaeli) – Sayın Başkan, değerli milletvekilleri;
hepinizi saygıyla selamlıyorum. 
Bugünkü
yapacağım konuşmaya Malul Sayılmayan Gaziler Sosyal Yardımlaşma ve Dayanışma
Derneği Başkanı Sayın Mesut Kılıçaslan’ın bana yazmış olduğu bir mektupla
başlayacağım, daha sonrasında bununla ilgili birkaç tane cümle söyleyeceğim. 
Yazdığı
mektup aynen şöyle: “Bizler, vatani görevlerini yerine getirirken yaralanıp
sakatlanan askerleriz. Askerlik ve kamu görevlerini yerine getirirken yaralanan
ancak mevcut herhangi bir kanun kapsamında değerlendirilmeyip o kanunlarca
verilen herhangi bir haktan yararlanamayan kişiler olarak bizler ‘malul
sayılmayan gaziler’ olarak adlandırılmaktayız. Gazi ve şehit aileleriyle ilgili
kanun, kanun hükmünde kararname, yönetmelik ve tüzükler kapsamında
değerlendirilmeyip bu kanunların verdiği haklardan yararlanamıyoruz.
Temelde
askerlik görevini yerine getirirken düzenlenen operasyonlar neticesinde
sağlığımızı yitirmiş olan bizlere, askerî kurumlar tarafından ‘Askerliğe
elverişlidir.’ kararlı ‘olay tutanağı’, ‘kati rapor’ ve ‘yaralı personel
bilgileri’ başlıklı belgeler verilmektedir.
Bizler,
bölücü terör örgütüyle verdiğimiz mücadeleler sonucu yaralandık. Sakatlık ve
uzuv kaybı derecemizin TSK Sağlık Yeteneği Yönetmeliği’nde ve SGK Vazife
Malullüğü Nizamnamesi’nde belirtilen değerin altında olması sebebiyle ‘gazi’
statüsünde kabul edilmemekte, hem fiziksel hem de psikolojik hasar eşliğinde
yaşamımıza devam etmek mecburiyetinde bırakılmaktayız. Böylece, gün geçtikçe
sayımız artmakta ve toplumda hatırı sayılır seviyede psikolojik problemleri
bulunan insanlar yer almaya başlamıştır. 
Bizler,
askerlik ve kamu görevlerini yerine getirirken aldığımız fiziki ve psikolojik
yaralanmalar neticesinde sağlığımızı yitirdik ve askerlik sonrasında sosyal
yaşantımızda birçok olumsuzlukla karşı karşıya geldik. Bunların başında
işsizlik, iletişim sorunları, yalnızlık, psikolojik bunalım, travma sonrası
stres bozukluğu gibi sorunlar gelmektedir. 
Askerde
yaralanmış ve bu yaralanmaların etkisiyle sağlık sorunları ilerlemiş bir
şekilde hayat mücadelesi veren bizler, şu anda ‘terör mağduru’, ‘malul
sayılmayan’ veya ‘terör yaralısı’ gibi ifadelerle adlandırılıyoruz.
Resmî
Gazete’de 23 Ocak 2017 Pazartesi günü 29957 sayı ve KHK/684 karar sayısıyla
yayımlanan Olağanüstü Hâl Kapsamında Bazı Düzenlemeler Yapılması Hakkında Kanun
Hükmünde Kararname’yle malul sayılmayan gaziler için şart koşulan yüzde 60
engel şartı kaldırılmıştır. Ancak, SGK tarafından 13/7/1953 tarihli ve 4/1053
sayılı Bakanlar Kurulu Kararı’yla yürürlüğe konulan Vazife Malullüklerinin
Nevileri ile Dereceleri Hakkında Nizamname hükümlerine göre derece tespiti
yapılarak malullük durumuna karar verilecektir. Derneğimiz bünyesinde bulunan
yaklaşık 10.500 malul sayılmayan gazinin neredeyse hiçbiri, Vazife
Malullüklerinin Nevileri ile Dereceleri Hakkında Nizamname hükümlerine göre
belirtilen derecelere dâhil olmamakta; dolayısıyla, KHK/684 karar sayısıyla
yayımlanan Olağanüstü Hâl Kapsamında Bazı Düzenlemeler Yapılması Hakkında Kanun
Hükmünde Kararname’nin getirdiği haklardan faydalanamamaktadır. Faydalanılmış
olunsa bile diğer gazilerin aldığı gazilik kart ve madalyası, sosyal haklar
gibi hiçbir haktan yararlanılamamakta, sadece malullük maaşı bağlanacağından
bahsedilmektedir. Bu gaziler hakkında kanun hükmünde kararnamenin getirdiği
haklardan faydalanabilmeleri için derece tespitinin hükümlerine göre yapacağı
Vazife Malullüklerinin Nevileri ile Dereceleri Hakkında Nizamname’ye malul
sayılmayan gazileri de kapsayacak ek maddeler eklenmesi ya da bulunan
maddelerin genişletilmesi, yapılacak olan düzenlemelerde Malul Sayılmayan Gaziler
Sosyal Yardımlaşma ve Dayanışma Derneği yönetiminin de fikirlerinin
alınmasıdır. 
Yıllardır
beklediğimiz malul-gazilik onurumuzu kazanmamız ve mağduriyetimizin giderilmesi
yolunda atılacak adımlara destek verilmesini tüm yetkililerden talep ediyorum. 
Gereğinin
yapılmasını saygılarımla arz ediyorum.”
Şimdi,
arkadaşlar, bu arkadaşlar benim yanıma geldiler, bu konuları anlattılar ve
inanın içim parçalandı; şu anda sayıları bu dernekte 10.500 ama 23 bin kişi.
Dedim ki: Sizin yaralılardan birkaç tane fotoğraf getirin bana bir göreyim tam
anlamak için. Dediler ki: “Sayın Başbakanımız şöyle bir şey söyledi: ‘Tırnağını
kaybedeni bile gazi sayacağız artık bu vatan mücadelesinde.’” Ve gidip Sayın
Başbakanla görüşmüşler, Millî Savunma Bakanı Fikri Işık ve Bakan Yardımcısı
Şuay Alpay’la görüşmüşler; hep bu işin halledileceği söylenmiş ama bir türlü
halledilmemiş. 
Şimdi,
ben size birkaç tane resim göstereceğim: Bu arkadaşlar vücutlarının belli bir
kısmını kaybetmişler, uzuvlarını kaybetmişler fakat 1953’te yapılan Türk
Silahlı Kuvvetlerindeki nizamnameye göre bu arkadaşlarımız gazi sayılmamış.
Mesela, kim bu? Parmakları kopmuş ama parmağın şu kadarı koptuğu için gazi
sayılmıyor, bir santim daha kopsa gazi sayılacak ve gazi rütbesine erişecek.
Arkadaşlar, bu arkadaşımız kimse, ismini bilmiyorum ama bu babasının toprağı
için bu uzuvlarını kaybetmedi. Burada birkaç tane daha resim göstereyim. Çıkan
çatışmada roketli saldırı sonucu yaralanmış -görüyorsunuz şeyini- bunlar da
gazi değil. Çıkan çatışmada roketli saldırı sonucu yaralanmış, bunlar da gazi
değil. Çıkan çatışmada kurşunla yaralandı, kurşun içeride hâlâ, çıkarılmamış
ama bunlar da gazi değil. Çatışmada kafasından yaralandı, şarapnel
çıkarılamamakta, kafasında şarapnel parçası var, bu arkadaş da gazi değil. 5
kurşunla yaralandı ama gazi değil. Roketli saldırı sonucu yaralandı ama gazi
değil. Böyle sürüp gidiyor bunlar. 
Şimdi,
bunlar babasının tarlası için gidip oralarda gazi olmadılar. Biz bu konularda
Türk milleti olarak çok hassas bir milletiz. Bu arkadaşlarımızın sayısı şu anda
23 bin ve bu sayı gittikçe artıyor. Düşünün ki şu anda herhangi birimizin
çocuğu güneydoğuda terörle mücadele ediyor ve bir şarapnel parçası geliyor,
yaralanıyor. Bu, bizim için onurdur. Vatan için şehit olmak, gazi olmak bizim
en büyük hayalimizdir zaten. Ama o gelen çocuk normal hayatına döndükten sonra,
hastaneden çıktıktan sonra eğer onlara bir gazi kartı bile verilemiyorsa,
onlara gazi muamelesi yapılmıyorsa ve bu hakları verilmiyorsa o zaman bu işte
bir terslik var ve hayatları boyunca bu travmayı yaşayacaklar. Dedim ki sayın
başkan, direkt ne istiyorsunuz, maaş mı bağlanmasını istiyorsunuz? Dedi ki:
“Hayır, biz maaş bağlanmasını istemiyoruz ama ben otobüse binerken yanımda adam
gazi kartını gösteriyor, ben de biletle biniyorum. Otobüs de 1 lira, 2 lira,
onu vermek benim için önemli değil ama biz bu onurumuzu geri almak istiyoruz.”
Tahmin ediyorum, burada bulunan bütün milletvekili arkadaşlarım, bütün
partililer bu konuda hemfikirdir. Tamam, Türkiye’nin o kadar çok derdi var ki
belki bu arkadaşlarımıza sıra gelmiyor ama bence nasıl ki şehitlerimizi biz yâd
ediyoruz, onları birer kahraman olarak ilan ediyoruz -ki kahramanlar zaten
vatan toprağı için şehit olanlar- peki, o zaman, vatan toprağı için yaralanıp
hayatını devam ettirenlere neden aynı muameleyi yapmıyoruz? Lütfen, bu
kriterleri bir an önce tekrar düzenleyelim. Bir kanun hükmünde kararnameyle bu
23 bin arkadaşımıza bu “gazilik” unvanı verilsin, kartları verilsin, hakları
verilsin. İnanın, 4 kişi gelmişlerdi, hiçbir tanesinin herhangi bir maaştan
falan bahsettiği yok yani “Biz maaş isteriz, para isteriz, tazminat isteriz…”
Bizim
şehitlerimize, cenazelerinde olsun, normal şehit ailelerine davranışımız nasıl?
Üzülüyoruz ama bir yerde de gurur duyuyoruz, diyoruz ki: “Vatan için şehit oldu.”
15 Temmuzda 248 şehidimiz var, nedense son zamanlarda sadece bu 248 şehidimiz
hep gündemde. Bir kere şehit ve gazileri ayırmadan, bu vatan toprağı için kim
şehit oluyorsa, kim gazi oluyorsa bunlar bizim onurumuzdur, şerefimizdir. Peki,
bizim onurumuz, şerefimiz şu anda… Kusura bakmasın kimse ama -kendimi de
suçluyorum bu işin içinde, benim böyle bir şeyden daha önce niye haberim
olmadı- kendimi de katarak, bundan biraz sıkıntı duymamız gerekiyor ve bir an
önce de bu arkadaşlarımızın haklarını iade etmemiz gerekiyor çünkü bunlar
gerçek birer kahramandır. Ama inanın, genel başkanları geldi, yanında yönetim
kurulu üyeleri vardı, konuşurken bile, vücut dilinden anlıyorsunuz ki ezik
hissediyorlar kendilerini psikolojik olarak. Aslında bunlar, vatan toprağı için
gazi olmuş arkadaşlar. Sizden rica ediyorum, Sayın Başbakana da ileteceğim ben
kendim de, sayın bakanla da konuşacağım ama lütfen hep beraber bu işe bir el
koyalım ve bu arkadaşlarımızın işini bir an önce halledelim. 
TAHSİN
TARHAN (Kocaeli) – Destekliyoruz.
SAFFET
SANCAKLI (Devamla) – Nasıl? 
TAHSİN
TARHAN (Kocaeli) – Destekliyoruz hocam. 
SAFFET
SANCAKLI (Devamla) – Teşekkür ederiz. 
Sayın
iktidar partisinin yetkili arkadaşlarıyla da ben, bizzat kendim de görüşeceğim,
bu konuyu bir an önce gündeme getirilim ve inşallah bir an önce çözelim. Çok
derdimiz var, ülkenin çok problemi var ama önceliği olması gereken şeyler var.
Bence bu da önceliği olması gereken şeylerin başında geliyor. Ben bütün gazi
olan arkadaşlarımla, hepimizin olduğu gibi, gurur duyuyorum ve bunların
problemlerini de çözmek için hepinizden de o anlayışı bekliyorum, zaten
vereceksiniz hiçbir şüphe yok. 
Beni
dinlediğiniz için de teşekkür ediyorum, saygılar sunuyorum. (MHP, AK PARTİ ve
CHP sıralarından alkışlar) 
BAŞKAN
– Teşekkür ederim Sayın Sancaklı. 
Halkların
Demokratik Partisi Grubu adına Mahmut Celadet Gaydalı, Bitlis Milletvekili.
Buyurunuz
Sayın Gaydalı. (HDP sıralarından alkışlar) 
HDP
GRUBU ADINA MAHMUT CELADET GAYDALI (Bitlis) – Sayın Başkan, değerli
milletvekilleri; partim ve grubum adına, görüşülmekte olan uluslararası
anlaşmalar hakkında söz almış bulunmaktayım. Sizleri, kamuoyunu, tutuklu,
hükümlü ve rehin alınmış vatandaşlarımızı ve ailelerini saygıyla selamlıyorum.
Değerli
milletvekilleri, üçüncü haftadır Meclis gündemi çoğu vatandaşın adını bile ilk
kez duyduğu ülkelerle güvenlik, ekonomik, eğitim, kültür gibi alanlarda yapılan
anlaşmalarla meşgul edilmektedir. Elbet HDP olarak Türkiye’nin tüm dünya
ülkeleriyle evrensel insan hakları ve etik ilkeler çerçevesinde ikili ilişkiler
geliştirmesini önemsiyor ve destekliyoruz. Fakat bugün Türkiye olarak içinden
geçtiğimiz süreçte çok hayati olaylar yaşanmaktadır. Bu kadar hayati olay
yaşanırken toplumun iradesini temsil eden bu Meclisin böylesi gündemlerle
meşgul edilmesini doğru bulmadığımızı tekrar belirtmek istiyorum.
Değerli
milletvekilleri, 7 Haziran genel seçim sonuçlarının bizatihi iktidar tarafından
tanınmadığı ve halkın iradesine ipotek konulduğu günden bugüne Türkiye’de ne
siyasi ne de ekonomik bir istikrardan söz edemeyiz. Tek bir konuda istikrar
var, ülkenin her konuda lineer olarak baş aşağı gidişidir. Hükûmetin tüm bu
yaşananlardan ders çıkartması gerekir derken 15 Temmuz sonrası yaşananlar
Türkiye’yi çok daha büyük bir belirsizliğin ve kaosun içine soktu. 15 Temmuzdan
sonra Türkiye OHAL’e mahkûm edildi. OHAL kapsamında çıkartılan kanun hükmünde
kararnamelerle hiçbir hukuki dayanak gösterilmeden 150 bine yakın kamu emekçisi
işinden, aşından edildi. Gencecik askerler Suriye’de bir bilinmezliğin içine
sokuldu. Binlerce siyasetçi, onlarca gazeteci sadece muhalif oldukları için
cezaevine atıldı. Medya iktidarın zapturaptı altına alındı. Artık medyada muhalif
tek bir ses duymak mümkün değil. 
Sadece
bunlar mı yaşanılanlar? Kesinlikle hayır. Sokaklar, toplantı mekânları sadece
iktidar partisine açık duruma getirildi. Sokaklar kadınlara, gençlere,
emekçilere, demokratlara, ülkesi için hayırlı bir iş yapmak isteyen herkese
yasaklandı. Valiliklerin birçoğu ardı ardına kent merkezlerinde her türlü
demokratik eylem, etkinlik, toplantı ve basın açıklamalarını yasakladı. Bu
yasaklar şu an bile daha da ağırlaştırılarak devam etmektedir. Ne hikmetse bu
yasaklar Hükûmetin eylem, etkinlik ve toplantılarında uygulanmamaktadır. Hâl ve
ahval böyle iken AKP iktidarı, bizim de doğru bulmadığımızı belirttiğimiz,
Avrupalı halk buluşmalarının iptal edilmesi olayı üzerinden demokrasi havarisi
kesilmeye başladı. 
Değerli
milletvekilleri, tekrar belirtiyorum, ne olursa olsun bir siyasetçinin siyasi
faaliyetlerine bu şekilde müdahale edilmemeli ama buradan da Hükûmete açıkça
sormak istiyorum: Sadece son bir yılda Türkiye’de iktidarınız emrindeki mülki
idareler tarafından kaç miting, kaç gösteri, kaç eylem ve etkinlik iptal
edildi? Ya kadın örgütlerinin 8 Mart Dünya Kadınlar Günü’ne ilişkin eylem ve
etkinliklerini hangi iktidar iptal etti? Tamam, çuvaldızı başkasına
batırıyorsunuz, bari iğneyi kendinize batırın. 
Bugün,
Hükûmet, 80 milyon vatandaşın vergileriyle ayakta duran kamunun tüm imkânlarını
sonuna kadar kullanarak referandum kampanyası yürütmektedir. Kamusal alanlarda
referandum çalışması, siyasal eylem ve etkinlikler yapılmaktadır. Bu eylem ve
etkinliklere tüm kamu çalışanlarının katılması için çalışmalar yapılmaktadır.
AKP
iktidarı muhafazakâr kimliğiyle de siyaset yapan ve bunu da belirtmekten geri
durmayan bir partidir. Güzel dinimiz İslam’ın Peygamberi Hazreti Muhammed
“Kendiniz için arzu edip istediğiniz şeyi kardeşiniz, komşunuz için de arzu
edip istemedikçe gerçek anlamda iman etmiş olmazsınız.” demektedir. Şu soru
hepinizin vicdanını rahatsız etmiyor mu: Kendinize hak gördüğünüzü neden
bizlere yasak görüyorsunuz? Sizin için ifade özgürlüğü olan, neden bizim için
suç sayılıyor? 
Siyasi
iktidar sözcüleri Hazreti Ömer'in yolunda gittiklerini söylüyorlar. Hazreti
Ömer akşamları resmî işleri yaparken devletin mumunu kullanır, şahsi işini
yapmaya geçerken de onu söndürüp kendi mumunu yakardı. Siyasi iktidar gece
gündüz beytülmalle kendi propagandasını yaparken bize halkımızın öz gücüyle
siyaset yapmayı yasaklıyor. 
Değerli
milletvekilleri, şimdi de sizlere bazı yetkililerin yaptıkları açıklamaları
aktarayım. AKP’li bir milletvekili televizyonda 15 Temmuz darbesini Fransız
İhtilali’ne benzetti. 1789’da Fransız İhtilali dünyaya yeni kapılar, yeni
ufuklar açtı; monarşiden demokrasiye geçildi. 15 Temmuz darbesi ise sadece
Yenikapı’da miting yaptırdı, dünyanın umurunda bile olmadı; “Demokrasi” dendi,
“Yenikapı ruhu” dendi ama tuz ruhu gibi buharlaşıp, kaybolup gitti.
Yeni
Anayasa taslağının halkın talebi olduğu söyleniyor. Peki, o zaman referandum
için bu panik niye, bu acelecilik niye? Kamu yöneticilerinin buna müdahil
edilmesi niye? Bu tehditler niye?
Sayın
Binali Yıldırım “On beş yıldır doğruları söyledik, zarar görmedik.” diyor.
Doğru. “Torunlarımıza sorunsuz bir ortam bırakacağız.” diyor. Bireysel olarak
doğru bir söz söylüyor olabilir ama toplum adına da yanlış bir söylem çünkü
yapılan abidik gubidik ihalelerle 80 milyon insanın torunları muazzam bir borç
yükünün altına sokuldu. Şunu yaptık, bunu yaptık afra tafralarıyla gerçeği
gizleyemezsiniz. Yapılan havaalanı, tüp geçitler, köprüler ve diğer mega
projeler eğer kendi öz varlığımızla, yerli ve millî kaynaklarla
becerilebilseydi, emin olun, sizleri hep beraber ayakta alkışlardık. Ne yazık
ki, Sayın Turgut Özal’ın ortaya attığı yap-işlet-devret modeline bir de hazine
garantisi vererek 21’inci yüzyıl kapitülasyonlarına, kaymağın üzerine biraz da
bal sürdünüz.
Yaptığınız
projelerin çoğu rant içindir, üretim bazlı yatırımlar olmadığından ekonomiye ve
istihdama hiçbir katkısı olmamıştır. Bir tek havaalanı projesini turistler
gelsin diye savunabilirsiniz ama onu da basit bir tarifle size izah edeyim:
Kocaman bir kümes yapsanız ve en modern şekilde donatsanız, bu kafese tavuk
getiremezseniz veya gelse bile yumurta yapmazsa beş para etmeyen bir tesis
olur. 
HALİL
ETYEMEZ (Konya) – Vizyon bu kadar işte. Vizyona bak, vizyona!
ERTUĞRUL
KÜRKCÜ (İzmir) – Tam anlayacağınız şekilde anlatıyor. 
MAHMUT
TOĞRUL (Gaziantep) – İktidarı anlatıyor. 
MAHMUT
CELADET GAYDALI (Devamla) – Onun için, on beş yıldır söylediğiniz her şey sizin
açınızdan bireysel bazda doğru yani kendi açınızdan “evet” istiyorsunuz;
toplumsal açıdan, toplumsal bazda, 80 milyon adına biz bunu yanlış biliyoruz
yani biz de onun için “hayır” diyoruz. 
Bir
de “istihdam seferberliği” diye bir şey başlatmışsınız, on beş yılda bunu
düzenli olarak yapabilseydiniz şimdi seferberlik ilan etmenize gerek yoktu.
“Yoksa bu da referandum rüşveti mi?” diye bir şeyler geliyor aklımıza. “Her
patron ilave bir işçi istihdam ederse 1,5 milyon insana iş bulunur.” deniyor ve
bunun talimatı veriliyor. Peki, neden talimat 2 kişi için olmasın? O zaman
işsiz kimse kalmaz. Hatta 3 kişi olsa, o zaman Suriyeli kardeşlerimiz de iş
sahibi olur. Hatta 4 kişiye çıkarırsanız dünyadaki işsiz olan mazlum insanlara
da kapı açmış oluruz. Yoksa, 16 Nisandan sonra, yüksek oranda beklentiniz olan
“evet” çıktıktan sonra mı başkanlık fermanıyla işverenlere duyurulacak?
“Fermana boyun eğile, boyun eğmeyenin kellesi vurula.” Veya “Fermana
uymayanların işletmelerine kayyum atana ve mallarına el konula.” 
Koalisyonlarla
da çatışıyorsunuz ama bugün geldiğiniz nokta da koalisyon değil mi? AKP-MHP
koalisyonu. Söylenenleri duymayan bir iktidar partisi ve gözleri flu gören bir
koalisyon ortağı, daha doğrusu, körler, sağırlar birbirini ağırlar koalisyonu. 
Değerli
milletvekilleri, eş genel başkanlarımızın, milletvekillerimizin, belediye
başkanlarımızın, partili yönetici ve üyelerimizin bugün cezaevinde olmasının
nedeni, demokratik cumhuriyeti savunmalarıdır. Bu yönüyle, görüş ve düşünce
açıklamaları, siyasal ve demokratik faaliyetler yürütmeleri, onları sizin için
suçlu yapabilir ama hepsi daha özgür bir Türkiye’nin gerçek kahramanları
olacaktır. Tarih kitapları onların bugün gösterdiği sabır, cesaret ve metaneti
yazacaktır. 
Bu
duygu ve düşüncelerde hepinizi saygıyla selamlıyorum.
Hayırlı
akşamlar diliyorum. (HDP sıralarından alkışlar)
BAŞKAN
– Teşekkür ederim Sayın Gaydalı.
Cumhuriyet
Halk Partisi Grubu adına Engin Altay, İstanbul Milletvekili.
Buyurunuz
Sayın Altay. (CHP sıralarından alkışlar)
CHP
GRUBU ADINA ENGİN ALTAY (İstanbul) – Teşekkür ederim Sayın Başkan. Sizi ve
Genel Kurulu saygıyla selamlıyorum.
Birkaç
haftadır Türkiye Büyük Millet Meclisinde uluslararası sözleşmeleri konuşuyoruz.
Bu vesileyle, biz de Hükûmetin dış politika tutarsızlıklarıyla ilgili birkaç
örnek vermekte fayda görüyoruz. 
Hani
demin kümes örneği verildi, lafla peynir gemisi yürümez, mahalle ağzıyla da dış
politika yapılmaz. Hükûmetin şu anda yaptığı -son Hollanda krizi dâhil- tam bir
mahalle ağzıdır. Çok güzel bir söz var dış politikayla ilgili: “Siyasetin
tıkandığı yerde diplomasi devreye girer.” Bu yumuşamak, taviz vermek değildir;
bilakis, alacağınız en sert tedbirleri bile diplomatik bir dil ve üslupla
almazsanız sizi kimse adam yerine koymaz. Türkiye Cumhuriyeti Hükûmetinin şimdi
içine düştüğü durum tam da budur.
Sayın
milletvekilleri, üç ayrı konuda Genel Kurula değerlendirmede bulunmak istiyorum,
bunlardan birincisi şu: Genelkurmay Başkanı bir ay falan önce omzundaki
kalabalık yıldızlarla beraber Ege’ye açıldı, Kardak Kayalıkları’nın önünden
âdeta bir yıldızlar geçidi yaptı. Sayın Genelkurmay Başkanı, bizim, Türk
Silahlı Kuvvetleri bünyesinde o F16’larla çok güzel, bayramlarda bize seremoni
yapan bir Türk Yıldızları’mız var; sen omzundaki yıldızları göstereceksen
Ege’de onu göstereceğin bir adresi sana göstereceğim ben şimdi. 
1933’te
Milletler Cemiyetine Türkiye adına zamanın hükûmeti tarafından tescil
ettirilen, Aydın vilayeti mülki hudutlarında sayılan bir ada var, Bulamaç
Adası; Yunanlılar da buna “Marathi” diyor galiba. Bu ada, 1934 yılında
İngiltere menşeli bir haritada, gene 1951 yılında ABD menşeli bir haritada
Türkiye’ye ait olarak açıkça görülüyor ve gösteriliyor, nitekim konuşmamın
başında söylediğim 1933 tarihli Birleşmiş Milletler Cemiyetine tescil
ettirildiğine dair bilgi de ortada.
Şimdi,
ey Hükûmet… Nerede Hükûmet? Yok. (AK PARTİ sıralarından “Arkada.” sesleri)
Sayın Bakan, hoş geldiniz. 
Ey
Sayın Bakan…
HALİL
ETYEMEZ (Konya) – Görmede de sıkıntı var.
ENGİN
ALTAY (Devamla) – Benim arkamda gözüm yok, senin varsa bilmem.
2004’ten
beri siz cumhuriyet hükûmeti bakanısınız. Ben bu milletin vekili ve ana
muhalefet partisine mensup bir milletvekiliyim. Millet adına size soruyorum: Şu
Genelkurmay Başkanımıza söyleseniz de bir talimat verseniz de şu Bulamaç
Adası’nın önünde de omzundaki kalabalık yıldızlarla, oradaki, o adadaki Yunan
bayrağının durumuna bir baksa olur mu? Ne ayıp şey, arkadaşlar, hakikaten çok
ayıp şey. Böyle şey olmaz, kabul edilemez. Yer söylüyorum, tarih söylüyorum.
Evet, Ege Denizi’nde aidiyeti belli olmayan coğrafi formasyon çok, 150 küsur
tane kayalık, kaya parçası, adacık, ada, neyse, var. Bunların bir kısmı çeşitli
uluslararası anlaşmalarla ama öncelikle tabii ki Lozan’la Yunanistan’a ait ve yerleşime açık, Yunanistan’a ait ve yerleşime kapalı; bir kısmı bize ait,
yerleşime açık, kapalı. Bu coğrafi formasyonlar, aidiyeti belli olan,
olmayanlar ortada duruyor. Bu konuda kimi görüşmeler usulen yapılıyor ama
1924’ten beri resmî olarak ilk defa toprak kaybetti bu ülke. Ey Meclis, bu
devleti, bu ülkeyi kuran Meclis, bu Meclisin sayın üyeleri; bir iddia
söylüyoruz. Bağrınızdan çıkan, güvenoyu verdiğiniz Hükûmetin bu konuda ne iş
yaptığını merak eden bir tane vatansever milletvekili de mi yok bu Mecliste?
Ben inanıyorum ve umuyorum, Adalet ve Kalkınma Partisinin saygıdeğer
milletvekillerinin Hükûmete bu konuda bizden daha çok hesap sormasını, bilgi
istemesini ve sıkıştırmasını bekliyorum. Vatanseverlik bunu gerektirir. “Tek
devlet, tek millet, tek bayrak.” diye bağırmakla olmuyor bu işler. Onun için
konuşmamın başında söyledim, özellikle uluslararası ilişkilerde mahalle ağzıyla
konuşulmaz, diplomasi diye bir kavram var. Bunu bazen görünür diplomasi
yaparsınız, bazen görünmez. Ama mesele şudur, maharet şudur: Bu ülkenin
çıkarlarını, menfaatlerini bu ülkenin ve bu milletin bekasını korumaktır,
teminat altına almaktır, yüceltmektir, yükseltmektir. Ama orta yerde maalesef
bu anlayışta, bu formatta bir hükûmet göremiyoruz; bundan üzülüyoruz.
Gelelim
diğer bir konuya, Hollanda meselesinin yaşandığı andan itibaren dedik ki:
“Böyle kepazelik olmaz. Hollanda’nın Türkiye Cumhuriyeti’nin sayın hanımefendi
bakanına yaptığı tutum asla ve asla kabul edilemez. Türkiye'nin şerefiyle
oynanmıştır, aziz milletimizin gururu incinmiştir. Milletçe prestijimizi,
itibarımızı bu kadar ayaklar altına alan bir ülkeye karşı hiç şüphesiz
diplomatik bir şekilde en yüksek refleksi verin, yanınızdayız.” Kim dedi? Sayın
Kemal Kılıçdaroğlu söyledi. Kim söyledi? Sayın Devlet Bahçeli söyledi. Siz ne
yaptınız? 
Bugün
bana bir soru sordular: “Şu konuda ne düşünüyorsunuz?” “Ya o konuda Avrupa
Birliği Bakanı bir şey söylemiş…” Dedim ki: “Dur. Avrupa Birliği Bakanını
dinledik, şimdi Numan Kurtulmuş’u dinleyelim, ondan sonra Binali Yıldırım’ı
dinleyelim, ondan sonra bir milletvekilini dinleyelim, örneğin İzmir
milletvekilini, Dışişleri Bakanını dinleyelim, bunların söylediklerinin
ortalamasını alıp bir yere koyalım. Sonra Cumhurbaşkanını dinleyelim. Sonra,
ortalamasını alıp bir yere koyduğumuz ile Cumhurbaşkanının söylediğini
birleştirelim. İkisinin ortalamasını bulursak bu konuda cevap veririm ben.
Neyine cevap vereceğim bunun?” Hepsi ayrı telden çalıyor, hepsi ayrı söylüyor. 
Hollanda’yla
ilgili, yürütmenin başı sıfatıyla Cumhurbaşkanı, Başbakan, Dışişleri Bakanı,
Başmüzakereci Avrupa Birliği Bakanının söylediklerini yan yana bir koyun
bakalım. Böyle bir ayıp olabilir mi? Ne söylendi? Yine şu Meclis, büyük Meclis,
kudretli Meclis bir tavır koyuyor en azından. Ne yapıyor? Dostluk grubunu
feshediyoruz. Evet, edeceğiz. Bakanımızı -Cumhurbaşkanının tabiriyle- 2 gorilin
derdest ettiği bir ülkeyle dostluk edecek değiliz. Ne zamana kadar? Özür
dileyene kadar. Bizim anlayışımız bu kadar net. Hükûmet ne yapıyor? Bana geçen
biri soruyor: “Hükûmetin tavrına ne diyorsun?”
TAHSİN
TARHAN (Kocaeli) – Yok ki.
ENGİN
ALTAY (Devamla) – Hükûmetin laf edilecek bir tavrı olsa da bir şey söylesek.
Şimdi,
daha vahim bir duruma geldik burada. Yahu, dün bir yerde söyledim: Biz,
Viyana’ya bile, Viyana kapılarına bile daha usturuplu dayandık. O neydi öyle?
Bakanımız, Almanya’dan kara yoluyla, birden çok arabayla, şaşırtmaca
taktiklerle Rotterdam’a gidiyor. Ne murat ediliyor? Birincisi; Almanya’da
bulunan Enerji Bakanı kendi niye gitmiyor da Aile Bakanı oraya gidiyor? Ayıp!
Garip! 
Bu
milletin şerefi AK PARTİ'nin hırs ve ihtirasından daha kıymetlidir. Böyle şey
kabul edilemez sayın milletvekilleri. (CHP sıralarından “Bravo” sesleri,
alkışlar) 
Ve
olan oldu. Kusurlusunuz; Hükûmete söylüyorum, milletvekillerimizi tenzih
ediyorum.
MURAT
DEMİR (Kastamonu) – Haklısın, çok haklısın.
ENGİN
ALTAY (Devamla) – Olan oldu, bir ayıp edildi bize, ayıp edildi.
Cumhurbaşkanının tabiriyle 2 goril bir bakanı derdest etti sokakta. Peki, bir
şey soruyorum şimdi: Dışişleri Bakanı uçağa bindi, binmedi; uçak havadan döndü,
kalktı, kalkmadı, bilmem. Türkiye Cumhuriyeti Dışişleri Bakanı, sanıyorum
cumhuriyet tarihinde ilktir -Enerji Bakanı Bağdat yerine Kayseri’ye indi ama
ilktir- bir ülkeye uçağını indiremedi; sivil uçak, savaş uçağından
bahsetmiyoruz. Bir bakanımız derdest edildi, 394 bin yurttaşımızın,
vatandaşımızın yaşadığı Hollanda’da vatandaşlarımız köpeklere ısırtıldı. Ben
incindim, Cumhuriyet Halk Partisinin bütün sayın milletvekilleri incindi,
eminim, iktidar partisinin sayın milletvekilleri ve diğer partilerin sayın
milletvekilleri de incindi. Şimdi, burada bir şey yapmayacak mıyız? Yahu
kardeşim…
Hollanda’yla
bir olay yaşadık, yaşıyoruz. Bir kere şunu bir sorayım: Bir dışişleri bakanı
bir ülkeye giderse -gidemedi de- orada ilk önce onu karşılayacak kim?
Büyükelçi, büyükelçi. Bir aile bakanı Hollanda’da bir olay yaşıyor, sokakta
alelade polis memurları tarafından derdest edilircesine kendisine bir
saygısızlık yapılıyor, orada göğsünü siper edecek kim? E, büyükelçi. Halkı
kışkırtıp… Kışkırtma demeyeyim ama vatandaşlarımızın millî duygularını istismar
edip insanların ayağını köpeğe ısırtacağınıza büyükelçi işini yapsın diyecek
idik. 
Şimdi,
bakıyoruz, Hükûmete ben ve partimiz dedi ki: “Kardeşim, büyükelçiyi geri çekin
ya.” Hollanda Büyükelçisi bir iş vesilesiyle gitmiş, “Efendim, Hollanda
Büyükelçisi gelmesin.” Eğer milletin aklıyla alay edilmiyorsa bunun karşılığı
büyükelçini çekmektir. Efendim, Hükûmet dedi ki: “Biz büyükelçiyi çekersek
oradaki vatandaşlarımızın işi aksar.” Bak, bak şimdi, tiyatroya bak. 
MURAT
DEMİR (Kastamonu) – Tiyatro…
ENGİN
ALTAY (Devamla) – Biz de dedik ki: “Kardeşim, sana konsolosluğu kapat diyen
yok. Orada maslahatgüzar seviyesinde birinci kâtip var, ikinci kâtip var,
üçüncü kâtip var, var oğlu var.” Konsolosluk kapanmaz, o ayrı bir iş ama
büyükelçiler geri çağırılır kriz çıktığı zaman. Şimdi, Hükûmetin cevabı şu… Bu,
Genel Kurula da büyük bir saygısızlık iktidar partisi milletvekilleri. Bana laf
atan sayın milletvekili, bu saygısızlık, bu ayıp önce sana, sana yapılmış bir
ayıp bu. 
Şimdi,
Hükûmet diyor ki sayın milletvekilleri…
MURAT
DEMİR (Kastamonu) – Çıkmış suçluyorsun, kendini haklı görüyorsun aklı sıra. 
ERHAN
USTA (Samsun) – Bir dahaki maddede devam etseniz Sayın Grup Başkan Vekili.
HAYDAR
AKAR (Kocaeli) – Basmaz kafası, basmaz!
ENGİN
ALTAY (Devamla) – Sataşacaksan sataş, sataşacaksan sataş, taciz etme. Sapık
mısın sen! 
MURAT
DEMİR (Kastamonu) – Doğru konuş.
BAŞKAN
– Sayın milletvekilleri, lütfen hatibi dinleyiniz efendim.
ENGİN
ALTAY (Devamla) – Sataşma bir ritüeldir. 
BAŞKAN
– Sayın Altay, lütfen… Sayın Altay… 
ENGİN
ALTAY (Devamla) – Sataşma bir ritüeldir. Edebinle otur orada!
BAŞKAN
– Lütfen, Sayın Altay. 
ENGİN
ALTAY (Devamla) – Ayağa mı kalktın? Gel. 
MURAT
DEMİR (Kastamonu) – Ayağa kalktım. 
ENGİN
ALTAY (Devamla) – Gel, gel, gel, bu kürsüye yürü, gel. 
BAŞKAN
– Birleşime on dakika ara veriyorum. 
Kapanma Saati:16.58
ÜÇÜNCÜ OTURUM
Açılma Saati: 17.13
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mehmet Necmettin AHRAZOĞLU
(Hatay), İshak GAZEL (Kütahya)
-----0-----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
Üçüncü Oturumunu açıyorum.
354
sıra sayılı Kanun Tasarısı’nın görüşmelerine devam ediyoruz.
Komisyon?
Yerinde.
Hükûmet?
Yerinde.
Sayın
Altay, konuşmanız yarım kalmıştı.
ENGİN
ALTAY (İstanbul) – Müsaade ederseniz tamamlayayım.
BAŞKAN
- Buyurunuz efendim.
CHP
GRUBU ADINA ENGİN ALTAY (İstanbul) – Teşekkür ederim Sayın Başkanım.
Biraz
önce Meclisimize yakışmayan olayların oluşmasından dolayı üzüntümü de ifade
etmek isterim.
Şimdi,
nerede kalmıştık?
HAYDAR
AKAR (Kocaeli) – Büyükelçi.
ENGİN
ALTAY (Devamla) – Büyükelçi.
Böyle
bir olay oluyor, Bakanımız derdest ediliyor, ortada Büyükelçi yok. Biz de
aradık Büyükelçinin niye sesi sedası çıkmıyor, bu konuda bir açıklama yapmıyor
diye, Büyükelçiyi Hollanda’da bulamadık. 
Şimdi,
sanıyorum Sayın Numan Kurtulmuş’tu, demişti ki bize: “Efendim, biz Büyükelçiyi
çağırırsak, oradaki vatandaşların işi aksar.” Büyükelçi orada yokmuş zaten. Ha,
resmî olarak çekilmemiş ama fiilî olarak daha garip ve ayıplı bir durum var
ortada. Ne var? Sayın Büyükelçi Sadık Arslan. Bakın, internete giren herkes
Türkiye Cumhuriyeti Lahey Büyükelçiliği sitesine girdiği zaman, burada
Büyükelçimizin öz geçmişi var; Sadık Arslan. Burada, yaptığı hizmetler var,
çeşitli hizmetler. En son durumu şu: 3 Ağustos 2010 tarihinden 14 Aralık 2013
tarihine kadar Sayın Büyükelçi Sadık Arslan’ın görevi Cumhurbaşkanı
Başdanışmanı. Güzel, buna bir itirazımız olamaz zaten. Burada da bu iş bitmiş,
görev süresinin bitimi de burada var. 
Şimdi,
hakikaten burası muz cumhuriyetiyse bu ayıp hepimizin ayıbı. Sadık Arslan şimdi
nerede diye tetkik ettik. Sadık Arslan, Hollanda Büyükelçimiz an itibarıyla
sarayda, sarayda, Sayın Cumhurbaşkanına danışmanlık yapıyor. Hiçbir engel yok
sayın milletvekilleri, elbette Cumhurbaşkanımızın danışmanı olacak, çok sayıda,
yeteri kadar olacak ama sorun şurada: Sadık Arslan’ı çekersin Cumhurbaşkanlığı
kadrosuna, Hollanda’ya da bir büyükelçi atarsın. Bizim şu anda Hollanda’da
kâğıt üstünde büyükelçimiz var, resmen yok. 
Bir
ayıp daha şu: Bu Sayın Büyükelçi -tabii, çoluğu var, çocuğu var, Allah’ım
bağışlasın- maaş alıyor, geçinecek, ekmek yiyecek, su içecek. Maaşını nasıl
alıyor? Saray’da oturuyor, çalışıyor, çalışıyordur şüphesiz ama avro üzerinden
maaş alıyor. Hey benim Türkiye’me bak, hey millî devletime bak!
Cumhurbaşkanlığına hizmet veren -itirazımız yok- Sadık Arslan “Hollanda
Büyükelçisi” sıfatıyla avro üzerinden maaş alıyor. Ne diyorduk? “Millî Hükûmet,
her şey millî.” Nerede bu, nasıl millîlik bu? 
Peki,
bu büyükelçi görevinin başında olsaydı -tecrübeli bir büyükelçi, tecrübeli bir
insan, iyi bir hariciyeci şüphesiz- Hollanda krizi olmayabilirdi,
olmayabilirdi. Tesadüfe bakın, bu olay yaşandığında Hollanda’nın Türkiye
Büyükelçisi de ortada yok. Arkadaşlar, hâl böyle olunca adamın aklına şu
geliyor: Yahu bu bir tiyatro muydu? Tiyatro diye söylemiyorum ama bu kadar açık
verirseniz insanlar böyle şeyleri konuşur, konuşmakta da haklıdır. Peki, ne
pahasına bu tiyatro oynanıyor? Hollanda’daki vatandaşlarımızın oradaki günlük
yaşantılarını, yaşamlarını felç etme pahasına; Hollanda’daki ve Avrupa Birliği
ülkelerindeki vatandaşlarımızın, soydaşlarımızın çifte vatandaşlık hakkını risk
etmek pahasına; Hollanda’da ve Avrupa Birliği üyesi ülkelerde Türkleri problem
yaratan bir grup olarak algılama pahasına. Değer mi, gerçekten değer mi sayın
milletvekilleri, soruyorum? Başta söyledim, gene söylüyorum: Bu devletin, bu
Büyük Millet Meclisinin şerefi, bu milletin gururu, itibari, haysiyeti AK
PARTİ’nin ihtiraslarından daha kıymetli ve daha önemlidir. Ayıp, ayıp, ayıp!
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Altay. 
Tasarının
tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
Sayın
milletvekilleri, bilindiği üzere tasarının başlığı 1’inci maddeyle birlikte
okunmakta ve işlem görmektedir. Bugünkü birleşimde tasarıların görüşmelerine
başlanırken tarafımca tasarıların başlıklarının okunmasından sonra siyasi parti
grupları arasında uzlaşı olması ve arada başka bir işlem bulunmaması nedeniyle,
1’inci madde işlemleri sırasında ayrıca tasarının başı okunmayacaktır. Bununla
birlikte, tutanakta 1’inci madde işlemleri sırasında tasarının başlığına yer
verilecektir. 
1’inci
maddeyi okutuyorum: 
TÜRKİYE CUMHURİYETİ ÇEVRE VE ORMAN BAKANLIĞI İLE IRAK
CUMHURİYETİ ÇEVRE BAKANLIĞI ARASINDA ÇEVRE ALANINDA MUTABAKAT ZAPTININ
ONAYLANMASININ UYGUN BULUNDUĞUNA DAİR KANUN TASARISI
MADDE 1- (1)
15 Ekim 2009 tarihinde Bağdat’ta imzalanan “Türkiye Cumhuriyeti Çevre ve Orman
Bakanlığı ile Irak Cumhuriyeti Çevre Bakanlığı Arasında Çevre Alanında
Mutabakat Zaptı”nın onaylanması uygun bulunmuştur.
BAŞKAN
– 1’inci madde üzerinde Milliyetçi Hareket Partisi Grubu adına Erkan Haberal,
Ankara Milletvekili…
Buyurunuz
Sayın Haberal. (MHP sıralarından alkışlar)
MHP
GRUBU ADINA ERKAN HABERAL (Ankara) – Sayın Başkan, değerli milletvekilleri;
uluslararası sözleşmeler görüşüldüğü için Türkiye’nin Suriye politikaları ve
Suriye’nin geneli hakkında bir tespit yapmaya çalışacağım.
Suriye
iç savaşında altıncı yıl bitirilmiştir. İç savaşın bilançosu çok ağır olmuş,
Suriye’deki yıkım inanılmaz boyutlara ulaşmıştır. Beş yıl içinde hayatını
kaybedenlerin sayısı, farklı kaynaklara göre, 300-400 bindir. Çatışmalarda ölen
yabancı uyruklu militan sayısı 50 bin civarındadır. Suriye nüfusunun yaklaşık
yarısı ülke içinde yer değiştirmiş ve ülke dışına göç etmiştir. 7,5 milyon
Suriyeli ülke içinde göç etmiştir. 5 milyona yakın Suriyeli de başka ülkelere
göç etmiştir. Ülke nüfusu yüzde 21 azalmıştır. 14 milyon Suriyeli işini
kaybetmiş, 13,5 milyon Suriyeli yardıma muhtaçtır. Ulusal sağlık sistemi ve
ülke altyapısı büyük ölçüde yok olmuştur. İç savaşın maliyeti 270 milyar dolara
ulaşmıştır.
Son
beş yıldır Suriye’de yaşananlar iki taraflı değil çok taraflı bir savaştır.
Çatışan gruplar Esad rejimi ve bağlıları, muhalifler ve bağlıları, PKK-PYD-YPG,
IŞİD olmak üzere 4 ana başlıkla ayrılabilir. Suriye’de ayrıca savaşan
uluslararası güçler vardır: Rusya, İran Devrim Muhafızları, Lübnan Hizbullah
milisleri; Amerika Birleşik Devletleri, Türkiye ve Fransa, İngiltere,
Almanya’dan oluşan koalisyon ülkeleri, Suudi Arabistan ve Katar. Türkiye’nin
desteklediği rejim muhalifleri, Esad ordusu ve IŞİD’le çatışmaktadır. Türkiye,
Azez ve Menbiç’teki PYD mevzilerini Türkiye sınırından defalarca toplarla
vurmuştur. Suriye’nin önemli bir bölümünü elinde tutan IŞİD, muhalif gruplar ve
PYD’yle savaşmaktadır. Suriye ordusu IŞİD’in başkenti sayılan Rakka’ya Temmuz
2016’da batıdan girmiş ve mevzisel çatışmalar yaşanmıştır. 
Suriye
Ordusu geçtiğimiz aylarda ilk defa Haseke’de PYD unsurlarını bombalamıştır. Rus
uçakları IŞİD ve Esad muhalifi gruplara karşı hava harekâtlarını
sürdürmektedir. Rusya’nın hava saldırılarında hedef almadığı tek grup terör
örgütü PKK’nın uzantısı PYD güçleridir ve El Bab’ın alınmasıyla nihayet bulan
Fırat Kalkanı Harekâtı Menbiç önlerinde devam etmektedir. 
Rusya’nın
buradaki amacı çok açıktır: Esad rejimine muhalif grupları ve IŞİD’i etkisiz
hâle getirmek, Esad güçlerinin kara harekâtını kolaylaştırmak, Suriye’deki iç
savaşın son bulmasından sonra Suriye’nin siyasi yapısının içinde Esad’ın da
bulunacağı bir geçiş dönemiyle hayata geçirilmesinin zeminini hazırlamak. 
Peki,
Türkiye’nin Suriye konusunda hatalı politikaları ne olmuştur? Başer Esad ve
rejiminin ne pahasına olursa olsun devrilmesini amaçlayan Hükûmet, bunu Suriye
krizinin çözümünün ön şartı olarak görmüştür. Esad’ın kısa sürede iş başından
uzaklaştırılacağı yanılgısı içine düşmüş, uzun sürmeyecek bir vadede Şam Emevi
Camii’nde cuma namazı kılma hayalleri kurmuştur. Bunun için, rejim muhalifi
Suriyeli gruplara siyasi desteğin yanı sıra silah, mühimmat, istihbarat ve
lojistik destek sağlanmıştır. Uzunca bir süre terörist kimlikleri bilinen bazı
muhalif gruplar da dâhil olmak üzere savaşan muhaliflerin bu amaçla Türkiye
topraklarını kullanmalarına ses çıkarılmamıştır. Suriye iç savaşından kaçan
mültecilere “açık kapı politikası” çerçevesinde Türkiye'nin kapılarını
denetimsiz bir şekilde sonuna kadar açmıştır. Suriye krizinde Sünni eksenli
mezhepçi bir bakış açısı geliştirilmiş, en azından böyle bir izlenim doğmasına
yol açılmıştır. 
Bu
temelden hatalı politikalardan sonra, bu krizde Suriye’den sonra en büyük
zararı gören ülke Türkiye olmuştur. Yığınla yapılan bu hatalar Türkiye’ye terör
olarak dönmüş, iç ve dış güvenlik sorunları olarak dönmüş, mülteci akını olarak
dönmüş, uluslararası camiada imaj ve itibar kaybı olarak dönmüş, Türkiye'nin
Batılı ülkeler ve Rusya’yla ilişkilerinde yeni gerginlik unsuru olarak
doğmuştur. İç bölünme ve kutuplaşma olarak dönmüştür, Türkiye çok ağır bedeller
ödemiştir. 
PKK’nın
Suriye kolu PYD, Suriye’nin kuzeyinde 3 kanton kurmuş, ileride Türkiye'ye karşı
yeni bir saldırı cephesi oluşturmuştur. Bu 3 kantonun birleştirilmesi hâlinde
Türk sınırı boyunca bir Kürt koridoru kurmak istemektedirler. Sınır bölgemiz
böyle bir husumet cephesiyle, terör duvarıyla kapatılacaktır. PYD’nin bu
bölgede Barzani modelinde olduğu özerk yönetim bölgesi, ileride bağımsız Suriye
Kürt devletine dönüştürülmek istenmektedir.
Türkiye,
PYD’den sonra ikinci bir terör örgütü IŞİD'e komşu olmuştur. TSK’nın 17 Ağustos
2016’da Cerablus’a başlattığı Fırat Kalkanı Askerî Harekâtı sonrası sınırımıza
yakın bölgelerdeki IŞİD unsurları temizlenmiştir. Ancak Türkiye’ye yönelik
terör tehdidi henüz sona erdirilmemiştir.
Türkiye'deki
IŞİD varlığı ve eylemlerine ayrıca bir bakmamız gerekmektedir. IŞİD nüfusunun
çok büyük çoğunluğunun Müslüman olduğu… Türkiye'yi laik devlet yapısı nedeniyle
düşman ilan etmiştir. Türkiye'nin yöneticileri IŞİD'e göre mürtettir, laik
rejim Türkiye'deki Müslümanları küfre yönlendirmektedir. Türkiye, IŞİD'in
militan toplama ve lojistik alanıdır. Üçüncü ülkelerden gelen militanlar için
Suriye’ye geçiş ana istasyonudur. IŞİD, Türkiye'de karargâhlar, dernekler
kurmuştur. Toplu gösteriler düzenleyebilmekte, konvoylar oluşturabilmektedir.
Gaziantep’teki bazı mahalleler IŞİD'in kontrolü altındadır. IŞİD, Türkiye'de “Konstantiniyye”
adlı bir dergi çıkarmaktadır. Kendilerini mehdi ordusu olarak gören IŞİD,
İstanbul’un gerçekten kendileri tarafından fethedileceğine inanmaktadır,
derginin ismi bu nedenle “Konstantiniyye” olmuştur.
Türkiye’nin,
sınırının fiziki güvenliği için aldığı önlemler nelerdir? Türkiye, bütün bu
Suriye probleminde 239 kilometre modüler sabit beton duvar kurulumunu
tamamlamış, 207 kilometrelik ilave bölümü de planlanmaya almıştır. 49 kilometre
tel engeli, 72 kilometre kafes tel engel sistemi ve 61 kilometre akordiyon tel
engel sistemi yerleştirmiştir. Son iki yılda 21.256 yasa dışı sınır geçiş
girişimi önlenmiş, 5.159 şahıs yakalanmış, 117.256 kişinin geçişi
engellenmiştir. PKK’nın Suriye kolu PYD ve omurgasını oluşturduğu Suriye
Demokratik Güçleri bugün Suriye topraklarının yüzde 14’ünü teşkil eden 26 bin
kilometrekarelik bir alanı kontrol etmektedir. Türkiye-Suriye sınırının dörtte
3’ünden fazlası PYD’nin kontrolündedir. PYD teröristlerinin hâkimiyeti
altındaki Kobani, Cezire ve Afrin kantonları ileride Türkiye’ye karşı yeni bir
saldırı cephesi olacaktır. Özerk bölge ilan edilen kanton yönetimlerinin fikir
babası İmralı’daki Öcalan’dır. 
Suriye’de
Türkmenlerin varlığı ve geleceği çok ciddi bir tehlike altındadır. Türkmen
kardeşlerimiz üçlü kıskaç içinde sıkışmıştır; Suriye rejim güçleri, IŞİD ve
PKK/PYD teröristlerinin saldırıları altında yaşam savaşı vermektedirler. İran
ve Hizbullah milislerinin desteklediği Esad güçleri karadan, Rus hava unsurları
havadan Türkmenleri vurmaktadır. Amaç Türkiye sınırının güneyinden başlayarak
Halep-Şam-Lazkiye hattını Türkmenlerden temizlemektir. Bu bölgelerin savaş
sonrası Esad rejiminin varlığını sürdüreceği alan olması öngörülmektedir.
PKK/PYD’nin özerklik ilan ettiği üç kantonda yaşayan Türkmenler PYD tarafından
yurtlarından sürülmüştür, bölgenin demografik yapısı zorla değiştirilmiş,
Türkmenlere karşı etnik temizlik boyutlarına ulaşan katliamlar yapılmıştır.
Türkmenler, IŞİD’in de saldırısı altındadır; özellikle Cerablus-Mare hattında 100
küsur Türkmen köyünde katliamlara maruz bırakılmışlardır. Suriye iç savaşı sona
erince yeni bir siyasi mimari oluşacak, yeni bir siyasi dönüşüm ve devletin
inşası süreci yaşanacaktır. Türkmenlerin Suriye’de özerk bir bölgesi yoktur.
Hama, Humus, Halep ve Bayır Bucak Türkmenlerinin kolu kanadı kırılmıştır. Bayır
Türkmenleri yurtlarının dağlık bölgelerinde direnmeye çalışmaktadır. Türkmen
silahlı unsurlarının büyük bir bölümü Özgür Suriye Ordusu saflarında mücadele
vermektedir. TSK’nın son Cerablus harekâtına Türkmen tugayları da katılmıştır,
savaş sonrası müzakere sürecine, Türkmenlerin ÖSO’nun bir parçası olarak
katılmaları beklenmektedir. Mevcut şartlara ve gidişata bakıldığında, savaş
sonrası Suriye’nin yeni mimarisinde Türkmenlerin ikinci plana itileceği
görülmektedir.
(Mikrofon
otomatik cihaz tarafından kapatıldı) 
ERKAN
HABERAL (Devamla) – Suriye’de Türkmenleri bekleyen akıbetin, Barzani’nin
insafına terk edilen Iraklı Türkmenlerin durumundan farklı olmayacağı
söylenebilecektir.
Hepinizi
saygıyla selamlıyorum. (MHP sıralarından alkışlar)
BAŞKAN
– Teşekkür ederim Sayın Haberal.
Halkların
Demokratik Partisi Grubu adına Erol Dora, Mardin Milletvekili. 
Buyurunuz
Sayın Dora. (HDP sıralarından alkışlar) 
HDP
GRUBU ADINA EROL DORA (Mardin) – Sayın Başkan, değerli milletvekilleri; ben de
konuşmama başlamadan önce Genel Kurulu saygıyla selamlıyorum.
Değerli
milletvekilleri, şu anda bildiğiniz gibi, yakın bir süreçte Türkiye bir
referanduma gidecektir. Bu son günlerde yaşadığımız olaylar da gerçekten
Türkiye'nin ne kadar ciddi bir girdaba girdiğinin de aynı zamanda bir
göstergesidir. Şimdi, böyle bir atmosferde Türkiye, Türkiye halklarının
geleceğini etkileyecek, istikbalini etkileyecek bir Anayasa değişikliğine
gitmektedir. Bu konuda, bütün Parlamentonun sağduyuyla bir kere daha
düşünmesini Türkiyeli halklar adına temenni ediyorum, diliyorum.
Bakın,
şu anda, bizim dokunulmazlıklarımız Anayasa’ya ve İç Tüzük’e aykırı olarak
kaldırılmış bulunmaktadır. Bunu yalnız bizler iddia etmiyoruz, Anayasa’nın
hükümleri açık ve net olarak ortadadır. 
Hepinizin
bildiği gibi, dokunulmazlıkların kaldırılması öncelikle hazırlık komisyonunda,
Karma Komisyonda görüşülerek ve ilgili milletvekiline savunma hakkı tanındıktan
sonra ve Komisyondan geçtikten sonra da Genel Kurulun gündemine gelerek, aynı
şekilde, yine ilgili milletvekili Genel Kurulda kendi savunmasını yaptıktan
sonra Genel Kurul salt çoğunlukla ancak bir milletvekilinin dokunulmazlığını
kaldırabilir ama yapılan düzenlemede gördük ki yasal bir düzenlemeyle, kolektif
olarak bakanlıkta, Mecliste bulunan bütün milletvekillerinin dokunulmazlıkları
birden, toptan, kolektif olarak kaldırılmış bulunmaktadır. Bir kere, bu
dokunulmazlıkların kaldırılması Anayasa’mızın amir hükümlerine, Meclisimizin İç
Tüzüğü’ne ve uluslararası sözleşmelere tamamen aykırıdır. 
Şimdi,
hepimiz bu Anayasa’nın üzerine yemin etmiş bulunmaktayız. Dolayısıyla, biz bu
yemin sorumluluğumuzu da düşünerek yapılmış olan bu hukuksuzluğun bir an önce
giderilmesi gerektiğine inanıyoruz. Bu, Türkiye’nin yararı içindir. 
Biz
burada yalnız kendi milletvekillerimizi düşünmüyoruz. Bakın, bugün Türkiye’nin
genelinde de bir istikrarsızlık mevcut. Bugün, işte, Avrupa’da, gördüğünüz
gibi, Türkiye’nin itibarını değerlendirdiğimizde, gerçekten ne kadar zorlu bir
süreçte olduğumuzu da görebiliyoruz. Bu açıdan, başta eş genel başkanlarımız
olmak üzere şu anda cezaevinde bulunan 13 milletvekilimizi buradan sevgiyle ve
saygıyla da selamlıyorum. 
Şimdi,
referanduma gittiğimiz bir süreçte, Anayasa’ya ve İç Tüzük’e göre…
Dokunulmazlıkları kaldırılmış olan eş başkanlarımız ve milletvekillerimizin
referanduma giderken tutuklu bulunmaları hem Anayasa’mıza hem Türkiye’nin
demokrasisine, hukukun üstünlüğüne, uluslararası sözleşmelere tamamen aykırı
bir durum teşkil edecektir. Bu durum da aynı zamanda, yapılacak bu referandumun
meşruiyetine büyük bir gölge düşürecektir. Bu bakımdan, bir kez daha bütün
siyasi partilere ve Parlamentoya seslenmek istiyorum: Bir an önce, olması
gerektiği gibi, tutuklu bulunan eş başkanlarımız ve milletvekillerimizin derhâl
serbest bırakılmasını, halkların iradesi adına bir kez daha talep ediyoruz.
Çünkü, Türkiye’nin yararına olan bir durumdur bu. Aksi takdirde… İşte
gördüğünüz gibi, Avrupa Konseyi Parlamenter Meclisinin Denetim Komisyonunun
aldığı kararları değerlendirdiğimizde, Türkiye’nin yine hukuksal ve siyasal
açıdan bir denetime tabi tutulacağına ilişkin bir öneri sunmuştur ilgili
komisyon, Avrupa Konseyine bağlı olarak çalışan Denetim Komisyonu. Bu nisanda
Avrupa Konseyi Parlamenter Meclisinin Genel Kurulunda oylanacaktır. Eğer kabul
edilirse Türkiye tekrar hem siyasal hem de hukuken denetim altına alınacaktır.
Türkiye,
biliyorsunuz, oluşmuş olan bu Denetim Komisyonu çerçevesinde, 90’lardan sonra,
özellikle 90’ların sonunda ve 2000’lerde, 2004’ten önce yapmış olduğu yasal ve
anayasal pozitif değişiklikler sonucunda -bu komisyonun hukuksal ve siyasal
denetimden çıkarılarak- bir bakıma da aynı zamanda Avrupa Birliğiyle olan
müzakerelerin de başlamasına vesile olan gelişmeler yaratması doğrultusunda bu
komisyonun denetiminden çıkmıştı yani hem hukuksal hem de siyasal anlamda.
Avrupa Konseyi Parlamenter Meclisinin Genel Kurulunda nisanda yapılacak bu
oylamada eğer karar çıkarsa bu, Türkiye’nin çok aleyhine bir durum
olabilecektir ve Avrupa Birliğiyle devam eden müzakere sürecini de baltalayacak
ve durdurulmasına da sebebiyet verecektir.
Bizim
buradaki kaygımız Türkiye’dir, Türkiye halklarıdır. Bu ülkenin menfaatini,
yararını, demokrasisini, hukukun üstünlüğünü, özellikle parlamenterlerin,
Parlamentonun, göz bebeği gibi savunması gerektiğine inanıyoruz. 
Bakın,
daha dört gün önce Eş Genel Başkanımız Sayın Selahattin Demirtaş’ın Bakırköy 7.
Asliye Ceza Mahkemesinde yargılandığı bir duruşmada, özellikle dokunulmazlığın
kaldırılmasının, Meclisin İç Tüzük’üne ve Anayasa’ya açıkça aykırı olduğundan
dolayı, getirilmiş olan bu düzenlemenin Anayasa Mahkemesinin incelemesinden
geçmesi gerektiğine ilişkin bulunmuş olduğu beyanı mahkeme tarafından dikkate
alınarak bu anlamda bir bekletici mesele yapılmıştır ve dokunulmazlıkların
kaldırılmasının Anayasa’ya aykırı olup olmadığı yönünde araştırma yapılması
noktasında mahkemenin karar vermiş olması da bir bakıma, aslında, bizim
açımızdan bir tesellidir ve inanıyorum ki bu olay Anayasa Mahkemesinin önüne
gittiğinde Anayasa Mahkemesi de Anayasa’mızın açık hükmüne karşın, amir
hükümlerine karşın kaldırılmış olan bu dokunulmazlıkların tamamen Anayasa’ya
aykırı olduğuna karar verecektir.
Bakın,
bu anlamda, hem Avrupa Konseyi Parlamenterler Meclisi hem de Venedik Komisyonu…
Biliyorsunuz, Venedik Komisyonu, özellikle Doğu Avrupa ülkelerinin yapacakları
anayasalarda demokratik, hukukun üstünlüğüne dayalı anayasalar yapmaları
üzerine oluşturulmuş olan, Avrupa Konseyine bağlı olan bir komisyondur ve
Türkiye de bu Komisyonun üyesidir, 1 yedek, 1 de asil üyesi vardır. Şimdi, bu Komisyonun
da raporlarına baktığımızda, özellikle milletvekillerinin dokunulmazlıklarının
tamamen Anayasa’ya ve uluslararası sözleşmelere aykırı olarak kaldırıldığına
ilişkin kararlar vermiştir. 
Şimdi,
bütün bunları düşündüğümüzde, özellikle bir referandum sürecinde olduğumuz
böyle bir dönemde, bir an önce, eş başkanlarımız başta olmak üzere bütün
vekillerimizin serbest bırakılması gerekmektedir. Aksi takdirde, yapılacak bu
referandumun meşruiyeti daima tartışılacaktır ve aynı zamanda, ülkemizin Avrupa
Birliğiyle de olan ilişkilerine büyük bir gölge düşürecek ve bizlere, işte
bugün de gördüğümüz gibi, nice zorlukların çıkmasına vesile olacaktır. 
Bu
temennilerle, Parlamentonun bir kez daha düşünerek, bu anlamda herkesin
kendisine düşen görev ve sorumluluğu yerine getirmesini temenni ediyor, Genel
Kurulu bir kez daha saygıyla selamlıyorum.
Teşekkür
ediyorum. (HDP sıralarından alkışlar)
BAŞKAN
– Teşekkür ederim Sayın Dora.
Cumhuriyet
Halk Partisi Grubu adına Mustafa Akaydın, Antalya Milletvekili.
Buyurunuz
Sayın Akaydın. (CHP sıralarından alkışlar)
CHP
GRUBU ADINA MUSTAFA AKAYDIN (Antalya) – Sayın Başkan, çok değerli
milletvekilleri; Genel Kurulu ve televizyonları başında bizleri izleyen değerli
vatandaşlarımızı sevgi ve saygıyla selamlıyorum.
Ben
de değerli arkadaşlar, uzun zamandan beri Türkiye gündeminde biraz unutulmuş
gibi gözüken ama uluslararası platformlarda da bence çok önemi olan bir konuya
değinmek istiyorum.
Değerli
arkadaşlar, Cumhuriyet Halk Partisinin kanısına göre, 20 Temmuz 2016’da bir
darbe yapıldı Türkiye’de. Onun öncesindeki darbe teşebbüsü ayrı bir hikâye,
onun detaylarına girmeyeceğiz. Ama, bundan birkaç gün önce İslamcı aydınlar bir
bildiri yayımladı. Bu bildiride İslamcı aydınlar, yaşadığımız bu kanun hükmünde
kararname ve OHAL sürecini, 28 Şubatı bile çok aratır bir süreç olduğu şeklinde
itham ettiler. 
Değerli
arkadaşlar, 15 Temmuz hareketi ve 20 Temmuz darbesi sonucu, bendeki kabaca
rakamlara göre, Türkiye Cumhuriyeti’nde 120 bin civarında kamu personelinin
işine son verildi. Bunlardan 4.811’i yükseköğretim personeli ve büyük çoğunluğu
da akademisyenler; 30 bin öğretmenin de bu kapsamda olduğunu biliyoruz. 
Değerli
arkadaşlar, bugün yargımızın üzerinde, adalet sistemimizin üzerinde çok ciddi
bir baskı var ve bu insanların büyük çoğunluğunun ben gerçekten FETÖ
doğrultusunda bir suç işlemediklerini, büyük çoğunluğunun masum olduklarını ama
maalesef şu anda Türkiye’de bir kısmının karınlarını doyuramayacak düzeyde
açlıkla karşı karşıya olduklarını biliyorum. Bu 4.811 akademisyenden 1.128’i
“barış akademisyeni” olarak isimlendirdiğimiz arkadaşlarımız.
Arkadaşlar,
bundan bir ay önce Ankara Üniversitesi Siyasal Bilgiler Fakültesine 15 CHP
milletvekili arkadaşımla beraber bu arkadaşlarımıza destek vermeye gittik ve
maalesef dünya basının da gündemine gelen olaylar dayanılır olaylar değildi.
Hani Hollanda’da köpeklerine vatandaşlarımızı ısırttılar ya benzeri olaylar
Siyasal Bilgiler Fakültesinin bahçesinde yaşandı ve bizler de portakal gazından
nasibimizi aldık ve cübbeleri güvenlik görevlilerinin ayakları altında ezilen
akademisyenlerimizle birlikte televizyonlarda yerimizi aldık.
Değerli
milletvekilleri, bu 1.128 akademisyen hayatlarında ellerine hiçbir zaman silah
almadılar, hayatlarında teröre hiçbir zaman destek olmadılar, bir bildiri
yayınladılar. Bu bildirinin içeriğinin eksik olduğuna dair Cumhuriyet Halk
Partisi Grubu olarak bizim de kanaatlerimiz vardı ve bunları çeşitli ortamlarda
paylaştık. Bildirinin eksik tarafları vardı ama 18’inci yüzyıl ünlü düşünürü
Voltaire’in dediği gibi “Fikirlerinize katılmıyorum ama fikirlerinizi savunma
özgürlüğünüz için hayatımı bile verebilirim.” lafını sizlere bir kez daha
hatırlatmak istiyorum. 
Bu
arada sizlere şunu da hatırlatmak istiyorum değerli arkadaşlarım: Geçmişte SETA
Vakfı ve yandaş medya tarafından, özellikle 2012 ve 2015 yılları arasında
PKK’ya çok ciddi övgüler sunuldu ve AKP tarafından da Güneydoğu Anadolu’da,
açıkça, teröre karşı gerekli önlemler alınmayarak, hendeklere göz yumularak
destek olundu. Hâl böyleyken, buradaki AKP’nin teröre destek davranışı
karşısında hiçbir eylem yapılmazken sadece bu söylemlerinden dolayı, hayatta
hiç teröre bulaşmamış bu arkadaşlarımızı neden ihraç ediyoruz, neden dünyaya
rezil oluyoruz?
Arkadaşlar,
biz yandaş medyada bu işi yapan akademisyenlere, PKK’yı öven akademisyenlere de
bir şey yapılsın demiyoruz. Biz Cumhuriyet Halk Partisi olarak hukuktan
yanayız, adaletten yanayız ama “Barış İçin Akademisyenler” imzacısı
arkadaşlarımızın da bir an önce işbaşı yapmasını diliyoruz. Bu arkadaşların
içinde 8’i Akdeniz Üniversitesinde, benim yakından tanıdığım arkadaşlarım ve
bunların içinde 2-3’ü sadece emekliliğini hak ediyor. Emekliliğini hak etmeyen
arkadaşların büyük bölümü -yani 4.800 kişinin içinde de bunlar tabii ki sayısız
miktarda var- çocuklarını besleyemeyecek, açlıkla karşı karşıya kalma
durumundalar. 
Şimdi,
burada AK PARTİ’li arkadaşlarıma seslenmek istiyorum, sizin çok daha iyi
anladığınız bir dilde seslenmek istiyorum: Bu kanun hükmünde kararnameler
rezaleti sizi mahkemeyikübrada aklamayacak arkadaşlar yani siz “Biz bu işte
sorumlu değiliz, bakanlarımız yaptı, reisimiz yaptı.” deseniz de mahkemeyikübrada
aklanmayacaksınız. Bunun altını önemle çizmek istiyorum.
Arkadaşlar,
küreselleşen dünyada Türkiye yalnız değil, akademisyenler yalnız değil, bilim
adamları yalnız değil. Ben bunları bugün tutanaklara geçmesi için söylüyorum
ama çok yakın bir gelecekte Cumhuriyet Halk Partisinin akademisyen grubu
arkadaşlarımla beraber, bu insanlar işbaşı yapmadıkları takdirde bunu dünyanın
çok değişik bilimsel ve eğitimsel platformlarına taşıyacağız, arkadaşlarımızın
savunucusu olacağız. O zaman lütfen demeyiniz ki “Türkiye’yi şikâyet
ediyorsunuz.” Çünkü, biliyorsunuz, geçmiş Cumhurbaşkanı, karısının başörtüsü
konusunu AİHM’e taşımıştı ve Türkiye’yi şikâyet etmişti ve 28 Şubat sürecinde
de özellikle Atatürk ilkeleri ve devrimleri şu andaki Cumhurbaşkanımız
tarafından sık sık Avrupa Birliği platformlarında şikâyet babında dile
getirilmişti. Biz de bu arkadaşlarımız için gerekenleri önümüzdeki günlerde
yapacağız. 
Bakın,
sizlere birkaç isim vermek istiyorum: Öget Öktem Tanör, 82 yaşında, Türkiye'nin
ilk nöropsikoloji laboratuvarını kuran akademisyen, arkadaşlar ihraç edildi
özel bir üniversitemizden. 
AHMET
TUNCAY ÖZKAN (İzmir) - Türkiye'nin tek hocası, bir tek, Türkiye’deki tek hoca.
MUSTAFA
AKAYDIN (Devamla) – Evet. 
Fatih
Traş, Çukurova Üniversitesinden, gördüğü sosyal linç sonrasında, tahammül
edemedi, genç yaşında intihar etti arkadaşlar. 
Murat
Sevinç, anayasa hukukçusu. 
Pelin
Yalçınoğlu, Anadolu Üniversitesi Eğitim Fakültesinde bilimin doğası ve evrim
üstünde çok önemli çalışmaları var, Kolombiya ve Ohio State Üniversitesinde
önemli çalışmaları var. 
İlker
Gökhan Şen, Anadolu Üniversitesi anayasa hukuku profesörü veya doktoralı
öğretim üyesi, Zürih Üniversitesinden doktoralı. 
Bunlar
gibi, Emre Tansu Keten.
Cem
Kaptanoğlu tıp doktoru.
Benim
çok yakın tanıdığım, otuz beş yıldır tanıdığım, Tabipler Birliği eski Başkanı
Özdemir Aktan gibi arkadaşlarımız bu akademisyenlerin içinde. 
Şimdi,
ben şunu sormak istiyorum: Cumhurbaşkanımız çok özgün laflarla bu
akademisyenlere “alçak, zalim, vatan haini, ahlaksız” deyimlerini kullanarak
açıkça hakaret etti arkadaşlar ve Baskın Oran bu hakaretleri yargıya taşıdı,
manevi tazminat talebinde bulundu. Yargı ne karar verdi biliyor musunuz? Beraat
kararı verdi, dedi ki: “Bunlar eleştiri ve karşı görüş belirtme sınırları
içinde yorumlanabilir.” 
Şimdi,
AK PARTİ’li milletvekili arkadaşlarım, elinizi vicdanınıza koyun, sizlere
sesleniyorum: Bu ifadelerin yarısı kadar ağırlıktaki bir ifade Sayın
Cumhurbaşkanının hakkında kullanılsa onun başına bugün Türk yargısında neler
gelir? Hepiniz bugün neler geleceğini pekâlâ biliyorsunuz. 
Değerli
arkadaşlar, birkaç cümleyle Hollanda ve Almanya krizine de değinerek sözlerimi
bitirmek istiyorum. Arkadaşlar, ben açıkça, Hollanda ve Türkiye’de bu kriz
döneminde yaşananları siyasetçilerin halklarıyla dalga geçmesi olarak
yorumluyorum ve bunu bir kayıkçı kavgası olarak görüyorum.
Şimdi,
AK PARTİ’li arkadaşlara bir kez daha soruyorum: 2008 yılında 298 sayılı Yasa’yı
siz çıkarmadınız mı ve bu yasanın içinde özellikle seçimlerde ve
referandumlarda yurt dışında ve gümrük kapılarında siyasi propagandanın
yapılmasını yasak hâle siz getirmediniz mi? Yüksek Seçim Kurulu referandum
aşamasında bununla ilgili bir genelge yayımlamadı mı? Neden şimdi
dayatıyorsunuz? Neden Dışişleri Bakanımız illa Hollanda’da propaganda çalışması
yapmak için ısrar ediyor? Biz “İncirlik’e giremezsiniz.” dedik Alman
milletvekillerine, gelmediler, efendilik ettiler, gelmediler. Bu ısrarın sebebi
ne? Neden Almanya ve Hollanda’yı zorluyoruz? Adamlar “Seçimden sonra gelin.”
demişler. İşte bugün seçimler oluyor Hollanda’da, yarından itibaren gideydiniz
değerli arkadaşlar. 
Arkadaşlar,
siyasetçilere, özellikle Dışişleri Bakanlarına yakışan bir üslup vardır,
diplomasi üslubu vardır. Siz, Avrupalılara Amerikan argosu olan “bullshit” -çok
özür diliyorum- “öküz dışkısı” diye bir ifade kullanırsanız gazetecilerin
önünde veyahut da Türk argosunda pek sevilmeyen “laleler” diye ifade
kullanırsanız Hollanda Dışişleri Bakanı için veya çok önemli makamdaki bir
siyasetçi “Bunlar birbirini ısırmaz.” yani Avrupa ülkelerini köpek kategorisine
sokarsa, bunlara “Nazi kafalı” diye hitap edersek -ki çok ağır bir hakarettir
biliyorsunuz- elbette ki bu kişilerle aramızın yakın zamanda düzelmesi
beklenmez. Ama, değerli arkadaşlar, şunu söylemek istiyorum: Hollanda, son on
yılda Türkiye’de en fazla yatırım yapan, hatta Amerika Birleşik Devletleri’nin
2 katı yatırım yapan, 22 milyar yatırım yapan bir ülke. Bunun faturasını da
lütfen Antalya halkına bir kez daha ödetmeyin. 
Hepinize
saygılar sunuyorum. (CHP sıralarından alkışlar)
BAŞKAN
– Teşekkür ederim Sayın Akaydın. 
1’inci
maddeyi oylarınıza sunuyorum: Kabul edenler… Kabul etmeyenler… 1’inci madde
kabul edilmiştir.
2’nci
maddeyi okutuyorum:
MADDE 2- (1)
Bu Kanun yayımı tarihinde yürürlüğe girer.
BAŞKAN
– 2’nci madde üzerinde Milliyetçi Hareket Partisi Grubu adına Kamil Aydın,
Erzurum Milletvekili. 
Buyurunuz
Sayın Aydın. (MHP sıralarından alkışlar)
MHP
GRUBU ADINA KAMİL AYDIN (Erzurum) – Sayın Başkan, çok değerli milletvekilleri;
2’nci madde üzerinde Milliyetçi Hareket Partisi adına söz almış bulunmaktayım.
Yüce heyetinizi saygıyla selamlıyorum.
Değerli
milletvekilleri, siyasetin çok özel ve ideal bir tanımı vardır. Nedir bu? Çok
kısa; siyaset, çözüm üretme sanatıdır. Bunun tekniklerini çok detaylı bir
şekilde okuyup anlatabiliriz ama özü budur. Dolayısıyla, Türk siyasetini de
dikkate aldığımızda birazcık açarak söylememiz gereken şey şudur: Bizler, Türk
halkı tarafından, kendilerine sorun edindikleri şeyleri gelip burada ifade
etmek, varsa çözüm üretmek maksadıyla seçilen 550 milletvekiliyiz; siyasi
görüşlerimiz, ilkelerimiz ne olursa olsun bizi en fazla bir araya getiren ortak
payda da budur, çözüm üretme sanatını en iyi şekilde icra etme yeri burasıdır.
Bunu nasıl yapacağız? Bunu neye göre yapacağız? Tabii ki o zaman demokrasiye
dönüp bir bakacağız, diyeceğiz ki: Demokraside güçler, erkler var. Bunun bir
ayağı yasamadır, yasama bir şeyler üretir, yürütme de onu deruhte eder. Yargı
da kontrol mekanizması olarak vardır. Peki, neye göre yapacağız? Biz çözüm
önerilerimizi neye göre üreteceğiz? Tabii ki gücümüzü, kaynağımızı, yetkimizi
kurallar manzumesinden yani Anayasa’dan alacağız. İşte, bu amaçla buradayız.
Peki, bu ihtiyaçlar manzumesini nasıl tespit edeceğiz? Bunun da en doğal ifade
bulduğu yerden, seçimler öncesi her siyasi partinin seçim beyannamesine koyduğu
vaatlerden hareket edeceğiz. Burada bir kontrol mekanizması olarak yapılanlar
ve yapılmayanlar noktasında, vadettiklerini hükûmet erkinin yapması,
muhalefetin de bunu kontrol edip yapılamayanlar noktasında eleştirilerini yine
bu çerçeve içerisinde gerçekleştirmesi. 
Şimdi,
Türkiye'nin yığınla sorunu var. Genel Kurul açılışından bu saate kadar farklı
milletvekili arkadaşlarımız bunları dile getirdiler; iç politika bağlamında
getirdiler, iç siyaset noktasında getirdiler. Biz Milliyetçi Hareket Partisi
olarak asıl odaklanmamız gereken ana unsur olarak bunu görüyoruz. Çünkü bu
millete birtakım şeyler vadettik ya da Hükûmet birtakım şeyler vadetti ve
iktidar oldu. Bunun kontrolü, yapılanların yanı sıra yapılamayanları da ortaya
çıkarıp bu konudaki düşüncelerimizi ifade etmektir bizim görevimiz.
Biraz
önce sevgili Saffet kardeşim çok önemli bir konuya değindi. Evet, “Gazilerimiz
yoğunluklu olarak hem davranış noktasında birtakım haksızlıklara maruz kalmakta
hem de özlük hakları noktasında hak ettikleri birtakım şeyleri elde
edememektedir.” dedi ve talebimizi ifade etti. Şimdi, bunun gibi, toplumun o
kadar çok kanayan yarası var ki dolayısıyla, bunlara odaklanıp bunları
konuşmamız lazım. İşsizlik rakamları açıklandı, 4 milyon civarında bir işsizlik
rakamıyla karşı karşıyayız. Bu, ülke için çok büyük bir sıkıntı, felaket. Bir
tarafta, 4/C’li, 4/B’li taşeron işçilerimizin vadedilen kadro sıkıntıları var.
Bunları dile getirmemiz lazım, bunları bir an önce gündeme getirmemiz lazım. 
Sadece
gazi sayılanlar değil, Türk Silahlı Kuvvetlerinde sivil bir personel grubu var,
bunlar büyük bir çoğunlukta. Bunların gerçekten, zaman zaman sivil, zaman zaman
askerî personel gibi algılandıklarına tanıklık ediyoruz özlük hakları
noktasında. Kendi lehlerine olan bir şeyde sivil memur sayılmıyor, aleyhlerine
olan bir şeyde çok rahat bir şekilde sayılmaktadırlar. Bunlar uygulamadaki
aksaklıklar ve bu konuda bütün siyasi partilerin vaatleri söz konusu.
Bir
başka sıkıntımız, eğitimdeki istikrarsız gidiş. Bir an önce eğitimi istikrarlı
bir hâle getirmemiz lazım. Bunun için yeni birtakım adımların atılması
gerekmektedir. 
Diğer,
çok önemli bir sıkıntı, hepimizin gündeminde olan, kolluk kuvvetinin, her
gittiğimiz ilçede, her ziyaret ettiğimiz mahallede, bir polis memuru var ise
inanın, sessizce geliyor yanımıza, bir şeyler söylüyor, birtakım talepleri var;
bunların da en önemlisi ek gösterge sıkıntıları, fazla mesaileri, izinlerle
ilgili yaşadıkları sıkıntılar. Şimdi, bu sıkıntılar yumağı içerisindeyiz.
Dolayısıyla, bizim asıl odaklanmamız gereken nokta, toplumla yaptığımız seçim
öncesi mutabakat gereği, onların sorunlarını burada ifade edip varsa çözüm önerilerimizi
ortaya koymaktır. 
Şimdi,
ben de bugüne kadar gündemde zaman zaman olup ama elimize ulaşan bilgiler
noktasında bir mağdur grubun sorunlarını ifade etmek istiyorum yüce Meclise.
Engelli kardeşlerimizin gerçekten büyük sıkıntıları var, ziyaret ediyorlar,
aynen diğer haksızlığa uğrayan ya da istediklerini, hak ettiklerini alamayan
gruplar gibi, senede bir gün onları hatırlıyoruz, çok iyi bir şekilde
iltifatlara boğuyoruz ama ertesi gün herkes olduğu yere tekrar dönüyor. Sağlık
Hizmetleri Genel Müdürlüğünün 15/7/2014 tarihli ve –uzun bir rakam- sayılı
yazısında engellilik haklarından faydalanmak üzere talep edilen sağlık kurulu
raporlarında –somut bir örnek veriyorum- yüzde 1 dahi engellilik oranı olsa
engelli raporları alımında herhangi bir para istenmeyecek devlet hastanelerinde
ama uygulamaya baktığımızda, maalesef, bazı hastanelerde yani engelli, zaten
mağdur, bu mağduriyetini ifade etmek için rapor başvurusunda bulunduğunda bu,
devlet hastanesinde 200 TL –en son rakamlar- üniversite hastanesinde ise 300 TL
gibi bir rakama maruz bırakılıyor ödemek üzere. Şimdi, bu basit bir örnek.
Allah aşkına, 79 milyonluk Türkiye Cumhuriyeti devletinde neredeyse nüfusun
yüzde 12,5’ine tekabül eden bir kitleden bahsediyoruz ve inanıyorum ki her
birimizin ailesinde oranı farklı olmak kaydıyla engelli kardeşlerimiz var. Ne
olur bunların dileklerini, isteklerini dikkate alıp iyileştirmelerde bulunalım.
Nedir bunlar birkaç kalemle ifade etmek gerekirse: İşte bu raporlardan alınan
paralarla başlayan süreç. Bunlara istihdam edilen... Bakın, Anayasa’da pozitif
ayrımcılık içeren bazı maddeler var engellilerle ilgili ama buna rağmen biz
onlara karşı biraz sanki ketum davranıyoruz. Elimizde ne kadar kadro varsa
bunları artıralım. Efendim, genel istihdam üzerindeki yüzde 3’lük potansiyeli,
yüzde 3’lük hakkı yüzde 5’e çıkaralım. Bunlar onların talepleri. Ve bir
hizmetli engelli olarak işine başlayan bir kardeşimiz zamanla eğitimini
tamamlıyor, çeşitli kalifikasyonlar elde ediyor, yeni bir liyakat kazanıyor,
değişime uğramak istiyor mesleki olarak, pozisyon olarak, bir pozisyon
değişikliği istiyor ama bunu da engelleyici birtakım düzenlemeler müsaade
etmiyor. Tayin hakları konusunda bana göre -Anayasa’mız bu teminatı verdiğine
göre- pozitif ayrımcılık yapalım. Onların tayin haklarını normal memurların
tayin hakları gibi düşünmeden istekleri doğrultusunda gerçekleştirelim.
İnşallah, bu yığınla, ben ancak bir tanesine işaret etmeye çalıştığım toplumun
bu kanayan yaralarına çözüm üretme genel işlevine dönme niyetimi ifade
ediyorum. 
Ben
ayrıca -bugün mutlu bir haber duyduk bu kadar içerdeki ve dışardaki hengameler
ışığında- aynen Aziz Sancar’ın aldığı ödülle göğsümüzü kabarttığı gibi Mehmet
Haberal Hocamızı da İngiltere’de aldığı ödülden dolayı Türk milleti adına,
partim adına ve bir bilim adamı olarak kendi şahsım adına kutluyorum. İnşallah
bundan sonraki bilim adamlarımıza da bu büyük bir motivasyon sağlar diyorum,
yüce Meclisi saygıyla selamlıyorum. (MHP sıralarından alkışlar) 
BAŞKAN
– Teşekkür ederim Sayın Aydın.
Halkların
Demokratik Partisi Grubu adına Mahmut Toğrul, Gaziantep Milletvekili. 
Buyurunuz
Sayın Toğrul. (HDP sıralarından alkışlar) 
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan. 
Sayın
Başkan, 21 Mart Nevroz Bayramı, Orta Doğu’da birçok halkın kutladığı, Kürtlerin
de ulusal bayramı olarak değerlendirdiği bir gündür. Nevroz diriliş, Nevroz
baharın gelişi, Nevroz yeniden doğuş anlamına gelir; yeni gündür. 
Değerli
arkadaşlar, Nevroz kutlamaları geçmişten beri bu ülkede maalesef sıkıntılı
süreçler geçirmiştir. Önce hükûmetlerin yaklaşımı, Nevroz’un bir bayram
olmadığı, kutlanamayacağıydı. Zaman ilerledikçe, mücadele edildikçe “Evet,
bayramdır ama Türklerin Orta Asya’da kutladıkları bir bayramdır.” denilip yine
kutlamalara izin verilmedi. Ta ki 2013 Nevroz’u yasaklı durumdan kurtulana
kadar maalesef Nevroz halk arasında farklı şekillerde kutlanmış ve birçok
sıkıntılı günlerin yaşanmasına sebebiyet vermiştir. Ama, 2013 yılında serbest
bırakılmasıyla milyonların katıldığı, bir bayram havasında kutlandığı ve
kimsenin burnunun kanamadığı bir bayram olageldi. Yine, çatışmalı sürecin
başladığı geçen yıldan bu yana maalesef Nevroz yine yasaklanmaya çalışılıyor ve
Nevroz kutlamalarına izin verilmiyor. 
Değerli
arkadaşlar, 21 Mart bu yıl salı gününe denk geliyor. İnsanların özellikle
çalışma yaşamından kendileri alıkonmaması için hafta sonu yapılan başvurulara,
cumartesi, pazar günü yapılmak istenen Nevroz Bayramı kutlamalarına maalesef
hiçbir yerde izin verilmemekte. Bu, gerçekten yurttaşlarının önemli bir kısmının
bayram olarak gördüğü bir günün kutlanmasının engellenmeye çalışılması nasıl
bir garabettir, nasıl bir demokratik anlayıştır? Ne zaman Nevroz yasaklanmışsa
maalesef istenmeyen şeyler olmuştur. Ne zaman Nevroz serbest olmuşsa bayram
havasında güle oynaya kutlanan bir gün olmuştur.
Şimdi
Nevroz’u kutlamayı bir yana bırakın, Urfa’da, Ağrı’da Kürtçe ve Türkçe olarak
“Nevroz kutlu olsun.” Nevroz (...)(x)” afişlerine dahi tahammül edilemiyor. Urfa’da Nevroz
afişleri söküldü, Ağrı’da yine aynı şekilde. Nevroz’a dair bastırdığımız
bilgilendirme notlarının dağıtılmasına izin verilmiyor. Hâlbuki 2013 yılı
Nevroz’u, Sayın Öcalan’ın Nevroz açıklamasıyla bu ülkede yepyeni bir barışın,
yepyeni bir yaşamın, birlikte yaşamın başladığı tarihte bir manifestodur. Şimdi
kalkıp tekrar Nevroz’u yasaklayıp eski günlere dönülmesi asla kabul edilebilir
değildir. Nevroz’un 21 Martta bile kutlanmasına bazı valilikler izin vermemekte
ve kararın merkezî olduğu ifade edilmektedir. Biz bunları doğru bulmuyoruz. 
Sadece
Nevroz değil değerli arkadaşlar, AKP muhalif olarak gördüğü herkese karşı bir
saldırı politikası başlatmış durumdadır. Bugün, Diyarbakır’da İHD Genel Başkan
Yardımcısı ve Diyarbakır Şube Başkanı Sayın Raci Bilici’nin de aralarında
bulunduğu, KESK yöneticilerinin, iş çevrelerinin aralarında olduğu, sendika temsilcilerinin
aralarında olduğu kişilere yönelik bir tutuklama furyası başlatılmış
durumdadır. AKP, her noktada muhalifi gördüğü herkese karşı alanı daraltan bir
referandum sürecini yürütmeye çalışıyor. Bakın, Haziran Hareketi Üsküdar
Meclisinin düzenlemek istediği ve Gazeteci Yazar Merdan Yanardağ ve hukukçu
Barkın Asal’ın konuşmacı olarak katılacağı “Memleket için hayır” paneline izin
verilmiyor. Panelin yapılmak istendiği dernek kapatılmakla tehdit ediliyor.
“Hayır” çalışmasının bırakın açık alanları neredeyse kapalı alanlarda
yapılmasının mümkün olmadığı dönemleri yaşıyoruz. Referandum sanki tek
seçenekliymiş gibi “evet” demek serbest ama “hayır” demek “imkânsız” demektir.
“Hayır” demek aynı zamanda terörize edilmek isteniliyor ve “hayır” diyenler
teröristlerle iş birliğindeymiş gibi gösterilerek yarın yüzde 50’nin üzerinde
çıkacak “hayır” oranı bu ülkede yüzde 50’nin terörist olduğu anlamına mı
gelecektir? Bunu nasıl açıklayacaksınız? Geleceği nasıl bu kadar
karartabilirsiniz? 
Yine
“hayır” süreci, referandum süreci HDP’nin tamamen tasfiye edilmeye çalışıldığı
veya etkisiz kılınmaya çalışıldığı bir sürece dönüşmüş durumdadır. Eş genel
başkanlarımızın posterlerinin il, ilçe binalarımıza asılmasına bile tahammül
gösterilememektedir. Benim vekil olduğum Gaziantep’te ilçe binamıza asılan eş
genel başkanlarımızın posteri polis zoruyla indiriliyor değerli arkadaşlar. Bu
ülkenin üçüncü partisinin eş genel başkanları sanki bir terör örgütünün
başkanıymış gibi gösterilemez. Buna HDP’liler asla müsaade etmeyecekler,
etmeyeceğiz, eş genel başkanlarımız bizim temsilcilerimizdir ve HDP ve HDP’nin
dostları bu kararı vermiştir. Hiç kimse eş genel başkanlarımızın kim olacağına
karar veremez. Onların Sayın Eş Genel Başkanımız Figen Yüksekdağ’ın hukuksuz
bir şekilde vekilliğini düşürmeleri, yine hukuksuz bir şekilde parti üyeliğinin
ve eş genel başkanlığının düşürülmesini biz HDP'liler olarak asla kabul
etmediğimizi her platformda dile getireceğiz. Bu kararı HDP’liler verir. 
Yine,
grup başkan vekillerimizin, milletvekillerimizin bugün rehin tutulması aslında
gidilmek istenen referandumda yol taşlarının kendilerince temizliği olarak
görülmeye çalışılıyor. Bugün bir ülkede o ülkenin üçüncü büyük siyasal
partisinin milletvekilleri, eş başkanları eğer cezaevinde tutuluyorsa orada
demokrasiden, demokratik ortamdan asla bahsedilemez, olsa olsa bu, sıklıkla
ifade ettikleri ancak faşist rejimlerde söz konusu olabilir. AKP Hükûmeti bugün
referandum sürecinde binleri aşan, on binleri aşan il, ilçe çalışanlarımızın hatta
HDP’ye oy verme ihtimali olanların gözaltına alındığı, tutuklandığı,
yargılandığı ve yargı zapturaptıyla gözetim altına almak istediği, hareket
edemez duruma getirmek istediği bir süreci yaşatıyor. Sadece Gaziantep’te 7
Hazirandan bu yana 900 kadar çalışanımızın, mahalle temsilcimizin, mahalle
çalışanımızın, il eş başkanlarımızın dâhil olduğu 900 kişi gözaltına
alınmıştır. Gözaltına alınıyor, hiçbir hazırlık yok, gözaltındayken sadece
sosyal medya hesapları üzerinde suçlamalar geliştirilmeye çalışılıyor. Bugün il
eş başkanlarımız “Sosyal medya hesaplarında neden bu haber ajanslarını takip
ettiniz, neden sosyal medyada bunu paylaştınız?” diye suçlanıyor ve tutuklu
bulunuyor. Bu durumu asla kabul etmiyoruz. Ve ne yaparsanız yapın 16 Nisan
“hayır”ın zaferiyle sonuçlanacaktır. Bunu hep beraber yaşayarak göreceğiz. 
Teşekkür
ediyorum. (HDP sıralarından alkışlar) 
BAŞKAN
– Teşekkür ederim Sayın Toğrul. 
Sayın
Muş, mikrofonunuzu açıyorum. 
V.- AÇIKLAMALAR (Devam)
26.- İstanbul Milletvekili Mehmet Muş’un, Antalya Milletvekili Mustafa
Akaydın’ın 354 sıra sayılı Kanun Tasarısı’nın 1’inci maddesi üzerinde CHP Grubu
adına yaptığı konuşmasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, az önce CHP Grubundan Mustafa Akaydın bir
konuşma yaptı. Konuşmasının bir kısmında şöyle bir ifade kullanıyor: “Değerli
arkadaşlar, 15 Temmuz hareketi ve 20 Temmuz darbesi sonucu Türkiye
Cumhuriyeti’nde -bendeki kabaca rakamlara göre- 120 bin civarında kamu
personelinin işine son verildi.” Şimdi ben şunu sormak istiyorum: 15 Temmuz
darbe girişimini bir “hareket” olarak mı görmekte, bu bir dil sürçmesi midir,
bununla alakalı bir düzeltme ihtiyacı duyuyorlar mı? Burada Cumhuriyet Halk
Partisinden milletvekilleri de vardı, Meclisin üzerine bomba yağdırılıyorken
beraberdik burada. Bunun apaçık bir darbe teşebbüsü olduğu bellidir. Fakat 15
Temmuzu “hareket” olarak görüp 20 Temmuzu “darbe” olarak nitelendirmek… 20
Temmuz tarihi olağanüstü hâlin ilan edildiği tarihtir. Bunu “darbe” olarak
niteleyip öncesini “hareket” olarak görmek dil sürçmesi mi; değilse, o zaman
Cumhuriyet Halk Partisi bu konuda bir açıklama yapacak mı? Yapmayacaksa
kanaatlerimi belirteceğim. 
BAŞKAN
– Teşekkür ederim Sayın Muş. 
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Türkiye Cumhuriyeti Çevre ve Orman Bakanlığı ile Irak Cumhuriyeti
Çevre Bakanlığı Arasında Çevre Alanında Mutabakat Zaptının Onaylanmasının Uygun
Bulunduğuna Dair Kanun Tasarısı (1/634) ve Dışişleri Komisyonu Raporu (S.
Sayısı: 354) (Devam)
BAŞKAN
– Cumhuriyet Halk Partisi Grubu adına Uğur Bayraktutan, Artvin Milletvekili.
Buyurunuz
Sayın Bayraktutan. (CHP sıralarından alkışlar)
CHP
GRUBU ADINA UĞUR BAYRAKTUTAN (Artvin) – Sayın Başkan, değerli milletvekilleri;
sanıyorum Grup Başkan Vekilinin sorusuna gerekli milletvekili gerekli yanıtı
verecektir. 
Ama
ben o akşam, 15 Temmuz akşamı -önceki gün yaptığım konuşmada da belirtmiştim-
bombaları yiyorken şu arka tarafta oturuyordum Sayın Grup Başkan Vekili. 15
Temmuzu hiç tartışmaya gerek yok, açıkça bir darbedir, bir darbe girişimidir;
bunu ifade etmek istiyorum.
Değerli
arkadaşlarım, biraz önce, bir saat kadar önce Sayın Başbakan Artvin’i
onurlandırdı, Artvin’de miting yaptı. Kendisine bütün Artvinliler adına hoş
geldin diyorum. Ama uzun yıllardır Artvin’de siyaset yapıyorum, ilk olarak bir
şeye şahit olduk: Sayın Başbakan Artvin’de meydanı dolduramadı. Fotoğrafları
size getirir gösteririm. İlk olarak böyle bir olayla karşı karşıya kalıyoruz.
Demek ki Artvin’le alakalı bir hayırlı sonuç çıkacak. Daha önceki konuşmamda
söylemiştim “Topraklarımız bayırdır, Artvin’in kararı ‘hayır’dır.” Hep beraber
bundan sonra da göreceğiz değerli arkadaşlarım. 
Bakın,
şimdi şöyle bir tablo var; sizinle bazı şeyleri paylaşmak istiyorum. Bakın,
Gençlik Spor İl Müdürlüğünün bir yazısı var. Değerli milletvekilleri, 30 Mart
2014 seçimlerinden önce Cumhuriyet Halk Partisinin Genel Başkanı Artvin’e
geliyor, biz o tarihte milletvekiliyiz. İl Başkanımız Gençlik Spor İl
Müdürlüğüne bir yazı yazıyor. Artvin’de her yere helikopterin inmesi mümkün
değil. Helikopterin inebileceği birkaç tane düz alan var, bunlardan bir tanesi
de spor sahası, futbol sahası. Sayın il müdürü bize cevap veriyor, diyor ki:
“Efendim, bu alana helikopterin inmesi… Şehir stadı sentetik çim yüzeyli olup
helikopterin inişi sırasında halının üzerine serili granül ve kuvars kumunun
fırlaması nedeniyle saha zeminine zarar verileceği için üzerindeki sentetik çim
yüzeyli statlara helikopterin inişi mümkün değildir.” Bakın, orijinal yazı
burada. 
Şimdi,
bugün merak ettim Sayın Başbakan acaba nereye inecek diye. Sayın Bakan eğer
dinlerse, not alırsa ilginç bir örnektir onun için. Bir de baktık ki Sayın
Başbakan oraya inmiş, Sayın Başbakanın helikopteri. Hatta 1 tane inmemiş, 5
tane birden inmiş. 
Şimdi,
iki ihtimal var: Sayın Başbakanın helikopteri o kumlara eğer zarar vermemişse
ya galoş takmışlardır… İhtimallerden bir tanesi bu, muhtemelen galoş
takmışlardır o helikoptere. İkincisi de, bizim Genel Başkanımız daha küçük,
“pırpır” diye tabir edilen bir helikopterle indi. Bizimki zarar verirdi; neden?
O zaman Gazi Mustafa Kemal Atatürk’ün koltuğunda oturuyordu Kemal Kılıçdaroğlu,
ağırdı; demek ki zarar verirdi. Öyle bir tercih yapılması gerekiyor değerli
arkadaşlarım. 
Bakın,
şöyle bir durum var: Biraz önce Sayın Başbakan yaptığı konuşmada ilginç bir
örnek verdi. Artvin’e bir müjde verdi; dedi ki: “Ey Artvinliler -aynen böyle-
Artvin’e Cankurtaran Tüneli’ni yaptık. 5.500 metre uzunluğunda 2 tane tüp var;
1 tüpten geliyorsun, 1 tüpten gidiyorsun. Oradan bir giriyorsun, Borçka
tarafından, öbür taraftan çıkıyorsun.” 
Şimdi
Artvinli hemşehrilerim beni aradılar. Ben de televizyon başında izledim ve
“Acaba biz başka bir Artvin’de mi yaşıyoruz?” dedim. Bu Cankurtaran Tüneli
filan açılmış değil değerli arkadaşlarım, Sayın Başbakanı yine yanılttınız. 
Bakın,
29 Ekim 2010 tarihindeki temel atma töreninde ben Borçka’da İl Başkanıydım.
Sayın Başbakan konuşma yapıyor -bundan önceki konuşmalarımda da söyledim-
müteahhidi çağırdı, “Gel buraya, bir gel.” dedi. Bir koyun pazarlığı yaptılar
müteahhitle. “Gel, seninle bir pazarlık yapacağız.” dedi. İkisinin ismi de var.
“Kaç ayda bitireceksin?” dedi. Şartnameye göre dediler ki: “Otuz ay.” “Olmaz.”
dedi; Binali Yıldırım diyor, Sayın Başbakan, o zaman Ulaştırma Bakanı idi. Dört
ay daha indirdiler, yirmi altı ayın pazarlığını yaptılar değerli
milletvekilleri. Bugün hiç o konulara girmedi. Aradan yetmiş beş ay geçti,
ortada tünel münel yok, hiçbir şey yok. 
HAYDAR
AKAR (Kocaeli) - Niye, niye?
UĞUR
BAYRAKTUTAN (Devamla) - Niye? Şimdi, Başbakanı birisi yanıltıyor, kandırıyor
demiyorum saygımdan dolayı; birisi Başbakana yanlış bilgi vermiş. Bakın, o
tarihten bugüne kadar kırk ay fazladan geçti, şu anda tünel diye bir olay yok.
Şimdi, bugün de Artvin Meydanı’na indikleri zaman Sayın Başbakana şöyle
söylemişler, demişler ki: “Cankurtaran Tüneli açıldı; herkes gidiyor geliyor.” 
Değerli
arkadaşlarım, tünelle alakalı, bakın, Sayın Ulaştırma Bakanına bir soru sordum,
cevabını daha yeni aldım, 24 Şubat 2017 tarihli cevap burada. Son kısmında
diyor ki: “İkmal inşaatıyla alakalı Kamu İhale Kurumundaki itiraz sonuçlanırsa,
koşullar iyi olursa -daha doğrusu şöyle söyleyeyim, zeytin ağaçları yaprak
döker, kış aylarında da incir ağaçları meyve verirse- bu tünel 2017’de
açılacak.” 
Ben
buradan açıkça bütün Artvin’e ifade ediyorum: Sayın Başbakana birisi yanlış
bilgi vermiş. Anladığım kadarıyla, Artvin’den Hopa’ya kara yoluyla gidiyor. Ben
kendisine öneriyorum, Cankurtaran Tüneli’nden bir geçsin bakalım nasıl geçiyor.
İki
tane problem var: Bu yazılan cevaba göre Cankurtaran Tüneli’nin yüzde 65’i
yapılmamış. Bakın, bunun altında Bakanın imzası var. 
Şimdi,
Sayın Başbakanın o tünelden geçebilmesi için, Borçka tarafında 20 metrelik bir
boşluk var, dereye düşmesi lazım. Eğer olur da dereden karşı tarafa doğru
geçerse, Hopa tarafına doğru geçtiği zaman da viyadüğe ulaşması için 50
metrelik bir boşluktan atlaması lazım, yani daha doğrusu paraşütle geçmesi
lazım değerli arkadaşlarım. O nedenle, Artvin Meydanı’nda söz konusu tünelle
alakalı olarak ihale şartnamesinde kendisi nasıl aldatıldıysa bugün de
kendisine bürokratlar tarafından verilmiş yanlış bilgi var. Onu aldatan
bürokratları Artvin’in Milletvekili olarak şiddetle kınıyorum, lanetliyorum!
Bir Başbakana nasıl böyle bir şey yapabilirsiniz? (CHP sıralarından “Bravo!”
sesleri, alkışlar)
Değerli
arkadaşlarım, bir ülke başbakanını düşünün, kara yolları müteahhidi kandırmış
ülkenin başbakanını değerli arkadaşlarım. Kara yolları müteahhidi demiş ki:
“Tamam, ben sana yirmi altı ayda teslim edeceğim.” Ortada ne tünel var ne
Cankurtaran var ne bir şey var. Bugün de Değerli Başbakanımız Artvin halkına
yanlış bilgi verdi değerli arkadaşlarım. 
Türk
Telekom müdürüne de buradan, Türkiye'nin Parlamentosundan, Türkiye Büyük Millet
Meclisinden saygılarımı gönderiyorum. Artvin’in meydanında Türk Telekomun
binası var değerli arkadaşlarım. Biliyorsunuz, Türk Telekom özelleştirildi,
sizin eski bakanlarınız, milletvekilleriniz onun yönetim kurulunda yer
alıyorlar. Daha önceki mitinglerde sizler asıyordunuz, Cumhuriyet Halk
Partisinin adaylarının fotoğraflarını, kendi propaganda afişlerimizi “Bizler de
asalım.” diye Türk Telekoma başvuruda bulunduk, Türk Telekomun değerli müdürü
ve yöneticileri “Hayır, buraya herhangi bir şekilde siyasi afiş asamazsınız.”
dediler. Bunun üzerine gittim müdürü aradım “Yapma etme, çifte standart olmaz.
Bakın, bu da bu ülkenin bir değeri, bu da bu ülkenin partisi.” dedim. Değerli
müdürümüz bunu kabul etmedi. Şimdi, bugün baktık ki Artvin meydanında “evet”
pankartlarını yukarıdan aşağıya doğru Başbakanın fotoğraflarıyla beraber
asmışlar.
Şimdi
ben buradan hem Türk Telekomun Türkiye'deki yetkililerine hem Artvin’deki
müdürüne sesleniyorum. İnşallah, on-on beş gün sonra o meydanda “hayır”la
alakalı on binlerin yığıldığı büyük bir miting yapacağız. Göreceğiz, o zaman o
binaya ben bizzat dilekçeyle başvuracağım müdür bey. Sen o binaya “hayır”
pankartları astırmadığın zaman -ben yaptım, aboneliğimi sona erdirdim-
Artvin’de Cumhuriyet Halk Partililer, sosyal demokratlar, yurtseverler sana
bunun bir bedelini ödetecekler müdürüm. Onu hep beraber göreceğiz değerli
arkadaşlarım.
Valiye
de söyleyeceğim bir söz var. Bütün bunlardan sonra sayın valimizi anmadan
geçmek ona karşı, devletin valisine karşı saygısızlık olur değerli
arkadaşlarım. Bakın, hani Hollanda’ya kızıyoruz ya “Miting yaptırmıyorlar, afiş
astırmıyorlar, pankart astırmıyorlar, toplantı gösteri yürüyüşleri yasak,
oturma eylemi yasak.” diye, Artvin’de afiş bile yasak değerli arkadaşlarım,
Artvin’de afiş bile yasak. Bakın, Artvin’de herhangi bir şekilde afiş
asamıyoruz. Cerattepe değil, “c” deseniz hemen yakalıyor polis, kolluk hemen
yakalıyor. Bugün Artvin’de öyle bir hâl ilan etmişler ki sanki terör bölgesinde,
bir terör tehdidi var. Kemal Kılıçdaroğlu’na bu suikast girişimi yapılıyorken
bu güvenlik görevlileri neredeydi değerli arkadaşlarım? Bugün 2 bin tane polisi
Artvin’e yığmışsınız. Esnaf dükkânına giremiyor, iş yerlerine giremiyor,
sıkıyönetim koşulları uygulanıyor, olağanüstü hâl koşulları uygulanıyor.
Ağustos ayında ben genel başkanımla Şavşat’tan Ardanuç’a giderken saldırıya
uğradık, neredeydi bu güvenlik görevlileri değerli arkadaşlarım? Kimden
korkuyorsunuz, kimden çekiniyorsunuz? 2 bin tane polisle Artvin’de Başbakanı
kimden koruyorsunuz? Biz Artvinliler o Başbakanı koruruz, tereddüt etmeyin, o
Başbakanı da koruruz değerli arkadaşlarım.
Şimdi
vali ne yapmış? Kalkmış “Artvin’de afiş bile yasak.” diyor, gösteriyi
mösteriyi, her türlü şeyleri yasaklıyor. Biz ne yapıyoruz? Bugün Sayın Başbakan
Artvin’de miting yapıyor. Yapsın tabii ki, hiçbir problem yok benim açımdan.
Hani miting yasaktı Artvin’de? Hani gösteri yasaktı? Başbakana o zaman bu
mitingi niye yaptırıyorsun? Bu yasak burada niye duruyor Sayın Vali? Bunu al,
çerçevelettir, kendi arkana as bunu. Şurada açıkça ifade ediyorum: Ayın
18’inden, 19’undan sonra rutin olarak aylık periyotlar hâlinde, birer ay, birer
ay, birer ay Artvin’de gösteri ve toplantı yürüyüşlerini yasaklıyorlar.
Artvin’in milletvekili olarak buradan açıkça ifade ediyorum: Bundan sonra
yapacağın yasağı tanımıyoruz sayın vali. Senin yasağını tanımıyoruz. Ben
hukukçuyum. (CHP sıralarından alkışlar) Bak, senin yasağın burada. Bu yasağı
tanımıyoruz değerli vali. Yani sen sırf Cerattepe’den korkuyorsun diye,
Cerattepe’de eylem yapılmasın diye… Aslında Mehmet Cengiz’e sesleniyorum,
Artvin’de vali yok. Bak, yasak burada. Bu yasağı yırtıyorum, atıyorum bir
tarafa doğru. Bu yasağı tanımıyoruz. Bundan sonra biz de yasak masak
tanımıyoruz. (CHP sıralarından alkışlar) Cerattepe’de beynimizle mücadele
ediliyor. Bugün Sayın Başbakan her şeyden söz etti, her şeyden söz etti, bir
Cerattepe’yi ağzına almadı. Niye? Cerattepe tabu. Niye? Cerattepe’ye girerse
arı kovanına çomak sokar, Artvinlileri rahatsız eder diye.
Buradan
açık açık ifade ediyorum değerli arkadaşlarım, bir kere daha üstüne basarak
söylüyorum: Yasakları tanımıyoruz, miting yasağını tanımıyoruz, toplantı
gösteri yürüyüşü yasağını tanımıyoruz. Önümüzdeki dönemde Artvin’le alakalı
bütün tasarruflarda bundan sonra Artvin halkı kendi karar verecektir, açıkça
ifade ediyorum. O nedenle önümüzdeki süreç çok önemli bir süreç. Artvin
Türkiye’nin en güvenli ili, en huzurlu ili. Güven açısından 2’nci sıraya
konulmayacak bir ili bu hâle getirenler, Artvin’i bu sıkıntıya sokanlar utansın
diyorum. Bu vebali yaşadıkları müddetçe, ömürleri boyunca boyunlarında bir
yafta olarak taşıyacaklardır diyorum. 
O
anlamda yüce Parlamentodan, Gazi Mustafa Kemal Atatürk’ün Parlamentosundan
Artvin’in yüce insanlarını saygıyla, sevgiyle selamlıyorum. 96’ncı kurtuluş yıl
dönümümüzü tekrar kutluyorum. Parlamentodan iyi ki Artvin var, Artvin’de kalın
ve Artvince kalın diyorum. 
Hepinizi
saygıyla selamlıyorum, sağ olun, var olun. (CHP sıralarından “Bravo!” sesleri,
alkışlar)
BAŞKAN
– Teşekkür ederim Sayın Bayraktutan. 
2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir.
3’üncü
maddeyi okutuyorum:
MADDE 3- (1)
Bu Kanun hükümlerini Bakanlar Kurulu yürütür
BAŞKAN
– 3’üncü madde üzerinde Cumhuriyet Halk Partisi Grubu adına Ömer Fethi Gürer,
Niğde Milletvekili. 
Buyurunuz
Sayın Gürer. (CHP sıralarından alkışlar)
CHP
GRUBU ADINA ÖMER FETHİ GÜRER (Niğde) - Sayın Başkan, değerli milletvekilleri;
referandum süreci başlamasıyla Sayın Çalışma ve Sosyal Güvenlik Bakanımız peşi
sıra açıklamalar yapıyor, televizyonlarda reklamlar dönüyor, afişlerde
duyurular yapılıyor. İlginç, emekliye promosyonla ilgili beş yıl boyunca süren
mücadele sonunda emekli, bankalardan hak ettiğini aldı, Sayın Çalışma Bakanımız
bu büyük bir başarıymış gibi, emeği geçenlere de teşekkür ederek afişler
yaptırdı, televizyonlarda ilanlar verdi. 
HAYDAR
AKAR (Kocaeli) – O ilanlar yerine emekliye promosyon verseydiniz.
ÖMER
FETHİ GÜRER (Devamla) - Oysa emekliye verilen bu para, İstanbul’da deniz
kenarında bir restoranda 4 kişinin yemek yiyeceği bir para. Emeklinin geçim
sıkıntısına çözüm getirilmedi. Emeklilik için yaşa takılan çok sayıda kişi var,
sürekli de arıyorlar. Sayın Bakana bir çağrıda bulunuyorum: Bu emeklilikte yaşa
takılanlara haklarını vermeyeceğini söyleyerek bir afiş yaptırsın ve ayrıca
televizyonlara ilan versin ki umutları bitsin. 
Bunun
yanında emekliliğe hak kazananların ötesinde emeklilikte 2000 öncesi intibakla
ilgili çıkarılan bir yasa var. Bu yasanın 2000 yılından sonrakilere de
uygulanacağı yönünde bir umut aşılandı. Bakana bu konuyu sorduğumda kesinlikle
böyle bir çalışmanın olmadığını belirtiyor. Sayın Bakanın bu konuda da afiş ve
televizyon tanıtımlarıyla 2000’den sonrakilerin intibak yasasıyla ilgili bir
düzenleme yapılmayacağını duyurmasını bekliyorum. 
HAYDAR
AKAR (Kocaeli) – Reklamlar için kaç para harcamışlar?
ÖMER
FETHİ GÜRER (Devamla) - Keza “Emeklilerden ilaç katkı payı alınmasın.” diye
geçtiğimiz dönemlerde de dile getirdik. Bununla ilgili de Sayın Bakana yazılı
başvuruda bulunduğumda emeklilerden ilaç katkı payının alınmaya devam edeceğini
belirtiyor. Bunun da Bakan tarafından televizyonlardan duyurulmasının önemli
olduğunu düşünüyorum. Ama Sayın Bakan bunların yanında televizyonda bir proje açıkladı,
Büyükanne Projesi. Günlerce televizyonlarda anlattı. Ben önce bunun bir Hükûmet
projesi olduğunu düşündüm. Mecliste kendisine yönelttiğim soruda Sayın Bakan,
bunun bir Hükûmet projesi olmadığını, doğumdan sonra kadınlarımız için yarı
zamanlı çalışma hakkıyla ilgili yönetmelik yapılırken sabah mı gelsin, öğleden
sonra mı gelsin; bir gün gelip bir gün gelmesin mi düşüncesiyle değerlendirme
yapılırken sanayi odaları, ticaret odaları ve işverenlerle yapılan görüşmelerde
böyle bir formül geliştirildiğini belirtti. 65 bin kişi bu anlamda başvuruda
bulunmuş. Uygulamadan yararlanabilecek kişi sayısı da 6 bin. Böyle olunca doğal
olarak büyükannelerde bir beklenti vardı, çalışanın evdeki çocuğuna baktığı
zaman bir ücret alabileceğini düşünüyordu. Oysa, bu, çıkarılmış bir yasadaki
oluşan yönetmelikle ilgili düzenlemede ortaya çıkan bir çözüm yöntemi. 
Ülkemizde
işsizliğin zirve yaptığını herkes kabul ediyor. Son günlerde yine
televizyonlarda ve reklam panolarında bir duyuru var, “Türkiye’de tarih yeniden
yazılıyor. Daha çok çalışalım, daha çok üretelim diye tarihin en büyük istihdam
seferberliği başladı. İşte fırsat, devletten istihdama görülmedik destek. Yeni
işe girenlerin tüm vergi ve primlerini devlet ödüyor. Hedef 2 milyon yeni iş, 2
milyon yeni çalışan." diyor. Şimdi, bakıyorum ülkemizde yeni fabrikalar mı
açıldı? Bu insanlar nereye işe alınacaklar? Bu konuda uygulamada akla ilk gelen
İŞKUR. İŞKUR geçici olarak işçi alıyor, her seçimde işçileri alıyor, seçim
bitiyor, işçilerimizi çıkarıyor. Şimdi, işletmeler de alacak, özel sektördeki
yöneticiler de herhâlde Cumhurbaşkanının çağrısını dinleyerek alacaklar,
bilahare referandumdan sonraki sonuca göre de bu çalışanlar yine işsiz kalacak.
Burada
bir yanıltma daha var. Bu primler hazineden değil, İşsizlik Fonu’ndan yani
işçilerin ödediği primlerden -işsiz kaldıklarında verecekleri fondan- kalkıp
devlet böyle bir destek geliştiriyor ve “vergi ve primleri devletten” dediği,
özünde İşsizlik Fonu’ndaki paranın kullanılmasından ibaret. 
Çalışanlar
“Bir gün sonra iş yerim kapanabilir mi?” kaygısıyla çalıştığı gibi, iş veren de
iş yerlerinin kapısını nasıl açık tutacağını düşünüyor. 
Ama,
çok ilginç bir şey -sabahleyin televizyonlarda izlemişsinizdir-
Cumhurbaşkanımız sağlık çalışanlarına sarayda yaptığı konuşmada ilginç bir
değerlendirmede bulundu: “2014 yılında size söz vermiştik, ‘Beş yıl çalışana
yıpranma tazminatı vereceğiz.’ diye. Bunu çıkaracağız ama Meclis iki gün sonra
tatile giriyor. 16 Nisanda süratle bu konuyu gündeme alacağız.” 2014, 2015,
2016, 2017 ve Meclisin kapanmasına iki gün kala da sarayda sağlık çalışanlarına
bunu söylediği zaman ne yazık ki oradaki çalışan arkadaşlarımız da alkışlarla
karşılıyor. Sanırım referandum öncesi emekçiler akla geliyor ama Adalet ve
Kalkınma Partisinin uygulamalarında seçimlerden önce emekçiler için verilen
sözler seçimlerden sonra unutuluyor.
Sayın
Başbakan taşeronlar için üç ayda kadro vereceğini söylediğinden bu yana tam bir
yıl geçti, hâlâ taşeronlar kadro bekliyor. 4/C’lilerin ve 4/B’lilerin
sorunlarında eşit işe eşit hakların verilmesi gerçekleşmediği gibi, toplu
sözleşmeyle kazandıkları hakları dâhil verilmedi. Atanamayan öğretmenler,
atanamayan sağlıkçılar, atanamayan mühendisler; İçişleri Bakanlığında, Adalet
Bakanlığında infaz koruma memurları ki özlük haklarında iyileştirme bekleyenler
var.
Kamuda
çok yerde mağdur olanların yanında, şeker fabrikaları özelleştirme kapsamına
alındığından beri kadrolu işçi çalıştırmayıp mevsimlik işçi çalıştırıyor,
buralarda da ciddi anlamda mağduriyet var. Öyle ki asıl işi yapanın yerine
yaptığı için bir iş kazası olabilme ihtimali var. Ayrıca, şeker fabrikalarının
teknolojisi de yenilenmezse oralarda da sıkıntılar oluşacak. Bu anlamda,
Niğde’de Karayolları işçileri ile yine Niğde Bor’daki şeker fabrikasında
çalışan mevsimlik işçi kardeşlerim de yıllardır kendilerine kadro verilmesiyle
ilgili beklenti içindeler. 
Kamu
kuruluşlarıyla ilgili Sayıştay raporlarını okuyorum. KİT Komisyonuna gelen bu
raporların çoğunda alt yüklenicinin işini yapan işçilere hakkını vermeyince KİT
kendisi ödemek zorunda kalıyor -burada da hem mahkemeler hem de hakkını
alamayanların yaşadığı ciddi mağduriyetler var- alt yüklenici bunu ödemeyince
doğal olarak tüm yük devlete kalıyor. 
Adalet
ve Kalkınma Partisi hükûmetleri döneminde çalışma yaşamı daha kuralsız,
güvencesiz, esnek hâle getirildi. 2016 yılında özel istihdam bürolarıyla
kiralık işçi dönemi başlatıldı, ayrıca bireysel emeklilik uygulamasıyla da
emekçilerin lehine olmayan düzenlemeler devam etti. Sendikalaşmanın en düşük
olduğu döneme erdik. 11 milyonun üzerinde çalışanın olduğu ülkemizde, ne yazık
ki, 700 bin grevli, toplu sözleşmeli hak sahibi sendikalı işçimiz var. Tarımda
başta olmak üzere kadın ve çocuk işçiler ile kayıt dışı çalışmalarda yaşanan
mağduriyetler de giderek artıyor. 
Çalışma
ve Sosyal Güvenlik Bakanı son günlerde kıdem tazminatıyla ilgili de konuşmaya
başladı, bu bağlamda da referandum sonrası bir düzenleme yapılacağını ifade
ediyor. İşçilerin 1971 yılında uygulamaya konup bugüne kadar devam edegelen emeklilik
dönemindeki güvencelerinin de bu süreçte ortadan kaldırılması yönünde bir
çalışma olduğu kaygısı giderek ağırlık kazanıyor. 
Değerli
milletvekilleri, önümüzdeki günlerde, 16 Nisanda oylayacağımız Anayasa
referandumu öncesi dünyadaki örneklerinde görüldüğü gibi tek adamlı
yönetimlerde emekçilerin hakları gasbedilmiş, alması gerekenleri alamadıkları
gibi mevcuttaki hakları da yok edilmiştir. Bu nedenle, emekçilerin referandum
sürecinde diğer örnekleri de değerlendirerek oylarını “hayır”da buluşturmaları
onların hayrınadır. Bugüne kadarki örneklerde görüldüğü gibi, çalışma yaşamı
içinde haklarını alamayan, mağdur olan, sorunlar yaşayan, işsiz kalan, iş
arayan, sıkıntılarla yoğrulan ve boğuşanların 16 Nisanda “hayır” demesi bu
yönetime, kendi haklarının gasbedilmesine “Dur.” demenin de yolunu açacaktır. 
Yüce
Meclisi saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Gürer.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Söz sırası sizde ama yerinizden söz istiyorsunuz herhâlde Sayın
Kerestecioğlu.
FİLİZ
KERESTECİOĞLU DEMİR (İstanbul) – Evet.
BAŞKAN
– 60’ıncı maddeye göre bir dakika süreyle mikrofonunuzu açıyorum, buyurunuz.
V.- AÇIKLAMALAR (Devam)
27.- İstanbul Milletvekili Filiz Kerestecioğlu Demir’in, Şanlıurfa
Milletvekili İbrahim Halil Yıldız’ın bazı ifadeleri nedeniyle özür dilemesi
taleplerinin yerine getirilmemesine ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Bugün
yaklaşık iki-iki buçuk saat önce Şanlıurfa Milletvekili İbrahim Halil Yıldız
talihsiz bir konuşma yaparak, özellikle Suruç katliamını dile getirerek, “Olay
günü HDP yetkililerinin patlamanın olduğu anda orada olmaması manidardır.”
sözünü kullanarak ve bunu daha da büyüterek -arkasını okumayacağım- bir konuşma
yaptı ve bununla ilgili özür dilemesini kendisinden talep ettik, sizden de aynı
şekilde talep ettik. Ama, görüyoruz ki bu ülkede onlarca patlama oldu, onlarca
katliamda vatandaşlarımız hayatını kaybetti; bunların sorumluluğu alınmadığı
gibi, hiçbir yetkili istifa etmediği gibi, aynı şekilde söylenen bu sözden de…
(Mikrofon
otomatik cihaz tarafından kapatıldı) 
BAŞKAN
– Devam edin, mikrofonunuzu açıyorum.
FİLİZ
KERESTECİOĞLU DEMİR (İstanbul) – …herhâlde hiçbir sorumluluk alınmayacak, öyle
görünüyor. Anlaşılan odur ki orada ölen ve neredeyse hepsi HDP’li olan
arkadaşlarımız yetmemiş; vekillerimizin, eş başkanlarımızın tutuklu olması, bu
Meclisin dokunulmazlıkları kaldırarak bunu sağlaması yetmemiş, aynı zamanda da
ölmeleri istenmiş demek ki. Ben gerçekten artık söyleyecek başka söz
bulamıyorum ve bu ayıp da bu Meclise yeter diyorum bir özür krizini dahi
çözemediği için. 
Teşekkür
ederim.
BAŞKAN
– Teşekkür ederim Sayın Kerestecioğlu.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Türkiye Cumhuriyeti Çevre ve Orman Bakanlığı ile Irak Cumhuriyeti
Çevre Bakanlığı Arasında Çevre Alanında Mutabakat Zaptının Onaylanmasının Uygun
Bulunduğuna Dair Kanun Tasarısı (1/634) ve Dışişleri Komisyonu Raporu (S.
Sayısı: 354) (Devam)
BAŞKAN
– 3’üncü madde üzerinde Halkların Demokratik Partisi Grubu adına Filiz
Kerestecioğlu, İstanbul Milletvekili.
Buyurunuz
Sayın Kerestecioğlu. (HDP sıralarından alkışlar) 
HDP
GRUBU ADINA FİLİZ KERESTECİOĞLU DEMİR (İstanbul) – Sayın Başkan, değerli
milletvekilleri; ülkede ne zaman siyasiler birbirine öfkeyle, nefretle
yaklaşsalar, bu nefreti de siyasi rant olarak kullansalar en büyük şiddete
siyaset sahnesinden dışlananlar maruz kalıyor. Üstelik artık halkın hakiki
sorunlarını kimse konuşmaya yanaşmıyor, kadınların yani iktidarın sahibi
olmayanların dertleri ise unutuluyor. 
Yıllardır
kurucularından olduğum Mor Çatı Kadın Sığınağı Vakfının gündeme getirdiği bir
konu var: Şiddete uğramış, sığınakta kalan veya haklarında gizlilik kararı
devam eden kadınların oy kullanamadıklarını ifade ediyorlar. Referandumla
birlikte tekrar aynı konu gündeme geldi. Mor Çatı, Yüksek Seçim Kuruluna
başvurdu, kadınların durumunu izah etti ama ancak gündeme getirdikleri soruna
bir çare bulamadılar. Sığınakta kalan kadınların seçmen kaydı yapılmıyor,
haklarında adreslerinin gizlenmesine yönelik tedbir kararları bulunan kadınlar
şiddet uygulayanın bulunduğu ilçede yani eski evlerinin bulunduğu ilçede seçmen
kaydı olması nedeniyle şiddetin failiyle karşılaşmamak için oy kullanmaya
gidemiyorlar. Kadınlar ikametlerini yeni yani gizlenen adreslere almak
isteseler bu sefer de şiddet uygulayan erkeklerin kolayca adreslerini
bulmalarından endişe ediyorlar. Neden? Çünkü Yüksek Seçim Kurulu seçmen
sorgulama sayfasına kimin nüfus cüzdanı bilgilerini yazsanız hangi ilçede oy
kullanacağını görüyorsunuz. Küçük il ve ilçelerde birinin ikametinin bulunduğu
ilçeyi bilmek demek o kişinin evini de bilmek demek neredeyse. Güya haklarında
adreslerinin gizlenmesine yönelik tedbir kararı var ama dileyen adresin hangi
ilçede olduğunu görebiliyor bu kayıtla. Kadınlar da mecburen oy kullanmak için
başvuruda bulunmuyorlar. Bakın, sahada çalışan arkadaşlarımız birçok kadının bu
şikâyette bulunduğunu söylüyor. Yüksek Seçim Kuruluyla iş birliği yapmak ve bu
durumdaki kadınların bilgilerini seçmen sorgulama sayfasında gizli tutmak
aslında hiç de zor olmayan bir şey. Evet, elbette zor değil ama önemsenmiyor.
Hâlen yurttaşlığın ne kadar önemli bir hak olduğu anlaşılamamış durumda.
Yurttaşın devletle ilişkisinde işler yolunda gitse, her şey kitabına göre
yapılsa yurttaş gerçekten şaşırıyor. 
Temel
yurttaşlık hakkının ötesinde kadın yurttaşlara ilişkin bir politika
geliştirilmesi gerekirken bu da yok. Kaç yıldır gündeme getiriyoruz, bu konu
çözülemez mi diyoruz, çözülmüyor. Devlet, pozitif yükümlülüğü gereği bir
yurttaşının bedensel bütünlüğünü koruma sorumluluğunu, şiddete uğramayı
engelleme sorumluluğunu yerine getirmemiş ve üstelik bu mağduriyeti yaşamış bir
yurttaşın temel bir hakkını, seçme hakkını da kullanmasını açıkça engelliyor. 
Anayasa’nın
67’nci maddesinde seçme ve seçilme hakkı düzenlenmiştir. Buna göre vatandaşlar,
kanunda gösterilen şartlara uygun olarak seçme, seçilme ve bağımsız olarak veya
bir siyasi parti içinde siyasi faaliyette bulunma ve halk oylamasına katılma
hakkına sahiptir. 
Anayasa
Mahkemesinin, hapis cezasına mahkûm olmuş kişilerin seçme haklarını kullanması
yönünde verdiği kararda da seçme hakkının demokrasilerde devlet yönetiminin
olmazsa olmaz koşullarından biri olduğu ifade edilmiş ve zorunlu durumlar
dışında kısıtlanmaması gerektiği ifade edilmiştir. “Anayasa’nın ‘Siyasî Haklar
ve Ödevler’ başlıklı bölümünde yer alan seçme hakkı yalnızca bir hak olmayıp
aynı zamanda bir görev olarak da belirlenmiştir.” diyor Anayasa Mahkemesi ve
şöyle devam ediyor: “Bir halk yönetimi olan ve ulusal egemenliği en iyi biçimde
yaşama geçiren, çoğulcu, katılımcı kurallar ve kurumlar düzeni demokrasilerde
devlet yönetiminin olmazsa olmaz koşullarından olan seçme hakkı millî iradenin
belirlenme aracıdır ve demokrasinin en doğal ve en temel göstergesidir. Seçme
hakkı, demokrasiye anlam veren ve onu yaşama geçiren bir haktır. Bu bağlamda,
vatandaşların en temel haklarından biri olan seçme hakkı, bu hakkın en geniş
şekilde kullanılması olanağıyla anlam kazanacağından, Anayasa’nın ve ona uygun
olarak çıkarılacak yasanın belirleyeceği zorunlu durumlar dışında
kısıtlanmaması gerekir.” Evet, soruyoruz, sığınaklarda yaşayan kadınların seçme
hakkı nerede arkadaşlar? 
Devletin,
İstanbul Sözleşmesi gibi, uluslararası sözleşmelerden ve iç hukuktan doğan
önleme yükümlülüğünü yerine getirememesi nedeniyle, şiddete uğrayarak bedensel
bütünlüklerinin korunması hakları ihlal edilmiş kadınların bir de seçme
haklarının ellerinden alınması asla kabul edilemez. Yüksek Seçim Kurulunun
bilgi edinme başvurusuna verdiği yanıt da pratikte kadınların oy kullanmasını
sağlamaktan tamamen uzak. Diyor ki Yüksek Seçim Kurulu: “ŞÖNİM’in bulunduğu yer
nüfus müdürlüklerince tescil edilmesi hâlinde ilgili kişilerin oy kullanmaları
mümkündür.” Yani kadınlar zaten korku içerisindeyken, zaten şiddete uğramışken
önce gizli olması gereken ŞÖNİM’leri nüfus müdürlüklerine tescil ettirmekle
uğraşacaklar, sonra bir de bu adreslerin YSK’nın sitesinden silinmesi için
mücadele edecekler. 
Evet,
size söyleyeyim, sığınaklarda kalan bütün kadınlar ve adresleri gizlenen
kadınların hiçbiri oy kullanamıyor. Bugün bu konuda da bir soru önergesi
verdik. Genel seçimler esnasında, konukevleri olarak bilinen sığınaklarda kaç
kadın kalmıştır, kaçı oy kullanabilmiştir? Bunu soruyoruz. Umuyorum bakanlık bu
konuda bilgi toplamaktadır. Bu durumdaki kadınların oy kullanmasını sağlayacak
bir çalışmanın yapıldığından maalesef şüphemiz var. Artık bu konuda, başka
ülkelerdeki örnekleri inceleyerek bir yöntem geliştirilmesi gerekiyor. Pek çok
Avrupa ülkesinde hükûmetler bu durumdaki kadınlar için önlemler almış
durumdalar. Tabii, artık hangi ülkenin bakanlığına danışırsınız orası da
muallakta çünkü kavga edilmeyen bir ülke kalmadı. Filistin bitti, Mısır bitti,
Suriye bitti, Rusya bitti, Türkiye'nin içi bitti, şimdi de Avrupa’yla gerginlik
yaşanıyor. Bu ülkelere erkekçe “bilmem ne lalesi”, “kürdan cebi” gibi
külhanbeyi gibi cevaplar verinceye ve üslupsuzlukla yarışıncaya kadar o
ülkelerin hükûmetlerinin yurttaşlarına sunduklarını kendi yurttaşlarınıza
sunmak için yarışırsanız çok daha iyi edersiniz. Örneğin, bugün “Türkiyeli
yetkililerle ilgili herhangi bir sınırımız yoktur, gelebilirler.” diyen İsveç’e
giderek -özellikle İsveç bu anlamda çok gelişmiş bir ülkedir- kadın haklarıyla,
sığınaklarda kalan kadınların nasıl oy kullanabildikleriyle ilgili bilgi
edinebilir ve oraya danışabilirsiniz. 
Vatandaşların
ama özellikle şiddete uğrayan kadınların kendilerini güvende hissetmelerini
sağlamanız, insanca yaşamalarını sağlamanız gerekiyor. Hamasetle kısa sürede
örtebileceğiniz gerçekler vardır ama açlığı, yokluğu uzun süre örtemezsiniz. 
Artık
birbirimizin mutluluğunda yaşamak istiyoruz, birbirimizin sefaletiyle değil. Birbirimizden
nefret etmek istemiyoruz, insan gibi yaşamak istiyoruz ve bunu da en fazla her
türlü vatandaşlık hakkından yararlanmayı ve insanca yaşamayı da en fazla
şiddete uğramış ve bugün sığınaklarda kalan kadınlar hak ediyorlar. Bunu
sağlamak da her şeyde olduğu gibi Hükûmetinizin sorumluluğundadır.
Saygılarımla.
(HDP sıralarından alkışlar) 
BAŞKAN
– Teşekkür ederim Sayın Kerestecioğlu.
ENGİN
ALTAY (İstanbul) – Sayın Başkan…
BAŞKAN
– Sayın Altay, mikrofonunuzu açıyorum, buyurunuz.
V.- AÇIKLAMALAR (Devam)
28.- İstanbul Milletvekili Engin Altay’ın, Antalya Milletvekili Mustafa
Akaydın’ın 354 sıra sayılı Kanun Tasarısı’nın 1’inci maddesi üzerinde CHP Grubu
adına yaptığı konuşmasındaki bazı ifadelerine ilişkin açıklaması
ENGİN
ALTAY (İstanbul) – Teşekkür ederim Sayın Başkanım.
Antalya
Milletvekilimiz Sayın Mustafa Akaydın’ın kürsüde yaptığı bir konuşmada -ben de
dikkatle dinledim- bir ibare tutanaklara “15 Temmuz hareketi” diye geçmiş.
Kendisini de aradım -havaalanında olduğu için dönemiyor, “Dönme.” dedim- kendisi
bana bunu “15 Temmuz darbe teşebbüsü” olarak söylediğini ısrarla belirtti.
Mümkünse tutanaklarda bunun bu şekilde düzeltilmesini talep ediyoruz. 
BAŞKAN
– Açıklamanız tutanaklara geçmiştir Sayın Altay. 
Teşekkür
ederim. 
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Türkiye Cumhuriyeti Çevre ve Orman Bakanlığı ile Irak Cumhuriyeti
Çevre Bakanlığı Arasında Çevre Alanında Mutabakat Zaptının Onaylanmasının Uygun
Bulunduğuna Dair Kanun Tasarısı (1/634) ve Dışişleri Komisyonu Raporu (S.
Sayısı: 354) (Devam)
BAŞKAN
– Milliyetçi Hareket Partisi Grubu adına Samsun Milletvekili Erhan Usta
konuşacak. 
Buyurunuz
Sayın Usta. (MHP sıralarından alkışlar) 
MHP
GRUBU ADINA ERHAN USTA (Samsun) – Teşekkür ederim Sayın Başkan. 
Sayın
Başkan, değerli milletvekilleri; Genel Kurulu saygıyla selamlarım. 
Şimdi,
tabii ki biz burada bir siyasi parti olarak, yeri geldiğinde Hükûmetin bazı
politikalarına destek veriyoruz, yeri geldiğinde de onları eleştiriyoruz, kimi
zaman da en şiddetli eleştirileri burada yapabiliyoruz. Bu, siyasetin normal
akışı içerisinde olması gereken bir şey. Fakat bunu bazen, kötü niyetli
kişiler, kurumlar sanki bir çelişkiymiş gibi ifade ediyorlar. Örneğin, dün,
benim burada, AKP’nin grup önerisinde Meclisin çalıştırılmadığına, verimli
şekilde çalıştırılmadığına ilişkin eleştirilerim oldu. “Ülkenin bir sürü
bekleyen sorunu varken ne kadar gerekli olup olmadığını bilmediğimiz
uluslararası anlaşmalarla Meclisi oyalamayalım, bunlar gerekirse bunları yine
çıkartırız. Ancak ciddi sorunlarımız var, bu sorunları aşacak kanun
tekliflerini, tasarılarını burada görüşelim.” şeklinde bir eleştirim oldu. Bu
eleştiriden sonra, bir kısım basın organlarında bu, işte, “MHP’li grup başkan
vekili ‘hayır’cı gibi konuştu...” Şimdi, tabii, bunları anlamak mümkün değil.
Burada ilkeli bir duruş var, bir şeye toptan karşı çıkmak veya toptan onaylamak
diye bir şey elbette ki olamaz. 
Biz,
şimdi, özellikle 20 Temmuz 2015’teki Suruç hadisesinden sonra, kesinkes,
terörle mücadeleye Milliyetçi Hareket Partisi olarak destek verdik, o günden
bugüne de terörle mücadeleye olan desteğimiz devam ediyor. 15 Temmuz hain darbe
girişimi oldu, oradaki mücadeleye ciddi bir şekilde destek verdik. Hatta, ondan
sonra da yine Anayasa değişikliği kapsamında Anayasa değişikliğine destek
veriyoruz, beraber bir Anayasa değişikliğine Türkiye’yi Adalet ve Kalkınma
Partisiyle birlikte götürmeye çalışıyoruz. Ama bu demek değildir ki biz yanlış
gördüğümüz diğer hususlarda Hükûmeti eleştirmeyeceğiz. Elbette eleştireceğiz.
Bugün az önce istihdamla ilgili konuda çok kısa konuşmamda eleştirilerimi,
doğru politikanın ne olması gerektiğini söyledim. Bunları, buradaki bizim
ilkeli duruşumuzu bir çelişki gibi görmek son derece yanlış olur. 
Bugünkü
konuşmasında Erzurum Milletvekilimiz Sayın Kamil Aydın Hocamız siyasetin en
basit tanımının, en güzel veya kısa tanımının “çözüm üretme sanatı” olduğunu
söyledi. Çözüm üretmemiz lazım ülkenin meselelerine. Bir şeylere toptan karşı
çıkmak veya toptan onaylamak şeklinde bir şeyi biz asla ve kati olarak kabul
etmiyoruz. Milliyetçi Hareket Partisi, politikalarını kendi çizgileri
çerçevesinde oluşturan bir siyasi partidir. Bu çizgiye Hükûmetin politikaları
yaklaşırsa ona destek veririz, ondan uzaklaştığı zaman da en sert bir şekilde
de eleştirilerimizi yaparız.
Şimdi,
zaman zaman ekonomiye ilişkin konularda değerlendirmelerimiz oluyor. Mesela
bugün bir veri daha çıktı, son veri; bu, merkez yönetim bütçe gerçekleşmeleri
ortaya çıktı. Burada şubat ayı rakamlarının son derece, aslında, kötü olduğunu
görmemiz gerekiyor. Ben bu konuda da Hükûmeti ve yetkilileri uyarmak istiyorum.
Özellikle harcamaların şubat ayında çok hızlı artması… Tabii, tek aylık veriyle
bir sonuca ulaşmak çok mümkün değildir, çok doğru da değildir; bunu bilerek
bunları ifade ediyorum. Ancak zaten son dönemde alınan bazı kararların ve
ekonomideki yavaşlamanın bütçe üzerinde olumsuz tesiri olacağını zaten ifade
ediyorduk. Bunun 2016 yılında da bu tesirlerini gördük, 2017 yılında eğer işler
yoluna koyulmazsa bu tesirleri, olumsuz tesirleri daha fazla göreceğimizi ifade
etmek için bu rakamları kullanıyorum. Yoksa bir aylık gerçekleşme üzerinden bir
konuyu değerlendirme değil, bu bir süreçti zaten; bu sürecin sonuçları, olumsuz
sonuçları çıkıyor. Mesela bütçe giderleri şubat ayında yüzde 27 artıyor, buna
rağmen bütçenin vergi gelirleri yüzde 4,3 artıyor arkadaşlar yani yüzde 27-28
artan gidere karşılık yüzde 4 artan bir bütçe geliri var. Bu, bütçe
açıklarımızın önümüzdeki dönemde bu trend devam ederse çok hızlanacağı anlamına
gelir. Bunların nedenleri üzerinde durabiliriz ancak bir an evvel işleri yoluna
koyup özellikle vergi gelirlerindeki bu kötü gidişi durdurmamız lazım. Bütçe
harcamalarında da burada israf mahiyetli veya verimsiz harcamalar varsa bunları
da sınırlandırma yönünde Hükûmetin mutlaka bir tedbir alması gerekir çünkü
bütçe dengesi, bakın, bütün bu kargaşalara, bütün bu sıkıntılara rağmen Türkiye
ekonomisini ayakta tutan en önemli “benchmark”lardan bir tanesidir. Yani bizim
bütçemizin sağlam olması, bir kısım sorunları, kalite sorunları olmakla
birlikte bütçe açıklarımızın düşük olması Türkiye ekonomisini ayakta tutuyor,
bu güçlü yanımızı kaybetmememiz lazım. Bakın, bu çok hızlı kaybedilebiliyor. 
Örneğin
Türkiye 2006 yılında bütçede, daha doğrusu kamu dengelerinde bırakın açığı,
fazlaya geçmiş bir ekonomiydi. 2009 yılına geldiğimizde küresel krizle
birlikte, küresel krizin Türkiye ekonomisine yansımaları ve Türkiye
ekonomisindeki beceriksizliklerle birlikte baktığımızda da fazlaya geçen bütçe
dengesinin, kamu dengesinin millî gelirin yüzde 5’ine varan bir açığa kadar bir
anda yükseldiğini gördük. Dolayısıyla, 2 defa daralmaya, işte, 2 tane üst üste
hata yapmaya bakıyor bütçe dengelerinin bozulması. Bu hataları yapmayalım, bu
konuda Hükûmeti uyarmak istiyorum. 
Şimdi,
bugün başlangıç konuşmasında işsizlikle ilgili… Bakın, yani en önemli mesele
siyaset kurumunun da hükûmetlerin de nihayetinde ekonomiye ilişkin olarak
konularda yapacağı en önemli iş toplumdaki insanlarına, gençlerine, çalışma
çağına gelmiş insanlara iş bulmaktır, aş bulmaktır, bütün mesele aslında buna
yöneliktir. Tabii, iş, aş bulmak sadece değil, ondan sonra onun gelirinin iyi
olması, işinin de nitelikli olmasıdır elbette. 
Şimdi,
bakın, son bir yılda, aralık ayı verileri için söylüyorum, bizim 888 bin
insanımız iş gücü piyasasına girmiş, “Ben iş istiyorum.” diye piyasaya girmiş.
Maalesef bunun sadece 221 binine iş verebilmişiz, 668 bini işsiz olarak
kayıtlara geçmiş. Bu kayıtlı, kayıtsız yani kayıtlara geçmiş derken TÜİK
kayıtları anlamında söylüyorum, yoksa kayıtlı işsiz, kayıtsız işsiz anlamında
değil; kayıtlı, kayıtsız toplamı. Şimdi, dolayısıyla, işsizlik rakamları da bu
çerçevede TÜİK’in birincil tanımıyla 3,9 milyon kişiye ulaşmış. 
Şimdi,
bir de hep söylüyoruz, iş bulma ümidi kırık olan insanlar var. “İş aramıyorum
ama iş bulsam mutlaka çalışırım çünkü iş bulma ümidim de yok.”, onları da
kattığımızda işsizlik rakamlarının 6,4 milyona çıktığını görüyoruz. Bunlar çok
yüksek rakamlar arkadaşlar yani yüzde 19, yüzde 20’ye varan… Bakın, ikinci
tanımdaki işsizlik oranı yüzde 19,4 yani toplumdaki insanların beşte 1’i
istihdam piyasasına… Bir de katılım az olduğu hâlde yani kadınlarımızın önemli
kısmı istihdam piyasasında değil. Yani iş bulmak için piyasaya da çıkmış değil.
Buna rağmen yani yüzde 50-51’lik bir katılım oranıyla toplumun yüzde 20’sine,
iş gücü piyasasındaki insanların yüzde 20’sine iş veremiyorsak bu çok yüksek
bir orandır ve bunun mutlaka düzeltilmesi gerekir. 
Zaman
zaman dile getiriyoruz, ülkemiz nüfus açısından “demografik fırsat penceresi”
diye nitelendirilen bir pencere içerisinde yani bir otuz yıl. Milletlerin
tarihinde işte bir defa olan bir olaydır bu. Sanayi Bakanımız da burada, çünkü
konu onu çok ilgilendiriyor. Şimdi, Türkiye bunun bir on beş yirmi yılını
geçirdi. Bizim hesaplarımıza göre -Planlamadayken, şimdi o hesaplar herhâlde üç
aşağı beş yukarı aynıdır, belki Suriyeli sığınmacılar nedeniyle bir miktar
değişmiş olabilir- Türkiye, işte 2030 gibi bu fırsat penceresinden çıkacak.
Yani bu fırsat penceresi şu: Çalışabilir nüfusun toplam nüfusa oranının en
yüksek olduğu dönem. Şimdi, bu dönemde gençlere iş veremezsek biz, mevcut
üretim yapımızla teknoloji seviyesini yükseltemezsek Türkiye'nin bu fırsatı
kaçırması durumunda orta gelir tuzağını aşması mümkün olmadığı gibi son altı
yedi yılda olduğu gibi kişi başı gelir de aşağı doğru gidecektir. 
HAYDAR
AKAR (Kocaeli) – Yeni üretim tesisleri gerekiyor.
ERHAN
USTA (Devamla) – Elbette. İşin temeli üretimdir. Hep burada söyledik, ben milletvekili
seçildiğimden beri bunu söylüyorum, çok sıkıcı olduğunu da düşünüyorum. İşte,
bu betonlaşma politikası Türkiye’yi bir yere götüremeyecektir, gayrimenkul
rantı üzerinden, betonlaşma üzerinden iktisat politikası tıkandı. Bunu,
bürokrasideyken de çok dile getirdim, kalkınma planının teknik koordinasyonunu
yapan bir kişi olarak bütün planı bu kurgu üzerine kurduk arkadaşlarımızla
birlikte fakat Hükûmet bu konuda bir adım atmadı. Hâlâ gayrimenkul üzerinden,
onun getirdiği rant üzerinden bir ekonomi politikası döndürülmeye çalışılıyor.
Bu son derece yanlış, buraları mutlaka geliştirmemiz lazım. 
Tabii,
bu çerçevede olmak üzere, toplumda bekleyen, istihdam açısından, istihdamla
ilgili söyleyecek çok şeyler vardı ama zamanım kalmadı. Özellikle bu taşeron işçiler,
bakın, burada iktidar partisi de söz verdi, diğer partiler de hepsi hükûmet
olma durumunda bunları yapacağına ilişkin taahhüt verdi. Bir mutabakat var, bu
mutabakatı mutlaka gerçekleştirelim. Taşeron işçilerin kadro bulma meselesinin
çözülmesi lazım. Tabii, bunun, hem özel sektör hem kamu sektörüne belli ölçüde
bir yükü olabilecektir. Bunun hepsinin de bir anda çözülmesi de gerekmiyor.
Hükûmet bir eylem planı yapsın, ortaya bir plan koysun ve bu plan çerçevesinde
bu sorunları aşalım, milletimize verdiğimiz bu sözü tutalım. 
Bu
çerçevede, yine, bu atanamayan öğretmenler ve atanamayan sağlık personeli
sorununun mutlaka çözülmesi gerekir. Burada çok ciddi bir birikme var.
(Mikrofon
otomatik cihaz tarafından kapatıldı)
BAŞKAN
– Buyurunuz, tamamlayınız Sayın Usta.
ERHAN
USTA (Devamla) – Atanamayan öğretmenler ve atanamayan sağlık personelinin
sorunlarını da aşmaya yönelik olarak en azından, bakın, bu belirsizliği
gidermemiz lazım. İşte “demografik fırsat penceresi” dedik, bunların hepsi
gençler, iş veremiyoruz. 350 bin sağlık personelini niye eğittik bunlara iş
veremeyecektik madem? İllaki kamuda olsun demiyorum, özel sektörü, kamusu
birlikte. Şimdi, onun yapması gereken işe hiç niteliği olmayan insanlar
konuluyor; oradaki o çocuklar, o eğitimi almış insanlar da bir başka yere
gidiyor. Bu “mismatch”i, uyumsuzluğu gidermemiz lazım ekonomideki. Bu, insan
kaybıdır, enerji kaybıdır, kaynak kaybıdır. Dolayısıyla, bunları çözmeye
yönelik olarak da yine, ben, Hükûmete özellikle referandum öncesinde şunu
öneriyorum: Bir eylem planı yapılsın hem öğretmenler hem sağlık personeli için.
Bunların ne kadar bir zaman içerisinde kamuda veya özel sektörde istihdam
edileceğine ilişkin politika ve hedefler ortaya konulsun ve bu çerçevede bu
belirsizlikleri giderelim. Toplumumuza da buradan doğru ve düzgün müjdeli bir
mesaj verelim diye salık veriyorum ve Genel Kurulu saygıyla selamlıyorum.
Teşekkür
ederim efendim. (MHP sıralarından alkışlar)
BAŞKAN
– Teşekkür ederim Sayın Usta.
3’üncü
maddeyi oylarınıza sunuyorum...
FİLİZ
KERESTECİOĞLU DEMİR (İstanbul) – Oylamadan önce karar yeter sayısı istiyorum.
BAŞKAN
– Karar yeter sayısı talebi vardır.
Karar
yeter sayısı arayacağım.
Kabul
edenler... Kabul etmeyenler... Karar yeter sayısı yoktur.
Birleşime
on dakika ara veriyorum.
Kapanma Saati: 18.59
DÖRDÜNCÜ OTURUM
Açılma Saati: 19.11
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mehmet Necmettin AHRAZOĞLU
(Hatay), İshak GAZEL (Kütahya)
-----0-----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
Dördüncü Oturumunu açıyorum.
354
sıra sayılı Kanun Tasarısı’nın 3’üncü maddesinin oylamasında karar yeter sayısı
bulunamamıştı. Şimdi maddeyi tekrar oylarınıza sunacağım ve karar yeter sayısı
arayacağım. 
Kabul
edenler… 
Karar
yeter sayısının olup olmadığı konusunda Divan üyeleri arasında tereddüt
olduğundan, karar yeter sayısının olup olmadığını elektronik cihazla tespit
edeceğim. 
İki
dakika süre veriyorum, süreyi başlatıyorum. 
(Elektronik
cihazla oylama yapıldı)
BAŞKAN
– Karar yeter sayısı vardır, 3’üncü madde kabul edilmiştir.
Tasarının
tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Sayın
milletvekilleri, bugünkü birleşimde görüşülecek diğer uluslararası anlaşmaların
açık oylamalarının tamamının da ayrı ayrı elektronik oylama cihazıyla
yapılmasını oylarınıza sunuyorum: Kabul edenler… Kabul etmeyenler… Kabul
edilmiştir.
Açık
oylamaya ilişkin genel kuralları her seferinde tekrar etmeyeceğim. Şu anda
okuyacağım, bilginize sunacağım kurallar, bugün yapılacak bütün açık oylamalar
için geçerlidir. Her oylama için bir süre vereceğim. Oylama için verilen süre
içinde sisteme giremeyen üyelerin, teknik personelden yardım istemelerini, bu yardıma
rağmen de sisteme giremeyen üyelerin, oy pusulalarını, oylama için öngörülen
süre içinde Başkanlığa ulaştırmalarını rica ediyorum.
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin ad ve soyadı ile imzasını da taşıyan
oy pusulasını, yine oylama için öngörülen süre içerisinde Başkanlığa
ulaştırmalarını rica ediyorum.
Şimdi,
bu anlaşmanın oylaması için iki dakika süre veriyorum.
Oylama
işlemini başlatıyorum.
(Elektronik
cihazla oylama yapıldı)
BAŞKAN
– Toplantı yeter sayısı yoktur.
Birleşime
on dakika ara veriyorum.
Kapanma Saati: 19.18
BEŞİNCİ OTURUM
Açılma Saati: 19.29
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mehmet Necmettin AHRAZOĞLU
(Hatay), İshak GAZEL (Kütahya)
-----0-----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
Beşinci Oturumunu açıyorum. 
354
sıra sayılı Kanun Tasarısı’nın tümünün açık oylamasında toplantı yeter sayısı
bulunamamıştı.
Şimdi,
açık oylamayı tekrarlayacağım.
Oylama
için iki dakika süre veriyorum.
(Elektronik
cihazla oylama yapıldı) 
BAŞKAN
– Yapılan ikinci oylamada da toplantı yeter sayısı bulunamadığından, alınan
karar gereğince, kanun tasarı ve teklifleri ile komisyonlardan gelen diğer
işleri sırasıyla görüşmek için 16 Mart 2017 Perşembe günü saat 14.00’te
toplanmak üzere birleşimi kapatıyorum. 
İyi
akşamlar diliyorum. 
Kapanma Saati: 19.33




(*) Bu bölümde Hatip tarafından Türkçe
olmayan kelimeler ifade edildi. 


(x) Bu bölümde hatip tarafından Türkçe
olmayan kelimeler ifade edildi.


(X) 354 S.Sayılı Basmayazı tutanağa
eklidir. 


(x) Bu bölümlerde hatip tarafından Türkçe
olmayan bir kelime ifade edildi.




