



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 8’inci
Birleşim
 23
Ekim 2014 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adana Milletvekili Ali Halaman'ın, Adana ve
ilçelerindeki güncel olaylara ilişkin gündem dışı konuşması
2.- İstanbul Milletvekili Sabahat Akkiray'ın, muharrem
ayı ve Alevi vatandaşlarımızın sorunlarına ilişkin gündem dışı konuşması
3.- Kilis Milletvekili Fuat Karakuş'un, Kilis’e yapılan
yatırımlara ilişkin gündem dışı konuşması
V.- AÇIKLAMALAR
1.- Balıkesir Milletvekili Namık Havutça'nın, öğrenci
affıyla ilgili yasa tasarısının bir an önce çıkarılması gerektiğine ilişkin
açıklaması
2.- İstanbul Milletvekili Kadir Gökmen Öğüt'ün,
İstanbul Üsküdar’daki Validebağ Korusu’nun durumuna ilişkin açıklaması
3.- Aydın Milletvekili Ali Uzunırmak'ın, Türkiye Büyük
Millet Meclisi Genel Kurulundaki oylamalarda mükerrer oy kullanılmaması
gerektiğine ilişkin açıklaması
4.- Osmaniye Milletvekili Hasan Hüseyin Türkoğlu'nun,
kamu düzeninin sağlanması için devlet otoritesi dışında başka bir otoritenin
olmaması gerektiğine ilişkin açıklaması
5.- Mersin Milletvekili Ali Öz'ün, 18-21 Ekim
tarihlerinde Mersin’in Gülnar ilçesinde çiftçilerin rüzgâr nedeniyle oluşan zararının
giderilmesi için Hükûmetin duyarlılığını beklediğine ilişkin açıklaması
6.- Çanakkale Milletvekili Ali Sarıbaş'ın,
Çan-Çanakkale ve Çan-Biga kara yollarının ne zaman bitirileceğini öğrenmek istediğine
ilişkin açıklaması
7.- Kastamonu Milletvekili Emin Çınar'ın, şeker pancarı
üreticilerinin sorunlarına ilişkin açıklaması
8.- Afyonkarahisar Milletvekili Kemalettin Yılmaz'ın,
besilik canlı hayvan ithali ve 2014 yılındaki arpa ve buğday rekoltesiyle
ilgili bilgi almak istediğine ilişkin açıklaması
9.- İstanbul Milletvekili Mahmut Tanal'ın, 550
milletvekilinden yalnız 58’nin Genel Kurul çalışmalarına katılmasının büyük bir
israf olduğuna ve İstanbul Üsküdar’daki Validebağ Korusu’nun durumuna ilişkin
açıklaması
10.- Bursa Milletvekili İlhan Demiröz'ün, Enerji ve
Tabii Kaynaklar Bakanı Taner Yıldız’ın termik santrallerle ilgili sarf ettiği
bazı ifadelerine ilişkin açıklaması
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Kars Milletvekili Mülkiye Birtane ve 21
milletvekilinin, meme kanserinin giderek yaygınlaşmasının nedenlerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1076)
2.- HDP Grubu adına Grup Başkan Vekili Iğdır Milletvekili
Pervin Buldan’ın, gizli tanıklık sisteminin yol açtığı sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1077)
3.- İzmir Milletvekili Ahmet Kenan Tanrıkulu ve 21
milletvekilinin, ülkemizin önümüzdeki dönemde ihtiyacı olacak insan gücü ve
mesleklerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1078)
B) Tezkereler
1.- Türkiye Büyük Millet Meclisi Başkanlığının,
Dışişleri Komisyonu Başkanı Ahmet Berat Çonkar ve Tokat Milletvekili Orhan
Düzgün’ün, Avrupa Birliği Konseyi İtalya Başkanlığınca 5-7 Kasım 2014
tarihlerinde İtalya’nın başkenti Roma’da düzenlenecek Ortak Dış ve Güvenlik
Politikası ve Ortak Güvenlik ve Savunma Politikası Parlamentolar Arası
Konferansı’na katılmasına ilişkin tezkeresi (3/1612)
VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Bingöl
Milletvekili İdris Baluken tarafından, 9/10/2014 tarihinde Bingöl İl Emniyet
Müdürü ve ekibine yönelik gerçekleştirilen silahlı saldırı ve iki saat
sonrasında Genç ilçesinin girişinde bir aracın taranması olaylarının
araştırılması amacıyla 17/10/2014 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 23
Ekim 2014 Perşembe günkü birleşiminde sunuşlarda okunmasına ve ön
görüşmelerinin aynı günkü birleşimde yapılmasına ilişkin önerisi
2.- MHP Grubunun, Yozgat Milletvekili Sadir Durmaz ve
arkadaşlarının, şeker pancarı ve şeker üretimiyle ilgili sorunların
araştırılarak yapılacak yasal düzenlemeler de dâhil olmak üzere alınacak
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin (10/364) görüşmelerinin, Genel
Kurulun 23 Ekim 2014 Perşembe günkü birleşiminde yapılmasına ilişkin önerisi
3.- CHP Grubunun, Artvin Milletvekili Uğur Bayraktutan
ve 50 milletvekili tarafından, Artvin’in Murgul ilçesinde yapılması planlanan
siyanür havuzuyla ilgili sorunların tüm yönleriyle araştırılması amacıyla
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 23 Ekim 2014 Perşembe günkü birleşiminde sunuşlarda
okunmasına ve ön görüşmelerinin aynı günkü birleşimde yapılmasına ilişkin
önerisi
VIII.- SATAŞMALARA İLİŞKİN KONUŞMALAR
1.- İstanbul Milletvekili Mustafa Sezgin Tanrıkulu'nun,
Sinop Milletvekili Mehmet Ersoy’un HDP grup önerisi üzerinde yaptığı konuşması
sırasında şahsına sataşması nedeniyle konuşması
2.- Bingöl Milletvekili İdris Baluken'in, Sinop
Milletvekili Mehmet Ersoy’un HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
3.- Adıyaman Milletvekili Mehmet Erdoğan'ın, Bursa
Milletvekili İlhan Demiröz’ün MHP grup önerisi üzerinde yaptığı konuşması
sırasında şahsına sataşması nedeniyle konuşması
4.- Yozgat Milletvekili Sadir Durmaz'ın, Adıyaman
Milletvekili Mehmet Erdoğan’ın sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
5.- Bursa Milletvekili İlhan Demiröz'ün, Adıyaman
Milletvekili Mehmet Erdoğan’ın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
6.- İstanbul Milletvekili Mahmut Tanal'ın, İstanbul Milletvekili
Mihrimah Belma Satır’ın 240 sıra sayılı Kanun Tasarısı’nın tümü üzerindeki
soru-cevap işleminde yaptığı konuşması sırasında şahsına sataşması nedeniyle
konuşması
7.- İstanbul Milletvekili Mihrimah Belma Satır'ın,
İstanbul Milletvekili Mahmut Tanal’ın sataşma nedeniyle yaptığı konuşması
sırasında şahsına sataşması nedeniyle konuşması
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu raporları (1/484) (S. Sayısı: 287)
3.- Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Kars Milletvekili Yunus Kılıç ve Amasya Milletvekili Avni Erdemir
ile 79 Milletvekilinin; Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Sağlık, Aile, Çalışma ve Sosyal İşler Komisyonu Raporu (1/937,
2/2229) (S. Sayısı: 615)
4.- Elektronik Ticaretin Düzenlenmesi Hakkında Kanun
Tasarısı ile Avrupa Birliği Uyum Komisyonu, Bayındırlık, İmar, Ulaştırma ve
Turizm Komisyonu ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu Raporları (1/488) (S. Sayısı: 240)
5.- İstanbul Tahkim Merkezi Kanunu Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ile Adalet
Komisyonu Raporları (1/758) (S. Sayısı: 640)

X.-YAZILI SORULAR VE CEVAPLARI
1.- Kütahya Milletvekili Alim Işık'ın, 2011-2014
yılları arasında hakkında inceleme ve soruşturma başlatılan personele ve çözüm
süreci çalışmaları nedeniyle personele baskı yapıldığı iddiasına ilişkin sorusu
ve Başbakan Yardımcısı Numan Kurtulmuş'un cevabı (7/48692) 
2.- Ankara Milletvekili Özcan Yeniçeri'nin, 2002-2014
yılları arasında Türkiye'nin savunma harcamalarının GSYİH'ye oranına ilişkin
sorusu ve Millî Savunma Bakanı İsmet Yılmaz’ın cevabı (7/48815)
3.- Kütahya Milletvekili Alim Işık'ın, terör örgütü
aleyhinde ifadelerde bulunan veya yapılan usulsüz iş ve işlemlere karşı çıkan
personel üzerinde baskı yapıldığı iddialarına ilişkin sorusu ve Çalışma ve
Sosyal Güvenlik Bakanı Faruk Çelik’in cevabı (7/48931)
4.- Ankara Milletvekili Özcan Yeniçeri'nin, 2002-2014
yılları arasında kamu sektöründe istihdam edilen kimselerin sayısına ilişkin
sorusu ve Çalışma ve Sosyal Güvenlik Bakanı Faruk Çelik’in cevabı (7/48948)
5.- İstanbul Milletvekili Mustafa Sezgin Tanrıkulu'nun,
2002-2014 yılları arasında görev yapan özel kalem müdürü, müşavir ve basın ve
halkla ilişkiler müşavirlerine ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/49018)
6.- İzmir Milletvekili Oğuz Oyan'ın, elektrik borcunu
ödemeyen çiftçilerin destekleme primi alamamasına ilişkin sorusu ve Enerji ve
Tabii Kaynaklar Bakanı Taner Yıldız’ın cevabı (7/49019)
7.- Hatay Milletvekili Mevlüt Dudu'nun, tarımsal
üretimde kullanılan enerjiden kaynaklanan giderlerin azaltılması yönündeki
çalışmalara ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/49020)
8.- Hatay Milletvekili Mevlüt Dudu'nun, Hatay ili
özelinde tarımsal sulamadan kaynaklı elektrik borçlarına ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/49021)
9.- Hatay Milletvekili Mevlüt Dudu'nun, Kuzey Irak
petrolünün Türkiye üzerinden İsrail'e satıldığı iddiasına ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/49022)
10.- Tokat Milletvekili Orhan Düzgün'ün, ev, bağ ve
bahçelerine elektrik bağlatma konusunda sorun yaşayan vatandaşlara ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/49023) 
11.- Kütahya Milletvekili Alim Işık'ın, YAŞ
kararlarıyla görevlerine son verilen personelin sorunlarına ilişkin sorusu ve
Millî Savunma Bakanı İsmet Yılmaz’ın cevabı (7/49068)
12.- Kütahya Milletvekili Alim Işık'ın, Soma'da kaza
yaşanan maden ocağında gerçekleştirilen denetimlere ve bu denetimler kapsamında
uygulanan idari para cezalarına ilişkin sorusu ve Çalışma ve Sosyal Güvenlik
Bakanı Faruk Çelik’in cevabı (7/49190)
13.- Ankara Milletvekili Özcan Yeniçeri'nin, 2002-2014
yılları arasında Bakanlık ile Bakanlığa bağlı kurum ve kuruluşlar tarafından
satın alınan temizlik hizmetleri kapsamında yapılan harcamalara ilişkin sorusu
ve Millî Savunma Bakanı İsmet Yılmaz’ın cevabı (7/49366)
14.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlar tarafından hazırlatılan
kamu spotlarına ilişkin sorusu ve Millî Savunma Bakanı İsmet Yılmaz’ın cevabı
(7/49542)
15.- İstanbul Milletvekili Umut Oran'ın, Diyarbakır
2’nci Hava Kuvvet Komutanlığının lağvedilmesine ilişkin sorusu ve Millî Savunma
Bakanı İsmet Yılmaz’ın cevabı (7/49972)
16.- İzmir Milletvekili Rahmi Aşkın Türeli'nin,
2003-2013 yılları arasında yeraltı maden işletmelerinde gerçekleştirilen usulsüz
fazla çalışmalara ilişkin sorusu ve Çalışma ve Sosyal Güvenlik Bakanı Faruk
Çelik’in cevabı (7/50314)
17.- İstanbul Milletvekili Atila Kaya'nın, Paris'te
düzenlenen bir fuarda Makine Kimya Endüstrisi envanterine kayıtlı bir silahın
çalındığı iddiasına ilişkin sorusu ve Millî Savunma Bakanı İsmet Yılmaz’ın
cevabı (7/50703)
18.- İzmir Milletvekili Oktay Vural'ın, SSK, Bağ-Kur ve
Emekli Sandığı mevzuatları arasında farklılık olduğu için mağduriyet yaşandığı
iddiasına ilişkin sorusu ve Çalışma ve Sosyal Güvenlik Bakanı Faruk Çelik’in
cevabı (7/50994)
19.- Diyarbakır Milletvekili Altan Tan'ın, 12 Eylül
1980 darbesi sonrasında gözaltı ve tutuklulukta geçen süreleri için prim
kolaylığı sağlanmayanlara ilişkin sorusu ve Çalışma ve Sosyal Güvenlik Bakanı
Faruk Çelik’in cevabı (7/50995)
20.- İstanbul Milletvekili Mustafa Sezgin
Tanrıkulu'nun, Botan Çayı'nın yükselmesiyle hayatını kaybeden vatandaşlara,
Siirt'teki bir barajda yaşanan taşkın vakasına, 
İlişkin soruları ve Orman ve Su İşleri Bakanı Veysel
Eroğlu’nun cevabı (7/51037), (7/51180)
21.- Diyarbakır Milletvekili Altan Tan'ın, Siirt'te
Botan Çayı üzerinde kurulu Alkumru Barajı'ndan su bırakılması sonucu yaşanan
ölümlere,
Siirt'te Botan Çayı üzerinde kurulu Alkumru Barajı'ndan
su bırakılması sonucu yaşanan ölümlere,
Diyarbakır'ın Bismil ilçesinde Dicle Nehri’nin kum
ocakları tarafından tahrip edildiği iddiasına,
İlişkin soruları ve Orman ve Su İşleri Bakanı Veysel
Eroğlu’nun cevabı (7/51039), (7/51185), (7/51601)
22- İstanbul Milletvekili Sabahat Akkiray'ın,
büyükşehirlerdeki içme sularının denetimine ilişkin sorusu ve Orman ve Su İşleri
Bakanı Veysel Eroğlu’nun cevabı (7/51178)
23.- İstanbul Milletvekili Melda Onur'un, Siirt'in
Tillo ilçesinde Alkumru Barajı'nda yaşanan taşkında DSİ'nin sorumluluğuna ve
barajın teknik özelliklerine ilişkin sorusu ve Orman ve Su İşleri Bakanı Veysel
Eroğlu’nun cevabı (7/51181)
24.- Ankara Milletvekili İzzet Çetin'in, 2001 yılı
öncesi vergi mükellefi olup kendi hesabına bağımsız süreleri bulunanların bu
süreleri tescil ettirememesine ilişkin sorusu ve Çalışma ve Sosyal Güvenlik
Bakanı Faruk Çelik’in cevabı (7/51236)
25.- Van Milletvekili Nazmi Gür'ün, Van'ın Muradiye
ilçesinde DSİ'ye ait sulama kanalında hayatını kaybedenlere ve alınan önlemlere
ilişkin sorusu ve Orman ve Su İşleri Bakanı Veysel Eroğlu’nun cevabı (7/51316) 
26.- İstanbul Milletvekili Mahmut Tanal'ın, Siirt'te
Botan Çayı üzerinde kurulu Alkumru Barajı'ndan su bırakılması sonucu meydana
gelen ölümlere ilişkin sorusu ve Orman ve Su İşleri Bakanı Veysel Eroğlu’nun
cevabı (7/51473)
27.- İstanbul Milletvekili Abdullah Levent Tüzel'in,
Irak'tan kaçan Ezidilere yönelik olarak AFAD'ın yardım sağlamadığı iddiasına
ilişkin sorusu ve Başbakan Yardımcısı Numan Kurtulmuş'un cevabı (7/51519)
23 Ekim 2014
Perşembe
BİRİNCİ OTURUM
Açılma Saati:
14.00
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu)
----0----
BAŞKAN – Türkiye Büyük Millet
Meclisinin 8’inci Birleşimini açıyorum. 

III.- YOKLAMA
BAŞKAN – Elektronik cihazla yoklama
yapacağız. 
Yoklama için üç dakika süre vereceğim. 
Sayın milletvekillerinin oy düğmelerine
basarak salonda bulunduklarını bildirmelerini, bu süre içerisinde elektronik
sisteme giremeyen milletvekillerinin salonda hazır bulunan teknik personelden
yardım istemelerini; buna rağmen sisteme giremeyen üyelerin ise yoklama
pusulalarını görevli personel aracığıyla üç dakikalık süre içerisinde
Başkanlığa ulaştırmalarını rica ediyorum. 
Yoklama işlemini başlatıyorum. 
(Elektronik cihazla yoklama yapıldı) 
BAŞKAN - Toplantı yeter sayısı yoktur.
Birleşime on dakika ara veriyorum.
Kapanma Saati:
14.04
İKİNCİ OTURUM
Açılma Saati:
14.18
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu)
----0----
BAŞKAN – Sayın milletvekilleri, Türkiye
Büyük Millet Meclisinin 8’inci Birleşiminin İkinci Oturumunu açıyorum.
III.- YOKLAMA

BAŞKAN – Açılışta yapılan ilk yoklamada
toplantı yeter sayısı bulunamamıştı.
Şimdi yeniden elektronik cihazla
yoklama yapacağız.
Yoklama için iki dakika süre veriyorum,
yoklama işlemini başlatıyorum.
(Elektronik cihazla yoklama yapıldı) 
BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Adana ve
ilçelerindeki güncel olaylar hakkında söz isteyen Adana Milletvekili Sayın Ali
Halaman’a aittir.
Buyurun Sayın Halaman. (MHP
sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adana Milletvekili Ali Halaman'ın, Adana ve
ilçelerindeki güncel olaylara ilişkin gündem dışı konuşması

ALİ HALAMAN (Adana) – Sayın Başkan,
teşekkür ederim. Adana’nın güncel konularını gündeme taşımak için gündem dışı
söz verdiğiniz için de teşekkür ederim. Yüce heyetinizi, Türk milletini saygı,
sevgiyle selamlarım.
Adana, güncel noktasında çok sorunlu,
problemli bir memleket hâline geldi. 
Adana’nın Saimbeyli ilçesi vardır.
Adana, millî mücadelenin soluk aldığı bir yer olması dolayısıyla… Seksen
senedir Saimbeyli’nin kurtuluşu kutlanır. Ben Saimbeylilerin kurtuluş bayramını
kutluyorum. Yani 1918 yılında Adana’ya Mersin Limanı’ndan, İskenderun
Limanı’ndan Fransız askerleri gelmişti, o bölgeleri işgal etti. 
Güncel olarak bugün baktığımızda,
bugünkü Hükûmetin de vesile olduğu, Adana’nın etrafında değişik değişik
ülkelerin askerlerini görme imkânımız var. Adana, bu Hükûmet döneminde büyümesi
gerekirken küçülen, işsizliği çoğalan, üretimin düştüğü, emeğin, alın terinin
kaybolduğu, sanayisinin, tarımının, nakliyesinin bittiği, taşımacılığın,
terörün, dolayısıyla şiddetin çok yoğunlaştığı bir coğrafya parçası hâline
geldi. Bundan dolayı bizim sık sık Adana’nın sorunlarını Türkiye Büyük Millet
Meclisinde gündeme getirip, Türkiye Büyük Millet Meclisini vesile ederek,
icrada bulunan bakanların Adana’nın sorunlarıyla ilgili yani toplumsal
sorunlarla ilgili, yani sırf nemaya dayalı, müteahhide dayalı, sırf kişisel
işlere dayalı Adana’nın sorunlarını halletmekten ziyade, Adana’nın temel
sorunlarını aşağı çekip iyileştirme noktasında tekliflerimiz oldu. 
Son zamanlarda, Adana’da pamuk hasat
dönemi olmasına rağmen, kütlü pamuğun kilosu 1.200 lira. Dolayısıyla, koca
Adana tarafında bu dâhilde işleme belgesi alan 12 tane un fabrikası varken
bugün 1 tane var. Dolayısıyla, “Dâhilde işleme belgesi alarak ihracata dayalı
ihracat yapacağız.” diyerek Türkiye’de, Adana’da özellikle, pamuğu işletip, ilk
piyasada satıp vergi iadesi alan fabrikalara Adana teslim edildi. Bundan dolayı
pamuk fiyatları da artmıyor. 
Diğer bir iş, bizim Kozan’ın bir barajı
vardı. Kozan’ın yukarısı dağlık bölge, ormanlık, alt tarafı da ova. Genelde
sulu tarım yapılır. Sulu tarımdan dolayı narenciye bahçesi çok. Dolayısıyla,
pamuğu, soyası, mısırı çok olmakla birlikte, bu kuraklıktan ve iklim
şartlarından mütevellit, epeydir bu baraj su olarak dolmuyor, dolayısıyla
ikinci ürün ekilmesine müsaade edilmiyor. Ben muhtarlar kanalıyla, bu Kozan
Barajı’nın beslenmesiyle ilgili muhtarlara dilekçe verdirtip yukarısında akan
ırmaklar üzerinde kurulan HES’lerden bir pay çıkararak -bu Kozan Barajı’nın
“ters akan” dediğimiz, üst tarafta, suyu cazibeli bile gelebilir- bunların bu
bizim baraja aktarılması noktasında… Yani, Orman ve Su İşleri Bakanlığına zaman
zaman halkla, sulu tarım yapanlarla ilgili teklif, dilekçe verdirmemize rağmen bölge
müdürlüklerinde “İmkânımız yok, dolayısıyla sonra düşünelim, şimdilik bunu
yapamayız.” denilerek sürekli olarak alta çekme var. 
Ben buradan, Meclisten bir defa daha
sesleniyorum: Yani, bizim bu Kozan’daki sulama dediğimiz tarımsal amaçlı
barajın, sudan dolayı beslenmesi için bu Bakanlığın bu konuşmamızdan dolayı
duyarlı olmasını bekler; hepinize saygı, sevgi sunar; hoşça kalın derim. (MHP
sıralarından alkışlar)
BAŞKAN – Teşekkür ederim Sayın Halaman.
Gündem dışı ikinci söz, muharrem ayı ve
Alevi vatandaşlarımızın sorunları hakkında söz isteyen İstanbul Milletvekili
Sayın Sabahat Akkiray’a aittir.
Buyurun Sayın Akkiray. (CHP
sıralarından alkışlar)
2.- İstanbul Milletvekili Sabahat Akkiray'ın, muharrem
ayı ve Alevi vatandaşlarımızın sorunlarına ilişkin gündem dışı konuşması

SABAHAT AKKİRAY (İstanbul) – Sayın
Başkan, değerli milletvekilleri; bugün, muharrem ayı ve Alevi halkının
talepleri konusunda söz almış bulunuyorum. 
Yarın muharrem ayının ilk günü yani bin
üç yüz otuz dört yıldır Müslüman topluluğu için matem günlerinin başlangıcı.
Neden matem günü? Hazreti Muhammed’in öz torunu Hazreti Hüseyin ve Hazreti
Muhammed’in ailesinden 72 canın alındığı kara günler olduğu için. Niçin
katledildi Peygamberimiz’in ailesi ve neden bin üç yüz otuz dört yıldır sanki
dün yaşanmış gibi acı veriyor? Acı veriyor çünkü Kerbela’ya akan kan
Peygamberimiz’in kanı; Peygamber ailesi iktidar uğruna, zenginlik uğruna,
kabilecilik adına, Müslüman halkı parçalamak pahasına katledildi. Bin üç yüz
otuz dört yıldır oruç tutuluyor, gözyaşı dökülüyor ve yas çekiliyor. 
İktidarın uygulamalarıyla Alevi olmaksa
artık neredeyse suç; ibadethaneleri yok sayılıyor, Alevilere don biçeceğiz
demek yetmeyince devletin tüm imkânlarıyla saldırıyorlar. Mecburi din dersleri
yetmeyince sözde mecburi olmayanıyla saldırıyorlar. Öğretmen atamalarını bile
buna göre ayarlıyorlar. İnanç özgürlüğünü sadece kendi inancı için istemek en
büyük zulümdür, zulüm. Sizin gibi inanmayan ve ibadet etmeyen vatandaşlarınızı yok sayamazsınız.
Bugün parmak hesabıyla yapacağınız her engelleme, gelecekte daha büyük
ayrışmalara, çatışmalara, bölünmelere yol açacaktır. Bunu engellemeye
çalışıyoruz. 
Peki, iktidar neden Alevilere karşı acımasızca ayrımcılık
uyguluyor, taleplerini yok sayıyor? Çünkü mezhepçilik yapıyor, kendisi gibi
olmayanı devletin imkânlarıyla asimile etmeye çalışıyor. KPSS’de başarılı olan
Alevi çocuklar mülakatları geçemiyor. Bunlarla ilgili yüzlerce şikâyet ortada.
Yıllardır soruyorum, hâlâ cevap vermediniz: Sizin kamuda, bürokraside Alevi
olan kaç vatandaşınız var? Askerî üst düzey görevlerde, valiliklerde,
kaymakamlıklarda, üniversitelerde, belediyelerde kaç Alevi görev yapıyor? Millî
takımda oynayan futbolculardan birisi için bile “Alevi’dir, Hataylıdır.” diye
ayrımcılık yapılmadı mı? İktidar, Alevileri kamunun dışına, açlığa, yoksulluğa,
ötekileştirmeye terk etti. Bunu da sistematik olarak yapmaya devam ediyor. Bu
da başka bir yönüyle katliam değil mi? 
Ülkemizde kimsenin dinimizle sıkıntısı yok. Sıkıntı, din
tüccarlarıyla, din adına, iktidar adına Peygamber ailesini katledenlerle,
“Bugün Kerbela olsaydı biz Yezid’den yana oluruz.” diyenlerledir, IŞİD’e sesini
çıkartmayıp sırtını sıvazlayanlarladır. Kerbela mı arıyorsunuz? Hama’ya,
Lazkiye’ye, Telafer’e bak; Kobani’ye, Şengal’e bak. Kerbela orada hâlâ yaşanıyor,
insanlar ölüyor, kadınlar pazarlarda satılıyor, çocuklar katlediliyor.
Kobani’yi de, Hama’yı da, Şengal’i de korumak her şeyden önce insanlık
görevimizdir. 
Zalimin karşısında durmak İslam’ın en önemli emri değil mi?
Bugün zamanın Yezidleri coğrafyamızı kana buluyor, yaptıkları şiddet Türkmen,
Kürt, Arap, Ezidi dinlemiyor. İslam’la en ufak bir alakası olmayan
bu iğrençlik, nefret, çirkinlik sona ermeli. 
Alevi halkının
diğer halklar gibi devletin uygulamalarından payını alması için ne gerekiyorsa
yapmak bizim görevimizdir. Bunu mezhepçilik için, particilik için,
ötekileştirmek için yok sayanlara son söz olarak şunları söylemek isterim:
Alevi halkının bir sözü vardır: “Her devrin Yezid’i varsa, her devrin Hüseyin’i
de vardır. Zalimin karşısında durmak için ihtiyacımız olan tek güç Hazreti
Muhammed’in, Hazreti Ali’nin, Hazreti Hüseyin’in yolundan yürümektir.” İktidar
mensubu bazı bazı vekiller ne diyordu? “Bugün Kerbela olsa biz Yezid’den yana
olurduk.” ve bugün Kerbela olsa -ben buradan söylüyorum- biz Hüseyin’den yana
olurduk, biz Hüseyin’den yana olurduk, yine Hüseyin’den yana olurduk.
Teşekkür ederim.
(CHP sıralarından alkışlar) 
BAŞKAN –
Teşekkür ederim Sayın Akkiray.
Gündem dışı
üçüncü söz, Kilis’e yapılan yatırımlar hakkında söz isteyen Kilis Milletvekili
Sayın Fuat Karakuş’a aittir.
Buyurunuz. (AK
PARTİ sıralarından alkışlar) 
3.- Kilis Milletvekili Fuat Karakuş'un, Kilis’e yapılan
yatırımlara ilişkin gündem dışı konuşması

FUAT KARAKUŞ
(Kilis) – Sayın Başkan, değerli milletvekilleri; Kilis’e yapılan yatırımlara
ilişkin gündem dışı söz almış bulunuyorum. Bu vesileyle sahabeler şehri, ensar
şehri Kilisli hemşehrilerim başta olmak üzere aziz milletimizi ve yüce
heyetinizi saygıyla selamlıyorum. 
AK PARTİ
ülkemize büyük bir gelişim ve değişim süreci yaşatmıştır. 2013 yılı itibarıyla
on yılda Kilis’e 1,6 milyar TL yatırım ve destek sağlanmıştır. Yatırım ve
desteklerin dağılımı şöyledir: Ulaştırma ve haberleşme 79 milyon TL, eğitim 82
milyon TL, sağlık 60 milyon TL, adalet 6 milyon TL, orman ve su işleri 143,5
milyon TL, enerji ve tabii kaynaklar 35,7 milyon TL, çevre ve şehircilik 92
milyon TL, TOKİ 179 milyon TL, İlbank 252,5 milyon TL; gıda, tarım ve
hayvancılık 124 milyon TL, Aile ve Sosyal Politikalar Bakanlığı 155,8 milyon
TL, gençlik ve spor 92 milyon TL, kültür ve turizm 20,7 milyon TL, vakıflar 5,7
milyon TL; bilim, sanayi ve teknoloji 45 milyon TL, KOSGEB 1,2 milyon TL,
KÖYDES 45 milyon TL, Kalkınma Ajansı 7,7 milyon TL, üniversite 94,5 milyon TL.
Sayın Başkan, değerli milletvekilleri;
okul ve kurum sayısını 143’ten 241’e yükselttik, derslik sayısını 138 artırdık.
2013’e kadar 6.500 öğrencimize 10 milyon TL destek sağladık. 2.373 adet
bilgisayar, 179 akıllı tahta, 1.289 -genişletilmiş pilot- tablet gönderdik.
2008 yılında 2.170 olan öğrenci sayısı 2014 yılında 8.500’e ulaşmıştır.
200 yataklı Merkez Devlet Hastanesi,
Kilis Devlet Hastanesi Diyaliz Ünitesi, halk sağlığı laboratuvarı, Elbeyli Aile
Sağlığı Merkezi, 5 aile sağlık merkezi, 5 yataklı Musabeyli Hastanesi, 50
yataklı prefabrik hastane, gençlik ve kültür merkezi, kapalı yüzme havuzu ve
spor salonu, 2 adet sentetik çim yüzeyli futbol sahası yaptırmış olduk.
Yurtların konfor ve kapasitesini artırarak kapasitemizi 432’den 2.390’a
çıkardık.
Kara yolu ağını 148 kilometreye
ulaştırdık. Bölünmüş yolu 2 kilometreden 34 kilometreye çıkardık. PTT
yatırımlarını 1,3 milyon TL ile 52 kat artırdık.
Sosyal güvencesiz 1.133 kadınımıza maaş
bağladık. Şartlı eğitim yardımıyla 6.820 öğrencimize destek sağladık, 181
engellimizi istihdam ettik. Evde bakım ve rehabilitasyon için 34,6 milyon TL
ödenek sağladık.
96 dar gelirli vatandaşımızı konut
sahibi yaptık. 2050 yılına kadar yetecek olan içme suyumuzu temin ettik. 13,1
milyon yeni fidan diktik. TOKİ öncülüğünde 1.152 konut, 2 lise, 6 ilköğretim
okulu, 1 kreş, 1 sağlık ocağı, 2 aile sağlık merkezi, 5 cami, 2 ticaret merkezi
yaptırdık.
Köy yolu ağının yüzde 47’sini asfalt ve
betonla kapladık. 880 kilometre asfalt yol yaptık.
Tarımsal destekleri 5,1 milyon TL’den
18,7 milyon TL’ye çıkardık. 16 milyon TL prim desteği sağladık. Hayvancılık
desteğini 5 milyon TL ile rekor seviyeye çıkardık. 8,1 milyon TL hibe
desteğiyle 39 yeni tarımsal sanayi tesisi kurduk. 1.927 adet yeni makine
ekipmanıyla 8 milyon TL hibe desteği verdik. 20 kooperatife 20,2 milyon TL
kredi desteği sağladık. Kilis’i doğal gazla tanıştırdık. Vakıf eserleri
restorasyonu için 5,7 milyon TL harcadık. Atık su arıtma tesisini açtık. 
Sayın Başkan, değerli milletvekilleri;
devam eden yatırım projeleri ise şöyledir: Polateli-Şahinbey Tekstil İhtisas
Organize Sanayi Bölgesi Projesi, Musabeyli, Yukarı Afrin ve Doğanpınar Barajları,
gölet ve sulama projeleri, taşkın koruma tesisleri, yeni cezaevi, Denetimli
Serbestlik Müdürlüğü kompleks hizmet binası, Kilis-Gaziantep kara yolu,
Kilis-Hatay kara yolu, 115 yataklı hastane ek hizmet binası, 112 çağrı merkezi,
spor salonları, kapalı yüzme havuzu, Tapu ve Kadastro Müdürlüğü hizmet binası,
yıllık 75 bin tonun üzerinde zeytin üretimi olan Kilis’te organik zeytinyağının
tanıtım ve markalaşması projesi bunlar arasında sayılabilir. 
Sayın Başkan, değerli milletvekilleri;
bugüne kadar yapılan hizmetleri yeterli görmüyoruz. Ülkemizin, milletimizin ve
ilimizin refah ve mutluluğu için gece gündüz demeden tüm gücümüzle
çalışmalarımıza devam ediyoruz. “Durmak yok, çalışmaya devam.” (AK PARTİ
sıralarından alkışlar)
BAŞKAN – Teşekkür ederim Sayın Karakuş.
Gündeme geçmeden önce 10 arkadaşımıza
60’ıncı maddeye göre söz vereceğim.
Sayın Havutça…
V.- AÇIKLAMALAR
1.- Balıkesir Milletvekili Namık Havutça'nın, öğrenci
affıyla ilgili yasa tasarısının bir an önce çıkarılması gerektiğine ilişkin
açıklaması

NAMIK HAVUTÇA (Balıkesir) – Teşekkür
ederim Sayın Başkan.
Sayın Başkan, değerli milletvekili
arkadaşlarım; kamuoyunda “üniversite öğrenci affı yasası” olarak bilinen yasa
tasarısı komisyonda gündeme gelmeyi bekliyor ve Genel Kurul gündemine
gelmesiyle ilgili burada benim tarafımdan verilen üniversite öğrencilerinin
sorunlarının araştırılmasıyla ilgili Meclis araştırma önergesi görüşülürken o
dönemin Millî Eğitim Komisyonu Başkanı öğrencilere buradan söz vermişti, “Evet,
ekim ayı içerisinde biz bu öğrenci affı yasasını çıkaracağız.” demişti. 2011
yılında çıkan öğrenci affı yasasından sonra yaklaşık 200 bin öğrencimiz şu anda
herhangi bir şekilde, sağlık sebepleri, ailevi sebepler, devamsızlık gibi,
herhangi bir suça bulaşmamış öğrencilerimizin gözleri Türkiye Büyük Millet
Meclisinde. 200 bin gencimizin üniversite kapılarında örgün eğitimin dışına
bırakılması, bu Türkiye Büyük Millet Meclisinin bir sorunu değil midir? O
nedenle, ben buradan çağrı yapıyorum iktidar milletvekillerine ve Millî Eğitim
Komisyonu üyelerine: Gençlerimizin hayatını karartmayalım. 
BAŞKAN – Sayın Öğüt…
2.- İstanbul Milletvekili Kadir Gökmen Öğüt'ün,
İstanbul Üsküdar’daki Validebağ Korusu’nun durumuna ilişkin açıklaması

KADİR GÖKMEN ÖĞÜT (İstanbul) – Teşekkür
ederim Sayın Başkanım. 
Bu Validebağ Korusu’nun etrafındaki
olaylar üç aydır, dört aydır sürekli devam etmekte, Üsküdar Belediyesi ve
iktidarın desteğini alan yapılar orada bu koruyu yok etmenin peşindeler. Orada
halk direniyor, onun için Validebağ’dan şimdilik geri çekildiler. Validebağ’ın
yanında 1.000 metrekarelik bir alanda 450 metrekare üstüne bir dinî tesis
kurmaya çalışıyorlar, inşaata açıyorlar. Sabah beşte dozerlerle giriyorlar,
ruhsat yok, tabela yok, hiçbir şey yok, insanlar saçlarından sürükleniyor.
2.500 metrekareden aşağı olmaması gereken dinî alana 600 metrekare bir dinî
alan yapmaya çalışıyorlar. Bu bölgede 500 metre içinde 4 tane dinî alan var,
depremde toplanma merkezi yok. Buralar otopark olmasın yeşil alan olsun
istiyoruz, herhangi bir inşaata açılmasın istiyoruz. İSKİ olumsuz rapor
veriyor, trafik olumsuz rapor veriyor, bilir kişiler olumsuz rapor veriyor, 7
mahkeme devam ediyor…
(Mikrofon otomatik cihaz tarafından
kapatıldı)
BAŞKAN – Sayın Uzunırmak…
3.- Aydın Milletvekili Ali Uzunırmak'ın, Türkiye Büyük
Millet Meclisi Genel Kurulundaki oylamalarda mükerrer oy kullanılmaması
gerektiğine ilişkin açıklaması

ALİ UZUNIRMAK (Aydın) – Teşekkür
ediyorum Sayın Başkan.
Değerli milletvekilleri, Türkiye Büyük
Millet Meclisinin dikkatini çekmek istediğim bir şey var. Dün, 312 sandalyeye
sahip olan Adalet ve Kalkınma Partisi toplantı yeter sayısını birinci yoklamada
bulamadı, ikinci yoklamada da 181 elektronik oy, 3 pusula geldi ve o 3
pusuladan bir tanesi tespit edildi ki bir milletvekili arkadaşımızın hem
elektronik yoklamaya girip hem de oy kullandığı. Dolayısıyla, bu Meclis acı
günler de yaşadı, belki geçmişle bağdaştırarak “İşte, geçmişte de oluyordu
bunlar.” diye savunma getirebilir arkadaşlarımız ama bu işin savunulacak hiçbir
tarafı yoktur. Eğer hem elektronik oy girmeyi hem de oy pusulası göndermeyi
beceremeyecek arkadaşımız varsa gitsin tarlada çift sürsün, Türkiye Büyük
Millet Meclisinde halk iradesini temsil etmesin. Halk iradesi bir oyla falan
kandırılarak burada toplantı yeter sayısı sağlanıp…
(Mikrofon otomatik cihaz tarafından
kapatıldı)
BAŞKAN – Sayın Türkoğlu…
4.- Osmaniye Milletvekili Hasan Hüseyin Türkoğlu'nun,
kamu düzeninin sağlanması için devlet otoritesi dışında başka bir otoritenin
olmaması gerektiğine ilişkin açıklaması

HASAN HÜSEYİN TÜRKOĞLU (Osmaniye) - Teşekkür
ederim Sayın Başkan.
Birkaç gündür kamuoyunu meşgul eden,
Türkiye Büyük Millet Meclisi gündemine gelen bazı tasarılarla ilgili
değerlendirmeler var. Sayın Başbakan bu tasarılarla ilgili, özellikle yargı ve
güvenlikle ilgili tasarıları kastederek, kamu düzenini sağlamak gayesiyle bazı
değişiklikler yapacağını ifade ettiler. 
Şimdi, bu kamu düzeninin sağlanması
noktasında herkes, özellikle, 6-7-8 Ekimde olan olaylardan sonra, mutabık. Ancak,
bu kamu düzenini sağlarken hangi merkezin, hangi kaynağın otoriteyi kullanacağı
da çok önemli. Biz, devlet otoritesinden başka bir otoritenin olmayacağına
inanan bir siyasi partiyiz. Bugünkü gazetelere yansıdığına göre, kısa bir
mesafede asker, polis ve PKK’lılar tarafından kimlik kontrolü yapılan
gazeteciler olmuş. Sayın Başbakan bu otoritenin devlet otoritesi dışında başka
bir otorite olmayacağını da vurgulamalı ve onun için de çalışmalı, gayret
göstermeli diye düşünüyorum. 
Teşekkür ederim. 
BAŞKAN – Sayın Öz…
5.- Mersin Milletvekili Ali Öz'ün, 18-21 Ekim
tarihlerinde Mersin’in Gülnar ilçesinde çiftçilerin rüzgâr nedeniyle oluşan
zararının giderilmesi için Hükûmetin duyarlılığını beklediğine ilişkin açıklaması

ALİ ÖZ (Mersin) – Teşekkür ediyorum Sayın
Başkanım. 
18-21 Ekimde Mersin’in Gülnar ilçesinde
rüzgâr hızını devletin yetkili organları -orman ve meteorolojinin verileri
olarak baktığımızda- 84 kilometre/saat olarak belirtmişler. Sizin zamanınızda
Hükûmetiniz tarafından kurulmuş olan, çiftçinin zararını tazminle sorumlu olan
TARSİM, çiftçinin mağduriyetini gidermeme adına, akreditasyonu olmayan başka
yerlerden hava raporunun sonuçlarını alarak bu rüzgârın hızını 35
kilometre/saat olarak rapor etmiş, 62 kilometre/saatin altında olduğu için de
çiftçinin zararını ödeme cihetine gitmemiştir. Bu konuyla alakalı Hükûmetiniz
tarafından duyarlılık beklediğimi ifade etmek istiyorum. 
Yine, Mersin Erdemli ilçesinde
Güzeloluk-Güneyli-Sarıaydın-Kırobası-Ayrancı yol güzergâhı kara yolları yol ağı
içerisine alınmış, Ulaştırma Bakanından da 2015 yılı yatırım programına dâhil
edilmesini, Mersin’i Karaman’la birleştirecek…
(Mikrofon otomatik cihaz tarafından
kapatıldı)
BAŞKAN – Sayın Sarıbaş…
6.- Çanakkale Milletvekili Ali Sarıbaş'ın,
Çan-Çanakkale ve Çan-Biga kara yollarının ne zaman bitirileceğini öğrenmek
istediğine ilişkin açıklaması

ALİ SARIBAŞ (Çanakkale) – Çok teşekkür
ederim Sayın Başkan. 
Yapımına on dört yıl önce başlanıp
yılan hikâyesine dönen Çan-Çanakkale arasındaki kara yolu aradan onca yıl
geçmesine karşın ve yetkililerin 2013 yılında bitirileceğine dair ifadeleri ve
sözlerine rağmen hâlâ bitirilememiştir. 
Yapımına on dört yıl önce başlanan
Çan-Çanakkale, Çan-Biga kara yolunun son durumu, ne zaman bitirileceği
kamuoyunca özellikle beklenmektedir. Ayrıca, Çanakkale savaşlarında yapılmış ve
ondan sonra ele alınmayan Çan-Bayramiç-Ezine kara yolunu yapmak düşünülüyor mu?
Her seçim boyunca bunun için söz veriliyor ama hiçbir şekilde seçimden sonra da
ele alınmıyor. Programa sokmaya düşünüyor musunuz? 
Çok teşekkür ederim.
BAŞKAN – Sayın Çınar…
7.- Kastamonu Milletvekili Emin Çınar'ın, şeker pancarı
üreticilerinin sorunlarına ilişkin açıklaması

EMİN ÇINAR (Kastamonu) – Teşekkür
ederim Sayın Başkanım. 
Türkiye genelinde şeker pancarı
üreticilerinin kampanya dönemi başladı. Seçim bölgem olan Kastamonu’da da
üreticilerimiz üretmiş oldukları şeker pancarlarını fabrikalarına teslim
etmekteler. Yalnız, bu sene gerek bölgemde gerekse diğer şeker pancarı
üreticilerinin yer aldığı diğer illerde şeker oranları çok düşük seviyede
seyretmektedir. Bunun sebebinin, gerek iklim şartı gerekse şeker pancarı
üreticilerinin zaman içerisinde ürettikleri şeker pancarının yaprağında meydana
gelen hastalığın zamanında tedavi edilmemesinden kaynaklandığı ortaya
konulmaktadır. Bundan dolayı çiftçimizin ürün bedelleri alımı noktasında ciddi
bir mağduriyeti yaşayacakları söz konusudur. Tarım Bakanlığının bununla alakalı
gerekli çalışmayı yapıp en azından taban fiyat uygulamasını bütün üreticilere
yansıtmasının çiftçilerimizin mağduriyetinin giderilmesi noktasında önemli bir
çalışma olacağını düşünüyor, bunu buradan duyurmak istiyorum.
BAŞKAN – Sayın Yılmaz…
8.- Afyonkarahisar Milletvekili Kemalettin Yılmaz'ın,
besilik canlı hayvan ithali ve 2014 yılındaki arpa ve buğday rekoltesiyle ilgili
bilgi almak istediğine ilişkin açıklaması

KEMALETTİN YILMAZ (Afyonkarahisar) –
Teşekkürler.
Sayın Başkanım, değerli
milletvekilleri; kamuoyunda besilik canlı hayvan ithali konusunda ciddi bir
bilgi kirliliği vardır. Konuya açıklık getirmeyi düşünüyor mu Hükûmet? Küçük
besiciyi çok zor durumda bırakacak, hayvancılığımıza ciddi darbe vuracak olan
bu ithalat olacak mı, olmayacak mı? Bu konuda bazı büyük şirketlere söz
verilmiş midir, verilmemiş midir? İthal edilecekse hangi ülkelerden ve ne kadar
besilik canlı hayvan ithal edilecektir?
Ayrıca, 2014 yılında ülkemizde arpa ve
buğdayda rekolte ne olmuştur, ne kadar gerçekleşmiştir? Stratejik ürün olan bu
ürünlerde ihtiyacımızı karşılayabilecek durumda mıyız? Toprak Mahsulleri Ofisi
bu dönemde çiftçimizden ne kadar arpa ve buğday satın almış ve buna karşı ne
kadar para ödemiştir, ithalata ihtiyacımız var mıdır?
Teşekkür ederim.
BAŞKAN – Sayın Tanal…
9.- İstanbul Milletvekili Mahmut Tanal'ın, 550
milletvekilinden yalnız 58’nin Genel Kurul çalışmalarına katılmasının büyük bir
israf olduğuna ve İstanbul Üsküdar’daki Validebağ Korusu’nun durumuna ilişkin
açıklaması

MAHMUT TANAL (İstanbul) – Teşekkür
ederim Sayın Başkan.
Değerli Başkan, şu anda Mecliste Adalet
ve Kalkınma Partisinden 14 arkadaşımız, Cumhuriyet Halk Partisinden 23,
Milliyetçi Hareket Partisinden 15, HDP’den 4; toplam, 58 milletvekili
Parlamentoda var. 550 milletvekilinin bulunduğu yerde 58 kişi çalışmaya
katılıyor. Bu, büyük bir israftır. Meclis Başkanlığının bir an önce bu hususu
dikkate almasını istirham ediyorum. 
İkinci bir konu: Üsküdar ilçemiz
Validebağ Korusu’nda mahkemenin yürütmeyi durdurma kararı olduğu hâlde iktidar
ısrarla mahkeme kararlarına uymamakta. Anayasa’mızın 2’nci maddesi: “Türkiye
Cumhuriyeti devleti, bir hukuk devletidir.” Hukuk devletini bu iktidar ihlal
etmekte, Anayasa suçu işlemekte, Anayasa’nın dışına çıkmakta. Lütfen, iktidarın
Anayasa’nın sınırları içerisinde hareket etmesini bekliyor ve Validebağ
Korusu’ndaki o TOMA’ların kaldırılmasını istirham ediyoruz. Vatandaşa yeşil alanın
terk edilmesini istiyoruz. 
Saygılar. 
BAŞKAN – Sayın Demiröz… 
10.- Bursa Milletvekili İlhan Demiröz'ün, Enerji ve
Tabii Kaynaklar Bakanı Taner Yıldız’ın termik santrallerle ilgili sarf ettiği
bazı ifadelerine ilişkin açıklaması

İLHAN DEMİRÖZ (Bursa) – Teşekkür
ediyorum Sayın Başkanım. 
Sayın Bakan Taner Yıldız’ı az önce
burada görmüştüm. Onun için bu soruyu sormak istedim ama zannediyorum kendisi
ayrıldı. Bir gazeteye verdiği demeçte “Termik santraller kömür yataklarının
olduğu bölgede yani yerinde kurulmalıdır.” şeklinde bir ifadesi var. Bursa
Demirtaş Organize Sanayi yani DOSAB’da kurulacak termik santral kömür
kaynaklarının yerinde mi? Acaba Bursa’nın Yunuseli ve DOSAB’ın altında kömür
kaynakları var mı? Bunu Sayın Bakandan öğrenmek istiyordum. 
Teşekkür ediyorum Sayın Başkan. 
BAŞKAN – Gündeme geçiyoruz. 
Başkanlığın Genel Kurula sunuşları
vardır. 
Meclis araştırması açılmasına ilişkin
üç önerge vardır, okutuyorum: 
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Kars Milletvekili Mülkiye Birtane ve 21
milletvekilinin, meme kanserinin giderek yaygınlaşmasının nedenlerinin
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/1076)

Türkiye Büyük
Mille Meclisi Başkanlığına
Meme kanserine dikkat çekerek, risk
altında olsun olmasın tüm kadınları bilinçlendirmek ve bu amaçla hastalığa
erken tanı sağlayacak olan Toplum Tabanlı Tarama Programı’nı hayata geçirmek
başta olmak üzere, meme kanserinin giderek yaygınlaşmasının sebeplerinin tespit
edilmesi ve alınacak önlemlerin belirlenmesi amacıyla Anayasa’nın 98'inci, İç
Tüzük’ün 104’üncü ve 105’inci maddeleri gereğince Meclis araştırması açılması
için gereğini arz ve teklif ederiz. 
1) Mülkiye Birtane  (Kars)
2) Pervin Buldan  (Iğdır)
3) İdris Baluken  (Bingöl)
4) Sırrı Sakık  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata  (Batman)
8) Hasip Kaplan  (Şırnak)
9) Hüsamettin Zenderlioğlu  (Bitlis)
10) Emine Ayna  (Diyarbakır)
11) Nursel Aydoğan  (Diyarbakır)
12) Altan Tan  (Diyarbakır)
13) Adil Zozani  (Hakkâri)
14) Esat Canan  (Hakkâri)

15) Sırrı Süreyya Önder  (İstanbul)
16) Sebahat Tuncel  (İstanbul)
17) Erol Dora  (Mardin)
18) Ertuğrul Kürkcü  (Mersin)
19) Demir Çelik (Muş)
20) İbrahim Binici  (Şanlıurfa)
21) Nazmi Gür  (Van)
22) Özdal Üçer  (Van)
Gerekçe: 
Kadınlarda en sık görülen kanser türü
meme kanseridir. Bu oran Meme Sağlığı Derneği olan MEMEDER tarafından yüzde
24,1 olarak tahmin ediliyor ve bununla birlikte bu alanda kapsamlı bir çalışma
olmadığından kesin istatistiklerin de olmadığı vurgulanıyor. Bu nedenle, uzun
süreli izlemeye ve topluma dayalı bir meme sağlığı tarama programına ihtiyaç
olduğu sıkça dile getiriliyor. Ancak birçok ülkede hayat bulmuş bu programın
Türkiye'de henüz olmadığı görülüyor. Oysa böylesi bir programla, her yıl
onlarca kadının, göğüs kanseri konusunda bilgi yoksunluğu, imkânsızlık ve
tedavi için geç kalmışlık nedenleri yüzünden hayatını kaybetmesi önlenecektir.
Özellikle kırsal bölgelerde yaşayan kadınların çoğunun hastalık ancak öldürme
aşamasına geldiği zaman doktora gittikleri gözlenmiştir. Toplum tabanlı tarama
programının oluşturulması kadınları bu riskten büyük ölçüde kurtaracaktır. Kent
merkezlerinden başlanarak tüm ilçe, köyler ve beldelerde periyodik olarak taramalar
yapılmalıdır. Bunun için yerel yönetimler, il sağlık müdürlükleri başta olmak
üzere, programın hayata geçirilmesini kolaylaştıracak tüm unsurlar, projenin
yürütülmesinde görev ve sorumluluk yüklenmelidir. Sağlıklı istatistiklerle
Türkiye'de meme sağlığı ve sorunlarının boyutu ve kapsamı ortaya çıkarılarak,
erken teşhis mümkün kılınacak, bu sağlık sorununun çözümü kolaylaşacak ve ölüm
oranları azaltılabilecektir. Bu anlamda acil olarak bir toplum tabanlı tarama
programı oluşturulmalıdır. Araştırmalara göre, meme kanseri şüphesiyle doktora
giden kadınların 3/4'ü o bölgede fark ettikleri bir kitle nedeniyle doktora
başvuruyor. Meme sağlığı tarama programında, risk altındaki kadınların
ayrıntılı öyküleri alınacak, hekim tarafından fizik muayeneleri yapılacak ve
yanında ücretsiz mamografi ve gerektiğinde ücretsiz ultrasonografi
çekilecektir. Kadınlara kendi kendine meme muayenesi yapabilme becerisinin
kazandırılacağı eğitimler, genel bilgi aktarılacak konferans, seminer ve
eğitimler yürütülecektir.
Akciğer kanserinden sonra, dünyada
görülme sıklığı en yüksek olan meme kanseri yalnızca kadınlarda değil,
erkeklerde de görülebiliyor. Türkiye'de henüz düzenli bir meme kanseri kayıt
programı olmadığından, kesin sıklığının belirlenmesi de mümkün olmamıştır. Bazı
üniversitelerin yaptığı araştırmalarda, Doğu ve Güneydoğu bölgelerinde
20/100.000, Batı bölgelerinde ise 40-50/100.000 oranında bir sıklığın olduğu
öne sürülüyor. Yine aynı araştırmada, bu bölgesel farklılığın eğitim, kültürel,
ekonomik nedenler, muayene ve mamografi olanaklarının daha fazla olması,
menopoz klinikleri ve halkın öncelikleriyle ilgili olabileceği üzerinde
durulmuştur. Türkiye'de genel cerrahi uzmanı, patoloji uzmanı, medikal onkolog,
radyasyon onkoloğu yetersizliği ve ülke genelindeki dağılımın her bölgede, her
şehirde nüfusa orantılı olarak yapılmış olmaması meme kanseri vakalarının erken
tanı ve tedavi imkânı bulmasını engelliyor. Türkiye'de özellikle medikal
onkolog sayısı belirgin olarak azdır. Sonuç olarak, meme kanseri riski altında
olan herkesin erken tanı ve zamanında tedavi imkânı bulması için sağlık
alanında gerekli düzenlemeler yapılmalıdır. Bu amaçla da Toplum Tabanlı Tarama
Programı oluşturulmalıdır. Aynı zamanda, kanserli hastaların düzenli bir
şekilde kaydedilmesi, standart ve modern tedavi ve takip programlarının
uygulanması için gerekli koşullar oluşturulmalıdır. Bu alandaki ihtiyaçların ne
düzeyde olduğunun ve gerekli önlemlerin belirlenmesinin tespiti için Mecliste
bir araştırma komisyonu oluşturulmasını Genel Kurulun takdirine sunuyoruz.
2.- HDP Grubu adına Grup Başkan Vekili Iğdır
Milletvekili Pervin Buldan’ın, gizli tanıklık sisteminin yol açtığı sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1077)

Türkiye Büyük
Millet Meclisi Başkanlığına
Tutuklu Mardin Milletvekili Gülser
Yıldırım'ın talebi üzerine Hakkâri'de 2009 yılından itibaren neredeyse bütün
KCK operasyonlarında gizli tanık olarak dinlenen ve verdiği ifadelerle yüzlerce
insanın cezaevine girmesini sağlayan, “Oyun Bozan” kod adlı gizli tanığın Muş
Cezaevinden yazmış olduğu mektubunda geçen iddialarla ilgili gizli tanıklık
sisteminin tespiti ve yol açtığı sorunların giderilmesi amacıyla, Anayasa'nın
98’inci ve İç Tüzük’ün 104 ve 105’inci maddeleri gereğince "Meclis araştırması"
açılmasını saygılarımla arz ederim.
Pervin Buldan
Iğdır
HDP Grup Başkan Vekili
Gerekçe:
Son yıllarda, hukuka aykırı olduğu
hâlde, neredeyse bütün siyasi davalarda, "gizli tanıklık sistemi"
sistematik olarak uygulanmaktadır. Adil bir yargılamanın ön koşullarından biri
olan şeffaflık ilkesi, bu uygulamayla tamamıyla devre dışı kalmaktadır. 2009
yılından beri yoğun tutuklamaların olduğu Hakkâri'de, gizli tanık olarak
kayıtlara geçen, "Oyun Bozan" adlı şahsın Muş Cezaevinden gönderdiği
mektup, insanların ülkemizdeki hukuk sistemine ve adalet ilkesine olan güvenini
yerle bir edecek nitelikte açıklamalardır. M.E. en son 27 Temmuz 2012 tarihinde
Van 3. Ağır Ceza Mahkemesinde görülen duruşmasında, Oyun Bozan kodunun kendisi
olduğunu ve verdiği ifadelerin tümüyle gerçek dışı ve polis zoruyla verdiği
ifadeler olduğunu beyan etmişti.
Söz konusu şahsın mektubunda geçen
ifadeler şunlardır:
"2009 yılında Hakkâri'de gözaltına
alındım. TEM Şubede Murat ve Şahin adlı 2 polisin tehdit ve şantajlarına maruz
kaldım. Korktuğum için 'gizli tanık' olmayı kabul ettim. Bana baskı
uygulayanlar arasında Hakkâri Savcısı da vardı. Bundan sonra birçok kişi
hakkında ifadeler verdim, ancak hiçbir ifadem doğru olmadığı gibi bunların
tamamı polisler tarafından hazırlandı." İfadelerini tamamen Hakkâri
Emniyetindeki sorgu ekibinin hazırladığını ve bu kirli senaryoların bir parçası
olduğunu mektubunda dile getiren M.E., "Hiç tanımadığım, bilmediğim
kişiler ve Kürt siyasetçileri üzerine ifade verdim. Aslında söz konusu
kişilerin hepsi de Hakkâri polisinin tutuklamak isteyip de tutuklama için delil
bulamadığı kişilerdi. Bu kişiler için düzenlenen komplolara alet edildim. Ben
böyle bir onursuzluğa imza attıktan sonra düşürülmüşlüğün sınırsızlığı içinde
kendimi kaybedip, tanıdığım bazı kişilerin üzerine de iftirayla ifadeler
verdim. Bütün bunları işkence görmeme, tutuklanmama karşılığında yaptım."
diye aktardı.
İfade verip gizli tanık olmayı kabul
etmediğinden dolayı tutuklandığını da belirten M.E., "Tutuklandım, önce
Van F Tipi, ardından Muş E Tipi Cezaevine gönderildim. Cezaevinde gün geçtikçe,
içine girdiğim onursuzluğu düşündükçe psikolojim bozuldu. Bu nedenle mahkemeye
dilekçe yazıp, pişmanlık yasası ve gizli tanık olmaktan vazgeçtiğimi söyledim.
Mahkemeye verdiğim dilekçenin ardından, 'Duruşman var.' denilerek, Van
Adliyesine götürüldüm. Mahkemeye gittiğimde, dönemin Van Özel Yetkili
Cumhuriyet Savcısı D.Y., Van 3. Ağır Ceza Mahkemesi Hâkimi B.K. ve 4. Ağır Ceza
Mahkemesi Hâkimi -adını bilmediğim ancak Ağrılı olduğunu bildiğim hâkim- benimle
konuştular. Benden Hakkâri Emniyetinde bana imzalatılan ifadeleri kabul etmemi
ve bundan vazgeçmememi istediler. Aksi takdirde benim ve ailemin zor durumda
kalacağını söyleyerek, tehdit ettiler. Ancak ben kabul etmedim, ifadeleri
reddettim. Bundan kısa süre sonra tehditlerini yerine getirip, iki kardeşimi
tutuklayıp cezaevine attılar. Cezaevinde olan bir kardeşim ‘Üye olmakla beraber
örgüt adına suç işlemek’ maddesinden yargılanıyor olmasına rağmen, tamamen
hukuksuz bir şekilde, alakası olmadığı hâlde ‘KCK’ adı altında 'örgüt üyeliği'
cezası verildi. Bu durum, aynen resmî yargı mahkemelerinin dediği gibi ailemi
ve beni zor durumda bırakma tehditlerin sonucuydu.”
M.E.'nin iddiaları, göz önüne
alındığında, gizli tanıklık uygulamasının nasıl geliştirildiğini de somut
olarak gözler önüne sermektedir; her gün tutuklanan insanların gizli tanık
ifadelerine göre tutuklanmasının birer senaryodan ibaret olduğunu
göstermektedir. İnsanları korkutma ve şantajla tanık hâline getirmek hukuk devletine
yakışır bir uygulama olamaz. Demokratik hukuk devletlerinde büyük bir siyasal
ve adli krize yol açabilecek bu denli önemli bir iddiayla ilgili, hiç kimse
hakkında bir soruşturma yürütülmemesi de adalet duygusunu zedelemektedir.
Vatandaşın hukuka olan güvensizliğine yol açan bu hususa bir son vermek, olayda
sorumluluğu bulunanların cezalandırılmasını sağlamak, gizli tanık uygulaması ve
bu sistemin neden olduğu zararları tespit etmek amacıyla bir Meclis araştırması
açılması gerekmektedir. 
3.- İzmir Milletvekili Ahmet Kenan Tanrıkulu ve 21
milletvekilinin, ülkemizin önümüzdeki dönemde ihtiyacı olacak insan gücü ve
mesleklerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1078)

Türkiye Büyük Millet Meclisi Başkanlığına
Ülkemizin
önümüzdeki dönemde ihtiyacı olacak insan gücü ve mesleklerin araştırılarak, bu
konuda alınması gereken önlemlerin belirlenmesi amacıyla Anayasa'nın 98’inci ve
TBMM İçtüzüğü'nün 104 ve 105’inci maddeleri uyarınca araştırma açılmasını
saygılarımızla arz ve talep ederiz. 09/10/2012
1) Ahmet Kenan Tanrıkulu  (İzmir)
2) Mehmet Şandır  (Mersin)
3) Bülent Belen  (Tekirdağ)
4) Özcan Yeniçeri  (Ankara)
5) Yusuf Halaçoğlu  (Kayseri)
6) Tunca Toskay  (Antalya)
7) Ali Halaman  (Adana)
8) Emin Çınar  (Kastamonu)
9) Mesut Dedeoğlu  (Kahramanmaraş)
10) Sinan Oğan  (Iğdır)
11) Hasan Hüseyin Türkoğlu  (Osmaniye)
12) Mustafa Kalaycı  (Konya)
13) D. Ali Torlak  (İstanbul)
14) Enver Erdem  (Elâzığ)
15) Faruk Bal  (Konya)
16) Necati Özensoy  (Bursa)
17) Sadir Durmaz  (Yozgat)
18) Cemalettin Şimşek  (Samsun)
19) Oktay Öztürk  (Erzurum)
20) Alim Işık  (Kütahya)
21) Münir Kutluata  (Sakarya)
22) Celal Adan  (İstanbul)

Gerekçe: 
Bütün dünyada tarihin her döneminde insan
gücü, kalkınmanın motoru ya da belirleyicisidir. Başka bir deyişle, bir ülke
nüfusunun mal ve hizmet üretebilecek kesimini oluşturmaktadır.
İnsan gücü kavramı, herhangi bir
zamanda ülke nüfusunun fiilen çalışan kısmını ifade eden "iş gücü"
kavramından farklıdır. İnsan gücü planlaması ise belli bir dönemde ekonomik ve
toplumsal kalkınmanın ihtiyaç duyduğu ekonomik kaynak olan insan gücünü temin
etme çalışmasıdır. İşe alınmaları, eğitimi, terfileri, iç transferleri, fazla
iş gücünü ve emeklerini planlamak ve kontrol etmek, teknoloji düzeyi, iş
düzeni, eğitimi ve davranışsal faktörler gibi insan gücü etkinliğini artırıcı
faktörler üzerinde önlemler almaktır.
Kamu iş gücünü planlamanın temeli,
uygun personelin uygun zamanda ve yerinde kullanımını sağlamak, onların
niteliklerini hizmet içi kurslarla geliştirmeyi sağlamakla elde edilebilir.
İnsan gücü planlamasını, makro ve mikro
insan gücü planlaması olarak ikiye ayırmak mümkündür. Makro açıdan insan gücü
planlaması, ülke ekonomisinin ihtiyaç duyduğu iş gücünü nicelik ve nitelik
açısından belirlemek ve belirlenen hedeflere ulaşmak için yapılmaktadır.
Bu planlamayla başarıya ulaşabilmek
için;
- İnsan gücü talep ve arzının tespiti,
-  Kamu personelinin yerinde istihdam
edilmesi ve bu personelin verimliliğin yükseltilmesinin amaçlanması
gerekmektedir.
Mikro açıdan insan gücü planlaması ise
kurum ve kuruluşun gayelerine ve görevlerine uygun olarak personel istihdamını
gerçekleştirmek ve personelden diğer kaynaklara orantılı hatta onlardan daha
fazla verim elde etmeyi amaçlamaktadır.
İnsan gücü planlamasını ayrıca kısa
dönemli (en fazla bir yıla kadar), orta dönemli (bir, üç yıllık süreler için)
uzun dönemli (genellikle beş, on yıl arası) olarak da yapmak gerekmektedir.
Böylece ilgili kamu örgütünün hedefleri ile görevlerini gerçekleştirirken
elindeki iş gücü materyalini bilmesi sağlanmış olacaktır. Ancak ülkemizde uzun
zamandan bu yana böyle bir planlama olmayıp bugün birçok meslekten gençlerimiz
işsiz durumdadırlar.
Bu yüzden Türkiye Büyük Millet
Meclisinin bu alandaki sorumluluğunu yerine getirmesi için ülkemizin önümüzdeki
dönemde ihtiyacı olacak insan gücü ve mesleklerin araştırılarak, bu konuda
alınması gereken önlemlerin belirlenmesi amacıyla Anayasa'nın 98’inci ve
Türkiye Büyük Millet Meclisi İçtüzüğü'nün 104 ve 105’inci maddeleri uyarınca
bir Meclis araştırma komisyonu kurulması gerekmektedir.
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır. 
Türkiye Büyük Millet Meclisi
Başkanlığının bir tezkeresi vardır, okutup oylarınıza sunacağım.
B) Tezkereler
1.- Türkiye Büyük Millet Meclisi Başkanlığının,
Dışişleri Komisyonu Başkanı Ahmet Berat Çonkar ve Tokat Milletvekili Orhan
Düzgün’ün, Avrupa Birliği Konseyi İtalya Başkanlığınca 5-7 Kasım 2014
tarihlerinde İtalya’nın başkenti Roma’da düzenlenecek Ortak Dış ve Güvenlik
Politikası ve Ortak Güvenlik ve Savunma Politikası Parlamentolar Arası
Konferansı’na katılmasına ilişkin tezkeresi (3/1612)
22/10/2014
Türkiye Büyük
Millet Meclisi Genel Kuruluna
Avrupa Birliği Konseyi İtalya
Başkanlığınca, 5-7 Kasım 2014 tarihlerinde İtalya'nın başkenti Roma'da
düzenlenecek Ortak Dış ve Güvenlik Politikası ve Ortak Güvenlik ve Savunma
Politikası Parlamentolar Arası Konferansı'na; Dışişleri Komisyonu Başkanı Ahmet
Berat Çonkar'ın ve Tokat Milletvekili Orhan Düzgün'ün katılması hususu,
28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 9'uncu maddesi uyarınca Genel
Kurulun tasviplerine sunulur.
Sadık Yakut
Türkiye
Büyük Millet Meclisi
Başkanı
Vekili
BAŞKAN – Kabul edenler… Kabul
etmeyenler… Kabul edilmiştir. 
Halkların Demokratik Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Bingöl
Milletvekili İdris Baluken tarafından, 9/10/2014 tarihinde Bingöl İl Emniyet
Müdürü ve ekibine yönelik gerçekleştirilen silahlı saldırı ve iki saat
sonrasında Genç ilçesinin girişinde bir aracın taranması olaylarının
araştırılması amacıyla 17/10/2014 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 23
Ekim 2014 Perşembe günkü birleşiminde sunuşlarda okunmasına ve ön
görüşmelerinin aynı günkü birleşimde yapılmasına ilişkin önerisi
23/10/2014
Türkiye Büyük
Millet Meclisi Başkanlığına
Danışma Kurulunun 23/10/2014 Perşembe
günü (bugün) yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
İdris
Baluken
Bingöl
Grup Başkan
Vekili
Öneri:
17 Ekim 2014 tarihinde Bingöl
Milletvekili Grup Başkan Vekili İdris Baluken tarafından verilen (867 sıra
no.lu), "9 Ekim 2014 tarihinde Bingöl İl Emniyet Müdürü ve ekibine yönelik
gerçekleştirilen silahlı saldırı ve iki saat sonrasında Genç ilçesinin
girişinde bir aracın taranması olaylarının araştırılması" amacıyla Türkiye
Büyük Millet Meclisine verilmiş olan Meclis Araştırma Önergesinin Genel Kurulun
bilgisine sunulmak üzere bekleyen diğer önergelerin önüne alınarak 23/10/2014
Perşembe günlü Birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir.
BAŞKAN – Halkların Demokratik Partisi
Grubu önerisinin lehinde ilk söz Bingöl Milletvekili Sayın İdris Baluken.
Buyurunuz.
İDRİS BALUKEN (Bingöl) – Teşekkür
ediyorum.
Sayın Başkan, değerli milletvekilleri;
grubumuzun vermiş olduğu önerge üzerine söz almış bulunmaktayım. Hepinizi
saygıyla selamlıyorum.
Öncelikle şunu ifade etmem gerekiyor:
Gerek AKP’nin çözüm süreciyle ilgili zamana yayan, oyalamacı tavrı gerekse de
üç tarafı kuşatma altında bulunan Kobani’yle ilgili mevcut politikaları,
maalesef, son birkaç hafta içerisinde ülkeyi çok gerilimli bir ortama ve bir
kriz durumuna getirmiştir. Özellikle bu gerilimli ortamda ve kriz ortamında
birtakım karanlık merkezlerin ve darbe mekaniğini harekete geçirmek isteyen
güçlerin fırsat kolladığını ve bu konuyla ilgili iş başına geçtiklerini buradan
ifade etmek istiyorum. Bu karanlık merkezler ve darbe mekaniğini yönlendirmek
isteyen güçlerin en fazla şu anda faaliyet içerisinde bulundukları alanın
Bingöl ili olduğunu, Bingöl coğrafyası olduğunu buradan hepinizin dikkatine
sunuyorum. 
Ben konuyla ilgili görüşlerimi
aktarmadan önce son birkaç hafta içerisinde gerek Emniyet Müdürüne yapılan
suikast gerek bu olayla hiçbir bağlantısı olmayan Genç’te 4 yurttaşımızın yaşamını
yitirmesiyle sonuçlanan yargısız infaz gerekse de son iki hafta içerisinde
Karlıova ilçesinde 2 HÜDA PAR’lı yurttaşımızın yaşamını yitirmesi olaylarının
tamamının karanlık bir provokasyon olduğunu buradan belirtiyor ve bu olayları
yapanları Bingöl Milletvekili olarak buradan kınıyorum.
Burada özellikle Bingöl’ün geçmişine de
hepinizin dikkatini çekmek istiyorum. Bingöl geçmişten beri bu derin yapıların
ve karanlık merkezlerin iş başında olduğu bir coğrafya olarak görülmelidir.
Geçmişte de bölgede devreye konulan pek çok karanlık planlamalar, pek çok gladyo
tarzı örgütlenmeler ve özellikle çözüme yaklaşıldığı dönemde devreye konan pek
çok karanlık hadisenin merkezi olarak Bingöl’ün ciddi bir şekilde ele alınması
gerektiğini düşündüğümü ifade etmek istiyorum.
Son iki hafta
içerisinde gelişen bahsettiğim olaylarda aslında gelişmesi muhtemel daha büyük
olaylar için birileri tarafından bizim önümüze getirilen işaretler olarak
değerlendirilmesi gerektiğini yine buradan aktarmak istiyorum. Bingöl, açıktır
ki şu anda bir merkez olarak seçilmiştir. Bu merkezden çok karanlık tezgâhlar
devreye konmak isteniyor ve bu karanlık merkezlerin devreye koymak istediği
tezgâhlarla da başta çözüm süreci olmak üzere ülkenin demokratik geleceğiyle
ilgili pek çok planlamanın sabote edilmek istendiğini buradan tekrar vurgulamak
istiyorum.
Özellikle, bu
son iki hafta içerisinde Karlıova’da yaşamını yitiren 2 HÜDA PAR’lı
yurttaşımızla ilgili neyin planlandığını burada sizlerle paylaşmak istiyorum:
Bildiğiniz gibi 1990’lı yıllarda büyük acılara neden olan kanlı bir hesaplaşmanın,
Kürt halkının gündemine getiren bir hesaplaşmanın, bir kanlı hesaplaşmanın
tekrar bu Karlıova olaylarıyla beraber devreye konmak istendiğini açık bir
şekilde vurguluyorum. Bu konuyla ilgili Kürt hareketinin bütün bileşenleriyle
yapmış olduğumuz toplantılarda HÜDA PAR ya da çevresine yönelik herhangi bir
çatışma zemini asla istemediklerini, böyle bir strateji içerisinde
olmadıklarını, HÜDA PAR çevresini sorunun bir parçası değil, çözümün bir
parçası olarak görmek istediklerini net olarak bize ifade ettiklerini buradan
aktarmak istiyorum.
Yine, aynı
görüşler doğrultusunda, HÜDA PAR merkez yöneticileriyle arkadaşlarımızın yapmış
olduğu görüşmelerde de merkez yöneticilerin HÜDA PAR’ın böyle bir çatışma
zeminini istemediğini, yeniden 90’lı yıllara gidecek bir kanlı hesaplaşmanın
herkese zarar vereceğini ifade ettiğini yine buradan sizin bilgilerinize
sunuyorum. Dolayısıyla, bu konuda her iki tarafın görüşleri ortadayken ve her
iki taraf arasında bir görüşme trafiği yürütülürken bu cinayetlerin, infazların
ortaya konmuş olması, özellikle Bingöl üzerinden bütün bölgeye yayılacak yeni
bir çatışma döneminin devreye konmak istendiğini açık bir şekilde ortaya
koyuyor. Yöntem aynı, kullanılan araçlar 90’lı yıllarla ilgili hafızayı
canlandırıyor. Bu konuda, Karlıova gibi küçük bir yerde saldırganlar ellerini
kollarını sallayıp hemen kaçıyorlar, eş zamanlı olarak BDP’li yöneticilerin
evlerine baskınlar yapılıyor, olaylar birbiriyle ilişkilendirilmek, bağlantılandırılmak
isteniyor ve bütün bunların ışığında da özellikle HÜDA PAR’lı ailelerin, bu
yaşamını yitiren HÜDA PAR’lı ailelerin neredeyse tamamının HDP’li olduğu
noktası da özenle, dikkatle seçiliyor. Yani, her tarafı çok profesyonelce
planlanmış olaylarla karşı karşıya olduğumuzu vurgulamak istiyorum. 
Şimdi, sadece bu bahsettiğim kesitten
bile Meclisin bu olayı araştırması, bu olayı derinliğine ele alması gerektiği
ortadadır; bir komisyonun kurularak daha büyük olayların yaşanmaması için
inisiyatif alma gerekliliği ortadadır. 
Şimdi, gelelim Emniyet Müdürüne yönelik
yapılan suikast ve Genç’te yargısız infaz edilen 4 yurttaşımızla ilgili duruma.
İlk gün söyledik, ilk gün söylediğimiz
ne varsa doğru çıktı. Biz, bu iki olayın birbiriyle bağlantılı olmadığını, bu
konuda mevcut MOBESE kayıtlarından cep telefonu incelemelerine kadar, balistik
incelemelere kadar bütün bu bilgilerin kamuoyuna aktarılması gerektiğini ifade
ettik. Bizim bunları ifade ettiğimiz saatlerde maalesef bu ülkenin Başbakanı
“Güvenlik güçlerimiz bir iki saat içerisinde bu teröristleri cezalandırmıştır.”
açıklaması yapıyordu. Cumhurbaşkanı aynı şekilde bu olayla ilgili “Bu adice,
alçakça girişimi yapanları bulup güvenlik güçlerimiz hak ettikleri cezayı
vermişlerdir.” diyordu.
İçişleri Bakanlığı, Bingöl Valiliğinden
yapılan açıklamaları da biliyorsunuz. Şimdi burada biz “Hodri meydan.” diyoruz.
Madem bu kadar kendinize güvenerek bu açıklamaları yaptınız, o zaman gelin bu
iki olayın bağlantılarıyla ilgili hangi bilgiler, hangi veriler elinizde var bu
Mecliste açıklayın. Biliyoruz ki, eminiz ki bu iki olay birbiriyle tamamen
alakasız, bağımsız; her ikisinin de yapanlarının hâlâ açığa çıkmadığı bir
tezgâhla karşı karşıyayız. 
Bakın, bu Bingöl
olayıyla ilgili bazı çelişkileri size ifade edeyim. İlk gün bize söylenen şuydu:
“Emniyet Müdürüne suikast yapan araç ile Genç’te yargısız infazın yapıldığı
araç aynıdır.” denildi. Yalan çıktı, bu iki aracın birbiriyle ilgisi olmadığı
görüldü. “Emniyet Müdürü o saatte camları kırılmış esnafları ziyaret ediyor.”
denildi Valilik açıklamasında, İçişleri Bakanlığı açıklamasında. O sokakta tek
bir olayın olmadığı, tek bir camı kırılan esnafın olmadığı, âdeta, Emniyet
Müdürünün bilinçli bir şekilde o saatte oraya götürüldüğüyle ilgili pek çok
yerel veri ortaya çıktı. Silahların aynı silahlar olduğu, Genç’te ele geçirilen
silahlar ile suikastta kullanılan silahların aynı silahlar olduğu ifade edildi,
balistik incelemeler tamamen bu silahların ayrı olduğunu ortaya çıkardı. Bingöl
Valiliğinden yaşamını yitirdiği söylenen 4 insanın kimlik bilgilerinin tamamı
yanlış çıktı. Bu araçta vurulanlardan Ali Bozan’ın ailesi -Ali Bozan ki Millî
Eğitim Müdürlüğünde çalışan sivil bir memurdu- Emniyet Müdürüne suikast
olayından kırk beş dakika sonra Ali Bozan’ın kendileriyle telefonla görüştüğünü
ve bu olayla herhangi bir ilgisinin olmadığı kanaatinin zaten ailede mevcut
olduğu bilgisini bizimle paylaştılar. 
Bütün bunlarla
beraber, Bingöl’de tam üç gün boyunca tam bir hukuksuzluk örneği sergilendi,
hukuk askıya alındı. Gözaltına alınanların tamamına yoğun işkenceler yapıldı.
Bu işkenceler sonucunda bazı gözaltına alınan partili arkadaşlarımız ameliyat
edilmek zorunda kaldılar. Ameliyat edilen işkence altındaki bu insanların
hiçbirisi avukatlarıyla, aileleriyle görüştürülmedi. Bu olay o insanların
üzerine yığılmak istendi. Hâlâ bu insanların, 2 tutuklama var, bu 2 tutuklamada
mevcut olan arkadaşlarımızın aileleriyle ve avukatlarıyla görüşmelerine bile
doğru dürüst izin verilmiyor. Bütün bunları ifade etmemize rağmen ne Adalet
Bakanlığı ne İçişleri Bakanlığı bu konuları soruşturmak üzere bir heyeti
Bingöl’e göndermemiştir. Olayların arka planını…
(Mikrofon otomatik cihaz tarafından
kapatıldı) 
İDRİS BALUKEN (Devamla) – …açığa
çıkarmak için bir gayret içerisinde olmamıştır. Dolayısıyla, bu konuda
Hükûmetin yapmadığını bu Meclis yapmak zorundadır. Meclis, Bingöl’de yaşanan
bütün bu olayların arka planını çıkarmak üzere bir komisyonu derhâl
görevlendirip Bingöl’e göndermek zorundadır. Hem demokratik geleceğimiz
acısından hem daha büyük provokasyonların ortaya çıkmaması açısından bunun
elzem olduğunu ifade ediyor, hepinize saygılar sunuyorum. (HDP sıralarından
alkışlar) 
BAŞKAN – Teşekkür ederim Sayın Baluken.
Halkların Demokratik Partisi Grubu
önerisinin aleyhinde, Osmaniye Milletvekili Sayın Hasan Hüseyin Türkoğlu…
Buyurunuz. (MHP sıralarından alkışlar) 
HASAN HÜSEYİN TÜRKOĞLU (Osmaniye) –
Sayın Başkan, Türk milletinin saygıdeğer milletvekilleri; HDP Grubunun
Bingöl’de meydana gelen terör saldırılarında şehit olan polis amirleri ve
yaralanan Bingöl Emniyet Müdürü ve polis memurlarıyla ilgili olaya ilişkin
araştırma önergesi üzerine Milliyetçi Hareket Partisi adına söz almış
bulunuyorum. Yüce heyetinizi saygıyla selamlarım.
9 Ekim 2014 tarihinde Bingöl Emniyet
Müdürü Atalay Ürker ve yanındaki yardımcıları ile polis memurları önceden
planlandığı anlaşılan bir suikasta maruz kalmışlardır. Olayda Emniyet Müdür
Yardımcısı Atıf Şahin ve Hüseyin Hatipoğlu şehit olmuş, Atalay Ürker ve polis
memuru Uğur Adlı yaralanmıştır. Bu vesileyle, yaralı Emniyet Müdürümüz Atalay
Ürker’e ve polis memuru Uğur Adlı’ya bir kez daha şifa dileklerimi tekrar etmek
istiyorum, şehitlerimize ise yüce Yaradan’dan rahmet diliyorum, mekânları
cennet olsun.
Bu olay meydana geldikten sonra yetkili
mercilerin yaptığı açıklamalara göre bu saldırının failleri olarak tespit
edilen kişilerin Bingöl-Genç arasındaki bir noktada güvenlik güçleriyle
girişilen çatışmada öldükleri ifade edilmiştir. Konuya ilişkin soruşturmaların
devam ettiği, mahkeme kararıyla yayın yasağı konulduğu hepimizce malumdur.
Polislerimize silahla saldıran, onları şehit eden, yaralayan terör örgütü
mensuplarının cezalandırılması çok önemlidir. Milliyetçi Hareket Partisi olarak
hukuk içerisinde bu cezanın verilmesini yürekten istiyoruz ve takip edeceğiz.
Bunun için de yargılama sonucunun beklenmesi gerektiğini düşünmekteyiz. Herkes
gibi biz de yargının vereceği kararı bekleyeceğiz.
Sayın Başkan, saygıdeğer
milletvekilleri; esnaf ziyareti yapan, esnafın bazı terör eylemlerinden dolayı
zarar görmüş olmasından dolayı geçmiş olsuna giden İl Emniyet Müdürü ve ekibine
bu kadar yakından saldırı düzenleyebilen terör örgütünün bu hâle nasıl
getirildiğini irdelemek gerekmektedir. Terör örgütü PKK otuz yıldan bu yana
huzurumuzu, millî birliğimizi, toprak bütünlüğümüzü ve kardeşlik hukukumuzu
hedef almıştır. Otuz yıl boyunca terör örgütü, en başta masum Kürt kökenli
insanlarımız olmak üzere 40 bine yakın insanımızın katlinden birinci derecede
sorumludur. Bu terör örgütünün kuruluş gayesi bağımsız birleşik Kürdistan’dır.
Bu örgüt, haşa “Allah ile kavgamı verdim ve ben onu yendim.” diyebilecek kadar
ruh hâli bozuk, “Öldürelim, otorite olalım." diyecek kadar da vahşi bir
kişi olan İmralı’daki bebek katili tarafından yönetilmektedir. Örgütün bu otuz
yıllık süre içerisinde doğu ve güneydoğuda yaptığı eylemlerde 400’den fazla
bebeği katlettiğini düşünürseniz vahşetin boyutları daha da netleşecektir.
“Öldürelim, otorite olalım.” derken temel stratejisi, örgüt saldırıları
düzenledikçe devletin daha sıkı tedbirler alacağını biliyordu. Terörü önlemek
için yoğun tedbir alan devletle karşı karşıya gelen halkın kendi tarafına
kayacağının hesabını yapıyordu. Şehit edilen her Mehmetçiğin ailesi ile etkisiz
hâle getirilen her teröristin ailesini karşı karşıya getirmek suretiyle millî
birliği ve sosyal barışı ortadan kaldırmak istiyordu. Otuz yıl boyunca örgüt bu
hedefle stratejilerinden asla vazgeçmedi ancak bu otuz yılın maalesef Türk
milleti için en bahtsız dönemi son on iki yıldır, AKP iktidarı dönemidir. 1999
yılından 2005 yılına kadar, terör örgütünün başındaki bebek katilinin
İmralı’daki kodese tıkılmasından sonra örgüt ciddi bir dağılma sürecine girmiş,
mağlup olmuş, silah bırakmayı tartışmaya başlamış idi. Ancak AKP’nin dışarıdaki
partnerleriyle beraber örgütü canlandırma projesi, örgütü muhatap alarak
müzakere etme anlayışı bizleri bugünlere taşımıştır. 
Elinden silahı bırakmayan, pişman
olduğunu söylemeyen, aksine devleti ve Türk milletini tehdit etmeye devam eden
PKK terör örgütü, bir yandan AKP Hükûmetiyle müzakerelerde bulunmakta, diğer
yandan terör eylemlerine devam etmektedir. 
2009 yılında Polis Akademisinde bir
toplantıda başlatılan ihanet sürecinin bir parçası olarak Habur’dan eli kanlı
katiller davullarla, zurnalarla Türk topraklarına giriş yapmışlardır. Pişman
olduğunu söylemeyen teröristlere seyyar mahkemelerde pişmanlık hukuku
uygulanmıştır. O günden bugüne PKK terör örgütünün istediği bütün düzenlemeler
yapılmıştır. Terörle Mücadele Kanunu’nda, ceza kanunlarında, belediye
kanunlarında, eğitim kanunlarında PKK ne istemişse AKP bu Meclisi de alet etmek
suretiyle gereğini yapmıştır. 
AKP, sözde “barış süreci”, “açılım”
dediği bu dönem içesinde “Şehit gelmiyor.”, “Kan akmıyor.” söylemleriyle
toplumu oyalarken PKK terör örgütü eleman toplamakta, vergilendirme yapmakta,
asayiş timleriyle kimlik kontrolü uygulamakta, Türkiye'nin her coğrafyasında
-ihtiyaç duyduğunda- eylem koymakta, yolları kesmektedir. Yani PKK bir otorite
hâline gelmekte, kendine göre bir düzen tesis etmektedir. 
AKP hükûmetleri bu tabloyu bir
başarıymış gibi topluma sunmakta ve siyasi rant elde etmeye çalışmaktadır. Her
seçimden önce de, AKP ile PKK arasında yapılan anlaşmayla operasyonlar
durdurulmakta, terör eylemlerine ara verilmektedir. Antrparantez, 2015
seçimleri öncesinde de aynı atmosfere girmek üzereyiz. 
AKP-PKK arasındaki ortak girişim bu
şekilde devam ederken 6, 7 ve 8 Ekim 2014 tarihinde meydana gelen olaylar, akıl
ve vicdan sahibi herkesin görebileceği şekilde, bu girişimin iflas ettiğini
göstermiştir. 
AKP hükûmetlerinden aldığı izinle
şımarmış olan PKK’nın Ayn-el Arap çatışmalarını bahane ederek Türkiye’de bir
ayaklanma denemesi yaptığı herkes tarafından görülmüştür. Asıl talimat, Kobani
çatışmaları bahane edilerek insanları sokağa dökme talimatı İmralı’daki bebek
katili tarafından verilmiş, bu emir HDP yöneticileri tarafından da tekrar
edilmiştir. Bu olaylar sırasında birçok şehirde asayiş bozulmuş, can ve mal
kaybı ortaya çıkmıştır. 38 insanımız hayatını kaybetmiş, yüzlercesi
yaralanmıştır. Bu olaylar da göstermiştir ki teröristin anladığı tek dil vardır
ve siz o dilden konuşmaz iseniz terörist size zarar verir. 
Sayın Başkan, saygıdeğer
milletvekilleri; PKK bir terör örgütüdür. PKK KCK yapılanmasının Türkiye’deki
koludur. KCK yapılanmasının İran’daki kolu PJAK, Irak’taki kolu PÇDK ve
Suriye’deki kolu ise PYD’dir. Bugünlerde Tayyip Erdoğan’ın da, Davutoğlu’nun da
söyledikleri beylik sözleri bir kenara bırakarak U dönüşü yaptıkları Kobani’ye
yardım meselesi aslında PKK’ya yardımdır. “PKK, PYD, IŞİD terör örgütüdür. Bunların
hepsi birbirine denktir.” diyen Tayyip Erdoğan ve Hükûmet yetkilileri bugün
PKK, PYD ile aynı saftadır. İşin daha da ilginci Beşar Esad da Kürt gruplarla
birlikte olduğunu söyleyerek AKP ile aynı safta buluşmuştur. 
Şimdi bir moda olarak PYD’nin mağdur
olduğu, IŞİD karşısında zulme uğradığı gibi yazı ve yorumlar yapan sözde
yazarlar ortaya çıkmıştır. Mağdur olan PYD veya PKK değildir; mağdur olan,
Suriye’de, Irak’ta yaşayan Arap, Türkmen, Kürt başta
olmak üzere masum insanlardır. Eğer bu yazarlara göre IŞİD İslamcı olduğu için
kötü bir örgüt, PKK laik olduğu için iyi bir örgüt ise bu arızalı bir
değerlendirmedir. IŞİD Vahabi bir terör örgütüdür, PYD ve PKK Kürtçü bir terör
örgütüdür; ikisi de terör örgütüdür, ikisi de insanlarımızı katletmektedir. 
Dolayısıyla, kimse kimsenin aklıyla
alay etmeye kalkışmasın. Nicolas Sarkozy’nin ifadesiyle nasıl ki kediye kedi
denilmesi gerekiyorsa PYD ve PKK’ya da terör örgütü demek zorunluluktur. Bugün,
6-7-8 Ekim tarihlerinde meydana gelen olayların sebebi olarak gösterilen
Kobani’deki çatışmalar aslında orada yaşayan Kürt kökenli insanların başına bir
şey gelmesinden, onların sıkıntı çekmesinden daha çok, Kobani’nin PKK terör
örgütü için ifade ettiği bazı anlamlar yüzündendir. Kobani, diğer 2 kantonla
beraber, PKK’nın özerk yönetim denediği modellerden biridir. PKK o yüzden
Kobani için ayağa fırlamaktadır. Kobani İmralı’daki bebek katilinin Şam’daki
inine giderken Suruç’tan yürüyerek gittiği şehir olduğu için PKK için önemlidir
ve Kobani Suriye’deki PKK’lı teröristlerin ikamet yeridir. Osmaniye’de,
Hatay’da PKK eylemlerini yapan ve Suriye’den geçen teröristlerin üssüdür
Kobani. “Fehman Hüseyin” diye bilinen ve PKK bünyesinde en ağır eylemlerin
faili olan terörist Kobanilidir. 
Şimdi PYD’ye
yardım eden Hükûmet, aslında PKK’ya yardım ettiğini gizlemek ya da mazur
göstermek için kendine yakın kalemleri medyada devreye sokmakta, toplumu bir
kez daha kandırmaya çalışmaktadır. 
Hatırlarsanız,
geçen hafta sonu Ahmet Davutoğlu Akillerle yaptığı toplantıda Türk milletini
nasıl kandırdıklarını itiraf etmişti. Şimdi de yeni bir aldatma ve kandırmayla
karşı karşıyayız. 
Bu düşüncelerle
HDP Grubunun önerisi karşısında olduğumuzu arz ediyor, Türk milletinin
milletvekillerini saygıyla selamlıyorum. (MHP sıralarından alkışlar) 
BAŞKAN –
Teşekkür ederim. 
Halkların
Demokratik Partisi Grubu önerisinin lehinde İstanbul Milletvekili Sayın Mustafa
Sezgin Tanrıkulu. 
Buyurunuz Sayın
Tanrıkulu. (CHP sıralarından alkışlar) 
MUSTAFA SEZGİN
TANRIKULU (İstanbul) – Değerli Başkan, değerli milletvekilleri; hepinizi
saygıyla selamlıyorum. Cumhuriyet Halk Partisi Grubu adına söz almış
bulunmaktayım. 
Değerli
arkadaşlar, öncelikle şunu ifade edeyim: Şimdi, 6 Ekimde başlayan, 12 Ekime
kadar devam eden olaylarda yaşamını yitiren, bir sayıya göre 38, diğerine göre
42 ve İnsan Hakları Derneğinin verilerine göre 46 olan bütün yurttaşlarımıza
ben buradan Allah’tan rahmet diliyorum, yakınlarına başsağlığı diliyorum. Hâlen
tedavisi devam eden Emniyet Müdürüne, polis memuruna ve diğer tüm yaralılara da
acil şifalar diliyorum. 
HDP Grubunun
önerisinin lehinde söz almış bulunmaktayız ve bu önerinin de desteklenmesi
gerektiği görüşündeyiz. Başbakan, Cumhurbaşkanı, Adalet ve Kalkınma Partisinin
söz alan bütün sözcüleri bunun bir karanlık olay olduğunu, bir provokasyon
olduğunu ifade ettiler. Dolasıyla, eğer, bir karanlık olay varsa, bir
provokasyon varsa Meclis bunu araştırmalıdır. Eğer, gerçekten buna
inanıyorsanız biz hazırız, oy verelim, beraber bir Meclis komisyonu kuralım ve
Meclis komisyonu bunu araştırsın.
Şimdi, bütün
bunları bir tarafa bırakarak -yani bu komisyon önerisine destek verdiğimizi de
belirterek- bugünlere nasıl geldik, yani 6 Ekimden önceki süreç ne, 9 Ekimde
Bingöl’de bu olaylar nasıl gelişti, bunları bilmemiz lazım. Yani, niye bu
noktaya geldik? 
Değerli
arkadaşlar, öncelikle şunu ifade edeyim: Kobane, Kürtlerin ve bütün toplumun
vicdanıdır, böyle bilinmesi lazım ve bizim ortak vicdanımız olmak zorundadır.
Cumhurbaşkanının dediği gibi “Rize’nin, Diyarbakır’ın, Hakkâri’nin, Van’ın ne
ilgisi var?” denemez, bizim ortak vicdanımızdır. Kürtlerin “…”(*)dediği
tren rayının altındaki akrabalarımızdır, kardeşlerimizdir, yakınlarımızdır.
Dolayısıyla, yanı başımızda olan ve küresel bir vahşet örgütü olan IŞİD’in
katliamına maruz kalma tehlikesi geçiren bu yurttaşlarımızın, bu
arkadaşlarımızın, bu dostlarımızın, bu akrabalarımızın bir vahşete tanık
olmasına, bir vahşete uğramasına biz razı olmamalıyız. Dolayısıyla “Kobane
neresidir?” dediğiniz zaman, evet, benim de vicdanımdır, Cumhuriyet Halk
Partisinin de vicdanıdır, Türkiye’nin de vicdanı olmak zorundadır ama bu vicdan
-açık söylüyorum- Adalet ve Kalkınma Partisinin vicdanı olamamıştır. Ve şunu
ifade edeyim: 7 Ekimde Kilis’te Sayın Cumhurbaşkanı konuştuğu zaman da âdeta
gözlerinden sevinç dökülerek, yüzünden bir sevinç ifadesiyle “Kobane düştü,
düşecek.” demiştir ve daha sonra da yaptığı konuşmalarda değerli arkadaşlar
“Bize ne?” demiştir.
Şimdi, insanları sokağa çağırırsanız,
sokağı tahrik ederseniz sokaktaki insanları toparlayamazsınız. Bu kadar açık ve
net. Bizzat Cumhurbaşkanı ve daha sonra Başbakan ve Adalet ve Kalkınma Partisinin
sözcüleri sokağın bu hâle gelmesinin müsebbibidirler. Bütün bu olayları
izleyen, değerlendiren birisi olarak ben 42 yurttaşımıza da buradan -veya 46
yurttaşımıza, bunu da açıklayın- başsağlığı diliyorum, Yasin Börü’nün ailesine
de başsağlığı diliyorum, bütün yurttaşlarımıza da başsağlığı diliyorum değerli
arkadaşlar. 
Bakın değerli arkadaşlar, 2 polis
memuru öldükten sonra, yaşamını yitirdikten sonra Sayın Cumhurbaşkanı ne
söyledi: “Bütün bunlara karşı polisimiz ne yapacak? Hâlâ kalkan mı tutacak? Kusura
bakmasınlar, kimse de bu konuda bize akıl vermesin. Artık ne polisimizin ne
askerimizin kalkanla bu işin önüne geçmesi mümkün değil. Gereği neyse askerimiz
ve polisimiz onu yapacaktır.” Biz, Erdoğan’ın bu sözlerinin benzerini martta, 2006
yılında Diyarbakır’da da duymuştuk, aynen şunu söylemişti, size de söylüyorum:
“Kadın da olsa çocuk da olsa gereği yapılacaktır.” ve o olaylarda aralarında
küçük çocukların da olduğu 10 kişi yaşamını yitirmişti. 
Yine aynı Erdoğan Gezi olayları
sırasında “Benim polisim destan yazdı.” demişti ve 11 yurttaşımız da yaşamını
yitirmişti. Bunlar bu cumhuriyetin yurttaşları. 
Dolayısıyla, sokağı bu hâle getirmekte
bu Hükûmetin ve başta da yürütmenin başı olan Cumhurbaşkanının birinci derecede
sorumluluğu var değerli arkadaşlar, birinci derecede. 
O nedenle, eğer yüreğiniz yetiyorsa,
gerçekten bu işte sorumluluğunuz olmadığını hissediyorsanız gelin, burada,
Mecliste bir komisyon kuralım, bu işleri araştıralım yani “Bu işlerde karanlık
devlet var, provokasyon var.” diye geçiştiremezsiniz. 
Ne oldu daha sonra değerli arkadaşlar?
Ne oldu daha sonra? Aynı cümleleri İçişleri Bakanı kurdu, “Misliyle karşılık
olacaktır.” dediler, misliyle… Bir içişleri bakanı acaba bu cümleyi kurabilir
mi hukuk devletinde değerli arkadaşlar? Davutoğlu ne söyledi peki?
“Cezalandırıldılar.” 
Bakın değerli arkadaşlar, anlayışınız
şu: Cezalandırıldılar. Cezayı hukuk devletinde kim verir değerli arkadaşlar?
Kim verir? Polis mi verir, yoksa, hukuk devletinin kuralları içerisinde adil
yargılama yaparak mahkemeler mi verir değerli arkadaşlar?
Bakın, şimdi, neden bu olayların
olduğu… Adana’da bir gazete dağıtıcısının beyninden vurulduğu, Suruç’ta
Cumhuriyet Halk Partisi eski belediye başkanının ve oğlunun öldüğü,
Kızıltepe’de başka bir yurttaşımızın öldüğü, Karlıova’da önceki gün HÜDA
PAR’dan 2 yurttaşımızın öldüğü bir ortam yaratıldı. Kime yaradı? Sizin güvenlik
devletinize yaradı değerli arkadaşlar, sizin güvenlik devletinize. Bakın, ondan
sonra güvenlik devleti ve polis devleti ilkelerini esas alacak yasa teklifini
getirdiniz. Bu devlette bu kurallar içerisinde dinlenenler dinlenmeyenlerden
daha fazla. 
Bingöl gibi bir ilde, akşam saat
21.15’te hangi saik Emniyet Müdürümüzü orada o toplantıya veya esnaf ziyaretine
götürdü? Saat 21.15’te hangi istihbaratla gitti değerli arkadaşlar? Bunu
soralım kendimize, hangi istihbaratla gitti? 21.15’te esnaf ziyaretinin olduğu
bir yer biliyor musunuz siz? Kim gönderdi onu oraya? Kim onları bulundukları
yerden Bingöl’e tayin etmişse eğer, aynı eylemi saat 21.15’te planlayanlar da
onlardır, bu kadar açık. Varsa yüreğiniz, varsa cesaretiniz bu Mecliste kuralım
komisyon ve bu karanlık olayı araştıralım, varsa eğer cesaretiniz. 
Soruyorum size: Niye savcılık gizlilik
kararı verdi, kimden neyi gizliyorsunuz, kimden neyi gizliyorsunuz, niye şeffaf
yürütmüyorsunuz bütün bu süreçleri, sizlere soruyorum.
MEHMET ŞÜKRÜ ERDİNÇ (Adana) –
Ölümlerden sorumlusun, ölümlerden.
MUSTAFA SEZGİN TANRIKULU (Devamla) -
Bakın, değerli arkadaşlar, sizlere soruyorum: Bütün bu olayların müsebbibi, bu
olayları ilk önce yaratan, sözlerinizle, davranışlarınızla, yürüttüğünüz şeffaf
olmayan süreçle sizlersiniz, bizzat Cumhurbaşkanıdır, bizzat Başbakandır. 
Bakın, ben burada konuşan bir
Cumhuriyet Halk Partisi milletvekili olarak söylüyorum: Kobane benim vicdanımdır,
oradaki bütün yurttaşlarımız benim kardeşimdir, bizim halkımızdır, hepsi. 
OYA ERONAT (Diyarbakır) – Yasin senin
vicdanın değil mi? Yasin senin vicdanın değil mi?
MUSTAFA SEZGİN TANRIKULU (Devamla) –
Bununla ilgili bir Cumhurbaşkanı “Kobane neresidir?” diyemez. Letonya’dan hâlen
konuşuyor, “Kobane’den bize ne?” diyor. Kobane bizim vicdanımızsa
Cumhurbaşkanının da vicdanı olacak, Başbakanın da vicdanı olacak ve sizlerin de
vicdanı olacak.
KEMALETTİN AYDIN
(Gümüşhane) – Bireylerin vicdanıyla devletin vicdanı farklıdır.
MUSTAFA SEZGİN
TANRIKULU (Devamla) - Değerli arkadaşlar, son olarak söyleyeyim: Dün Davutoğlu
katıldığı bir toplantıda…
OYA ERONAT
(Diyarbakır) - Yasin Börü senin vicdanın değil mi?
MUSTAFA SEZGİN
TANRIKULU (Devamla) – O da benim vicdanımdır.
Dün Davutoğlu
konuştuğu bir toplantıda şunu söyledi “Ben Türkiye’nin ortak vicdanıyım.” dedi.
“Ortak vicdanıyım.” dedikten hemen sonra Suat Eroğlu adlı yönetmen, bir
sendikanın toplantısından çıkarken aynı sendikanın üyeleri tarafından
yumruklandı ve gözü falan hasar aldı. Ortak vicdan insanları yumruklatmak mıdır
değerli arkadaşlar?
Şunu da ifade
ediyorum: Ben Kobane vasıtasıyla 6 tane “tweet” attım, 6 tane, kayıtlara
geçmesi için söylüyorum, bir tanesi şu: “Gezi’de yaratılan vicdan ortaklığının
Kobane’de yaratılamaması Hükûmetin IŞİD lehindeki politikalarına cesaret
veriyor.” 
BÜLENT TURAN
(İstanbul) – Ayıp, ayıp!
MUSTAFA SEZGİN
TANRIKULU (Devamla) - Sonra attığım 5 “tweet”i de tutanaklara geçsin diye
okuyorum:
Bir: “Kobane
meselesi insani, vicdani olarak bir halkın onur mücadelesidir. IŞİD küresel bir
cihat ve vahşet örgütüdür.”
İki: “IŞİD’e
yapılan desteklerden, bugün gösterilen hoşgörüden vazgeçilmeli. AKP IŞİD’e
karşı içeride ve dışarıda etkin bir mücadele vermelidir.” 
Üç: IŞİD’e ve
AKP politikalarına tepkiler şiddet içermemeli, kişilerin can ve malına zarar
veren provokatörler teşhir edilmelidir.”
Dört: “Atatürk
heykellerine yönelen saldırılar tek merkezlidir ve ortak vicdanın
engellenmesini hedeflemektedir. Yapanlar teşhir edilmelidir.”
Beş: “Kobane
için en doğru tutum her ortamda bu süreç bakımından herkesin sağduyulu
olmasıdır.”
Bu
“tweet”lerimden dolayı Cumhurbaşkanı Rize’de, Başbakan Amasya’da beni hedef
gösterdi. Buradan son olarak söylüyorum: Eğer bana ve yakınlarıma…
(Mikrofon
otomatik cihaz tarafından kapatıldı)
MUSTAFA SEZGİN
TANRIKULU (Devamla) - …bu tehditlerden dolayı, bu hedef göstermeden dolayı
tırnağıma bir zarar gelirse Sayın Başbakan ve beni hedef gösterenler bundan
sorumludur siyasi ve kişisel olarak. Kayıtlara geçirdim, benim için yeterli
arkadaşlar. 
Teşekkür
ediyorum.
OYA ERONAT
(Diyarbakır) – Yasin Börü senin vicdanın değil mi? Basra harap olduktan sonra
başsağlığı dileme.
BAŞKAN –
Teşekkür ederim Sayın Tanrıkulu.
Halkların
Demokratik Partisi Grubu önerisinin aleyhinde son söz Sinop Milletvekili Sayın
Mehmet Ersoy’a aittir.
Buyurunuz Sayın
Ersoy. (AK PARTİ sıralarından alkışlar)
MEHMET ERSOY (Sinop) – Sayın Başkan,
çok değerli milletvekillerimiz; Halkların Demokratik Partimizin, 9 Ekimde
Bingöl’de meydana gelen ve il emniyet müdürümüzle korumasının yaralandığı,
emniyet müdür yardımcımız ve bir başkomiserimizin de şehit olduğu menfur olayla
ilgili verdiği araştırma önergesi üzerinde söz almış bulunuyorum. Yüce
heyetinizi saygıyla selamlıyorum.
Değerli milletvekilleri, Sayın Tanrıkulu’nu
dinleyene kadar, o olayla ilgili olarak Hükûmetimizin, devletimizin ne yapması
gerektiğiyle, neler yaptığıyla ilgili aslında daha sakin, daha makul, daha
ortamı yumuşatıcı bir konuşma yapmayı tercih ediyordum. Çünkü, HDP’nin grup
önerisinde de ifade edildiği gibi, her şeyden önce çözüm sürecini hedeflediğini
düşündüğümüz ve provokasyon koktuğunu, önceden planlandığını her yönüyle
gördüğümüz bir olayla ilgili olarak, elimizdeki sadece görünür bilgilere dayalı
olarak birilerini suçlamak, hatta suçlu aramak, devlet katında suçluları aramak
bize hiçbir şey katmayacaktır. Ama, maalesef ki hâlâ bu yaklaşımların devam
ettiğini üzülerek görüyoruz.
Sayın milletvekilleri, Kobani bahane
edilerek ülkemizde yaşatılan olaylarda …yaklaşık 2.100 bina ve iş yeri yakıldı
yıkıldı, yaklaşık 600 kamu binası yakıldı yıkıldı, binin üzerinde polis aracı,
devlet aracı, ambulans yakıldı yıkıldı. Neyi protesto ediyorsanız edin, neyi
ifade ediyorsanız edin, bu protestoları destekleyebilirsiniz de… Demokratik
ülkelerde bunlar ancak ve ancak hukukun izin verdiği ölçülerde yapıldığı
takdirde makbuldür. Ama, siz, Kobani olaylarını bahane ederek kafalarına maske
takan, üzerlerine entari giyen, etek giyen insanların savunmasız, korumasız,
çaresiz insanlara erkeklik taslayarak ortalığı yakıp yıkmasını kınamak yerine,
bunlara sebep olan, bunlara meydan veren olayların bir daha olmaması için ortak
akıl yürütmek yerine hâlâ “Cumhurbaşkanı şunu dedi de suçlu, Başbakan bunu dedi
de suçlu.” derseniz bir yere varamayız. Kobani sizin vicdanınız da bizim
vicdanımız değil mi? Bütün Anadolu’nun vicdanı ama sadece Kobani değil
-ayrıldığımız nokta burası- Bayırbucak da bizim vicdanımız, Kerkük de bizim
vicdanımız, Musul da bizim vicdanımız, Halep de bizim vicdanımız. (AK PARTİ
sıralarından alkışlar) Bütün bizim vicdanımız olduğu için Kobani’de bir tek…
FARUK BAL (Konya) – Karatepe’ye de gir
o zaman; Karatepe’de şimdi katliam var, IŞİD güçleri katlediyor, Karatepe’ye de
gönder.
MEHMET ERSOY (Devamla) – Sayın Bal,
lütfen.
…Kobani’de neredeyse bir tek sivil
kalmadan gönlümüzü de açtık, bağrımızı da açtık, “Gelin.” dedik. Türkmen’e ne
yapıyorsak, Arap’a ne yapıyorsak, Süryani’ye ne yapıyorsak Kobani’ye de onu
yaptık. Ama bizim için, insanların değerli olması için sadece Kürt olması
gerekmiyor. Kürt’ün değerli olması için de sadece PKK’lı olması gerekmiyor,
insan olması yeterli. (AK PARTİ sıralarından alkışlar) Ve onun için de bütün
insanlığa sahip çıkmak adına 2 milyona yakın Suriyeliye Anadolu’nun gönlünü
açtık, bağrını açtık.
Değerli arkadaşlar, eğer siz toplumsal
olayların nereye gideceğini düşünmeden, eğer siz kitlesel eylemlerden o
psikolojiden ve kitlelerin kalabalığından faydalanmak isteyen provokatörlerin
neler yapabileceğini hesaba katmadan, “Kobani düştü, düşüyor.” sözünü duyduk
diye, bunu bahane ederek “Haydi sokağa!” derseniz, eğer siz “tweet”lerinizle
“Hadi, Gezi ruhunu bir kez daha yaşatalım.” derseniz birilerinin de çıkıp o
kalabalıkları, o kitlelerin heyecanını provoke etmesini, onların arasına
sızarak gerçekten vicdanının sesini ifade etmek isteyen insanların da,
kontrolsüz bir şekilde toplanmış insanların da bu kalabalığını istismar
etmesini engelleyemezsiniz. Eğer sizin vicdanınız gerçekten samimi olarak 42
kişi için de eşit atıyorsa, ne olur, Berkin’e gösterdiğiniz ilginin yüzde 1’ini
de o yavrumuza, et dağıtan yavrumuza gösterseydiniz, Yasin’imize
gösterseydiniz.
MUSTAFA SEZGİN TANRIKULU (İstanbul) –
Göstermedik mi?
MEHMET ERSOY (Devamla) – Göstermediniz,
göstermediniz.
MUSTAFA SEZGİN TANRIKULU (İstanbul) –
Göstermeyen alçaktır! Göstermeyen alçaktır! Senin Cumhurbaşkanın daha dün
Berkin’i hedef gösterdi, Berkin’in annesini yuhalattı.
MEHMET ERSOY (Devamla) – Biz bu ülkede
yaşayan her vatandaşımızın eşit ve adil bir şekilde, Anadolu’nun öz evladı
olarak yaşaması için yapmamız gereken neyse onu yapmanın mücadelesini
veriyoruz. Ne olur, özellikle çözüm süreciyle ilgili, değerli milletvekilleri,
artık samimiyetimizi sınamaktan vazgeçin. Ha vallahi de istiyoruz, ha billahi
de istiyoruz. 
FARUK BAL (Konya) – Biz istemiyoruz.
MEHMET ERSOY (Devamla) – Bu kanlar
akmasın, bu analar ağlamasın istiyoruz. 
AK PARTİ olarak belki risklerin en
büyüğünü aldık. Diyarbakır’da, Bingöl’de çözüm sürecinden bahsetmek kolaydır;
ben Sinop’ta anlatıyorum bunu, Kürt’le Türk’ün kardeşliğini, Anadolu’nun
birliğinin, beraberliğinin bizim için ne kadar önemli olduğunu Sinop’ta
anlatıyorum, Karadeniz’de anlatıyorum.
KEMALETTİN AYDIN (Gümüşhane) – Biz de Gümüşhane’de
anlatıyoruz.
MEHMET ERSOY (Devamla) – Samimi olmasak
bu riski niye alalım biz? Esas riski alan biziz ama bütün bu olayları bahane
ederek, her vesileyle “Çözüm süreci şöyle, istiyorsanız böyle, istemiyorsanız
böyle…” İstiyorsak, çözüm sürecinin devam etmesini istiyorsak sokak siyaseti
dilinden hepimizin vazgeçmesi lazım. Kardeşliğin dili neyi gerektiriyorsa,
hukukun dili neyi gerektiriyorsa, insanlığın dili neyi gerektiriyorsa ne olur
onu konuşalım. (AK PARTİ sıralarından alkışlar) 
Canı sıkılan “Sokağa buyurun.” diyor.
Peki, kamu düzenini nasıl sağlayacağız? Herkes istediği her yerde eylem
yapacaksa, istediği her yerde gösteri yapacaksa, istediği meydanda toplanacak,
istediği sokakları dolduracaksa, peki, biz bu gösterilere katılmayan insanların
hakkını hukukunu nasıl savunacağız, kamu düzenini nasıl sağlayacağız, can
güvenliğini nasıl sağlayacağız? Eğer siz siyasete verilen demokratik protesto
hakkını kullanmak istiyorsanız, bütün siyasi partilerimizin her zaman
belirlenen toplantı meydanlarında, gösteri meydanlarında toplantı yapma,
yürüyüş yapma hakkı var, niye bunu kullanmıyorsunuz da gecenin bir vakti,
gündüzün bir vakti “tweet”lerle, çağrılarla insanları sokağa döküyorsunuz?
Ondan sonra da “Ölenlerden biz sorumlu değiliz.” Ya, sanki hırsızın hiç suçu
yok. “Başbakan şunu dedi, Cumhurbaşkanı bunu dedi.” Kardeşim, bu insanları gece
vakti sokaklara çağırırken bu eylemlerin istismar edileceğini düşünmediniz mi?
Elbette ki çözüm sürecini de provoke etmek isteyen, kardeşliğimizi, birliğimizi
de provoke etmek isteyen birileri bunu istismar edecek. O zaman, her şeyden
önce siyaset diline dikkat etmek zorunda. Eğer kardeşliğimizi arıyorsak, eğer
bundan gerçekten ümitliysek ve gerçekten samimiysek, lütfen, artık canı sıkılan
hemen düdüğü çalıp milleti sokağa teşvik etmesin. Bu millet birlik içinde
yaşamak istiyor, beraberlik içinde yaşamak istiyor ama huzur içinde yaşamak
istiyor. 
Niye eylemleri, olayları bu kadar
kınıyoruz da o maskeli, entarili, erkeklik taslayan sahtekârları kınamıyoruz?
(AK PARTİ sıralarından “Bravo” sesleri, alkışlar) Bu, alçaklık değil mi? Bu,
insanlık mı? Hükûmet konaklarını yakıyorlar, ambulansları yakıyorlar, et
dağıtan çocukları öldürüyorlar, 3’üncü kattan atıyorlar, kafalarını taşla
eziyorlar.
BÜLENT TURAN (İstanbul) – Adını
ağızlarına alamıyorlar. 
MEHMET ERSOY (Devamla) – Ya, ayıptır,
Allah’tan korkalım, hepimiz Allah’tan korkalım. Hepsi bizim evladımız, hepsi bu
ülkenin evlatları, hepsi bizim insanımız; hepsine hep birlikte sahip çıkalım. 
Kobanili olunca iyi, Kürt’ün Kobani’de
yaşayanı iyi ama PKK’lı olmayınca kötü. Yok böyle bir şey. HÜDA PAR’lı da bu
ülkenin insanı, HDP’li de bu ülkenin insanı, AK PARTİ’li de, CHP’li de. Hepsine
aynı değeri vermek zorundayız. Onun için… 
ENGİN ALTAY (Sinop) – MHP’liler değil
mi yoksa? 
MEHMET ERSOY (Devamla) – Estağfurullah,
sayın hemşehrim, hiç bunlara gerek yok. Biz Suriye’dekilerin hepsini de aynı
hassasiyetle kucaklıyoruz, ülkemizdeki vatandaşlarımızı da aynı hassasiyetle
kucaklıyoruz. 
Bingöl olaylarının tekniğine
girmeyeceğim. 
İDRİS BALUKEN (Bingöl) – Girme de
zaten, giremezsin, onun dışında ne varsa konuşursun. 
MEHMET ERSOY (Devamla) – Sayın Baluken,
ben de hem valiyle hem emniyet müdürüyle görüştüm. Mesela “İki saat fark var.”
diyorsunuz ama yarım saat fark var iki olay arasında. 
Değerli kardeşler, değerli arkadaşlar;
olayın ilk tazeliğiyle, o ateşli hâliyle… Düşünün ki şehir merkezinde emniyet
müdürüne suikast düzenlenmiş -bunun önceden planlandığında ve bir provokasyon
olduğunda hiç şüphe yok- yarım saat sonra Genç yolunda yol kontrolü yapılırken
birileri durmamış, size ateş açmış. 
İDRİS BALUKEN (Bingöl) – Normal midir
bu? 
MEHMET ERSOY (Devamla) – Şimdi, bu
olayın sıcaklığıyla yetkililerin verdiği bilgilerde eksik olabilir, tutarsızlık
olabilir ama bunların sanki birilerinin göz yummasıyla olduğu gibi bir algıya
da asla sebep olmamamız lazım. 
ERTUĞRUL KÜRKCÜ (Mersin) – Niye?
“Paralel, paralel” diye bağırıyorsunuz sabahtan akşama kadar. 
MEHMET ERSOY (Devamla) – Bugün devletin
bütün birimleri -adliyesiyle, idaresiyle- olayın ortaya çıkması için her türlü
incelemeyi yapıyorlar, yapmak zorundalar. Hukuk zaten bir gizlilik kararı
koymuş. Bu süreçte bir araştırma komisyonu kurmanın doğru olmadığını ama…
(Mikrofon otomatik cihaz tarafından
kapatıldı) 
MEHMET ERSOY (Devamla) - …tatmin
olmazsak, yetersiz olursak bir komisyonun da gerektiğinde kurulabileceğini
ifade ediyor, önerinin aleyhinde olduğumu belirtiyor, yüce heyetinizi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ederim. 
MUSTAFA SEZGİN TANRIKULU (İstanbul) –
Sayın Başkan…
İDRİS BALUKEN (Bingöl) – Sayın Başkan…
BAŞKAN – Önce ayağa Sayın Tanrıkulu
kalktı.
MUSTAFA SEZGİN TANRIKULU (İstanbul) -
Efendim, konuşmacı adımı da anarak sözlerimi çarpıtmıştır. İç Tüzük’ün 69’uncu
maddesine göre söz istiyorum.
BAŞKAN – Buyurun.
Ben genellikle konuşmacıları izleyip
sataşmaya ona göre karar veriyordum ama sonra biliyorsunuz, derin itirazlar oldu
illa şahısları dinleyeceksin diye, ben şimdi o talimata uyuyorum.
BÜLENT TURAN (İstanbul) – Neye itiraz
etti şimdi?
ERTUĞRUL KÜRKCÜ (Mersin) – Derin
derken…
BAŞKAN – Derin derken sizden yani
hepinizden bahsediyorum, milletvekillerinden.
Buyurun.
VIII.- SATAŞMALARA İLİŞKİN KONUŞMALAR
1.- İstanbul Milletvekili Mustafa Sezgin Tanrıkulu'nun,
Sinop Milletvekili Mehmet Ersoy’un HDP grup önerisi üzerinde yaptığı konuşması
sırasında şahsına sataşması nedeniyle konuşması

MUSTAFA SEZGİN TANRIKULU (İstanbul) – Değerli
arkadaşlar, şimdi, 42 yurttaşımız yaşamını yitirmiş, herkese buradan Allah’tan
rahmet diledik, bütün bu şiddeti kınadık. Ben 1980’li yıllarda, 1990’lı
yıllarda Diyarbakır’da avukatlık yaptım, baro başkanlığı yaptım, sizlerin
cesaret edemediği ortamda bile sizlerin haklarını savundum; tamam mı, yaptım. 
KEMALETTİN AYDIN (Gümüşhane) - Biz de
doktorluk yaptık Beyefendi o tarihte, sen sokağa çıkmazken biz hasta bakıyorduk
o tarihte, sen barodan dışarı çıkmazken biz hasta bakıyorduk. 
MUSTAFA SEZGİN TANRIKULU (Devamla) - Ve
o tarihlerde şiddete karşı çıktım, bugün değil, bugün değil. Bütün bu şiddeti,
bakın, bütün bu şiddeti kınıyorum ama bunun arkasına sığınarak… Bakın, ilk önce
bunu yaratacaksınız, sonra yönetemeyeceksiniz, sonra da bundan siyasal sonuç çıkartacaksınız;
tamam mı, bundan siyasal sonuç çıkartacaksınız.
BÜLENT TURAN (İstanbul) - Sokağa kim
çağırdı?
OYA ERONAT (Diyarbakır) – Sokağa kim
çağırdı?
MUSTAFA SEZGİN TANRIKULU (Devamla) - Bu
siyasal sonuç size yarıyor, bakın, değerli arkadaşlar, size yarıyor. Bundan bir
güvenlik devleti, bundan bir polis devleti çıkartıyorsunuz. 
GÖKCEN ÖZDOĞAN ENÇ (Antalya) – Biz mi
sokağa çağırdık, biz mi?
MUSTAFA SEZGİN TANRIKULU (Devamla) –
Biz, bakın, söylüyoruz: Ezidilere, Süryanilere, Türkmenlere ve Suriye ve Irak’taki
bütün yurttaşlara, bütün halklara yapılan zulme karşı çıktık.
BÜLENT TURAN (İstanbul) - Nerede karşı
çıktın?
MUSTAFA SEZGİN TANRIKULU (Devamla) -
Hepsine, hepsine, bakın, hepsine karşı çıktık, tümüne birden karşı çıktık. 
MEHMET ŞÜKRÜ ERDİNÇ (Adana) – Bunu yeni
söylüyorsun, daha yeni söylüyorsun, ilk defa söylüyorsun baskıları.
MUSTAFA SEZGİN TANRIKULU (Devamla) -
Her zaman söylüyoruz, her zaman. Sizin Başbakanınız Esad’la 94 imza atarken biz
Esad’a karşı çıkıyorduk. Fotoğraflarını göstereyim, eli elinin içerisinde. (AK
PARTİ sıralarından gürültüler)
Değerli arkadaşlar, dolayısıyla, bakın,
bize insan haklarını, bize demokrasiyi sizler öğretemezsiniz, sizin bin fırın
ekmek yemeniz lazım, öncelikle bunu söyleyelim. 
Değerli arkadaşlar, bu işin sorumlusu bu ülkeyi yönetemeyen
Adalet ve Kalkınma Partisi Hükûmetidir. Son otuz dokuz günün sorumlusu
sizsiniz. 
Bakın,
bu ülkenin Cumhurbaşkanı New York Times’ta karikatüre konu oluyor. Hiç
utanmıyor musunuz!
MEHMET
ŞÜKRÜ ERDİNÇ (Adana) – Sizin utanmanız lazım, sizin! Siz utanmalısınız!
ÜNAL
KACIR (İstanbul) – Sen utan, sen!
MUSTAFA
SEZGİN TANRIKULU (Devamla) – Siz utanmıyor musunuz ya, sizin Cumhurbaşkanınız!
Utanmıyor musunuz ya! (AK PARTİ sıralarından gürültüler)
BAŞKAN
– Sayın milletvekilleri, lütfen…
MUSTAFA
SEZGİN TANRIKULU (Devamla) – Bakın, etekle karikatürünü çiziyorlar ya! Ayıp! 
Bu
kadar çok dönen, bu kadar çok çarpık bir dış politika anlayışınız var, o dış
politikadaki çatışmayı Türkiye'nin içine taşıdınız. 
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Tanrıkulu.
MUSTAFA
SEZGİN TANRIKULU (Devamla) – Türkiye otuz yılda büyük çatışma yaşamamıştı,
şimdi çatışmanın hasını getirdiniz ve kendi güvenlik devletinizi kurmak için de
bunu yapmaya çalışıyorsunuz. Ayıp! Sadece, bakın, ayıp ve bundan utanın!
ÜNAL
KACIR (İstanbul) – Sen utan ya! Attığın “tweet”lerden sen utan, sen!
MUSTAFA
SEZGİN TANRIKULU (İstanbul) – Utan! Utan!
ÜNAL
KACIR (İstanbul) – Sen utan o “tweet”lerden!
BAŞKAN
– Sayın Baluken…
İDRİS
BALUKEN (Bingöl) – Sayın Başkan, AK PARTİ adına konuşan hatip, yaşanan ölümler
ile bizim partimizin sokak çağrısı arasında bağ kurmak suretiyle ithamda
bulunmuştur, ona cevap vermek istiyorum.
ÜNAL
KACIR (İstanbul) – Senin o “tweet”lerine partindeki arkadaşların sahip çıkıyor
mu?
Sayın
Susam, katılıyor musun o “tweet”lere?
MEHMET
ALİ SUSAM (İzmir) – Ya, sen bize karışma!
ÜNAL
KACIR (İstanbul) – “Katılıyorum.” diyebilir misin?
MUSTAFA
SEZGİN TANRIKULU (İstanbul) – Genel Başkan cevabını verdi.
BAŞKAN
– Buyurunuz.
2.- Bingöl Milletvekili İdris Baluken'in, Sinop
Milletvekili Mehmet Ersoy’un HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması

İDRİS
BALUKEN (Bingöl) – Teşekkür ediyorum.
Sayın
Başkan, değerli milletvekilleri…
ÜNAL
KACIR (İstanbul) – O partinin yarısı senin “tweet”lerine karşı! 
BAŞKAN
– Kendimi sınıf başkanı gibi hissediyorum ya(!) 
ÜNAL
KACIR (İstanbul) – “CeHaPe” içerisindekilerin yarısı senin “tweet”lerine karşı!
BAŞKAN
- Sayın Kacır…
MUSTAFA
SEZGİN TANRIKULU (İstanbul) – Terbiyesizliğin lüzumu yok! Terbiyesizlik yapma!
BAŞKAN
– Sayın Tanrıkulu…
MUSTAFA
SEZGİN TANRIKULU (İstanbul) – Terbiyesizlik yapmasın!
ÜNAL
KACIR (İstanbul) – Hadi canım sende! Ben doğru konuşuyorum, terbiyesizlik
yapmıyorum!
BÜLENT
TURAN (İstanbul) – Genel Başkanımıza burada hakaret ediyor.
BAŞKAN
– Muhterem arkadaşlarım, sayın milletvekilleri; bir grup başkan vekili kürsüde
bekliyor.
Buyurunuz.
İDRİS
BALUKEN (Devamla) – Teşekkür ediyorum Sayın Başkan.
Sayın
Başkan, burada ben özellikle Kobani olaylarıyla ilgili bir kesiti spesifik
olarak ele aldım ve bu spesifik kesitten tümü üzerinde sonuca ulaşabileceğimize
dair tespitlerde bulundum. Bizim bütün Kobani protestolarında yaşananlarla
ilgili araştırma önergelerimiz var ve o araştırma önergelerimizi de buraya
getireceğiz, destek isteyeceğiz. 
Şimdi, madem yaşanan ölümlerle ilgili
herhangi bir sorumluluğunuzun olmadığını düşünüyorsanız, bu ölümlerle ilgili
sorumluluğun bir merkezde olduğunu düşünüyorsanız niye bu komisyonları
kurmaktan kaçıyorsunuz? Bingöl olayıyla ilgili buraya tek bir veri, tek bir
objektif belge getirmediniz. Ben burada açık bir şekilde bütün olayları
verilerle birlikte ifade ettim. Bakın -zaman yetersiz olduğu için söyleyeyim- bu
Kobani olaylarıyla ilgili HDP’nin o güne kadar yapmış olduğu yedi çağrı var.
Bütün halkı sokağa zaten çok önceden de çağırmışız, bütün halk sınıra yığılmış.
Siz bunları takip etmediniz mi? MYK’mızdan o çağrı gelmeden önce de siyaset
yoluyla Hükûmetle defalarca görüşerek meseleyi çözmeye çalışmışız. Çözülmediği
için de, oradaki kardeşlerimiz katliam tehlikesi altında olduğu için, kadınlar
barbar, tecavüz eden çetelerin tehlikesi altında olduğu için, kafa kesen
çeteler Kobani’ye doğru yürüdüğü için -şiddete çağrı yapmadık- halkımızı sokağa
çağırdık, bugün olsa yine çağırırız. HDP’nin yapmış olduğu en onurlu çağrıdır.
Kobani bugün aynı tehlike altında olsa, HDP aynı çağrıyı yapar.
Biz sokağı
kullanan bir partiyiz. “Sokakta yakıp yıkın, şiddet olaylarına karışın, farklı
bir şey yapın.” şeklinde bir ibare varsa orada, söyledikleriniz tamam. Ama
sokağı kullanmak bir siyasi partinin en demokratik hakkıdır, hele hele
siyaseten sonuç almamışsa bunu kesinlikle her platformda yapar. 
(Mikrofon
otomatik cihaz tarafından kapatıldı) 
İDRİS BALUKEN
(Devamla) - Özellikle Kobani’de olayların nasıl oraya geldiğini anlamanız için
yetkililerinizin yapmış olduğu açıklamaları dikkatle biz incelemenizi tavsiye
ediyoruz.
Teşekkür ederim.
(HDP sıralarından alkışlar) 
BAŞKAN –
Teşekkür ederim Sayın Baluken. 
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Bingöl
Milletvekili İdris Baluken tarafından, 9/10/2014 tarihinde Bingöl İl Emniyet
Müdürü ve ekibine yönelik gerçekleştirilen silahlı saldırı ve iki saat
sonrasında Genç ilçesinin girişinde bir aracın taranması olaylarının
araştırılması amacıyla 17/10/2014 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 23
Ekim 2014 Perşembe günkü birleşiminde sunuşlarda okunmasına ve ön
görüşmelerinin aynı günkü birleşimde yapılmasına ilişkin önerisi (Devam)

BAŞKAN –
Halkların Demokratik Partisi Grubu önerisini oylarınıza sunuyorum: Kabul
edenler... Kabul etmeyenler... Kabul edilmemiştir.
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- MHP Grubunun, Yozgat Milletvekili Sadir Durmaz ve
arkadaşlarının, şeker pancarı ve şeker üretimiyle ilgili sorunların
araştırılarak yapılacak yasal düzenlemeler de dâhil olmak üzere alınacak
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin (10/364) ön görüşmelerinin, Genel
Kurulun 23 Ekim 2014 Perşembe günkü birleşiminde yapılmasına ilişkin önerisi
23/10/2014
Türkiye Büyük Millet Meclisi Başkanlığına
Danışma Kurulunun 23 Ekim 2014 Perşembe
günü (bugün) yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük'ün 19'uncu maddesi
gereğince Genel Kurulun onayına sunulmasını arz ederim.
Saygılarımla.
Oktay Vural
İzmir
MHP Grup
Başkan Vekili
Öneri: 
Türkiye Büyük Millet Meclisinin
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan Yozgat Milletvekili Sadir Durmaz ve arkadaşlarının (10/364)
esas numaralı "Şeker pancarı ve şeker üretimi ile ilgili sorunların
araştırılarak yapılacak yasal düzenlemeler de dâhil olmak üzere alınacak
önlemlerin belirlenmesi amacıyla” verdiğimiz Meclis araştırma önergemizin 23
Ekim 2014 Perşembe günü (bugün) Genel Kurulda okunarak görüşmelerinin bugünkü
birleşiminde yapılması önerilmiştir. 
BAŞKAN – Milliyetçi Hareket Partisi
Grubu önerisinin lehinde ilk söz Yozgat Milletvekili Sayın Sadir Durmaz’a aittir.
Buyurunuz Sayın Durmaz. (MHP
sıralarından alkışlar)
SADİR DURMAZ (Yozgat) – Sayın Başkan,
değerli milletvekilleri; şeker pancarı ve şeker üretimiyle ilgili sorunların
araştırılarak yapılacak yasal düzenlemeler de dâhil olmak üzere alınacak
önlemlerin tespiti amacıyla Milliyetçi Hareket Partisi olarak vermiş olduğumuz
grup önerisi üzerine söz almış bulunuyorum. Bu vesileyle yüce heyeti
saygılarımla selamlıyorum.
Sayın Başkan, değerli milletvekilleri;
ülkemizde şeker pancarı tarımı şeker pancarı üretimiyle geçimini temin eden
yaklaşık 500 bin çiftçinin, diğer bir ifadeyle 3 milyon insanın yanı sıra
tarım, hayvancılık yani yem, ilaç, et, süt, nakliye ve hizmet sektörleriyle de
iç içe geçmiş durumdadır. Şeker pancarı çiftçiyi tarlaya ve köye bağlayan,
ailenin tüm fertlerine çalışma ve istihdam imkânı sağlayan, yan ürünlerinin
tamamı değerlendirilen bir bitki olmasının yanı sıra üretim ve işlenme periyodu
içinde kullanılan girdilerle birçok sektörde dolaylı olarak katma değeri
artırıcı önemli bir rol oynamaktadır. Alternatif tarım ürünleri olan ayçiçeğine
göre 5, buğdaya göre 20 kat daha fazla istihdam oluşturmakta, buğday ve
ayçiçeğine göre ise 2 kat daha fazla makineli tarımın yapılmasına imkân
sağlamaktadır.
Değerli milletvekilleri, dünyada şeker
üretiminin yüzde 25’ini pancar şekeri, yüzde 75’ini kamış şekeri
oluşturmaktadır. Kamış şekerinin maliyeti, işlenmesinin kolaylığı ve şeker
kamışının yılda birkaç kez hasat edilebilmesi nedeniyle pancar şekerine göre
yüzde 40-50 daha ucuzdur. Bu nedenle, dünyadaki şeker fiyatları kamış şekerine
göre belirlenmektedir. 
Avrupa Birliği ülkelerinin tamamına
yakınında pancar şekeri üretimi yapılmaktadır. Bu ülkeler daha ucuza kamış
şekeri temin edebilecekleri hâlde pancar şekeri üretiminden
vazgeçmemektedirler. Bunun da nedeni pancar ziraatının ve sanayisinin
ülkelerine sağladığı katma değer ve sağlık konusudur. Nişasta bazlı şekerle
ilgili Avrupa’da ciddi kotalar uygulanmakta ve bu şekerin kullanımının sağlığa
zararlı olduğu bütün kamuoyunca izlenmektedir. Ancak ülkemizde nişasta bazlı
şeker kullanımı oldukça yüksek düzeyde bulunmaktadır. Yaklaşık 500 milyon
nüfusu olan Avrupa Birliğinde 720 bin ton civarında nişasta bazlı şeker kotası
tahsis edilirken 77 milyon nüfusu olan Türkiye’de 250 bin ton kota tahsis
edilmektedir. Bu miktarın da her pazarlama yılında Bakanlar Kurulu kararıyla
yüzde 50 artırılarak uygulandığını düşündüğümüzde Avrupa Birliğinin yaklaşık 4
katı kadar kota tahsis edildiği anlaşılacaktır. AKP Hükûmeti, AB’ye uyum
çalışmaları adı altında her konuda kendisine AB’yi örnek aldığını
belirtmektedir. Bu son derece önemli olan konuda Hükûmetin ülke menfaatlerinin
tersine hareket etmesini anlaşılır bulmak mümkün değildir. 
Değerli milletvekilleri, ülkemizde
hâlen şeker fabrikalarında on binlerce işçi istihdam edilmekte ve yüz binlerce
çiftçi ailesi pancar tarımıyla uğraşmaktadır. Şeker pancarı tarımında en yoğun
kullanılan girdilerden gübre ve mazot son zamanlarda büyük artış göstermiş,
üreticilerimiz artık girdi maliyetleri yüzünden topraklarını işleyemez duruma gelmişlerdir.
Girdi fiyatlarının sürekli artış göstermesine karşın pancar alım fiyatları
yıllardır aynı seviyede kalmıştır. Özellikle son yıllarda AKP’nin yanlış
tercihleri nedeniyle pancar üretimimiz oldukça gerilemiştir. Şeker
fabrikalarımız şeker üretim kotalarını dahi tamamlayamaz hâle gelmiştir. Pancar
üretimindeki azalma fabrikalarımızın düşük kapasiteyle çalışmasına ve bu
sebeple de şeker üretim maliyetimizin yükselmesine sebebiyet vermektedir.
Çiftçimizin üzerine düşen en önemli görev ise kendini yok etmeye ve ülkemizi
başka ülkelerin pazarına çevirmeye yönelik politikaları benimsemiş olan siyasi
anlayışa prim vermemek olmalıdır yani kendisini yok etmeye çalışan AKP
politikalarına sandıkta gereken dersi mutlaka vermelidir. Biraz sonra söz
alacak olan AKP milletvekilinin ya da sözcüsünün eminim ki bugüne kadar olduğu
gibi bundan sonra da “Ya, eğer çiftçimiz bu kadar sıkıntılıysa neden AKP bu
kadar oy almaktadır?” dediğini duyar gibi oluyorum. İşte bu nedenle çiftçimiz
AKP’ye mutlaka sandıkta bir ders vermelidir. 
SONER AKSOY (Kütahya) – Dersi size
veriyor hep. 
SADİR DURMAZ (Devamla) - Değerli
milletvekilleri, ülkemizde pancar şekeri üreten fabrikalar ekonomik ve sosyal
sebeplerle kurulmuşlardır. Nişasta bazlı şeker üreten fabrikalar ise tamamen
ticari beklentiler ve kişisel kararlarla kurulmuştur. Faaliyette bulunduğu
yörenin ve ülkemizin ekonomik kalkınmasına hizmet eden pancar şekeri
fabrikalarının hak ve menfaatleri kişisel tercihlerle kurulmuş nişasta bazlı
şeker fabrikalarıyla asla bir tutulmamalıdır. Ülkemizde şeker fabrikaları
nişasta bazlı şeker kotası sebebiyle optimum ölçekte çalışamamaktadır. Kotanın
yüzde 15 olarak uygulanması sonucunda, son on bir pazarlama yılı itibarıyla
pancar şekeri üretimine etkisi 2 milyon 500 bin ton olmuştur. Son on bir yıl
içinde ülkemizin kayıplarına baktığımızda; 2,5 milyon ton şeker
üretilememiştir, 320 bin hektar alanda pancar tarımı yapılamamıştır, 60 bin
tarım işçisi işini kaybetmiştir; 6,3 milyon ton küspe, 800 bin ton melas
üretilememiş, dolayısıyla, 200 bin ton et açığı oluşmuştur. Pancar şekeri
sanayisinin düşük kapasiteyle çalışması, tabiatıyla maliyetleri yükseltmiştir. 
Değerli milletvekilleri, AKP
hükûmetleri döneminde şeker üretiminde süreç, nişasta bazlı şeker üreticileri
lehine, pancar üreticilerinin aleyhine gelişmiştir. Sorumluluk makamındaki
Sayın Tarım Bakanı konuya ilişkin açıklamasında, şeker pancarı üretim
maliyetinin çok yüksek olduğunu söyleyerek şeker pancarının çok su istediğini,
sulama maliyetinin çok yüksek olduğunu belirtmekte, bunun sonucunda da “Türkiye
dünyanın en pahalı şekerini tüketiyor.” demektedir. Bunu nişasta bazlı şeker
üreticisi fabrikanın bir temsilcisi söylese elbette anlayabiliriz, kendi
çıkarlarını korumak maksadıyla böyle bir değerlendirme yapıyor diyebiliriz ama
maalesef bunu Türkiye’nin Tarım Bakanı söylüyor.
Sayın Bakan, sulama maliyetleri neden
çok yüksek? Sizin göreviniz üretici maliyetlerini düşürmek, rekabet gücü
kazandırmak değil mi? Sulamada kullanılan enerji fiyatı neden bu kadar yüksek?
Yüksek fiyattan, dünyanın en pahalı girdilerini kullanan çiftçi mi suçlu?
Gemiciklere verdiğiniz fiyattan pancar üreticisine de mazot verin maliyet de
düşsün fiyat da düşsün, konu bu kadar basit. Bakan olarak neden vatandaşınıza
dünyanın en pahalı şekerini tükettiriyorsunuz? Bir sonraki adımda da şeker
pancarı üretimi maliyeti yüksek diye üretimden vaz mı geçireceksiniz? Böyle bir
talepte mi bulunacaksınız? Kaldı ki dünyanın en pahalı şekerinin Türkiye’de
tüketildiği iddiası tartışmalı bir konudur. 
Değerli milletvekilleri, 1988 yılında
88 memur, 611 işçi çalışanıyla üretime başlayan Yozgat Şeker Fabrikası,
yaklaşık 400 bin ton pancarı en kaliteli ve verimli şekilde işlemiş, bölge
ekonomisine yılda yaklaşık 90 trilyon lira katkı sağlamıştır. Günümüzde,
sahipsizlikten, 32 memur, 315 işçi çalışanıyla kapısına özelleştirme dayanan,
üretimin durma noktasına geldiği bir fabrika hâline gelmiştir. Yozgat Şeker
Fabrikasında yıllardır geçici işçi olarak çalışan 102 kardeşimize maalesef
kadro verilmemiştir. 
Değerli milletvekilleri, pancar eken çiftçilerimizin
şu sorunları mutlaka giderilmelidir: TEDAŞ’ın özelleştirilmesiyle
üreticilerimiz yüksek elektrik fiyatı yüzünden tarımsal sulama yapmakta
zorlanmakta, elektrik faturalarını ödeyememektedirler. Mazot çiftçinin can
damarıdır. Ancak, çiftçimiz, AKP hükûmetleri döneminde traktörüne mazot koyamaz
hâle gelmiştir. Mazotunu nakit alamayan çiftçimiz vade farkıyla
borçlanmaktadır. Bu yıl yaşanan olumsuz iklim şartları nedeniyle şeker oranının
düşük olacağı beklentisi zaten zor durumda olan pancar üreticimizi endişeli bir
bekleyişe terk etmiştir. Biraz önce buraya gelmeden, Yozgat’ta pancar ekilişi
çok olan Yerköy, Boğazlıyan, Şefaatli ve Yenifakılı ilçelerinden çiftçilerle
görüştüm. Bu endişeyi giderecek bir fiyatı beklemektedirler. Bize göre,
çiftçimizin bu endişesini giderecek fiyat ton bazında en az 1.75 TL olmalıdır.
Milliyetçi Hareket Partisi olarak
çiftçimizin, pancar üreticilerimizin ve sektör çalışanlarının yaşadığı
sorunların çözümü konusunda her türlü desteği vermeye hazır olduğumuzu bir kez
daha söylemek istiyorum. 
Bu vesileyle, pancarını hasat etmekte
olan çiftçilerimize bol kazanç diliyor, bu duygu ve düşüncelerle yüce
heyetinizi bir kez daha saygılarımla selamlıyorum. (MHP ve CHP sıralarından
alkışlar)
BAŞKAN – Teşekkür ederim Sayın Durmaz. 
Milliyetçi Hareket Partisi Grubu
önerisinin aleyhinde Adıyaman Milletvekili Sayın Mehmet Erdoğan, buyurunuz. (AK
PARTİ sıralarından alkışlar) 
MEHMET ERDOĞAN (Adıyaman) – Sayın
Başkan, değerli milletvekilleri; MHP Grubunun önerisi üzerinde aleyhte söz almış
bulunmaktayım AK PARTİ Grubu adına, sizleri saygıyla selamlarım. 
Pancarın ülkemiz için vazgeçilmez tarım
ürünlerinden olduğu bir gerçektir. Pancar üretimiyle uğraşmak zor ve meşakkatli
bir iştir. Bununla uğraşan ve üreten ve ülke ekonomisine katkı sağlayan tüm
pancar ekicilerine buradan bir kez daha teşekkür ediyorum.
Ekici sayısı düşmüş olmasına rağmen,
pancar üretimi yaklaşık 16 milyon 483 bin ton seviyelerindedir; 2002’de 16
milyon 523 bin ton iken 2013 yılında gerçekleştirilen oran 16 milyon 483 bin
olmuş, inşallah 2014 yılında da 17 milyon ton yaklaşık hasat beklenmektedir. 
Ekilen alanlara baktığımızda, toplam
ekili alanımız 291 bin hektardır. Yine AK PARTİ iktidarından önce, bu üretim
372.468 hektar alanda yapılmaktaydı. Aradaki fark… AK PARTİ iktidarında
üretilen alanda düşüklük varsa da AK PARTİ’yle beraber bereketin, verim
artışının gerçekleştiğini bir kez daha görmekteyiz. 
Dünyada her yıl 130 milyon tonun
üzerinde şeker üretilmekte olup bunun hâlihazırda beşte 1’i pancardan, kalan
kısmı şeker kamışından elde edilmektedir. Uluslararası piyasalarda dış ticarete
konu olan şeker miktarı 50 milyon ton civarında. Şeker kamışı, tropikal
bölgelerde yetişmesi nedeniyle sulama gerektirmemesi, pancardaki gibi her yıl
ekim gerektirmeyip dört beş yılda bir ekilmesi, yılda 1 kez değil, ortalama 5
kez ürün alınması gibi nedenlerle pancara göre daha düşük maliyetli bir ham
madde olduğundan pancar şekerinin kamış şekeriyle dünya piyasalarında rekabet
etme şansı çok düşüktür. Şeker kamışı, maliyetinin çok düşük olması yanında
dünya şeker üretim ve ticaretine hâkim pozisyonda bulunması nedeniyle de dünya
şeker borsası fiyatlarının belirleyicisi olmaktadır. 
Ülkemiz, dünya pancar şekeri üretiminde
yüzde 8’lik payıyla yıllardır sahip olduğu konumunu korumuş, Avrupa Birliği,
Amerika, Rusya ve Fransa’nın ardından dünyada 5’inci, AB’de 4’üncü sırada yer
almaktadır.
Gıda güvenliğinin dünya genelinde
giderek kritik bir konu hâline geldiği son yıllarda, şekeri pancardan üretenler
başta olmak üzere tüm üretici ülkeler şeker gibi temel gıda maddeleri
bakımından, ithalat iç fiyatlardan daha ucuz olsa bile, iç taleplerini ithalat
yerine kendine yeterlilik politikaları çerçevesinde yerli üretimle karşılama
yoluna gitmektedir. 2001 yılında yürürlüğe giren Şeker Kanunu’nun temel amacı
da kendine yeterliliktir. Aynı kanunla kurulan Şeker Kurumuyla, Şeker
Kanunu’nun uygulanmasının yanı sıra, sektörün rekabetçi, sürdürülebilir bir
yapıya kavuşması amacıyla yetkileri çerçevesinde gerçekleştirdiği faaliyetler,
düzenlemeler ve ürettiği politikalar sonucunda, sektörde yurt içi şeker
talebinin yurt içinde yetiştirilen ham maddelerden, yurt içi üretimle
karşılanması, üreticilere düzenli gelir sağlayacak şekilde pancar, şeker
pancarı ve nişasta bazlı şeker üretiminin bir denge içinde sürdürülebilmesinin
gerektiği, şeker üretim, arz ve fiyatlarında istikrarın sağlanması ve korunması
gibi hedeflere ulaşılmıştır.
Kota sistemine ilişkin olarak çeşitli
platformlarda sıkça dile getirilen bazı yanlış algılamalar var. Bu
eleştirilerin başında, kota sisteminin ülkemizde şeker pancarı üretimini
kısıtladığı ve pancar üretiminin azalmasına yol açtığı iddiası gelir. Ülkemizde,
kurulu şeker üretim kapasitesi 3,1 milyon tonu pancar şekeri, 1 milyon tonu
nişasta bazlı şeker olmak üzere 4 milyon tonun üzerindedir. Son yıllarda, yurt
içi şeker tüketimi ortalamamız 1 milyon 800 bin ton civarındadır. Ülkemizin
kurulu şeker üretim kapasitesinin ihtiyacın üzerinde olduğu, düşük maliyetli
kamış şekeriyle rekabet şansı bulunmayan pancar şekerinin ihracat olanaklarının
kısıtlı olduğu, şekerle ilgili olumsuz yayınların kamuoyunu şeker tüketimini
azaltmaya yönelttiği dikkate alındığında, kurulu kapasite düzeyinde ya da iç
talebin üzerinde bir şeker üretiminin sürdürülebilir olmadığı açıktır. 
Nitekim, Şeker
Kanunu öncesinde, özellikle 90’lı yıllarda yaşanan istikrarsız üretim döneminde,
Bakanlar Kurulu tarafından belirlenen pancar fiyatının üreticilerce cazip
bulunduğu yıllarda ortaya çıkan üretim patlaması sonucunda şeker stoku sorunu
yaşanmış, pancar fiyatlarının tatmin edici bulunmadığı yıllarda ise üretimin iç
talebi karşılamaya yetmemesi nedeniyle büyük miktarlarda ithalat yapılarak
ülkemizin önemli döviz kaybına uğraması durumuna yol açılmıştır. 
AK PARTİ
iktidarında, dekar başına alınan ortalama ürün 5,66 kilograma ulaşmış, 2,2
milyon tonluk şeker üretimi gerçekleştirilmiştir. 
Sonuç olarak,
ülkemizin ihtiyacına yetecek miktarda şeker pancarı ve nişasta bazlı şeker ile
şekerin ham maddeleri olan pancar ve mısırın yurt içinde üretilmesi
hedeflenmiştir. 
Sayın Başkan,
değerli milletvekilleri; 2013 yılı şeker pancarı maliyeti 0,10 kuruştur
kilograma; fiyat, 2012 yılı 13 kuruş, 2013 yılı 15 kuruş, 2014 yılı ortalama
fiyatı 146 kuruş olmaktadır kilograma. Şeker Kurumu, 2013-2014 pazarlama yılı
ortalama kesin fiyatını açıklamış, 146 kuruş kilograma. 2014 yılı 11-20 Ekimde
uluslararası borsalarda dünya şeker fiyatı 425 dolar/ton iken Türkiye’de,
ülkemizde kristal şeker fiyatı 2.500 TL/tondur. 
Tarım
Bakanlığımızın tarıma verdiği destekler ve uygulamalar: Şeker pancarında 2014
yılı için dönüme 7,5 lira mazot, dönüme 7,5 lira gübre ve dönüme 2,5 lira
toprak analizi olmak üzere 17,5 lira destek vermektedir, devam etmektedir.
AK PARTİ
iktidarı döneminde, toplam tarımsal desteklemeler 70 katrilyonu bulmuş, bununla
sadece şeker pancarı üreticilerimiz değil, bütün çiftçilerimiz, AK PARTİ
iktidarından önce kendisine yapılan üvey evlat muamelesi ile AK PARTİ
iktidarının tarıma, üreticiye verdiği önemin farkında olduğunu her seçimde
artan oranda verdiği oy bir kez daha göstermiştir. 
SADİR DURMAZ (Yozgat) – Dünyanın en
pahalı mazotunu kullandırıyorsunuz. Biz başka bir ülkede mi yaşıyoruz Mehmet
Bey?
MEHMET ERDOĞAN (Devamla) – Bizim
verdiğimiz bu desteklerle insanımızın, çiftçimizin her zaman yanında olduğumuzu
ifade ediyor, sizleri sevgiyle saygıyla selamlıyorum. (AK PARTİ sıralarından
alkışlar)
BAŞKAN – Teşekkür ederim Sayın Erdoğan.
Milliyetçi Hareket Partisi Grubu
önerisinin lehinde Bursa Milletvekili Sayın İlhan Demiröz. 
Buyurunuz. (CHP sıralarından alkışlar)
İLHAN DEMİRÖZ (Bursa) – Teşekkür
ediyorum Sayın Başkan.
Sayın Başkan, değerli milletvekilleri; Milliyetçi
Hareket Partisinin, şeker pancarı ve şeker üretimiyle ilgili sorunların
araştırılarak önlemlerin tespiti amacıyla vermiş olduğu araştırma önergesi
üzerine söz almış bulunuyorum. Hepinizi, bizleri televizyon başında izleyen tüm
yurttaşlarımızı, pancar üreticilerini saygıyla ve sevgiyle selamlıyorum.
Nasıl başlamam gerektiğini şöyle ifade
etmek istiyorum: Tarım, Orman ve Köyişleri Komisyonu üyesi bir arkadaşımın, AKP
milletvekili bir arkadaşımın bu konuya başlarken “şeker pancarı ve şeker
üretiminin aleyhinde” söz almış bulunma ifadesini buradan çiftçilerimizin
değerlendirmesini istiyorum. İşte, AKP’nin tarım politikası bu! (CHP
sıralarından alkışlar)
MEHMET ERDOĞAN (Adıyaman) – MHP’nin
önerisinin aleyhinde…
İLHAN DEMİRÖZ (Devamla) – Çıkıyor,
Tarım, Orman ve Köyişleri Komisyonu üyesi diyor ki: “Şeker pancarı ve şeker
üretimiyle ilgili aleyhte söz aldım.”
Arkadaşlar…
FATİH ŞAHİN (Ankara) – İç Tüzük’ün
yanlışlığından dolayı, yoksa aleyhinde değil, çok güzel şeyler söyledi.
Aleyhinde değil yoksa, yanlış geçmesin tutanaklara.
İLHAN DEMİRÖZ (Devamla) – Değerli
arkadaşlar… Hayır, hayır, görünen köy kılavuz istemez. Siz müsaade edin, ben
anlatacağım.
FATİH ŞAHİN (Ankara) – Gelin
değiştirelim, İç Tüzük’teki böyle saçma ifadeleri çıkaralım.
İLHAN DEMİRÖZ (Devamla) – Hayır, hayır,
görünen köy kılavuz istemez çünkü Sayın Erdoğan bu ifadeleri kullanırken Gıda,
Tarım ve Hayvancılık Bakanlığının sözcüsü olarak konuştu. Çünkü, Gıda, Tarım ve
Hayvancılık Bakanı tarımcıların, çiftçilerin, üreticilerin yanında değil,
bugüne kadar hiçbir şekilde yanında olmadı arkadaşlar. (CHP sıralarından
alkışlar)
Değerli
arkadaşlar, 2013 yılında, toplam 54 ilde ve 2.644 yerleşim biriminde 85.700
üretici 1 milyon 771 bin 65 dekar alanda pancar ekimi yapmış. Bu rakam, daha
sonra, Şeker Kanunu ve özelleştirmeleri dikkate aldığımız zaman…
MEHMET ERDOĞAN
(Adıyaman) –İlhan Bey, bizim dönemde artmış mı azalmış mı, onu söyle.
İLHAN DEMİRÖZ
(Devamla) – Sayın Erdoğan, sana rakamları veririm yıl yıl. 
Maalesef, 492.232’den
bugün düştüğümüz rakamı, nerede olduğunu hep beraber görüyoruz. Çiftçi
pancardan, pancar ekiminden, üretimden uzaklaşmıştır. Neden uzaklaşmıştır?
Sizin dekara verdiğiniz 7,5 lira mazot desteğinden dolayı uzaklaşmıştır. Mazota
sizin döneminizde yüzde 400 zam yapılmış, siz mazot desteğini destek olarak
söylüyorsunuz.
MEHMET ERDOĞAN
(Adıyaman) – Pancar üretimi düşmüş mü, artmış mı?
İLHAN DEMİRÖZ
(Devamla) – Bütçeye koyduğunuz 9 milyar TL’lik bir desteğin… Siz, maalesef,
çiftçinin sağ cebine konulanı sol cebinden alıyorsunuz. Nasıl alıyorsunuz? Biz
tarımcılar, çiftçiler yılda 3,5 milyar litre mazot kullanıyoruz. Peki,
mazottaki KDV, ÖTV miktarını onunla çarptığın zaman değerli Erdoğan, bu rakamın
10 milyarın üzerinde olacağını göreceksin. O zaman, hiçbir zaman buradan çıkıp…
Bizi dinleyen çiftçi vatandaşlarımız sizi telefonla arayabilir “Bize destek
vermeyin, mazotu düşürün.” diyorlar. Onun için bunların destek olmadığını,
pancara hiçbir destek vermediğinizi de ifade etmek istiyorum.
MEHMET ERDOĞAN
(Adıyaman) – Pancar üretimi düşmüş mü, artmış mı?
İLHAN DEMİRÖZ
(Devamla) – Arkadaşlar, benden önceki değerli konuşmacılar şeker kamışıyla,
dünya borsalarındaki şeker fiyatlarıyla ilgili görüşlerini ifade ettiler.
Ben buradan şu
noktaya gelmek istiyorum: Türkiye’de 25’i kamu kuruluşu, 8’i özel sektör olmak
üzere 33 şeker fabrikası var. Siz, Şeker Kanunu’yla, daha sonra onun için
hazırlanan alt tabanla özelleştirmeler yaptınız ve bu özelleştirmelerin bir
kısmı, 10 tanesi geriye döndü. Dileriz, bu özelleştirmeler bundan sonraki
zamanlar içerisinde de yapılmaz. Şunun için yapılmaz: Şeker fabrikaları
sanayisi olmayan bölgelerde bir bilgi üniversitesi oradaki tarımıyla, sosyal
faaliyetleriyle, nakliyecisiyle, havasıyla. Bu bakımdan, bunların çok önemli
olduğunu özellikle ifade etmek istiyorum. 
Sonra, ben de
şeker pancarının tarımdaki faydalarını çok kısa başlıklarla sizlerle paylaşmak
isterim. Şeker pancarı çiftçisi, devlete hiç yük olmadan, 170 bin hektar kıraç
tarım arazisini tamamıyla kredi yatırımıyla sulu tarıma kazandırmıştır.
Devletin bu kazancının parasal karşılığı 340 milyon dolardır. 
Şeker pancarı
üretimi için ton başına yapılan harcama buğdaydan 3,7 kat, ayçiçeğinden 7 kat
daha düşüktür; buna karşılık, birim alanda buğdaydan 3,3 kat, ayçiçeğinden 2
kat daha fazla katma değer yaratmaktadır. Şeker pancarı tarımı buğdaydan 1,5
kat, ayçiçeğinden 1,9 kat daha fazla makine kullanımına olanak sağlamaktadır. 
Şeker pancarının
fabrikada işlenmesi sonucu elde edilen melas maya sanayisinin ana ham maddesi
olmasıyla çok önemlidir. 
1 dekar şeker
pancarı, taşımacılık sektöründe 5,7 ton yük sağlamaktadır. 
Şeker pancarı,
kendinden sonra ekilen üründe de verim artışı sağlamaktadır. 
Son olarak, 1
dekar şeker pancarının fotosentez sonucu havaya verdiği oksijen ormandan 3 kat
daha fazla, 6 kişinin bir yıllık gereksinimini karşılayabilecek düzeydedir. Bu
kadar önemli olan bu şeker pancarına ve şeker pancarı tarımına maalesef, önem
vermediğinizi bir kez daha söylemek istiyorum. 
Arkadaşlar, Türkiye’de 5 nişasta bazlı
firma var, 6 tane de fabrikası var. Nişasta bazlı şeker ne demek? Mısırdan
tatlandırıcı üretmek. Peki, ülkemiz buna uygun mu? Avrupa Birliğine bakıyoruz,
Avrupa Birliğindeki bu oranlar: Arkadaşlar, mesela Fransa’da tüm şekerin pancardan
sağlanıp nişasta bazlı şekere bir kota verilmezken 2’nci sıradaki Almanya’da
yüzde 2,5, Polonya’da yüzde 3,2 olmasına rağmen, maalesef bizde yüzde 10’du ve
her yıl yüzde 5 artırmayla devam etti. Nereye kadar devam etti biliyor musunuz
arkadaşlar? 2013-2014 pazarlama yılında, nişasta bazlı şeker, Şeker Kurulu
tarafından -Resmî Gazete’de- 24/6/2014 tarihinde yüzde 25 oranında artırıldı.
Yani, 244.400 ton olarak belirlenen kotayı bir de yüzde 25 artırdınız. Bu ne
demektir? Sizin en az 850 bin ton pancar üretimini yok saymanız demektir; en az
yüz binlerce ailenin buradan uzaklaşmasına sebep olacağınızı ifade etmektir.
Burada iki konuda bilgi vermek
istiyorum. Bu konuşmayı yaptığım zaman, Bursa’dan değerli çiftçi kardeşlerim,
pancar ekici arkadaşlar aradı, dediler ki: “Şu anda pancarla ilgili fiyat belli
değil.” Geçen sene 144 verildi, 139 TL’ye kadar düştü. Bu sene, iklim şartları
ve yapraklarda meydana gelen hastalıklardan dolayı şeker pancarındaki şeker
oranı çok düşük. Eğer Şeker Kurulu, şeker fabrikaları kotasını bu nokta
üzerinden belirlerse, bugün maliyeti 135 lira civarında olan -135 TL/ton olan-
bu maliyetin üstünde bir rakam vermezlerse biz önümüzdeki sene şeker pancarıyla
tamamen bitmiş oluruz. Neden? Siz, şeker pancarının içerisindeki bu şeker oranına
göre fiyat verdiğiniz zaman, bu oranın örneğin Bursa’da 110 TL’ye düşeceğini
özellikle belirtmek istiyorum.
Onun için, buradan -Milliyetçi Hareket
Partisinden arkadaşımın da ifade ettiği gibi- 175 TL/tonla sadece çiftçinin
sabahleyin bir çorba içmesine yarayacağını bilmeniz anlamında, bu fiyatın
üzerinde olmasını önemle rica ediyorum.
Ayrıca, bu arkadaşlarımızın, çiftçi
kardeşlerimizin bir dileği de, daha önceki yıllarda bu şeker oranıyla ilgili
barem alınan 16 veya 14 baremini kendilerine uygulamamalarını istiyorlar. Yani,
şeker oranına göre fiyat alırlarsa, fiyat verirlerse biz önümüzdeki sene
önümüzü göremeyiz, pancar da ekemeyiz diyorlar.
Buradan, Bursa bölgesinde bir de
nişasta bazlı şekerle ilgili Cargill’i söylemek istedim ama zamanım elvermedi
Sayın Erdoğan’a cevap yetiştirmek için. Ama Cargill’le ilgili, inanın, Bursa’da
bizim söylediklerimizin doğruluğuna geldiğini ifade etmek istiyorum. 
(Mikrofon otomatik cihaz tarafından
kapatıldı)
İLHAN DEMİRÖZ (Devamla) – Burada,
MHP’nin vermiş olduğu bu önergenin lehinde uygulama yapacağımızı özellikle
belirtmek istiyorum çünkü yerinde ve zamanında verilmiş bir önergedir Sayın
Erdoğan.
Teşekkür ediyorum. (CHP ve MHP
sıralarından alkışlar) 
BAŞKAN – Teşekkür ederim. 
MEHMET ERDOĞAN (Adıyaman) – Sayın
Başkanım…
BAŞKAN – Sayın Erdoğan, buyurunuz.
MEHMET ERDOĞAN (Adıyaman) – Benim
söylemediğim bir şeyi hatip söylemişim gibi ifade etti. O konuya açıklık
getirmek istiyorum.
BAŞKAN – Buyurun.
SADİR DURMAZ (Yozgat) – Sataşma yoktu
ama ismini zikrettiği için herhâlde.
BAŞKAN – Düzeltmek için söz aldı,
sataşmadan söz almadı.
VIII.- SATAŞMALARA İLİŞKİN KONUŞMALAR (Devam)
3.- Adıyaman Milletvekili Mehmet Erdoğan'ın, Bursa
Milletvekili İlhan Demiröz’ün MHP grup önerisi üzerinde yaptığı konuşması
sırasında şahsına sataşması nedeniyle konuşması

MEHMET ERDOĞAN (Adıyaman) – Sayın
Başkanım, teşekkür ediyorum.
Biz, şeker pancarı üreticilerimizin de,
Türk çiftçisinin de her zaman yanında olduk, bundan sonra da olmaya devam
edeceğiz. (AK PARTİ sıralarından “Bravo” sesleri, alkışlar) 
Yaptığımız çalışmalardan bir kısmını
anlattım. 70 katrilyonluk toplam nakit desteği Türk çiftçisine ödeyen AK PARTİ
iktidarı oldu. Tabii ki Türk çiftçisi AK PARTİ iktidarını her zaman
destekleyecek. 
Türk çiftçisine gübre desteğini
kaldıranları çiftçimiz unutmadı. Mazot desteğini kaldıranları, ödünç tohumluk
desteğini kaldıranları, IMF’nin verdiği emirleri “şak” diye yapanları tabii ki
Türk çiftçisi unutmadı. Ama, biz, iktidarımız döneminde, üvey evlat muamelesi
gören Türk çiftçisini ekonominin hayırlı evladıdır diye gördük ve bu noktada
gayret ettik. 
ALAATTİN YÜKSEL (İzmir) – Çiftçi
ölüyor!
MEHMET ERDOĞAN (Devamla) - Bizim
çiftçiyle olan gönül bağımıza, bizim aramızda kurduğumuz bu muhabbet ilişkisine
hiçbirinizin yüreği, cesareti yetmez. 
SADİR DURMAZ (Yozgat) – Yanlış bilgi
verme. Yanlış bilgi veriyorsun. Düzeltmek için çıktın, yanlış bilgiler
veriyorsun.
MEHMET ERDOĞAN (Devamla) - Her zaman
doğruyu söyledik, doğruyu söylemeye de devam edeceğiz. Doğrunun haricindeki
sözleri söylemeyi sizler sanat hâline getirdiniz.
SADİR DURMAZ (Yozgat) – Sayın Başkan…
BAŞKAN – Yani, düzeltmek için çıktı,
propagandaya devam ediyor. Ne yapalım, yapacak bir şey yok.
MEHMET ERDOĞAN (Devamla) – Ama,
milletimiz bize her zaman desteğini devam ettirmiştir.
Teşekkür ederim Başkanım. (AK PARTİ
sıralarından alkışlar)
MEHMET ALİ SUSAM (İzmir) – Nişasta
bazlı şekeri niye yüzde 50 artırdınız?
MAHMUT TANAL (İstanbul) – Sayın Başkan…
SADİR DURMAZ (Yozgat) – Sayın Başkan…
BAŞKAN – Şimdi, ben size de söz
vereceğim tabii…
İLHAN DEMİRÖZ (Bursa) – Sayın Başkan…
BAŞKAN – Hayır, size yok. Sayın
Demiröz, sizin nereden çıktı ki?
İLHAN DEMİRÖZ (Bursa) – Tamam...
BAŞKAN – Şimdi, önce Sayın Durmaz ayağa
kalktı, sıraya alıyoruz.
Buyurunuz Sayın Durmaz. (MHP
sıralarından alkışlar)
4.- Yozgat Milletvekili Sadir Durmaz'ın, Adıyaman
Milletvekili Mehmet Erdoğan’ın sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması

SADİR DURMAZ (Yozgat) – Teşekkür ederim
Sayın Başkan.
Sayın Erdoğan bir AKP klasiği hâline
gelmiş olan klişe laflarla, birtakım süslü ifadelerle, her zaman olduğu gibi,
yanlış bilgiler vermiştir. 
MEHMET ERDOĞAN (Adıyaman) - Klişe
değil…
SADİR DURMAZ (Devamla) – Yani, bugün,
kendileri 2006 yılında çıkardıkları Tarım Kanunu’nun 21’inci maddesini
okusunlar. 
MEHMET ERDOĞAN (Adıyaman) - Biz
dersimizi ezber yapmışız. Sen kendine bak!
SADİR DURMAZ (Devamla) – Buraya
çıkarken, lütfen, bilerek çıkın. Tarım Kanunu’nun 21’inci maddesinde -2006
yılında çıkardınız- diyor ki: “Çiftçiye verilecek olan destek gayrisafi yurt
içi hasılanın yüzde 1’inden az olamaz.” 
MEHMET ERDOĞAN (Adıyaman) – Yüzde 1’i
geçmişiz.
SADİR DURMAZ (Devamla) – Ama, siz,
bugüne kadar ulaşamadınız. Bugüne kadar ulaşamadınız ama dolaylı rakamlarla,
şişirerek, her zaman olduğu gibi, farklı bir değerlendirmeyle çiftçimize daha
fazla destek verdiğinizi söylüyorsunuz. 
Sayın Erdoğan, çiftçi harmandan kalktı,
sizin haberiniz yok. İsterseniz -Sayın Bakana teklif etmiştim, size de teklif
ediyorum- kurayla bir il çekelim. Pancar hasadı yapılıyor, beraber gidelim.
Çiftçi size mi inanıyor, bana mı inanıyor, beraber bir değerlendirelim. Var
mısınız? 
MEHMET ERDOĞAN (Adıyaman) – Yaptıklarımız
da var, eksik olanlar da var. Hepsi için yapacağız. Tamam.
SADİR DURMAZ (Devamla) – Bakın, kurayla
seçelim diyorum. Bütün AKP yetkililerine söylüyorum, bütün vekillerimize
söylüyorum. 
MEHMET ERDOĞAN (Adıyaman) - Biz her
zaman varız, halkın yanındayız.
SADİR DURMAZ (Devamla) – Bakın,
hepimiz, Allah aşkına doğruları söyleyelim. Çiftçimiz gerçekten zor durumda. Başka
yerlere aktardığınız kaynakları çiftçimizden esirgemeyiniz. Çiftçimiz tarlasına
gidemeyecek durumda, çiftçimiz traktörüne mazot koyamıyor, çiftçimiz kahveye
gidemiyor, çiftçimiz çocuğunu everemiyor; bundan emin olun. Çiftçi artık,
rahatlıkla başkasının minderine gidip oturup oğluna kız isteyemiyor. Neden? “Ne
iş yapıyorsun?” dediğinde “Çiftçiyim.” diyor, boynunu büküyor. Kahvede oturacak
çay parası yok çiftçinin cebinde. Siz çiftçiden çok uzaklaştınız. Çiftçi
olmazsa burada karnınızı doyuramazsınız. Çiftçiye hep beraber sahip çıkalım,
hepimiz destek verelim.
Hepinize saygılar sunuyorum. (MHP
sıralarından alkışlar) 
BAŞKAN – Teşekkür ederim. 
MAHMUT TANAL (İstanbul) – Sayın Başkan…
BAŞKAN – Sayın Tanal, hayrola?
MAHMUT TANAL (İstanbul) – Değerli
Başkanım, biraz önce Sayın Erdoğan, hatip şöyle bir şey söyledi: “Çiftçimiz
memnun.” Türkiye’de yerli tohumun satışı yasaktır. Türkiye’de İsrail tohumunun
satışı serbest. Yerli tohuma, o ürünlere ancak takas usulüyle çiftçilerimiz
kavuşabilmekte. Yani o yüzden, gerçekten, AKP çiftçimize zarar vermektedir.
BAŞKAN – Teşekkür ederim.
Sayın Demiröz…
İLHAN DEMİRÖZ (Bursa) – Bize de
“Yüreğiniz yetmez.” dedi, “Çiftçiyle bizim aramıza…”
BAŞKAN – Ha, siz yüreğiniz yeteceğini
söyleyeceksiniz.
İLHAN DEMİRÖZ (Bursa) – Evet.
BAŞKAN – Buyurun. (CHP sıralarından
alkışlar) 
İLHAN DEMİRÖZ (Bursa) – Teşekkür ederim
Sayın Başkanım.
BAŞKAN – Başladık hayırlısıyla, hadi
bakalım!
Şimdi, “Anlaşma var.” dediniz, lafın
üzerine laf koymak… Hadi bakalım devam edin, bana göre üç konuşmanın sonrasında
bu anlaşma berhava olur. Ben yemek söylemeyecektim öyle dendiği için bana ama
ben şimdi mutfağa söyleyeceğim, “Yemek verin.” Akşam 24.00’e kadar buradayız,
hadi bakalım kolay gelsin. Laf üzerine laf koymak, ya inanılır bir şey değil.
Buyurun Sayın Demiröz.
5.- Bursa Milletvekili İlhan Demiröz'ün, Adıyaman
Milletvekili Mehmet Erdoğan’ın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması

İLHAN DEMİRÖZ (Bursa) – Teşekkür
ediyorum Sayın Başkanım. 
Az önceki değerli arkadaşım
“Çiftçilerle bizim aramıza girmeye sizin yüreğiniz yetmez.” dedi. Ben o zaman
şöyle diyorum: Milliyetçi Hareket Partisinin vermiş olduğu bu araştırma
önergesi ne için? Şeker pancarı için ve şeker pancarı çiftçileri için. Eğer
yüreğiniz yetiyorsa buna “Evet.” deyin, hep beraber bunu araştıralım. Bu yürek
bizde var, biz bu yüreği her zaman, her ortamda ortaya koyarız; bunu lütfen
bilin, bir. (CHP sıralarından alkışlar) 
İki: Sayın Gıda, Tarım ve Hayvancılık
Bakanı da rakamları çok güzel atlatır, takla attırır; aynı oyuna lütfen siz de
gelmeyin. Size az önce dedim ki: 4 lira 67 kuruş olan mazottaki KDV ve ÖTV’yi
yılda kullandığımız 3,5 milyar litre mazotla çarptığınız zaman, sizin
verdiğiniz desteği çiftçi istemiyor çünkü buradan veriyorsunuz, 9 milyar
gösteriyorsunuz, cebinden sadece akaryakıtla bunları alıyorsunuz Sayın Erdoğan.

Az önce arkadaşımın da dediği gibi,
“Tarım Kanunu çıkardım.” diyor Sayın Bakan ama Tarım Kanunu’nun 21’inci
maddesinden dolayı şu anda 40 milyar TL borcunuz var. 2007’den itibaren hiçbir
zaman yüzde 1 olmak üzere, vermediniz. 
MEHMET ERDOĞAN (Adıyaman) – Yüzde 1’den
fazla veriyoruz. 
İLHAN DEMİRÖZ (Devamla) – Nerede fazla?

Bakın, lütfen…
MEHMET ERDOĞAN (Adıyaman) – Hesap kitap
bilmiyorsun! 
İLHAN DEMİRÖZ (Devamla) – Lütfen, bakın…
Yani bu rakamları oynatmaya ihtiyacınız yok ve sizin, çiftçilere bırakın destek
olmayı, 40 milyar borcunuz var. 
Diyorsunuz ki “Çiftçiler çok iyi bir
durumda.” Şimdi, benim bölgemden Karacabey-Sultaniye’de bir çiftçi kardeşim 800
dönüm domates ekiyordu, vazgeçti. 63 yaşında, ağır vasıta ehliyeti almak
istiyor, Ulaştırma Bakanlığından onu alamıyoruz. Biliyor musunuz arkadaşlar,
çiftçiyi hangi noktaya getirdiniz? Burada ifade ederken dinlediniz, lütfen, çiftçileri
de düşünerek yapın diyor, hepinizi saygıyla selamlıyorum. 
Başkanım teşekkürler. (CHP sıralarından
alkışlar) 
BAŞKAN – Birleşime on dakika ara
veriyorum. 
Kapanma Saati:
16.26
ÜÇÜNCÜ OTURUM
Açılma Saati:
16.39
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu)
----0----
BAŞKAN – Sayın milletvekilleri, Türkiye
Büyük Millet Meclisinin 8’inci Birleşiminin Üçüncü Oturumunu açıyorum.
VII.- ÖNERİLER (Devam)
A) Siyasi Parti Grubu Önerileri (Devam)
2.- MHP Grubunun, Yozgat Milletvekili Sadir Durmaz ve
arkadaşlarının, şeker pancarı ve şeker üretimiyle ilgili sorunların
araştırılarak yapılacak yasal düzenlemeler de dâhil olmak üzere alınacak
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin (10/364) ön görüşmelerinin, Genel
Kurulun 23 Ekim 2014 Perşembe günkü birleşiminde yapılmasına ilişkin önerisi
(Devam)

BAŞKAN – Milliyetçi Hareket Partisi
Grubu önerisi üzerinde söz sırası, şimdi aleyhte ve son konuşmacı olmak üzere,
Bolu Milletvekili Sayın Ali Ercoşkun’da.
Şimdi benim şey demem lazım: Bir
sataşmaya mahal vermeden lütfen.
Buyurun. (AK PARTİ sıralarından
alkışlar)
ALİ ERCOŞKUN (Bolu) – Teşekkür ediyorum
Sayın Başkanım.
Sayın Başkan, değerli milletvekilleri;
öncelikle sizleri saygıyla selamlıyorum.
Evet, şeker pancarı, Türk çiftçisinin
gerçekten önemli gelişim alanlarından birisi. Bu manada, özellikle Şeker Kanunu
üzerinde de bugüne kadar Meclisimiz, belki Tarım Komisyonunun ilgi alanlarından
biri olmasına rağmen, özellikle Sanayi, Ticaret, Enerji Komisyonunda bu konuda
önemli çalışmalar gerçekleştiriyor. Bu çalışmalar, tabii ki iktidar partisiyle
birlikte Cumhuriyet Halk Partisi, Milliyetçi Hareket Partisi ve HDP’den üye
milletvekili arkadaşlarımızla beraber bir uyum içerisinde, bu konuyla alakalı
tüm kurumları, kuruluşları dinleyerek belli bir aşamada gerçekleşiyor. Ben bu
manadaki olumlu katkılarından dolayı hem Cumhuriyet Halk Partisinden hem de
Milliyetçi Hareket Partisinden üye olan Komisyon üyelerine ayrı ayrı teşekkür
ediyorum.
Türkiye’nin, Türk çiftçisinin bu kadar
önemli bir konusuyla ilgili Şeker Kanunu’nun önümüzdeki dönemde olumlu bir
şekilde revize edileceğini de şimdiden söylemek mümkün.
Evet, burada ifade edilen tüm görüşlere
saygı duyuyoruz ama diğer taraftan gündemimiz belli. Gene, belki bir örnek
olarak Sanayi, Ticaret Komisyonunun ortaklaşa mutabakat sağlayarak
gerçekleştirdiği bir kanunu birazdan görüşeceğiz. Elektronik ticaretle alakalı
bu kanunu, inşallah hep birlikte burada bir mutabakat içerisinde gerçekleştireceğiz.

Dolayısıyla, gündemimiz belli
olduğundan, maalesef grup önerisine katılamadığımızı bir kez daha ifade eder,
bu vesileyle sizleri saygıyla selamlarım. (AK PARTİ sıralarından alkışlar)
BAŞKAN – Teşekkür ederim.
Milliyetçi Hareket Partisi Grubu önerisini
oylarınıza sunuyorum…
YUSUF HALAÇOĞLU (Kayseri) – Karar yeter
sayısı…
BAŞKAN – Karar yeter sayısı arayacağım.
Kabul edenler… Kabul etmeyenler… Karar
yeter sayısı yok.
Birleşime beş dakika ara veriyorum.
Kapanma
Saati:16.42
DÖRDÜNCÜ OTURUM
Açılma Saati:
16.48
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu)
----0----
BAŞKAN – Sayın milletvekilleri, Türkiye
Büyük Millet Meclisinin 8’inci Birleşiminin Dördüncü Oturumunu açıyorum.
Milliyetçi Hareket Partisi Grubu
önerisinin oylamasında karar yeter sayısı bulunamamıştı. Şimdi öneriyi tekrar
oylarınıza sunacağım ve karar yeter sayısı arayacağım. 
Kabul edenler… Kabul etmeyenler… Karar
yeter sayısı vardır, kabul edilmemiştir.
Şimdi bana el işareti yapmayın. İç
Tüzük’e göre, yanımda oturan bu 2 arkadaşın sayması gerekiyor. Bazen ben kendim
de sayıyorum. En fazla da sizin gruptan itiraz olur ben saydığım zaman yani
“Görevinin dışında niye davranıyorsun?” diye. Onun için -tamam mı- arkadaşların
sayması öyledir, onlara inanmak zorundayız.
Cumhuriyet Halk Partisi Grubunun, İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım. 
Artı, saat beş, yedide televizyon
kapatılıyor ve siz konuşacaksınız muhteremler yani bu iyi davranışımı
alkışlamanız gerekirken itiraz ediyorsunuz ya anlayamıyorum yani. (AK PARTİ,
CHP ve MHP sıralarından alkışlar)
3.- CHP Grubunun, Artvin Milletvekili Uğur Bayraktutan
ve 50 milletvekili tarafından, Artvin’in Murgul ilçesinde yapılması planlanan
siyanür havuzuyla ilgili sorunların tüm yönleriyle araştırılması amacıyla
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 23 Ekim 2014 Perşembe günkü birleşiminde sunuşlarda
okunmasına ve ön görüşmelerinin aynı günkü birleşimde yapılmasına ilişkin
önerisi
 23/10/2014
Türkiye Büyük
Millet Meclisi Başkanlığına
Danışma Kurulunun 23/10/2014 Perşembe
günü (bugün) yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim. 
Engin Altay
Sinop
Grup Başkan Vekili
Öneri: 
Artvin
Milletvekili Uğur Bayraktutan ve 50 milletvekilinin Artvin’in Murgul ilçesinde
yapılması planlanan siyanür havuzuyla ilgili sorunların tüm yönleriyle
incelenmesi amacıyla 2/10/2014 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin (1511 sıra no.lu)Genel
Kurulun bilgisine sunulmak üzere bekleyen diğer önergelerin önüne alınarak
23/10/2014 Perşembe günkü birleşimde sunuşlarda okunması ve görüşmelerinin aynı
tarihli birleşimde yapılması önerilmiştir. 
BAŞKAN –
Cumhuriyet Halk Partisi Grubu önerisinin lehinde ilk söz Artvin Milletvekili
Sayın Uğur Bayraktutan’da. 
Buyurunuz. (CHP
sıralarından alkışlar) 
UĞUR BAYRAKTUTAN
(Artvin) – Teşekkür ediyorum Sayın Başkan. 
Sayın Başkan,
çok değerli milletvekilleri ve bizleri televizyonları başında izleyen özellikle
Murgullular; hepinizi saygıyla selamlıyorum. 
Bugün bütün
Türkiye Büyük Millet Meclisinin Murgullu olduğunu ifade etmek istiyorum. Olay
şu: Neden böyle bir araştırma önergesi verme ihtiyacı duyuldu, onu ifade etmek
istiyorum değerli milletvekilleri. 
Bakın, Murgul
nedir? Murgul, Türkiye’de bakırın başkenti, 1987 yılında ilçe olarak kurulmuş,
11 köyü olan, yiğit insanların yaşamış olduğu, Türkiye’nin güzel beldelerinden,
güzel ilçelerinden bir tanesi. Ta 18’inci yüzyıla dayanan bakır madeni
işletmeciliğinin yapıldığı, 1950 yıllarından sonra gerçek anlamda modern
işletmeciliğe geçildiği, 1994 yılına kadar blister bakır üretimi yapılan,
arkasından izabe tesisinin Samsun’a geçtiği bir yer. Özellikle Murgul’da bakır
işletmeciliğine ilişkin üretim yapılıyorken ciddi anlamda rahatsızlıkların
olduğu, insanların 50’li yaşlara gelmeden öldüğü, eşlerin dul kaldığı,
çocukların yetim kaldığı Türkiye’nin bir gerçeği Murgul. 
Parlamentoda,
Mustafa Kemal’in Parlamentosunda Murgul bu boyutta ilk olarak konuşuluyor. Bizi
Murgul’da, Türkiye’nin her tarafında izleyen Murgullulara sesleniyorum: Sadece
benim konuşmamı izlemeyin, benden sonra konuşacak olan milletvekillerimizin
konuşmaları da çok önemli. 
Murgullunun
bugünlerde üzerinde bir kâbus dolaşıyordu. Bunu Türkiye’ye Parlamentodan
anlatma ihtiyacını hissettik değerli arkadaşlarım. Bakın, Murgul öyle bir
hâldeydi ki Murgul’daki bu madenden bakır çıkarılması nedeniyle ciddi anlamda
SO2 gazlarının yayılması nedeniyle insanlar kanser oldular, hasta oldular,
akciğer hastalıkları nedeniyle 50’li yaşlara gelmeden hayatlarını kaybettiler
değerli arkadaşlarım.
Ama gelinen noktada şimdi bir başka
belayla daha Murgullu karşı karşıya kaldı. Murgullu, geçtiğimiz günlerde
gerçekten bir destan yarattı değerli arkadaşlarım. Bu ülkede destanı sadece
polisler yaratmıyor. Destan yazmak için polis olmaya, güvenlik görevlisi olmaya
gerek yok; gerçek anlamda Murgullu olmak da bu ülkede destan yaratmak için bir
gerekçe değerli arkadaşlarım. 
Niye derseniz; bakın, ben burada,
Parlamentoda onlarca kez Cerattepe’ye ilişkin maden işletmeciliğini anlatmaya
çalıştım. Murgul’daki bakır tesisleri özelleştirildikten sonra Cengiz Holdingin
bünyesine geçti değerli arkadaşlarım. Cengiz Holding bu özelleştirmeden sonra
Artvin’de kurulacak olan Cerattepe’ye ilişkin altın işletmeciliğinin siyanür
havuzunu Murgul’da kurmak istedi değerli arkadaşlarım. Bakın, çok önemli bu
olay. Burada siyaset yok; Murgullular siyaset gözlemlemediler, siyaseti kenara
koydular, siyasi kimliklerini buzdolabına koydular, Murgullu olmanın onuruyla,
dik duruşuyla bu belayı başlarından defettiler. Burada herhangi bir şekilde
siyaset yapmayacağım değerli arkadaşlarım.
Ne oldu sorun? Geldiler dediler ki:
“Biz burada siyanür havuzu kurmak istiyoruz.” Holdingin başıyla muhatap olmak
istediler. Burada “Siyanüre hayır.” diyerek bir platform kurdu Murgullu
gençler. Önce bir avuçtular, kimse inanmadı bunlara “Acaba ne yapıyor bu
gençler?” diye ama arkasından koca bir ilçeyi yanlarına aldılar ve karşılarına
kocaman bir holdingin patronunu aldılar, onunla görüşmek istediler. O holdingin
patronu “Ben sizleri muhatap almıyorum.” dedi değerli arkadaşlarım. 26 Eylülde,
Türkiye’de çevre hareketlerine öncülük edebilecek bir toplumsal direnişi
Murgullu sergiledi değerli arkadaşlarım. Hep bir araya geldiler. Onlar bir
araya geldikleri zaman güvenlik güçleriyle karşı karşıya gelip güvenlik
güçlerine silah çekmediler, kimlik sormadılar, asayiş timleri kurmadılar
değerli arkadaşlarım; kendi memleketlerine, doğdukları topraklara sahip
çıktılar. Murgullu olmanın onurunu tüm Türkiye’ye, tüm dünyaya ispat ettiler.
Hepsinin alınlarından öpüyorum, hepsinin önünde saygıyla eğiliyorum değerli
arkadaşlarım. (CHP sıralarından alkışlar)
Biraz sonra milletvekillerimiz de
bunları anlatacaklar. Önce şirketin sahibi bunları ciddiye almadı, “Öyle bir
şey olmaz.” diye düşündü. Zannetti ki bu bir münferit eylemdir, “Birkaç kişinin
bağırıp çağırmasıyla… Bunun üstesinden, hakkından gelirim.” diye düşündü
değerli arkadaşlarım. 26 Eylülde Murgullularla ben de o gün oradaydım, yan
yana, omuz omuzaydık. 
Bir ilçe düşünün, kendini yok etmeye
çalışan bir canavara karşı, kurtulma saikıyla refleks gösteriyor, ona karşı
ciddi bir direniş gösteriyor. Murgul’da 10 bin kişi mi vardı? 10 bin kişi de
caddeye indi değerli arkadaşlarım. Murgul’daki bütün esnaf -bakın, abartmadan
söylüyorum- iş yerlerini kapattı, eczane ve fırının dışında hiçbir iş yerini
açmadılar. Hiçbir çocuk okullara gitmedi değerli arkadaşlarım. Cengiz Holdingin
900 işçinin çalışmış olduğu bir Eti Bakır işletmesi vardı. Holdingin sahibi
tehdit etti “Burada üretime devam edin.” diye. O 900 işçi iş bıraktı değerli
arkadaşlarım. O işçileri de alınlarından öpüyorum, onları saygıyla
selamlıyorum. Neden biliyor musunuz? Çocuklarının, eşlerinin nafaka paralarını
kenara koydular, birilerinin yaptığı gibi holdingden iş alarak paralarının
üzerine para koymadılar, onurlu davranış sergilediler; onları da saygıyla
selamlıyorum. Hatta, holdingin patronu onlara şunu söyledi: “Pazartesi günü
sizi işten atacağım; lütfen işinizin başına dönün, fabrikayı çalıştırın yoksa
sizi üç gün sonra işten atacağım.” O işçiler holding sahibine ne dediler
biliyor musunuz değerli milletvekilleri? “Pazartesiyi bekleme, bizi bugün işten
at.” dediler. 900 işçi fabrikayı bloke etti. 
Bir ilçe düşünün; iş yerleri
kapatılmış, fabrikasında kendi işçileri üretimi durdurmuş, bütün bir ilçe
kadınıyla, genciyle, çocuğuyla, yaşlısıyla bu siyanür havuzuna “Hayır.” demek
için yürüyor, çocuklar okula gitmiyor. Bunun sonucu ne olabilirdi değerli
arkadaşlarım? Bunun sonucu şu oldu: Holdingin sahibi yapmış olduğu bu işlemin yanlış
olduğunu gördü ve toprağın humuslu toprak olması, yerleşim birimlerinin ve
yerlerinin siyanür havuzu kurulacak yere yakın olması nedeniyle kendisinin
yapacağı bu havuzdan, toplumsal direnişi de gördükten sonra vazgeçti değerli
arkadaşlarım, vazgeçti. Bu, Türkiye’deki çevre hareketi için önemli bir
kazanımdır.
Murgullu onurlu olmanın, dik olmanın,
yeri geldiği zaman kırılıp ama asla eğilmemenin gerekliliğini gösterdi. Bakın,
yazı elimizde değerli arkadaşlarım, yazı elimizde. Eti Bakır Cengiz Holding bu
yazının altına taahhütname verdi, Murgullulara dedi ki: “Ben herhangi bir
şekilde orada herhangi bir tesis kurmayacağım.” 
Şimdi, burada, bu başarının arkasındaki
nedir? Yazılı taahhütname verdi. İktidar partisinin belediye başkanı da dik
durdu -onu da tebrik ediyorum buradan- Milliyetçi Hareket Partililer,
Cumhuriyet Halk Partililer, iktidar partililer, ayırmıyorum birbirinden, hepsi
dik olarak durdular burada. Diğer siyasi partilerden arkadaşlarım da orada yer
aldılar. Bu ne demekti? Murgullu dedi ki: “Bu siyanür havuzu çevreyi ve
Murgul’u yok edecektir.” 
Değerli arkadaşlarım, Cerattepe’de
madene karşı olmak, aynı zamanda Murgul’da siyanürlü havuzlara da karşı
olmaktır. İkisi eşittir, aynı şeydir. Başımızda bir bela var. O anlamda,
Murgullunun yapmış olduğu bu davranış, bugün Parlamentoda konuşularak
Türkiye’deki bütün çevre hareketlerine bir örnek olması açısından, Karadeniz’de
çevreyi yok edecek felaketlere karşı bir direniş noktası olması açısından, bir
çoban ateşi olması açısından çok önemlidir değerli arkadaşlarım. 
Bu mücadelenin gerçekleşmesinde büyük
payı olan Murgul Siyanüre Hayır Platformu’nu, gençleri, hepsini ayrı ayrı
kutluyorum değerli arkadaşlarım. Onlar bu mücadeleyle, bir halkın istemediği
hiçbir şeye “Evet.” denilmeyeceğini, halkın istemediği hiçbir şeye onay
verilmeyeceğini hem Murgul’a hem Artvin’e hem siyanürle arama yapmak isteyen o
şirkete hem de dünyaya duyurdular. O davranışlarıyla bu olayı kanıtladılar. O
nedenle onları tebrik ediyorum. Onların bu onurlu davranışlarının arkasından
yürüyen, “Kendi hakkını savunamayan bir insanın hakkını başkası savunamaz.”
gerçeğini iyi bilen Murgul halkını da tebrik ediyorum. Kadınıyla, yaşlısıyla,
çoluğuyla çocuğuyla caddelere döküldüler, “Biz Murgul’da siyanür havuzu
istemiyoruz.” dediler değerli arkadaşlarım. 
Dün burada Trabzon Milletvekilimiz
Volkan Canalioğlu konuşurken sözlerini şöyle bitirmişti, demişti ki: “Bize her
yer Trabzon.” 26 Eylülde beş gün süren direnişten sonra Murgul şunu öğretti
çevre hareketçilerine, Türkiye’deki çevre dostlarına şunu öğretti: “Bize her
yer Murgul.” dedi, “Bize her yer Murgul.” dedi, “Bize her yer Murgul.” dedi.
(CHP sıralarından alkışlar) 
O anlamda, ben bugün Parlamentoda,
Mustafa Kemal Atatürk’ün Parlamentosunda, siyasal düşünceleri ne olursa olsun,
hangi siyasal düşünceden gelirse gelsin, ben Murgulluları şöyle tarif ediyorum:
Onlar ay yıldızlı bayrağın altında yaşayan, cumhuriyetle problemleri olmayan,
Gazi Mustafa Kemal Atatürk’ün evlatlarıdır. (CHP sıralarından alkışlar) Onların
başka bir siyasal düşünceyle bağları yoktur. Murgul’dan her türlü siyasal
düşünce çıkar, bir tek vatan haini çıkmaz değerli arkadaşlarım. (CHP
sıralarından alkışlar) O inanç içerisinde yer aldılar, o inanç içerisinde
mücadele ettiler. O nedenle, ben o mücadele içerisinde yer alan kadınlarımızı,
çocuklarımızı, hangi siyasal partiden gelirse gelsin, belediye başkanı, milletvekili, il
başkanı, ilçe başkanı, belediye meclis üyesi, sıradan vatandaş, genç çocuklar,
hele o işçiler, onları bir kere daha yürekten kutluyorum çünkü onların yapmış
oldukları bu davranış bizim ötemizde bir umut ışığı yakmıştır. Türkiye’deki bir
çevre hareketine ve Murgul’da işlenmek istenen cinayete bir anlamda “Dur.”
demiştir değerli arkadaşlarım. O nedenle, bugün burada kurulacak bir komisyon,
bunun Türkiye çevre hareketine örnek olması açısından bir misal teşkil
edecektir, bir kilometre taşı teşkil edecektir. 
O anlamda, ben, benden sonra konuşma yapacak
milletvekillerimizin de aynı duyarlılığı göstereceğine yürekten inanıyorum.
Onların Murgul’daki bu olaya, Artvin Cerattepe’deki altın madenciliğine ilişkin
cinayete karşı duracaklarına yürekten inanıyorum çünkü onların desteğine
ihtiyacımız var. Siyasi kimliklerimizi bir kenara bırakacağız, onları bir
kenara iteceğiz ve bileceğiz ki başka Murgul yok, başka Artvin yok, başka
güzellik yok.
Yüce heyetinizi saygıyla selamlıyor, bütün Murgullulara
Parlamentodan sevgi ve saygılarımı sunuyorum. (CHP ve MHP sıralarından
alkışlar)
BAŞKAN – Teşekkür ederim Sayın Bayraktutan.
Cumhuriyet Halk Partisi Grubu önerisinin aleyhinde Şırnak
Milletvekili Sayın Hasip Kaplan. (HDP sıralarından alkışlar)
Buyurun.
HASİP KAPLAN (Şırnak) – Teşekkür ederim Sayın Başkan.
Söz konusu çevre olunca, doğa olunca, siyanür olunca, maden
olunca, vahşi sömürü düzeni olunca, insan hayatı söz konusu olunca elbette ki
HDP aleyhte konuşmaz. Usulen, söz hakkı verilirken iki aleyhte, iki lehte.
Yanlış bu kardeşim! İç Tüzük’te düzelteceğiz, zaten onun çabasını gösterdik.
Üzerinde konuşulur, lehte aleyhte olmaz ve biz üzerinde konuşuyoruz. 
Elbette ki Artvin’in, Murgul’un… Ki orada çok müthiş
bilinçli bir doğa mücadelesi var. Oradaki hukukçuları buradan selamlıyorum, çok
önemli kararlar aldılar, hatta emsal kararlar aldılar. Biz maden söz konusu
olduğunda elbette ki ülkemizin yer altı, yer üstü zenginliklerini dikkate
alırız. Ama, bir Soma söz konusu olduğunda durur düşünürüz, “Ocaklar kapanmasın
ama ocaklar da sönmesin.” deriz. Yani, bunun bir dengesinin olması gerektiğini
söyleriz. Hayat o kadar basit değil. Şirketler geliyor, özelleştirmeyle
madenleri alıyor. Dışarıdan geliyorlar ve o şehirlerdeki… Bunun en büyük
mağduru Şırnak ilidir. Bu konuda termik santraller kömürlerle bağlantılı
olarak... 
Benim
bir maden araştırma komisyonunda çalışan bir üye olarak da gördüklerim, altın
aramasında, bakır aramasında Elâzığ’da, bırakın onu, Uşak’ta, İzmir’de
-İzmir’de, efendim, çukurunda, düşünebiliyor musunuz, İzmir’in sularının tehdit
altına alındığı siyanürlü bir ortamda- Bergama’da, Bergama gibi güzelim bir
yerde… Bergama’dan İda Dağı’na gidin, İda Dağı ki dünyanın en güzel doğa
örtüsünü, en güzel canlı türlerini barındıran ve dünyada çok az sayıda kalan
yerlerden. Bütün bunları altın hırsı, bakır hırsı, kâr hırsıyla tarumar edip,
orada yaşayan insanlara hayatı zehir edip, oraya zehirlerini, oraya kirlerini,
oraya atıklarını bırakarak tıpkı Afyon’da, Kütahya’da, Manisa’da, Eskişehir’in
birçok ilçesinde olduğu gibi denetlenemeyen siyanür çukurları bırakıyorlar. Çal
Dağı’nda, başka yerlerde… 
Elbette
altın kıymetli, para. Altını çıkarmak çok önemli. Ama, Kanada şirketleri,
Kanada’da denetim olduğu için, Kanada’da toprağı, Kanada’da böceği, Kanada’da
havayı, Kanada’da insanı korudukları için o şirketler oraya yatırım
yapmıyorlar, geliyorlar, Türkiye’ye yapıyorlar. Niye? Türkiye’de her şey ucuz,
denetim yok, insanların hayatı sudan ucuz, insanlar çok rahatlıkla çok ağır
şartlarda çalıştırılabilinir, yapılan budur. Bu tür bir madencilik anlayışı
vatana ihanettir arkadaşlar. Bu tür bir kâr hırsı, bu ülkenin zenginliklerini
peşkeş çekmek, yabancı sermayeyle iç içe gidip akıtmak en büyük ihanettir. İşte
bu ekonomi teröristleri çevreyi de, doğayı da, hayatı da zehir ediyorlar.
Siyanür zehirdir. Var mı bunun zehir olmadığını ifade eden? Bir maden araştırma
komisyonu üyesi olarak gittim gözlerimle gördüm. Sardes’a giden olmuştur belki,
Lidya Krallığı’nın ilk altın parasının basıldığı yere, ilkel bir altın arama
yeri vardı. Oradaki madenci gösterdi ve dedi ki: “Enteresan bir şey, siyanürsüz
ilk defa burada altın çıkarılıyor.” Siyanürsüz, dikkat edin, akıtma sistemiyle.
Ama gittiğiniz zaman Bergama’ya, Çal Dağı’na, Uşak’a, oradan İzmir’e, koskoca
alanlara hafriyatlar dökülüyor. 1 ton malzemenin içinden alınan o 2,5 gram
altını çıkarmak için o alanın hepsini siyanürle serpiştirerek, siyanürle
damıtarak altın, krom. bakır ve benzerlerini –ki bakır ve kromda da benzer
yöntemler kullanılıyor- çözeltilerle, o mineralleri kızgın kanallara akıtıp
oradan çıkarıyorlar. E, peki atıklar ne olacak? Yani bu ülkede bunu
denetlemeyecek miyiz? Bu Meclis bu işi başaramayacak mı? Başka, buna benzer
bizim, Halkların Demokratik Partisinin verdiği birçok araştırma önergesi var,
diğer partiler de vermiş. Yani bunları birleştirip konuşamaz mıyız? Yani bu
kürsü bunun için değil mi? Bu Meclis insanlar için değil mi? Bu Meclis doğa
için değil mi? Bu Meclis insanların hayatını yaşaması için değil mi? Bu Meclis,
burası insanların geleceğini konuşmak için değil mi? Ama, bakıyorum ki
konuşamıyoruz. Gündemimize güvenlik yasaları geliyor, gündemimize baskı
yasaları geliyor, gündemimize hep birileri kâr etsin diye özelleştirme yasaları
geliyor, özelleştirilen yerler şirketlere peşkeş çekiliyor, işçiler sokağa
atılıyor, sosyal güvencesiz, 4/C’li yapılıyor ve Etibank kapanıyor, TKİ terk
ediyor. TKİ sözleşmelerle veriyor şirketlere bütün havzaları, parsel parsel
satıyorlar arkadaşlar. 
Elbette ki Artvin’de, Rize’de,
Kaçkarlarda dünyanın en güzel balı üretilir ama siyanürle tahrip ettiğiniz
zaman o doğayı o balı üretemezsiniz. O güzelim doğu Karadeniz’in yeşillikleri,
Murgul örneğinde görülmüş, nasıl heder edilmiş, nasıl tahrip edilmiş. Bırakın
onu, tarihî eserlere, kültüre, doğaya, ekolojik dengeye saygı yok sırf
birileri, bir şirket kazansın diye. Peki, bu ülkenin bu zenginlikleri ve
güzellikleri herkesin değil mi? Evet. Biz de Halkların Demokratik Partisi
olarak “çevre” deyince, “insan yaşamı” deyince, “maden araştırmaları” deyince,
“siyanür” deyince halktan yana yer aldık, halktan yana yer alacağız,
almayanların da karşısında meydanlarda mücadelemizi sürdüreceğiz. Bunun için
ben çevre hakları için mücadele eden Tortumlu teyzeyi hep hatırlarım, aynen
böyle demişti yürüdüğünde jandarma gelip onu engellediği zaman: “Elbette sırat
köprüsünde sizinle hesaplaşacağız.” Biz bunu sırat köprüsüne bırakmak niyetinde
değiliz arkadaşlar. Bununla en tez zamanda hesaplaşacağız, hesaplaşacağız,
bunun yolu yok. Bu araştırmanın yapılmasını faydalı görüyorum.
Biz nelerle uğraşıyoruz? Hâkimlerin,
savcıların burada insan yaşamını korumakla uğraşması gerekir değil mi? Eğer
hâkim, savcı, adalet olsaydı insan hayatını tehlikeye sokan tehlikeli bir durum
vardı, el atması gerekirdi. Hayır… Bakın, hâkimler, savcılar, adalet neyle
uğraşıyor? AK PARTİ’lilere soruyorum bu Taliban işaretini yaptığınız için size
fezleke geldi mi? Yok. Ülkücülerin bozkurt işareti var, MHP’lilere soruyorum,
hiç size geldi mi fezleke? Yok. CHP’lilere soruyorum. Gerçi sizin işaretinizi
tam bilmem ama içinizde bazı solcular sağ yumruğunu veya sol yumruğunu
kaldırıyor. Bakın, bana gelen fezlekeyi okuyayım mı arkadaşlar size: “Hasip
Kaplan Nevruz Bayramı’nda zafer işareti yaparak örgüt üyesi olmamakla birlikte
örgüt üyesi gibi davranmakta…” Fezleke açmışlar. Yani, ben zafer işareti
yapmışım, savcılar, bir milletvekili ve otuz yıllık bir hukukçuyla uğraşıyorlar
zafer işareti yaptım diye ama siyanürle insanları öldürenlerle uğraşmıyorlar.
Ama vahşi kâr hırsıyla ortalığı soyup soğana çevirenlerle uğraşmıyorlar. Ama
hırsızlarla uğraşmıyor, talancılarla, yalancılarla uğraşmıyorlar. Bu ülkenin
ayıbı budur. Bunun kaderini değiştirmek bizim elimizdedir arkadaşlar.
Değiştireceğiz, inancım ve umudum buna tamdır. İnanın bu konuda umudumun her
geçen gün güçlendiğini ifade etmek istiyorum. 
Saygılar sunuyorum. (HDP sıralarından
alkışlar)
BAŞKAN – Teşekkür ederim Sayın Kaplan.
Cumhuriyet Halk Partisi Grubu
önerisinin lehinde Kütahya Milletvekili Sayın Alim Işık. 
Buyurun. (MHP sıralarından alkışlar) 
ALİM IŞIK (Kütahya) – Sayın Başkan,
değerli milletvekilleri; Cumhuriyet Halk Partisi Grubunun Artvin ili Murgul
ilçesinde kurulmak istenen siyanür havuzu hakkında bir araştırma yapılarak
gerekli önlemlerin alınması amacıyla vermiş olduğu araştırma önergesinin
lehinde söz aldım. Milliyetçi Hareket Partisi Grubu adına hepinizi saygıyla
selamlıyorum.
Öncelikle, biraz önce bu konuda gerekli
açıklamaları yapan Cumhuriyet Halk Partisi Değerli Milletvekili Uğur Bayraktutan
Beyefendi’yi huzurunuzda tebrik ediyor, bu konuda verdiği mücadeleden dolayı
şükranlarımı sunuyorum çünkü bu konuyu yaklaşık bir ay önce yine bu yüce Meclis
kürsüsünden “Eğer bu sorun çözülmezse kendimi buraya zincirleyeceğim.” diye
Murgul’u bize o zaman tanıtmıştı. (CHP sıralarından alkışlar) 
Bugün gelinen nokta itibarıyla, sayın
milletvekilleri başta olmak üzere, Murgul’da yaşayan tüm vatandaşlarımızın
ortak mücadelesi sonucu gelinen nokta itibarıyla konunun kısmen geriye
bırakıldığı ya da o tehlikenin atlatıldığı görülmektedir. Bu konuda da emeği
geçen tüm Artvin Murgullu vatandaşlarımıza, başta muhtarlar ve sivil toplum
kuruluşları olmak üzere tüm siyasi partilerin ilçe yöneticilerine ve
mensuplarına ben de teşekkür ediyorum. Ayrıca Sayın Bayraktutan biraz önceki
konuşmasında muhtarlara teşekkürü unutması nedeniyle kendi adına da bu
teşekkürü iletmemi söyledi; onu da iletmiş olayım. (CHP sıralarından alkışlar)
Hepsine teşekkür ediyoruz. 
Değerli milletvekilleri, tabii, bu konu
Murgul’da kurulan bir platformun çabaları sonucunda ilgililerinin dikkatini
çekmiş ve Eti Bakır AŞ adına 1/10/2014 tarihinde yapılan bir duyuruyla…
2014/926 sayılı Duyuru şöyle: “Murgul ilçe sınırlarında bulunan tesislerimizde
başta bakır madenciliği olmak üzere özellikle 4C grubu metallerin üretimi devam
etmektedir. Söz konusu tesislerimizde kıymetli metallerin -yani altın, gümüş
dâhil- üretilmesi durumunda siyanürle üretim metodu uygulanmayacaktır.”
şeklinde bir duyuruyla konu ertelenmiştir. Bu duyuru yani Eti Bakır İşletmelerinin
vatandaşa yapmış olduğu bu duyuru, sadece altın, gümüş dâhil ağır metallerin
üretilmesi durumunda siyanürle üretim metodu uygulanmayacağı yönündedir. Ancak
bu işle uğraşan değerli milletvekilleri başta olmak üzere herkes bilir ki altın
ve gümüşün eğer üretimi söz konusuysa mutlaka siyanürün de kullanımını
beraberinde getirecektir. Bu, kamuoyundan gelen tepkiler doğrultusunda söz
konusu tehlikenin sadece ötelendiğine işaret eden bir duyurudur. Buna öncelikle
dikkatinizi çekmek isterim. İnşallah bundan sonraki mücadelede de yine herkes
hiçbir siyasi görüş farklılığı gözetmeksizin konuya sahip çıkar ve bu
sıkıntının ebediyen çözülmesine katkıda bulunur temennisinde bulunmak
istiyorum. 
Bu vesileyle, tabii ki madencilik
sektörünün geneli içerisinde, evet, “altın, gümüş, bakır ve benzeri” gibi ağır
metallerin işlendiği tesislerde çevreye verilen siyanür zararının etkisinin
dışında başka sorunların da olduğunu ifade etmek istiyorum. Özellikle siyanür
kullanımının kanser vakalarını artırdığı ve bunun somut delillerinin örneğin
benim ilim Kütahya sınırları içerisinde bulunan yine siyanürün kullanıldığı
bazı işletmeler nedeniyle resmî rakamlara da yansıdığını ifade etmek istiyorum.
Kütahya’da bu konuda yaşanmış acı ve ciddi tecrübeler vardır. Diğer illerde yapılacak
bu konudaki yatırımlar için de bu tecrübelerden yararlanılması gerektiğini
ifade etmek istiyorum. 
Değerli milletvekilleri, tabii ki,
bugün, madencilik sektörünün içinde bulunduğu ciddi sorunların başında
hepimizin de yakından bildiği gibi özelleştirme sorunu yer almaktadır.
Özelleştirmeyle birlikte arkasından gelen taşeron uygulaması maalesef her geçen
gün daha da ağırlaşmakta ve birçok vatandaşımızın, özellikle maden
işletmelerinde çalışan vatandaşlarımızın mağduriyetine yol açmaya devam
etmektedir. Bu yüce Meclisin bu konuya öncelikle bir çözüm bulmasının yerinde
olacağı görüşümüzü paylaşmak istiyorum. 
Mevcut taşeron uygulamasında özellikle
işçilerin mali ve özlük hakları başta olmak üzere mağdur edildiği önemli
sorunlara mutlaka bu yüce Meclisin bir an önce, daha fazla uzatmadan çözüm
bulması gerektiğinin özellikle altını çizerek vurgulamak istiyorum. 
Tabii, en son 10 Eylül 2014 tarihinde
6552 sayılı “torba yasa” adı altında İş Kanunu ile Bazı Kanun ve Kanun Hükmünde
Kararnamelerde Değişiklik Yapılması ile Bazı Alacakların Yeniden
Yapılandırılmasına Dair Kanun bu yüce Meclisin onayıyla yürürlüğe girdi. Bu
kanunun yürürlüğe girmesinin ardından, özellikle Soma faciası nedeniyle bu yüce
Mecliste getirilen bazı işçi hakları yönündeki iyileştirmelerle birlikte yeni
sorunlar ortaya çıktı. 
Özellikle konuşmamın başında, bunun
işçi haklarının geriye alınması ya da işçilere verilen bazı artı getirilerin
ellerinden alınması şeklinde bir önerimizin olduğu biçiminde yorumlanmamasını
altını çizerek ifade etmek istiyorum. Evet, gelinen noktada, yer altı maden
işletmelerinde çalışan işçilere verilecek ücretlerin 2 katına çıkartılması
doğrudur, olumlu bir gelişmedir; ancak bu durumda ortaya çıkabilecek sorunların
maalesef önceden tespit edilerek görülmesi gerekiyordu. Şu anda gelinen
noktada, yer altı madenciliği ve özellikle de kömür işletmeciliği yapılan
birçok işletme kapatılmış durumdadır. Sebep, artan maliyetlerdir. Örneğin,
kendi ilimin Gediz ilçesinin Gökler beldesinde mevcut maden işletmelerinin
tamamı kapatılmış ve 700’e yakın işçi bugün işsiz kalmıştır. Benzer şekilde
Zonguldak’ta, Manisa’da, Konya’da kapatılan kömür işletmeleri vardır. Sebep,
maliyetlerin toplamda yüzde 40-50 oranında artmasıdır. Ve dolayısıyla satış
fiyatları bugünkü piyasa fiyatlarıyla maliyeti karşılamadığı için iş yerlerinin
kapatılmasıyla sonuçlanmıştır. İşsiz kalan işçidir, kapatılan iş yeri sahibi,
işveren de bu işten mağdurdur.
Bu konunun çözümüyle ilgili Sayın
Enerji ve Tabii Kaynaklar Bakanının medyaya da yansıyan bazı açıklamaları
vardır. Ama maalesef, üzülerek ifade ediyorum ki Sayın Bakan örneğin 29 Eylül
2014 tarihli bazı medya organlarında yayınlanan demecinde bu konuyla ilgili
önergeyi torba yasada yüce Meclise getirdiğimizi ancak muhalefetin itirazı
nedeniyle önergenin geri çekildiğini beyan etmiştir. Değerli milletvekilleri,
böyle bir önerge bu yüce Meclise gelmemiştir ve muhalefetin itirazıyla geri
çekilmemiştir. Talep şudur: Artan maliyetler nedeniyle oluşan ek yüklerin kamu
işletmelerinde -Sayın Bakanın da ifade ettiği gibi- devlet tarafından
üstlenilmesi öngörülmektedir ama özel sektör işletmelerine de benzer katkının
yapılması gereği ortaya çıkmıştır. Örneğin artan sosyal güvenlik katkı
primlerinin kamu ve özel sektör işletmelerinde -yani kamu adına redevans
usulüyle maden işletmeciliği yapılan işletmelerde- olacağı gibi, özel sektörde
de bunun mutlaka dikkate alınması ve bu işletmelerin üzerindeki yüklerin
hafifletilmesi gerekmektedir. Aksi takdirde madencilik sektörü ithal kömür
girişinin Türkiye'de önlenemeyeceği bir konuma gelmiştir. Bu konuyu özellikle
yüce Meclisin dikkatine sunmayı bu vesileyle uygun buldum. 
Diğer taraftan, maden haklarının sadece
yer altı kömür işletmelerinde iki katına çıkarılmasına rağmen diğer madenlerde
aynı tutulması da bir haksızlıktır, bir eşitsizliktir. Bu düzenlemelerin acilen
yüce Meclisin gündemine yeniden getirilmesi gerekir. Sayın Enerji Bakanının
eğer böyle bir düşüncesi var ise açıkça bu yüce Meclise bunu beyan etmesinde
yarar olduğunu düşünüyorum. Fakat günü kurtarma adına yanlış demeçlerle bu tür
önemli bir sorunun atlatılamayacağını da ifade etmek istiyorum.
Bu vesileyle Cumhuriyet Halk Partisi
Grubunun önergesinin lehinde olduğumuzu bir kez daha ifade ediyorum. 
Hepinize saygılar sunuyorum. (MHP ve
CHP sıralarından alkışlar)
BAŞKAN – Teşekkür ederim Sayın Işık.
Cumhuriyet Halk Parti Grubu önerisinin
aleyhinde Artvin Milletvekili Sayın İsrafil Kışla.
Buyurunuz. (AK PARTİ sıralarından
alkışlar) 
İSRAFİL KIŞLA (Artvin) – Sayın Başkan,
değerli milletvekilleri; Cumhuriyet Halk Partisi Artvin Milletvekili Uğur
Bayraktutan ve arkadaşlarının Murgul’da siyanür havuzu yapılmasıyla ilgili
araştırma komisyonu kurulması hususundaki önergesi hakkında AK PARTİ Grubunun
görüşlerini açıklamak için söz almış bulunuyorum. Hepinizi saygıyla selamlarım.

AK PARTİ olarak on iki yıldır bu ülkeyi
yönetiyoruz ve on iki yılda ülkeyi nereden nereye getirdiğimizi bütün
milletimiz yakinen takip ediyor. On iki yılda ülkemiz 4 kat büyüdü. Millî
gelirimiz fert başına 2.500 dolar seviyelerinden 11 bin dolar seviyelerine
geldi ise; ihracatımız 37 milyar dolardan 154 milyar dolar seviyelerine
geldiyse; enflasyon, faizler tek haneli rakamlara indiyse; burada, bütün bunlar
bu ülkede özel sektörle kamu sektörünün el ele vererek yapmış olduğu yatırımlar
sayesinde gerçekleşmiştir.
Daha dün yine bu Mecliste nükleer
santrallerin yapımı karşısında önergeyi görüştük. Maalesef, bazı kesimler
1970’li yıllardaki alışkanlıklarını hâlâ terk edememiş durumdalar ve zaman
zaman da bu reflekslerle karşı karşıya kalıyoruz. Hâlâ havaalanı yatırımına
karşı, hâlâ köprü yatırımlarına, baraj yatırımlarına, nükleer santral
yatırımlarına, madenlerin çıkartılmasına, sanayinin kurulmasına, fabrikaların
yapımına karşı çıkacaksanız bunu anlamak mümkün değil. Bu anlayışla ancak
ülkeyi 70 sente muhtaç ederiz. 
On iki yıldır AK PARTİ hükûmetleri hep
halkımızın, milletimizin lehine olan güzel işler yaptı; milletimizin zararına
ve aleyhine olacak da hiçbir şeyin içinde olmadı, hiçbir icraatı yapmadı. 
Artvin’deki maden rezervi ilimizin en
önemli gündem maddelerinden bir tanesi şüphesiz ki. Ülkemizin kalkınması için
yer altı zenginliklerimizin ülke ekonomisine kazandırılması şüphesiz ki güzel.
Ama elbette ki burada Artvinliler olarak hassasiyetimiz, hepimizin bütün kaygı
ve endişeleri yatırım yapılırken Artvin’in ve Artvinlinin zarar görmemesi
noktasındadır.
Bu tür yatırımlar Türkiye’de ve dünyada
ilk kez yapılan yatırımlar değildir. Ülkemizde Gümüşhane’de, Bergama’da,
Küre’de ve daha pek çok yerde, birçok ülkelerde de altın madeni, gümüş madeni,
bakır madeni çıkartılıyor. Şüphesiz, burada kullanılacak teknoloji de son
derece önemlidir, burada alınacak ÇED raporu da son derece önemlidir. Bu
yatırımlar ÇED raporu olmadan yapılabilecek yatırımlar değildir. ÇED raporu,
elbette ki o yapılacak yatırımın çevreye ne tür zararlarının olacağını bilimsel
verilerle ortaya koyacak rapordur. Bu bakımdan, bütün kamu kurum ve
kuruluşlarının elbette ki ÇED raporunun verilmesi aşamasında bu hususları
hassasiyetle göz önünde bulunduracaklarına inanıyoruz ve aynı zamanda, kullanılacak
teknoloji de bu tip yatırımlarda şüphesiz son derece önemlidir. O bakımdan,
şirketin ne yapmak istediği, nasıl bir teknolojiyi kullanacağı ve kullanacağı
bu teknolojinin, yapacağı bu yatırımın Artvin’e veya Murgul’a ne zararları
olacağı ortaya konmalıdır. Bu zararlar ortaya konduğu takdirde -ki bilimsel
yönüyle- bizler burada, biz de halk olarak, iktidar olarak, milletvekilleri
olarak elbette ki bu yatırıma karşıyız.
Murgul halkı yıllardır madenle iç içe
yaşıyor, madene yabancı değiller. Yıllardır bakır madeni çıkarılıyor ve bugün
binden fazla işçi de bu madende çalışıyor. Maden özelleştirilmeden önce, bakın,
Murgul’da -gidenler bilir belki- inanın dereler kahverengi akardı, bütün o
tabiat da kahverengi renge bürünmüş bir vaziyetteydi. O zararını her yönüyle
görmeniz mümkün ama bugün yemyeşil bir doğası var ve suları berrak ve şu andaki
madenden şikâyetçi bir tane de insan göremezsiniz. Neden? Demek ki buradaki
halka verilecek bu zararların önüne geçecek bir teknoloji kullanılmıştır. O
bakımdan, bugün her taraf yemyeşil, dediğim gibi.
Bir önemli husus da bu meselenin,
Artvin’deki meselenin sadece bir tek sivil kuruluşun meselesi olmadığı. Burada
bu konu bütün Artvin’in meselesi olduğu için, doğrusu, toplumun pek çok
kesimlerini bir arada bulunduran bir ortak platformun bu konunun takipçisi
olması, bu konunun sahibi olması ve bu konuyu yürütmesinin doğru olacağı
noktasında düşüncelerimiz var. Sağ olsun, Ticaret Odası Başkanı bu konuda geçen
pazar günü bir toplantı yaptı ve böyle bir bağımsız platform kurarak inşallah
Artvin’deki maden konusundaki bu gelişmeleri daha iyi bir şekilde takip etme
imkânı bulunacak. Çünkü, ortada ciddi bir bilgi kirliliği de söz konusu. O
bakımdan, şu anda da Murgul’da maden şirketi –demin diğer milletvekili
arkadaşlarımızın da konuştuğu gibi- siyanür havuzu yapmaktan vazgeçtiğini
ortaya koydu ve yapmayacağını vadetti, bunu kamuoyuna deklare etti. Eğer o
bölgede, Murgul’un içerisinde tabii ki böyle bir şey Murgul halkına zararlıysa
zararı olmayacak bir bölge, bir yer bulunarak orada yapılsın, halkımıza zararı
olmayacak bir yerde yapılsın. Bu nedenle, böyle bir deklarasyon varken
araştırma komisyonunun kurulmasını gerektirecek nedenler de ortadan kalkmış
durumda çünkü siyanür havuzu yapımı eğer gündemden kalktıysa burada böyle bir komisyon
kurulmasına da doğrusu gerek görmüyorum. Önergenin de anlamı kalmamıştır bu
nedenle, onun için önergeyi desteklememiz söz konusu değildir.
Halkımız şu anda emin olsun,
hükûmetlerimiz Artvin’de sağlık, eğitim, ulaşım, turizm ve enerji başta olmak üzere
önemli yatırımlar yapmakta. Artvin gelecekte –inanıyorum ki- Türkiye'nin en
modern, en huzurlu bir kenti olacak. Bugün on iki yıldır AK PARTİ iktidarı
döneminde Artvin’e yapılan yatırımlar 10 katrilyonun üzerinde değerli
kardeşlerim. İnşallah, bu madenle ilgili konuları da, bütün gelişmeleri de
aklıselimle takip edip yerinde ve zamanında yapılacak doğru müdahalelerle
Artvin’in zarara girmeyeceği, doğru bir yolun, yöntemin bulunacağına inanıyor,
bu duygularla hepinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Kışla.
LEVENT GÖK (Ankara) – Sayın Başkan…
BAŞKAN – Buyurun Sayın Gök… 
III.- YOKLAMA

(CHP ve MHP sıralarından bir grup
milletvekili ayağa kalktı)
LEVENT GÖK (Ankara) – Sayın Başkan,
toplantı yeter sayısı istiyoruz.
BAŞKAN – Yoklama talebi vardır.
Sayın Gök, Sayın Susam, Sayın Işık,
Sayın İrbeç, Sayın Ayhan, Sayın Erdoğan, Sayın Aksünger, Sayın Serindağ, Sayın
Bayraktutan, Sayın Özcan, Sayın Dibek, Sayın Köktürk, Sayın Gök, Sayın Tanal,
Sayın Demiröz, Sayın Öz, Sayın Oral, Sayın Işık, Sayın Çirkin, Sayın Çıray.
Üç dakika süre veriyorum ve yoklamayı
başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı yoktur. 
Birleşime on dakika ara veriyorum.
Kapanma Saati:
17.34
BEŞİNCİ OTURUM
Açılma Saati:
17.45
BAŞKAN: Başkan
Vekili Meral AKŞENER
KÂTİP ÜYELER:
Bayram ÖZÇELİK (Burdur), İsmail KAŞDEMİR (Çanakkale) 
----0----
BAŞKAN – Sayın milletvekilleri, Türkiye
Büyük Millet Meclisinin 8’inci Birleşiminin Beşinci Oturumunu açıyorum.
III.- YOKLAMA

BAŞKAN – Cumhuriyet Halk Partisi Grubu
önerisinin oylamasından önce yapılan yoklamada toplantı yeter sayısı
bulunamamıştı. Şimdi yeniden elektronik cihazla yoklama yapacağım. 
Yoklama için iki dakika süre veriyorum.
Yoklama işlemini başlatıyorum.
(Elektronik cihazla yoklama yapıldı) 
BAŞKAN – Toplantı yeter sayısı vardır.
Elektronik cihazda toplantı yeter
sayısı çıktı, onun için onları okumuyorum.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Artvin Milletvekili Uğur Bayraktutan
ve 50 milletvekili tarafından, Artvin’in Murgul ilçesinde yapılması planlanan
siyanür havuzuyla ilgili sorunların tüm yönleriyle araştırılması amacıyla
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 23 Ekim 2014 Perşembe günkü birleşiminde sunuşlarda
okunmasına ve ön görüşmelerinin aynı günkü birleşimde yapılmasına ilişkin
önerisi (Devam)

BAŞKAN – Evet, öneriyi oylarınıza
sunuyorum: Kabul edenler… Kabul etmeyenler… Kabul edilmemiştir.
Gündemin “Kanun Tasarı ve Teklifleri
ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)

BAŞKAN – Komisyon? Yok.
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)

BAŞKAN – Komisyon? Yok.
Ertelenmiştir.
3’üncü sırada yer alan, Türkiye Sağlık
Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ile benzer
mahiyetteki bir kanun teklifi ve Sağlık, Aile, Çalışma ve Sosyal İşler
Komisyonu Raporu’nun görüşmelerine kaldığımız yerden devam edeceğiz.
3.- Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Kars Milletvekili Yunus Kılıç ve Amasya Milletvekili Avni Erdemir
ile 79 Milletvekilinin; Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Sağlık, Aile, Çalışma ve Sosyal İşler Komisyonu Raporu (1/937,
2/2229) (S. Sayısı: 615)
BAŞKAN – Komisyon? Yok.
Ertelenmiştir.
4’üncü sırada yer alan, Elektronik
Ticaretin Düzenlenmesi Hakkında Kanun Tasarısı ile Avrupa Birliği Uyum
Komisyonu, Bayındırlık, İmar, Ulaştırma ve Turizm Komisyonu ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Raporlarının
görüşmelerine başlayacağız.
4.- Elektronik Ticaretin Düzenlenmesi Hakkında Kanun
Tasarısı ile Avrupa Birliği Uyum Komisyonu, Bayındırlık, İmar, Ulaştırma ve
Turizm Komisyonu ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu Raporları (1/488) (S. Sayısı: 240) (x)
BAŞKAN – Komisyon? Burada.
Hükûmet? Burada.
Komisyon Raporu 240 sıra sayısıyla
bastırılıp dağıtılmıştır.
Sayın milletvekilleri, alınan karar
gereğince bu tasarı İç Tüzük’ün 91’inci maddesi kapsamında görüşülecektir. Bu
nedenle, tasarı, tümü üzerindeki görüşmeler tamamlanıp maddelerine geçilmesi
kabul edildikten sonra bölümler hâlinde görüşülecek ve bölümlerde yer alan
maddeler ayrı ayrı oylanacaktır.
Tasarının tümü üzerinde söz isteyen,
Cumhuriyet Halk Partisi Grubu adına İzmir Milletvekili Sayın Erdal Aksünger.
Buyurunuz. (CHP sıralarından alkışlar) 
CHP GRUBU ADINA ERDAL AKSÜNGER (İzmir)
– Sayın Başkan, değerli milletvekilleri; hepinizi saygıyla selamlıyorum.
E-ticaretin düzenlenmesi…
BAŞKAN – Sayın Aksünger, bir saniye,
kapatıyorum, yeniden açacağım. 
Sayın milletvekilleri, Genel Kurulda,
özellikle bakanlar sıralarında uğultu var. Rica ediyorum, bir sükûneti
sağlarsak. 
Sayın Aksünger, buyurunuz, yeniden
açtım. 
ERDAL AKSÜNGER (Devamla) – Sayın
Başkanım, sizi dinlemiyorlar, o yüzden bence tekrar bakarsanız dinlemediklerini
göreceksiniz. 
BAŞKAN – Şimdi, ben uyardım, yani
yerimden kalkıp, elime de sopayı alıp inemeyeceğime göre. Yani herkes akil
baliğ olmuş insanlardan oluşuyor. Dolayısıyla bu kadar. 
ERDAL AKSÜNGER (Devamla) – Memleket
sopayla terbiye edilmeye çalışıldığı için bizim de aklımıza başka bir şey
gelmiyor artık yani ondan kaynaklanıyor. 
BAŞKAN – Sınıf başkanı gibi
hissediyorum kendimi. 
ERDAL AKSÜNGER (Devamla) – Aynen öyle. 
BAŞKAN – Buyurun.
ERDAL AKSÜNGER (Devamla) – Şimdi,
tabii, ülke gündeminde, durmadan gündem başka konularla meşgul olduğu için bu
tür, ticaretin gelişimiyle ilgili çok önemli bence de bu maddenin buraya
gelmesi, çok da geç kalmış aslında. 
Ama tabii, baktığımız zaman, elektronik
ticaretin ne ifade ettiğini, dünyada ne ifade ettiğini bir irdelememiz lazım.
Dünya aslında yeni bir ekonomiyi tartışıyor, bilgi ekonomisini tartışıyor.
Neden tartışıyor bunu? Artık dünyada o kadar büyük ticari kurumlar bilgi
üreterek çok büyük hacimlere geçtiler ki bazı ülkelerin gayrisafi millî
hasılaları kadar hacim üretebiliyorlar. 
Bakın, Amerika’da bilgi üreten ve
kendince dijital kütüphane gibi çalışan bazı kurumların değerleri konusunda
küçük bir iki tane örnek vereyim: Mesela, Google’ın değeri, bugün Türkiye
ekonomisinin toplam değerinin 2 katı kadar. Yani aslında, Türkiye’de sanayiyle
uğraşan tüm dinamikleri topladığınızda 130 milyar dolarlık bir hacim oluşuyor
-değer olarak söylüyorum- oysa Google’ın tek başına 275 milyar dolarlık bir
hacmi var, bilgi satarak bu işi yapıyor. Türkiye’de bilgi olması için neye
ihtiyaç var? E-ticarete buradan geleceğim çünkü. Bir kere, ülkelerdeki eğitim
sistemleri ve o halkın hangi noktada, bilimsel olarak nasıl eğitildiği en önemli
konulardan bir tanesidir. Çok bariz bir örnek vereceğim bununla ilgili, bakın;
“Türkiye’de bilime dair eğitim ne kadar geriye gitmiş veya ne kadar geride
kalmış?”ın çok bariz bir örneğini vereceğim size: Burada, baz alınan, dünyadaki
çocukların eğitimindeki matematiktir. Sosyal zekânın gelişimi o ülkedeki ortak
yaşam kültürüyle birlikte olur. 
Bakın, matematik konusunda bu ülkedeki
çocukların durumu nedir diye bir bakalım. Şimdi, matematik ve fen okumanın
hepsinde çok iyi olanlar Şangay’da yüzde 19 -tüm eğitimin hepsinde- Singapur’da
yüzde 16,5 -çok iyi denilebilecek düzeyde olanları söylüyorum- Polonya’da 6,1;
Türkiye’de 1, çok iyi olanlar 1 Türkiye’de. Bu neyi getiriyor? Altyapıyı
sağlamayı getiriyor. Şimdi “On iki senede şunu yaptık, bunu yaptık, Türkiye’yi
teknolojiyle donattık. Şu oldu, bu oldu.” diyorsunuz da… 
Bir tane çok basit örnek vereceğim:
Yüksek teknoloji ihracatı baz konudur, baz planlama bunun üzerinden yapılır ne
kadar yüksek teknoloji ihraç ediyorsunuz diye. 2002 yılında -baz olarak, birim olarak
söylüyorum bunları- Çin’in durumu 41,7 -birim olarak söylüyorum bunu- ve 2012
yılında 505 birime çıkmış; Kore 54,3 ve 2012’de 121 birime çıkmış; Malezya 47,
daha sonra 61’e çıkmış; Hindistan 2, 12’ye çıkmış; Polonya 0,8’den 9,5’a
çıkmış; Türkiye 1 ve 2012’de, geçen on iki senede 1,9’a çıkmış. Yani bizim
teknoloji ve teknoloji içeren herhangi bir şeyi üretip ihraç etmekte en
diplerde yer aldığımız buradan gözüküyor. Tabii, dünya bu yeni ekonomiyle
ilgili bazı tekelleşmeler yaşıyor. Sadece Türkiye için söylemiyorum, dünyanın
her yerinde tekelleşmeler var. Yani bunu sadece Türkiye’nin kendi iç kıvrım
kıvrım… 
Bunu, özellikle, bu son neoliberal
politikalar üzerinden getirilen ekonomiye ayak uydurduğundan da söylemiyorum.
Ama dünyada bu sorunun temeli şuradan da kaynaklanıyor: Gelişmekte olan ülkeler
şu anda aslında atakta, doğru. Türkiye, 2001-2002’de dünyada sıcak paranın o
“Nereye gideyim de kimden ne kadar faiz alayım?” dediği hikâyeyi 2008-2009’a
kadar taşıdı, ondan sonra taşıyamaz duruma geldi, şu anda üretimde ciddi bir
problemimiz var.
Şimdi, bunlar olurken aslında neler
elektronik ticaretin altyapısına destek oluyor? Bunlardan en önemlisi: Böyle
bir altyapınız var mı? İnternet’i nasıl kullanıyorsunuz? Lojistik
altyapılarınız gelişmiş mi? Örgün eğitimlerde bunlarla ilgili yapıları kuruyor
musunuz, çocukları böyle eğitiyor musunuz? Bunların hepsi aslında bir vesileyle
en önemli dinamikler. 
Bakın, Türkiye’deki on iki yıllık
iktidarınız döneminde şunu çok da rahat söyleyeyim, bunu hepimiz ezberledik: Özelleştirmeyle
ilgili konuda ciddi yol aldığınızı iddia ediyorsunuz. Özelleştirmeye karşı olup
olmamak meselesiyle ilgili konuşmuyorum, basit bir şey söyleyeceğim: Neden
özelleştirilir bir yer? Efendim, verimli değildir, bundan dolayı
özelleştirilir. Devletin ekonominin içinden elini çekmesi konusunda birileri
der ki: “Ben böyle bir politika güdeceğim kardeşim, ekonominin içinde elim
olmayacak, çekeceğim elimi bundan, özelleştiriyorum, buralar verimsiz.” Ama ne
yazık ki görüyoruz ki özelleştirdiklerinizin çoğu aslında altın yumurtlayan
tavuklar. 
Mesela bir tane örnek vereyim: TÜRK
TELEKOM’u özelleştirdiniz. Ya, TÜRK TELEKOM Türkiye’nin altyapısı. Ben bir tane
daha örnek istiyorum, mesela gelişmekte olan ülkelerde kendi tüm altyapısını
yabancılara teslim eden bir tane ülke gösterin bana, bir tane ülke gösterin
bana. Kaldı ki bununla birlikte, onun yanında TRT diye bir kurum var kardeşim.
Bu TRT’de herhâlde 10 bine yakın insan çalışıyor. Ya, ne iş yapar kardeşim bu
TRT mesela? Ya, 200-300 kişiyle götürülen bir televizyon kanalının rakibi
olarak görünüyor, reytinglere bakıyoruz, böyle bir reytingi yok, bütçelere
bakıyoruz, inanılmaz bütçeler var ortada. Tamam, o zaman burada şunu
diyebilirsiniz: “İstihdamla ilgili olarak bunu özelleştirmiyoruz.” Fayda-değer
ilişkisinde bir çelişki içindesiniz, burada bir yanlış var ama nerede akçeli,
çorbalı işler varsa özelleştirmenin altında, onlar herkes tarafından konuşuldu
ama hiçbir yerde nedense faili de ortaya çıkmadı. 
Şimdi, aynı şekilde PTT konusuna
geleyim çünkü önümüzdeki süreçte e-ticaretin temelinde olacak en büyük, en
sıkıntılı yerlerden biri ve gelişmekte olan yerlerden biri lojistik, lojistik
gelişirse e-ticaret gelişecek. Şimdi, bakıyoruz -yine buna benzer bir şey- TÜRK
TELEKOM özelleştirildi, bunun yanı sıra, TÜRK TELEKOM’un yanı sıra “PTT” diye
bir kurum var. Bu, altyapılarda çok önemli olacak bir kurum, lojistik tarafta.
Şimdi PTT yeniden dizayn ediliyor. Hani, devletin elinde kalsın, tamam kalsın
ama ne yapılıyor? PTT’ye tekel hakkı getiriliyor. Peki nerede rekabet olacak?
Özel sektör ile devlet rekabet edecek. “E ekonomiden çekilelim.” diyordunuz bu
konuda. Rekabet edeceksiniz, PTT allı pullu bir yere gelirse zorla milletin
cebindeki parayı alacak, rekabete tamamen kapatılacak o sektör belli
yerlerinde, PTT büyüyecek, sonra bunu özelleştireceksiniz. Kime satacağınız da
belki planlıdır, onu bilmiyorum, belki planlıdır yani. E ne oldu şimdi, hangisi
mantıklı bunlardan? Bir kere bunun kendi öz eleştirisini birilerinin buradan
yapması lazım. 
Şimdi, İnternet diyoruz bu konuyla
ilgili olarak. Ya benim gördüğüm, son bir yıl içerisinde bu iktidarın
İnternet’e karşı ne kadar antipatik bir durumda olduğunu hepimiz gördük, hatta
“İnternet’i kapatalım.” deniliyor. Tamam İnternet’i düzenleyelim de elektronik
ticareti düzenleyeceğiz, bunun olmazsa olmazı İnternet. Burada “İnternet’i
kapatalım.” diyen mantığında adamlar var. Özgürlük kavramlarını bir kenara
bırakıyorum, ticaret tarafından bakıyorum, orada da bir problem olacak
demektir. E nasıl ilerleyeceksiniz? Problem buradan kaynaklanacak önümüzdeki
durumda. Türkiye, elektronik ticaret konusunda şu anda çok sıkıntılı yerlerde
değil. Değil ama bizim en büyük sorunlarımızdan bir tanesi, dünyanın gelişkin
ve gelişmekte oldukları rakamlarla bizim kıyaslamamız. 
Şimdi, 2011, 2012’lerde ve 2013’lerde
40 milyar TL’ler civarında Türkiye’de bir hacim gözüküyor ama bu 40 milyar
TL’lik hacmin içerisinde bankaların da destekli olan rakamları var. 2016’da
Türkiye için beklentiler 50 milyar TL. İnternet üzerinden ya da e-ticaret
üzerinden bir vesileyle o paranın ticarete dönüşeceği düşünülüyor. Ama gelin
bir rakamlara bakalım, “Dünya nasıl gelişiyormuş, dünyanın rakamları nelerdir?”
diye onlara bir bakalım. Avrupa’daki elektronik ticaret 2012 yılında 156 milyar
dolar, 2016 beklentisi 280 milyar dolar. Avrupa’daki bütün ülkeleri
topladığınızda 300 milyon nüfusu var, Türkiye’de de 75-80 milyon nüfus
konuşuluyor. Orana baktığımızda -aslında bir felaket var önümüzde- görülüyor,
çok sıkıntı var orada. Ciddi bir şekilde altyapıların halledilmesi gerektiği
görülüyor.
Aynı şekilde, Amerika’daki pazara
baktığımız zaman, Amerika 2012 yılında 231 milyar dolar bir hacim üretmiş
e-ticarette ama bakıyorsunuz ki 2016 yılında 390 milyar dolar diyor. Bunlar
fiktiftir, neden fiktif olduğunu söyleyeyim. Dünya üzerinde kurdukları
şirketlerle, mesela Google gibi, Apple gibi buna benzer şirketlerle Avrupa’da
bazı ülkelerde o şirketlere parayı aktardıkları için, oralarda paraları
tuttukları için o rakamları Amerika’ya yazmıyor, orada değil yani o rakamlar. 
O nüfus oranları, aslında ticaretin
gelişkinliği ve o ülkedeki bilgi teknolojilerine verilen önemle görülüyor. Biz,
Türkiye olarak, e-devlet anlayışımızda şu anda -Birleşmiş Milletlerin raporuna
dayalı söylüyorum bunların hepsini, insani gelişmişlik raporlarına dair
söylüyorum- 89’uncu sıradayız yani bu algı öyle. Çünkü, biraz önce çocuklarla
ilgili matematikteki gelişmişliği anlattım, o aslında bilimsel altyapının
kurulmasıyla ilgili insan kaynağı desteği. Üniversitelerde zaten böyle
eğitimler de vermiyoruz yani. Buradaki -görülüyor ki- Çin gibi, Rusya gibi,
Hindistan gibi ülkeler inanılmaz, en az 50 katı, 100 katı ileriye gitmişler;
biz 1 olanı 1,9’a getirmişiz. Matematikteki sınıfta kalışımız… Dünyadaki
matematik lotunda sınıftayız. 
Bizim TÜBA’da bile aradığınız
kriterlerin en azından -bakın TÜBA’ya, Türkiye Bilimler Akademisine kimleri üye
yaptıklarını- yüzde 70’ine neredeyse imam-hatip mezunu olan adam alıyorsunuz.
Ya, burası Bilimler Akademisi kardeşim, Türkiye Bilimler Akademisi, gidin, yeni
üyelerine bakın, asosiye üyelerine. Dünya ne diyormuş bununla ilgili, TÜBA’yla
ilgili? Ne diyormuş dünya bu konuyla ilgili? Onun da sadece ve sadece adı
kaldı, kendisinin bir şey ürettiği yok. TÜBİTAK diyorsun, işte orada montaj mı
değil mi, onlara bakan bir kurum hâline döndürdüğünüz için bilime bakışınız
böyle bu tarafından baktığınızda.
Dünyada 7 milyar nüfusun yüzde 39’u
İnternet kullanıyor. Bu, ciddi şekilde 2,8 milyar insana tekabül eder.
Türkiye'de de ciddi bir oran olduğu söyleniyor. Bu rakam 37,5 milyon insana
tekabül ediyor. Ben bu İnternet kullanım oranında şöyle bir problem olduğunu
düşünüyorum: Bunların hepsinin, 37,5 milyonun bir vesileyle İnternet’in
üzerinde dijital okuryazarlık problemleri var. Eğer biz dijital okuryazarlık
problemini halledemezsek, yasakla, sopayla, onunla, bununla insanları İnternet
mecrası üzerinde herhangi bir şekilde eğitemeyiz, böyle bir şey yok. Elinizde
bir sopa İnternet’te kimin ne yaptığına bakar bir hâlde bu ülkeyi götürmeye
çalışırsanız, oradan ne elektronik ticaretin gelişmesini bekleyebilirsiniz ne
de insani gelişmişlik bekleyebilirsiniz. Bu memleketin hâli bu noktada harap,
bilimsel eğitim noktasında harap; ben söylemiyorum, Birleşmiş Milletlerin
raporları söylüyor, ben söylemiyorum bunu. 
Mesela, e-ticaret konusunda yeni düzenlemelerle
birlikte neler getirilmesi lazım? Ya, bu Türkiye’de bilim, teknoloji noktasında
hangi bakanlık neye bakar ben bilmiyorum. Ya, vatandaş nereden bilsin, ticareti
yapan adam nereye güvenecek? Bir kere burada en önemli konu güven problemi
zaten. Şimdi, bir sürü kurum bir sürü şeye bakıyor. Acilen, tüm sorunları tek
elden çözecek olan bir kurumu bir güven tahsisine oturtmak lazım,
oturtamazsanız bu işi çözemezsiniz. 
Bakın, size çok basit bir şey
anlatacağım. Ya, her gün neredeyse bankalar, sigorta şirketleri, bir sürü adam
telefonla taciz ediyor “Şöyle bir ürünümüz var, şu var, bu var.”, sabahın
köründe arıyorlar bir vesileyle veya herhangi bir kurum arıyor, hiç
tanımadığınız bir adam arıyor sizi “Ben bilmem kimim, şöyle bir ürün getirdik,
şunun için arıyorum.” falan diye. Mail atıyorlar mı, atıyorlar; mesaj atıyorlar
mı, atıyorlar; telefonla taciz ediyorlar mı, ediyorlar; sosyal medyadan taciz
ediyorlar mı, ediyorlar. Ya arkadaş, bu adamlar bu verileri nereden buluyor?
Ben size söyleyeyim nereden bulduğunu, TÜRK TELEKOM’dan alıyor, Turkcell’den
alıyor, oradan alıyor, buradan alıyor, daha vahimini söyleyeyim, bu devletin
kurumlarından alıyor. Ya, daha yeni Sosyal Güvenlik Kurumunun 65 milyon liraya
dataları sattığına, gelir elde ettiğine dair olaylar ortaya çıktı, 65 milyon TL
bundan gelir elde ettiğini söyledi. Şimdi, demek ki ne yapmış? Kişilerin
verilerini satmış birilerine, o adam da seni arıyor küt diye telefonla. Ya
kardeşim, burada biz daha bundan birkaç ay önce Kişisel Verilerin Güvenliği
Kanunu’nu çıkarmadık mı? Peki, hiç kimse bu konuyla ilgili olarak bu adamı
şikâyet etmiyor mu? Etmiyorsa bile bu memlekette yürütme yok mu kardeşim? Yargı
yok mu? E buradan bunlara şikâyet etmiyor mu kimse? Ediyordur mutlaka ama bir
kurum yok ki burada o kurum bu işleri halletsin. 
Daha buraya
gelmeden önce bir banka beni arıyor. “Kardeşim, benim verimi nereden aldınız
siz ya, nereden aldınız bu verileri?” dedim. Bu kişisel veriler şu demektir:
Adamın evini, telefonunu, profilini bilmem neyini alıyor. Demek ki adamın o
üründen satın aldığını biliyor veya o ürüne ihtiyacı olduğunu bilen bir
profesyonel yapı kurulmuş, o yapıda da adamı profillemişler “Bu adam şunu alır,
bunu alır, şunu yapar.” filan diye. Bu suç zaten suç, suç bu. Bu adam bunları
nereden almışsa oraya mutlaka yargı yoluyla birinin elinin değmesi lazım. Bu
bir tacizdir, aslında vahşi bir kapitalist hikâyenin sonuçta devamıdır bu.
Böyle bir şey olur mu ya? Bunun düzenlemesini tabii ki yapacağız ama bunu
düzenleyen bir kuruma ihtiyaç var, bunu düzenleyecek bir kuruma ihtiyaç var. Bu
3 tane, 5 tane bakanlık tarifiyle olmaz. Dedim ya bilgi teknoloji konusunda
hangi bakan, neye bakıyor ben bilmiyorum. Orada bakmak lazım girip
İnternet’ten, o ona mı bakıyor, bu buna mı bakıyor, şu şuna mı bakıyor; hangi
kurumdur; nedir? Böyle bir şey olmaz zaten, böyle bir şey olur mu ya? 
Tüketici hakem
heyetlerinin hiçbiri çalışmıyor, kim ne derse desin yalandır bunların hepsi.
Ticaret odalarındaki tüketici heyetleri, işte, rakamları orada tanıtıldı,
“Belli rakamlara kadar tüketici heyetleri karar verecek.” dendi. Kardeşim,
çalışmıyor, çalışmıyor. Üstünde insanlar kendi haklarını savunamaz hâle
gelmişler. Bunlar ciddi problemlerdir bu ülke için. 
Ben ticaret
hacmi konusunda, önümüzdeki süreçte, eğer bu altyapılarla ilgili, işte, TÜRK
TELEKOM’daki bu rekabetin engellenmesi olayını kaldırmadığınız sürece, PTT’yle
önümüzdeki süreçte tekele döndürüp rekabeti önlediğiniz sürece ve aynı şekilde
bazı kurumlara müdahale etmediğiniz sürece büyük problem çıkacaktır. Çünkü
neden? 2013-2014 yılında Türkiye’de e-ticaret üzerinden yapılan tüm rakamların,
40 milyar TL olan rakamın yüzde 97’sini, tüm rakamın yüzde 97’sini, 12 bin tane
e-ticaret sitesinin yüzde 2,5-3’ü yapıyor. Ya, bu ne demektir? Kartelleşme
olmuş orada çünkü altyapılar pahalı, İnternet’i kazıktan satıyorsun, KOBİ’lere
bunu anlatmıyorsun, kavram karmaşası da diz boyu olmuş. Bankaları olanlar
yapacak önümüzdeki süreçlerde veya holdingleri olanlar e-ticaretleri
yapacaklar, öyle görünüyor yani. 
E, teknoloji üretimi yaptığınız da yok
ortada, böyle bir şey yok. Ya, buraya bir ağırlık verip yeniden, aşağıdan… 
“Örgün eğitim” dedim. Örgün eğitim… Ne
demek istiyorum: Üniversitelerde bu eğitimlerin bir an önce başlaması lazım,
e-ticaret eğitimlerinin başlaması lazım üniversitelerde.
Neden? Şuradan geliyor aklıma: Bu 40
milyar TL’de nasıl bir mecrayı kullanarak İnternet üzerinden gelip buradan
satın alma yapmış? Yüzde 39 civarındaki rakam akıllı telefonlar üzerinden
gelmiş, yüzde 27’si tabletler üzerinden gelmiş, yüzde 34 civarındaki de hesaplar
üzerinden gelmiş.
Şu demektir: Kardeşim, mobil
uygulamalar çok önemli hâle geliyor dünyada, hepimiz bazı aplikasyonları
kullanıyoruz… Çocuklarımıza mobil uygulamasını -ama altyapıyı doğru kurarak-
yani kendi özgün yazılımlarımızı, özgür yazılımlarımızı öğreterek mobil
uygulamaları yapıp önümüzdeki sürece hazırlıklı olmamız gerekiyor. Belli ki
mobil uygulamalar üzerinden gidecek bunlar. İkisi toplandığında yüzde 70’lere
yakın bir rakam yapıyor çünkü. Bu, çok değerli ve çok önemli. 
Şimdi, ticaretteki bu güven duygusu en
büyük problemdir İnternet’te. Ticaretteki güven problemini gidermediğiniz
sürece, düzenlemeler getirmediğiniz sürece, bir kuruma “Bak, sen bunu takip
hâlinde olacaksın.” demediğiniz sürece o güven problemi her zaman sıkıntı
yaşar. Çünkü neden? Bir site, büyük bir holdingin veya bankanın referansı
olmadan çok ciddi bir şekilde e-ticaret yapılacak bir mecraya dönmüyor. Bizde
hâlâ, mesela normal ticarette bugün bakın, çeklere güven kalmamıştır. zaten
ortada. Zaten o eski “söze güven” denilen mesele çoktan yerle bir oldu, çoktan
aslında kemikleri bile kurudu ama bu hikâye, bir türlü… Ticaretteki, genel
ticaretteki güven duygusu sağlanmadan İnternet’te, başka bir mecrada bunu
yaparken güven duygusunu sağlayamazsanız, o yüzde 97 hacmi yapan yüzde 3
önümüzdeki süreçte tekelleşecek komple, aşağıda ne KOBİ’ye ne de kendine
“girişimci” diyen gariban bir vatandaşa e-ticaret yapabilme bir vesile hacmi
sağlamayacak. Bu çok aşikârdır yani. Bunu yapmazsanız, aşağıda bunları
düzenlemezseniz, tamamen güveni tahsis edemezsiniz, bu yapıda sıkıntı çıkacağı
yüzde yüzdür yani. Tabii, e-devlet’in de bunu kullanması lazım. Dedim ya,
e-devlet konusunda burada “On iki yılda bunları yaptık.” diyorsunuz ama
Birleşmiş Milletler gelişmişlik raporunda “Sen, 90’ıncı sıradasın.” diyor ya,
“90’ıncı sıradasın.” diyor. E, teknoloji odaklı ihracatı zaten anlattık. Gerçi
olumlu bir sürü şey daha öncesinden söyledik, komisyonlarda da söyledik ama
dinleyen yok. Dinlemesinler, biz bu ülke için gerekli olan her türlü rapora
imza attık, bundan sonra da atmaya devam edeceğiz.
Hepinize
teşekkür ediyorum. (CHP sıralarından alkışlar)
BAŞKAN –
Teşekkür ederim Sayın Aksünger.
Halkların
Demokratik Partisi Grubu adına Şırnak Milletvekili Sayın Hasip Kaplan…
Buyurunuz. (HDP
sıralarından alkışlar)
HDP GRUBU ADINA
HASİP KAPLAN (Şırnak) – Sayın Başkan, değerli milletvekilleri; 240 sıra sayılı
Elektronik Ticaretin Düzenlenmesi Hakkında Kanun Tasarısı’yla ilgili olarak
Halkların Demokratik Partisi Grubu adına söz aldım. Hepinizi saygıyla
selamlıyorum.
Tabii,
konuşmamın başında buradan bir teşekkür etmek istiyorum Sayın Erdal Aksünger’e.
Hakikaten bu konuda verileri olduğu gibi verdi, açıklarına da değindi. Ben de
bir hukukçu olarak o teknik açıkların, rahatsızlıkların, yolsuzlukların,
suistimallerin, hilelerin, nitelikli dolandırıcılığın farklı boyutlarına
değinerek bunu tamamlamak istiyorum.
Şimdi, böyle
açtığımız zaman… Yahu, şu Avrupa Birliği olmasaydı hakikaten ne olacaktı bu
Meclisin hâli? Bu Mecliste çıkan kanunların yüzde 65’ini bürokratlar hazırlıyor,
yüzde 35’i de Avrupa Birliği müktesebatı gereği mecburen yaptığımız
kanunlardır, bu da müktesebat gereği mecburen elektronik ticaretle ilgili.
Avrupa Birliği 2000 yılında bunun kararını almış, biz şimdi hangi yıldayız?
2014 yılındayız. Yani, 20’nci yüzyılda almışlar, şimdi 2014 yılında, 21’inci
yüzyıldayız ve müthiş bir teknik gelişimi var. İnternet, sosyal medya, farklı
gruplar ve bunların üzerinden yapılan bütün ticaret… Sadece turizm değil, banka
kartları değil, telefon reklamları değil, hayatımızın her alanında,
çocuklarımızın hepsinin cep telefonlarında ve her yerde karşımıza çıkan bir
sorunu konuşuyoruz. Bununla ilgili hakikaten güvenlik sağlayıcı yeterli önlem
ve tedbiri kapsıyor mu bu? Tartışmalı. Bir adım mıdır? Bir adımdır. Yani
pozitif yanlarını görmek, negatif yanlarını da söylemek dürüst siyasetin gereği
olmalı. Keşke “Avrupa Birliği müktesebatıdır.” diye bu kanunların gerekçelerine
yazılmasaydı. 
Şöyle bir düşünün arkadaşlar: Sizi
telefondan bankalar arıyor, diyor ki: “Sizin limitinizi 5 milyardan -eski
hesapla gidelim- 50 milyara çıkarıyoruz.” Ek kartlar da var çocuklarda. “Kabul
ediyor musun, etmiyor musun?” Telefonda kayıt. Dikkat ediyor musunuz? Kayıt bir
tarafta var yani deliller bir tarafta var, sizin tarafta yok. Sizin ağzınızdan
çıkan bir sözcük… Kazara o ara telefonunuz bir başkasının elinde veya ne
bileyim, basit bir örnek veriyorum, doğal gaz servisleri var ya kombiler falan.
Kombiciden arıyorlar “Üç yıllığına, taksitle bakımınızı üstlenir misiniz?” “He”
dediniz mi tutacak “Hayır” dediniz mi kaydetmiyor, saklanmıyor yani şirketler
kendi lehine olan verileri kayıt olarak kayıt altına alıyor, yarın yargıya
intikal ettiği zaman da bu kayıtların aleyhine olanların hiçbirisini vermiyor,
diyor ki: “Siz böyle bir konuşma yapmadınız.” Bunu nasıl ispatlayacaksınız?
Hukukçu olarak söylüyorum: İspatlayamazsınız çünkü istediği bölümü siler, kendi
bölümü kalır ve gider. 
Yurt dışındasınız, yurt içindesiniz ve
sürekli bu alanda bir gelişme var. Elektronik alanında en önemli gelişme nedir
biliyor musunuz? İnternet çıktığı zaman en çok müzik endüstrisini vurmuştu
arkadaşlar ve öyle bir şey ki, yapımcılar, albüm çıkaranlar, CD’ler, DVD’ler
bir anda çöktü, müzik endüstrisi çöktü. Niye çöktü? Çünkü küçük bir cihazın
içine bin tane şarkıyı rahatlıkla alabilir oldunuz ve telif hakları mücadelesi
başladı sinemada, sanatta böyle bir ihtilaf gelişti.
Peki, onun
dışında… Buradan turizm gayesiyle başka ülkelere gidiyorsunuz, otel
rezervasyonu yapıyorsunuz, uçak rezervasyonu yapıyorsunuz, bilmem ne yapıyorsunuz.
Nereden yapıyorsunuz? Bazı şirketlerden yapıyorsunuz. İnternet’ten mi
yapıyorsunuz? Evet, İnternet’ten. Parayı nereye yatırıyorsunuz? Yine oradan
belirtilen yerlere yatırıyorsunuz. Ne oluyor? Zaman zaman gazete haberlerinde
tura çıkmak için bavulunu hazırlayan insanların ya havaalanında kaldıklarını ya
şirketin toz olduğunu, yok olduğunu görürsünüz, tam tatile giderken paraları
vermiş, dolandırıldığını anlar.
Peki, bu yalnız mı? Hayır. Sizin
telefonlarınıza günde kaç reklam geliyor hiç düşündünüz mü? Şimdi, bu
reklamlara bakıyorsunuz, artık tacize dönüşüyor gerçekten. Her alanda, tabii… Telefon
bilgilerinizi -bilgi toplumuyuz ya- maşallah her taraftan veriyorlar, GSM
operatörlerine, TELEKOM’a, muhtarlığa, o kayıtları 50 liraya satıyorlar
arkadaşlar. Binlerce kaydı bir “flash disk”te gönderiyorlar. Şimdi açayım
telefonumu, mesajların yarısı bunlarla dolu, neler neler yok, şöyle bir
bakıyorum, emlakçı var, turizmci var, banka var, kredi kartları var, yani neler
yok ki? Ev taşımacılığından bilmem kum taşıyıcılığına kadar var. Sonra,
vatandaşların haberlerini okuyorsunuz gazetelerde, cep telefonu siparişi
veriyor, açıyor kapağını kutu geldiği zaman, salatalık çıkıyor. Ee, yani
dolandırıcılık bu, hem parasını alıyor hem dalga geçiyor hem de nitelikli
dolandırıcılık yapıyor.
Şimdi, bu kanunda -demin Sayın Bakanla
da konuştum- bin liradan 5 bin liraya kadar caydırıcı bir hüküm var. Caydırmaz,
500 tanesini dolandırır, 500 tanesini dolandırdığı zaman üstüne bahşiş kalır o
kadar ceza. Yani, bu işin cezai bir de caydırıcılığının olması lazım. Cezai
caydırıcılık, bu elektronik ortamda ticaret yapan şirketlerin iyi bir
denetimini gerektiriyor, belli vasıfları ve kuralları olanları yapmak gerekiyor
çünkü benim en son tespit ettiğim rakam e-ticarette dönen, siparişle gelen
şeyler 50 milyarın üstünde. Örneğin, büyük mağazalara sebzeden meyveden tutun
her türlü siparişi elektronik olarak verebiliyorsunuz, belli markalar güven
telkin ediyor, insanlar onun üzerinden gidiyor. Ama, bu, büyük firmalar ve
güven teşkil edenler için, onların dışına girdiğiniz zaman size paketin içinden
ne çıkacağını bilemezsiniz. Peki, böyle bir durumda ne olacak? Tüketici hakları
devreye girecek. Tüketici hakları ne olacak? Yani, bir şey diyeceğim ama
diyemiyorum; daha bir hafta önce, siz, tüketici haklarında avukatlar hakem
kurulunda avukatlık ücreti almasın diye buradan kanun geçirmediniz mi
arkadaşlar? Ee, daha bir hafta önce geçirdiniz buradan. Tüketici haklarını
avukat korumasın, avukatlık ücreti almasın diye buradan kanun geçirdiniz. İşte,
bu tür yolsuzluklara ve dolandırıcılıklara meydan vermiş oluyorsunuz. 
Peki, salt bu mu? Banka kredi kartları kullanılırken bir
bakıyorsunuz 20 dolarlık bir alışveriş yapmışsınız, birisi hemen girmiş aradan
2 bin dolarlık bir alışveriş yapmış. Bir mesaj geliyor, diyor ki: “Böyle bir
alışveriş yaptınızsa susun, önemli değil. Değilse bildirin.” Ne yapacak? Kartı
kapatacak. Ne yapacak? Takip edebilecek misiniz buradan İtalya’daki,
Almanya’daki, Belçika’daki bir şirketi? Bununla ilgili bir düzenleme var mı?
Yok. Ben, eksik olan ve neden yetersiz olduğunu söylediğim şeyler… 
Şimdi,
bu reklam hakkıyla ilgili bu kanun, bu taciz düzeyine gelen lig maçlarından
tutun da Spor Toto’dan Loto’ya, Loto’dan tutun da ya her türlü reklama, sizin
cep telefonunuza gelen… Ve bu sözleşmede Avrupa Birliğinin “reddetme hakkı”
olarak tanımladığı 2 kelime var, işte burada yazıyor: “Daha çok Avrupa Birliği
ve Uzak Doğu ülkelerinde geçerli.” “Bu hakkımı bir vatandaş olarak kullanmak
istiyorum.” derseniz, “Ya reklam gelmesin, bıktım, benim cep telefonumdaki bu
reklamlardan artık bıktım, gelmesin.” derseniz, ret hakkını kullanırsanız nasıl
kullanacaksanız, bana söyleyebilir misiniz? Biriniz çıkıp bana bir örnek… İşte
İnternet, iletişimle ilgili uzman arkadaşlarımız var; e, ben de hukukçu olarak
fena sayılmam. Bu kanuna baktığım zaman engellemiyor. Demek ki bu kanun
yetersiz arkadaşlar. Yetersiz, etkili değil. Sırf Avrupa Birliğinin
müktesebatını yerine getirmek için değil, tüketici haklarını da korumak
gerekiyor. 
Telefonda
sözleşme, telefon ses kaydıyla sözleşme: Eğer bir kayıt tutuluyorsa, tek tarafta
oluyorsa tek tarafı korur. Bunun müeyyidesi var mı? Yok. 
Şimdi,
bakın, hukukta tek taraflı kanıt olur mu? Yok. Bankalar kredi kartları için
size karınca duası gibi sözleşmeler imzalatıyor mu? Evet. Telefonlar için?
Evet. Alışveriş yaptığınız yerler için? Evet. O karınca dualarını kimsenin
okuma şansı var mı? Yok. 
Şimdi,
burada, temel sorun denetimdir arkadaşlar. Denetim kurumları var mı? Yok.
Denetimle ilgili tüketici sivil inisiyatiflerinin önünü kapattınız mı; avukat,
hukuk yardımını kestiniz mi? Kestiniz. Peki, kişisel verileri korudunuz mu?
Yok. Sayın Aksünger de açıkladı, ben de söylüyorum, kişisel verileri en çok
satılan ülke Türkiye’dir arkadaşlar. Zaten, bu son nüfus cüzdanı, kimlik kartları
da çıkınca çipli, damgalı gibi dolaşacağız artık. Yani o yeni kimlikleri
-konuşacağız tabii buradan- üstünde taşıyanın nerede olduğu bile izlenecek
artık, öyle, uydu üzerinden. Kim izleyecek? Valla, en başta NASA izleyecek,
uluslararası gelişmiş ülkelerin istihbaratı izleyecek ve o numaradan,
vatandaşlık numarasından ne kadar askerlik yaptınız, ne alışkanlıklarınız var,
hangi hastanede tedavi gördünüz, hepsi de çıkacak. Bunun korunması var mı? Yok
arkadaşlar. Peki, cezai hüküm? 1.000’den 5 bine… Şirketleri caydırmıyor. Büyük
şirketlerle ilgili bir şart var, Lüksemburg Adalet Divanına gitme hakkı var.
Peki, bu konuda bir güvence var mı? Türkiye Avrupa Birliği ülkesi değil ama gümrük
birliğini de 1995’te imzalamış. Gümrük birliğine taraf olan bir ülke olarak
Lüksemburg Adalet Divanına gidebilir mi? Gidemez. 
Şimdi, bilgi toplumu olduk kardeşim.
Ben bu “elektronik” deyince… Ticarette özgürlük sınırsız ama düşünceye, sosyal
medyaya özgürlük gelince devletin sopasını görüyoruz, devletin yasaklarını
görüyoruz, devletin dört saat içinde İnternet’i kapatmasını görüyoruz, devletin
dört saat içinde Twitter’i yasaklamasını, sosyal medyayı, Facebook’u… Yani
devlet bir yerde elektronik ortamda kendini var ediyor. Eğer kişiler veya sivil
kuruluşlar düşüncelerini ifade ediyorlarsa devlet kendini hissettiriyor. Onun
dışında, ticaret adına her türlü hırsızlık, yolsuzluk, talan ve götürmede
devlet “…”(x) “Bırakın yapsınlar, bırakın
geçsinler.” felsefesini uyguluyor. Yani rekabet, vahşi rekabet, isteyen
istediğini yapabilir şeklinde uygulanıyor. 
Kredi kartlarının kullanım
dolandırıcılığında bu elektronik ticaretle ilgili neden Bankacılık Kurulunun da
düzgün, daha sigortasal, daha güvenli, vatandaşı, tüketiciyi koruyan bir
uygulaması yok? O düzenleme oranın işi. Bankaların belli bir dereceye kadar
sorumluluğunun olması gerekiyor, bankaların belli bir limite kadar bu kartların
sorumluluğunu taşıması gerekiyor, bankaların kendi açıklarından kaynaklanan
hataların bedelini ödemesi gerekiyor ama maalesef o bedeli de vatandaşa ödettiriyorlar.

Şimdi, tasarıyla gelen en önemli
şeylerden birisi de elektronik postalar, İnternet üzerinden -IP numarası, bunu
herkes kullanabilir, herhangi bir bilgisayarı, Wi-Fi vesaire artık bunlar çok
kolay şeyler- bir sipariş verilmesi, bunun parasının yatırılması, bunun
alınması, bunun denetlenmesi denen bir mekanizma maalesef yok. Bu mekanizma, bu
tür bir uzman kurulu… Bunca üniversitemiz var, boş boş insan, işsiz insan
yetiştirir ama lazım olan bu alanda, bilişim alanında yetiştirdiğimiz
insanların çoğu da maalesef işsiz dolaşır, böyle garip bir ülkedeyiz. 
Arkadaşlar, bu kanunla ilgili
söyleyecek çok şey var ama şuraya bir bakın Allah aşkına: “Avrupa
Birliği-Türkiye İletişim Stratejisi.” Burada da elektronik alanda hemen
anlaşmalar imzalanmış. Ne demişler: İşte elektronik iletişim ve tartışma
yöntemlerini, bu ortamdaki proje formlarının oluşturulmasını, İnternet’te
Türkiye’ye yönelik karalama kampanyalarını falan filan, ülkemizin tanıtımına
yönelik İnternet vesaire vesaire… Dikkat edin yani yeri gelmiş Avrupa
Birliğinin gereği olarak böyle broşürler basmışız ama bu broşürleri bu yasanın
içine kaydıramamışız. 
Şimdi, Türkiye’deki kredi kartlı ödeme
sistemi. 2023’te, cumhuriyetin yüzüncü yılında yüzde 100 artacakmış diyorlar
arkadaşlarımız. Böyle bir vizyona da hayran olmamak elde değil. Nasıl bir
vizyon bu? Ne alakası var kredi kartının 2023’le? Diyeceksiniz “İşte bu,
siyaset mantalitesini kredi kartlarına kadar taşıma olayıdır.” Güvensizlik
problemine ilişkin 5464 sayılı Banka Kartları ve Kredi Kartları Kanunu’nun
düzenlediği hükümlere ayrı bir düzenlemenin getirilmesi gerekiyor. En çok
mağduriyet alanı kredi kartlardır, ek kartlardır, bir de telefon
görüşmeleridir. Sektörde elektronik imza zorunluluğu olan limitlerde elektronik
imza zorunlu olması lazım yani 100 liralık bir siparişle 100 milyarlık bir
siparişteki imza olayını ayrı koymak lazım, mutlaka olması gereken şeylerdir. 
Şimdi, ülkemizde, Türkiye’de kartlı
sistem alışverişi 2011’de 265 iken 360 milyara kadar çıktı. Bunun artışını
aldığımız zaman metropol kentlerdeki bu artışın hızla olacağı gözüküyor. Bu,
Amerika Birleşik Devletleri’yle Uzak Doğu’daki denetim sistemlerinden biraz
yararlanmak lazım. Bakanlığın uzmanları vardır muhakkak. Bilişim, iletişim,
elektronik konusunda Bilim, Sanayi ve Teknoloji Bakanlığının -ki bu alanda var-
gidip bu alanda eğitim görmesi lazım. Bu alanlarda görüşüp, konuşup nasıl
önledikleri konusunda bir çalışma yapmaları gerekiyor. Rakamlar bize bunu
gösteriyor ve 4077 sayılı Tüketicinin Korunması Hakkındaki Kanun ve benzeri
kanunlarda vatandaşın, tüketicinin mağduriyetinin korunması için hukuki güvence
dâhil olmak üzere ücretsiz hukuki yardımdan her türlü vatandaşın
yararlanmasının da yolunu açmak gerekiyor. Eğer yurttaşımızı gözeteceksek
yapılması gereken budur. Ondan sonra isteyen turizm sektöründe istediği
siparişi de verebilir, başka türlü siparişleri de verebilir. 
Şimdi biz, burada diğer partilerle aynı
durumda, aynı konumdayız. Bir boşluk olan bir alan. Bir düzenleme geliyor.
“Avrupa Birliği’nin de gerekleri.” deniliyor. Burada ne yapacağız? Çok yetersiz
görüyoruz arkadaşlar, çok açık söyleyeyim, çok yetersiz. Laf olsun, formalite
gereği “Müktesebatın gereğini yerine getirdik.” gibi bir anlayışla bunun çok
yararlı olacağına inanmıyoruz ve yeterli bulmuyoruz, eksik buluyoruz. Kerhen,
hani “zoraki destek” derler ya, o tür bir şey bizim konumumuz. Bu alanın
güçlendirilmesinin bireylerin tüketim hakları açısından son derece yararlı
olacağını düşünüyoruz.
Hepinizi saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Kaplan. 
Milliyetçi Hareket Partisi Grubu adına
Denizli Milletvekili Sayın Emin Haluk Ayhan.
Buyurun. (MHP sıralarından alkışlar) 
MHP GRUBU ADINA EMİN HALUK AYHAN
(Denizli) – Teşekkür ediyorum Sayın Başkan. 
Sayın Başkan, sayın milletvekilleri;
görüşülmekte olan 240 sıra sayılı Elektronik Ticaretin Düzenlenmesi Hakkında
Kanun Tasarısı’nın geneli üzerinde Milliyetçi Hareket Partisinin görüşlerini
arz etmek üzere söz aldım. Bu vesileyle yüce heyeti saygıyla selamlıyorum.
Öncelikle alt komisyon çalışmaları
sırasında çok büyük bir uyum olmasını sağlayan Sayın Mehmet Erdoğan’a çok
teşekkür ediyorum. Biz uzlaştık, orada bu tasarı hasıl oldu, neticeye ulaştı,
Komisyonda görüşüldü ve daha sonra iki senedir de burada bekliyor. Hiçbir
aciliyeti yok ise o gün biz bunu niye görüştük, aciliyeti var idiyse niye
bekliyor? Bunu engelleyen muamma nedir? Ülkede bunun, bu hususun bir
altyapısının olması gerekirdi. Öncelikle bir kere bunu ifade etmek istiyorum. 
Eğer, hakikaten bu mevzuatta, buraya
gelen tasarıda, görüşülmekte olan tasarıda değiştirilmesi gereken bir husus var
ise -biraz sonra konuşmamda değineceğim- o zaman bunu gerçekten çok dinamik bir
husus olduğu için Komisyona geri çekip bütün her şeyiyle tekrar görüşmemiz
lazımdı ama en basic, en temel bir yasanın bu hususta oluşması için Milliyetçi
Hareket Partisi olarak iktidar kanadına mensup arkadaşlarla bunda herhangi bir
düzenlemenin yapılmaması için ne yaptık? Böyle bir hususun çıkmasına bugün
kayıtsız, şartsız destek vereceğimizi ifade etmiştik. Ama, görüyorum ki yine
problemler çıkıyor. 
Kanunlar
malzemelerini maziden tedarik ederler ve geleceği yönetirler. Sürekli gelişim
içerisinde olan teknolojiyle bağlantılı alanlarda hukuki düzenlemelerin
yapılması hem gerekli hem de güçtür, konuştuğumuz olay da budur. Böyle
durumlarda teknolojiyle ilintili alanlarda öngörülen ya da öngörülebilecek
hususlar ve sorunlara ilişkin yasama faaliyetlerinin yürütülmesinin
durdurulmasına, yavaşlatılmasına ya da işlevsiz bir şekilde yürütülüyor
olmasına dayanak teşkil etmez. Nitekim, e-Dönüşüm Türkiye Projesi olmasına
rağmen, projeye ilişkin uygulama ve teknolojik altyapı alanında görülen gelişim
ve harmonizasyon, hukuk alanı için de geçerli olduğunu söylemek maalesef mümkün
değildir.
Elektronik Ticaretin
Düzenlenmesi Hakkında Kanun Tasarısı’nın gerekçesinde, elektronik ticaret ve
bilgi toplumu hizmetleriyle ilgili düzenlemelerin yapılmasına ilişkin olarak
iki ayrı metodun söz konusu olduğu ifade edilmektedir. İlk yöntem bugün
itibarıyla kısmen terk edilmiştir. Bu yöntem elektronik ticaret alanına ilişkin
ayrı ve bağımsız bir düzenleme yapılması gerektiğini savunmaktadır. İkinci
yöntem ise, Avrupa Birliği tarafından benimsenen, bağımsız ve ayrı düzenlemeler
yerine mevcut düzenlemelerin gözden geçirilmesi ve mevcut düzenlemelere
hükümler eklenmesi görüşünü savunmaktadır. Her ne kadar tasarının gerekçesinde
Avrupa Birliğinde ikinci yöntemin benimsenmiş olmasının nedeninin Avrupa
Birliğinin elektronik ticarete ilişkin düzenlemeler getiren 2000/31 sayılı
direktifinin temel kanunlar ile düzenlenmiş birçok özel hukuk alanına ilişkin
hükümler içermekte olması ifade edilmiş ise de burada göz ardı edilmemesi
gereken husus, özellikle İnternet üzerinden gerçekleştirilen tüm işlemlerin
artık hayatın vazgeçilmez bir parçası hâline gelmiş olması, yasa koyucu ve
hukukçuların bu farkındalık çerçevesinde hareket etmeleri gerektiğidir.
Tasarının amaçları, AB ile ilgili
direktif ile Türk hukuku arasında uyumun sağlanması, elektronik postalara
ilişkin bir düzenleme olarak belirleniyor. İki alanda da düzenleme yapılıyor;
bilgiyi veren ve hizmeti sunanlar için getirilen yükümlülükler bir alan,
istenmeyen elektronik postalara ilişkin hususlar diğer alan.
Eski sistem ve mevzuatla çözülmesi
mümkün olmayan yeni kavram ve alanlar, hukukun mevcut hâliyle çözülemediği için
Avrupa Birliği ülkelerinde birtakım kanuni düzenlemelere gidildiği de gerekçede
yer alıyor.
Alt komisyon Başkanının iyi niyetli
çabaları ve anlayışıyla toplantıya katılan bütün sivil toplum kuruluşları ve
kamu kuruluşlarının görüşlerinin belirtilmesine imkân tanınmış ve sonunda
tasarı akademisyenlerin denetiminde tekrar ele alınmıştır.
Tasarıda etki analizi bulunmamaktadır.
Ticarete ve ekonomiye etkisinin ne olacağına dair bir bilgi bulunmamaktadır.
Dış ticarete ilişkin bir hukuki yapının olmadığı da ortadadır. Tasarının
ekonomik anlamda etkileri hiç ele alınmamıştır. AB direktifleri çerçevesinde
hazırlanmış bir tasarıdır. Hükûmet bu işin ihtiyaç olduğunun farkında bile
değildir. Kişisel verilerin korunmasına ilişkin tasarıyla irtibatı bu tasarıda
görülmemiştir. Her AB mevzuatı değişiminde yeni kanun çıkarılmasına gidilmesi
önlenememiştir. Konu gerek AB gerek diğer ülkelerde düzenlemelere tabi
kılınmıştır. 
Değerli
milletvekilleri “Bazen kabul edilen bir yasayla yaşantıya yeni olanak ve düzen
getirilir; bu, yasanın öncülüğü demektir. Bazen de yasaların öngörmediği ve
tıkamak istediği düzenlemeler yaşamın ve ekonomik zorunlulukların etkisi
sonunda yürümeye ve işlemeye başlar. Bu durum, yasaların arkadan yetişerek
toplumun uygulamakta olduğu olgulara biçim vermesidir.” ifadeleri ve görüşü tam
bu tasarıyla ilişkilidir. 
Değerli
milletvekilleri, kişilerin yıllık gelirinin yüzde kaçının elektronik ticarete
ayrıldığına ilişkin olarak 30 ülkede yapılan araştırmada ortaya çıkan sonuç
oldukça ilginç ve ilgi çekicidir. Nitekim kişilerin yıllık geliriyle yapmış
oldukları elektronik ticaret arasında bir doğru orantı bulunmadığı tespit
edilmiştir. Ekonomik gelirin yüksekliğinin bir gösterge olmayacağı aşikârdır.
Literatürde, yapılan araştırmada “Bireylerin elektronik ticarete ilişkin olarak
duydukları kaygıların genellikle ödeme yapmış olmalarında, malı teslim alıp
almayacaklarında, kredi kartı bilgilerinin dolandırıcılık ve/veya başka
amaçlarla ele geçirilip geçirilemeyeceğinde ve/veya kullanılıp kullanılmayacağında,
satıcının fiziksel bir lokasyonunun bulunmaması, bir sorun yaşanması hâlinde,
örneğin bir malın ayıplı olması hâlinde karşılarında sorunlarını doğrudan
aktarabilecek bir gerçek kişi temsilcisinin bulunmamasında yoğunlaştığı
gözlemlenmektedir.” Böyle ifade ediliyor. 
19’uncu yüzyılda
sağlık nasıl bir sınır aşan tehdit hâline dönüşmüş ve uluslararası önlemler
alınmışsa, İnternet de 21’inci yüzyılın sınır aşan tehdidi hâline dönüşmüş
olduğunu da göz ardı etmemek gerekir.
Şimdi, mevcut
yapı ve organizasyonla bu işi Bakanlık olarak yürütemezsiniz. Dağınık bir
organizasyon var kamuda, sahipsizlik var. 
Diğer taraftan, sivil toplum
örgütlerinin de farklı amaçlar taşımasına rağmen, asgari müştereklerde
birleşememelerinin bu kanunun bu Genel Kurulda iki sene görüşülememesinin
nedenlerinden biri olduğunu özellikle ifade etmek istiyorum. 
Bu kanun tasarısının çalışıldığı 2011
yılından bugüne elektronik ticaret alanında çok önemli gelişmeler oldu. Bugün,
elektronik ticaret ulaştığı ticaret hacmi ve çok yönlü dinamik yapısıyla önemli
bir sektör hâline geldi. Artık elektronik ticareti konuşurken bir sektörden
bahsetmeyeceğiz, bir sivil toplum örgütünün yetkilerini bir önergeyle
diskalifiye etme amacını gütmeyeceğiz. Burası çok geniş bir alan, Hükûmete de
oynayacak çok yer var. 
Bu sektör yabancı yatırımcıları
çekiyor. Ülkemizde elektronik ticaret konusunda yabancı yatırımcılar faaliyet
gösteriyor. Büyüyen ve uluslararası boyut kazanan e-ticaret sitelerine yabancı
yatırımcılar ortak oluyor veya satın alıyor. 
Elektronik ticaret alanında faaliyet
gösteren girişimciye “e-girişimci” deniyor. Elektronik ticaret “e-girişimci”
kavramını da yarattı. Nitekim, Maliye Bakanlığımız böyle bir web sitesini açtı.

Elektronik ticaret İnternet
ekonomisinin önemli alanlarından birisi hâline geldi. Bankalararası Kart
Merkezi tarafından 2013 yılında İnternet’ten yapılan kartla ödemelerin 2012
yılına göre yüzde 37 büyüyerek 35 milyar Türk lirasına ulaştığı açıklanıyor. 
Yine Bankalararası Kart Merkezinin
verilerine göre, mektupla, telefonla, sipariş ve İnternet’le yapılan kartlı
ödeme işlemlerinde son dört yılda ticaret hacmi yüzde 100 artmış. 
Konunun bir de tüketici boyutu var.
Bankalararası Kart Merkezi İnternet’ten alışveriş yapanların sayısının 10
milyona ulaştığını açıklıyor. Ülkemiz nüfusunun yaklaşık sekizde 1’i
İnternet’ten alışveriş yapıyor. Yani, konu AB müktesebatına uyumu çoktan aşmış.
Ortada reel bir ticaret hacmi mevcut. Konuyu düzenleyen kanunlara bu açıdan
bakmak ve düzenlemeleri bu bakış açısıyla gerçekleştirmek gerekir. Bu
çerçevede, öncelikle ekonomik önem arz eden elektronik ticaret türlerinin
tanımından yola çıkmak lazım. Elektronik ticaret,
işletmeler arası, işletmeden tüketiciye ve tüketiciden tüketiciye olmak üzere
üç temel tanıma sahip. Kanun tasarısına konu olan ticaret türü
ile işletmeden tüketiciye satış, yani bu kanun tasarısına konu olan elektronik
ticaret, tüketiciye satışın esas olduğu elektronik ticaret şeklini esas
almaktır. Bu nedenle, kanuna, tüketici, tüketiciye satış ve işletmeden
tüketiciye satış tanımları da girilmeli ve ilgili kanunlara atıfta da
bulunulmalıdır. 
Diğer taraftan,
kanun tasarısının “Sipariş” başlığında alıcı ve tüketici olarak iki kavrama yer
verilmiş, bunlara da biraz daha açıklık getirmekte yarar vardır. E-ticaret, aynı zamanda bir mesafeli satış
şeklidir. Diğer taraftan, e-ticareti konuşurken sadece yurt içi satışlardan
değil, yurt dışı satışlardan da bahsediyoruz. 2011 yılı sonrası yaşanan
gelişmelerden bir tanesi de, yurt içi tüketiciye yapılan satış da, yurt dışı
tüketiciye yapılan satış da eklendi. Bu kapsamda, bu kanun tasarısına, yurt içi
satışlar için “mesafeli satış” ve yurt dışı satışlar için “sınır ötesi ticaret”
tanımlarının girmesi ve ilgili kanunlara atıfta bulunulması da gerekir. 
Kanun tasarısının “Amaç ve kapsam” ve “Tanımlar”
başlıkları gerçekten yetersiz. Kanunda bu konuya atıfta bulunan bir madde de
mevcut değil. Hâlbuki, bu konuda mesafeli sözleşmelere dair yönetmelik mevcut.
Elektronik ticaret, aynı zamanda bir perakende ticaret şekli. Bu açıdan da
kanunda perakende kavramına açıklık getirilmesi de önem arz ediyor. Bu
kapsamda, perakende ticaretin düzenlenmesi hakkında kanun, tasarı hâlinde
olmakla beraber, tasarıda “elektronik ticarete yönelik düzenlemeler yapmak, bu
konuda mevzuatla verilen görevleri yerine getirmek, elektronik ticaretin
gelişimine ilişkin çalışmalar yapmak ve gerekli tedbirleri almak” ifadesi de
yer alıyor. Bu mevzuata şimdiden yama başladı. Biz işin o tarafında değiliz.
İktidar olarak kimi, nasıl tasfiye ederiz, bunun arasına hangi önergeyi, nasıl
sokarız, onun peşindeyiz. Hâlbuki -muhalefet olarak ben gerçekten- orada hangi
siyasi partide olursa olsun, iktidara mensup arkadaşların da düzgün, geçici de
olsa ihtiyaçlara cevap verecek bir hususun, bir mevzuatın altyapısının
oluşturulmasına yönelik bir şeydi. Zaten bu iki sene öncesine göre ne yaptı?
İhtiyaçları kavramayacak şekilde bir kanun, bunu da biz biliyoruz.
Şimdi “Bu kanunun uygulanmasına ilişkin
yönetmelikler ilgili kurum ve kuruluşların görüşleri alınarak hazırlanır.”
maddesinde yer alan kurum isimleri zaten meydanda. Elektronik ticarete
bahsettiğim açılardan baktığımız zaman, 2011 yılında hazırlanan Elektronik
Ticaretin Düzenlenmesi Hakkında Kanun Tasarısı’nın yeniden gözden
geçirilmesinin gerektiği, tasarının “Tanımlar” başlığı dâhil olmak üzere birçok
başlıkta ilave düzenlemelere ihtiyaç olduğu açıkça ortaya çıkıyor.
Bunu biraz önce söyledim, bu hâliyle de
biz desteklemeye devam edeceğiz ama hakikaten Komisyonda bunun tekrar görüşülüp
bu arada geçen sürenin çok dinamik olarak ortaya çıkardığı işlerin de burada
monte edilmesi, ilave edilmesi gerektiğini bir kez daha ifade etmek istiyorum.
Elektronik ticaretin en önemli boyutu
KOBİ’lerimiz açısından taşıdığı önem. Kanuna bir de KOBİ’ler açısından bakmak
lazım. Elektronik ticaret, KOBİ’ler için yeni fırsatlar sunan bir ticaret
şekli. Bu açıdan, kanunun Türk KOBİ’lerinin e-ticaret alanında daha rekabetçi
hâle gelmesine katkı sağlayacak bir yapıda olması gerektiği bir KOBİ. E-ticaret
yapmaya karar verdiğinde bunun yasal çerçevesini rahatlıkla takip edebilmeli.
Bu nedenle Elektronik Ticaret Kanunu’na elektronik ticaretin geliştirilmesi
açısından bütüncül bir yaklaşımla bakmak lazım. Bu açıdan bu kanun
çalışmasının, elektronik ticaretin dağınık kurumsal yapısının toparlayıcı bir
boyutunun da olması lazım. Elektronik ticaretin ilgili tarafı hangi kanunların
kendilerini ilgilendirdiğini bilmeleri ve bu kanunları bulmaları çok zor
görünüyor. 
Örnek vermek gerekirse, elektronik
ticaret yapmaya karar veren bir girişimci olarak düşünün: Türk Ticaret Kanunu
konunun tüketicinin korunmasıyla ilgili olduğunu bilecek ve Tüketicinin
Korunması Hakkında Kanun’a ulaşacaksınız. E-Girişimci, Kayıtlı Elektronik-Posta
Sistemine İlişkin Usul ve Esaslar Hakkında Yönetmelik’i bileceksiniz, Maliye
Bakanlığının E-Ticaretin Vergilendirilmesi’ni bileceksiniz, Mesafeli
Sözleşmelere Dair Yönetmelik’i bileceksiniz, Posta Hizmetleri Kanunu’nu
bileceksiniz, Elektronik Haberleşme Sektöründe Kişisel Verilerin İşlenmesi ve
Gizliliğinin Korunması Hakkında Yönetmelik’i bileceksiniz. Burayı delmeyin,
özellikle söylüyorum.
Şimdi, tasarının 6’ncı maddesinde
Komisyonda ilave edilen bir şey var. Özellikle sonradan davalara esas teşkil
etmesi açısından buradan bir şey ifade edeceğim: Tasarının 6’ncı maddesinin
3’üncü cümlesinde “Kendisiyle” başlayan cümle yanlış anlaşılmasın, bu cümle
bilahare kötüye kullanılmasın. Bu hükmün amacı, mal ya da hizmet tedarik
edenlerin bakım, kullanım gibi hizmetleri alabilmesine kolaylık sağlamasıdır;
yoksa bu reklam için kullanılamaz, hüküm yorum yoluyla bile olsa
genişletilemez. Bu, Komisyonda böyle görüşüldü, iktidarın bilmesini istiyorum.
Burada uzayıp gidiyor; kanun,
yönetmelik ve kurumsal yapı zinciri var, onun için bundan sonrasını
saymayacağım. Sadece şunu ifade etmek istiyorum: Bu yapıyla bile bir KOBİ
olarak e-ticaret yapacaksınız. Bu kanun tasarısının bir kez daha bu bakış
açısıyla ele alınması gerekirdi. 
Tasarının iki yıl gibi bir süre topluma
hiçbir açıklama yapılmadan bir kamu kurumunun veya bir sivil toplum örgütünün
iktidara baskısı, freniyle Türkiye Büyük Millet Meclisi iradesi ipotek altına
alınmaya çalışılmasın. AKP iktidarının ülkeyi nasıl yönettiğini göstermesi
açısından her hafta alt yazıda “Bu hafta Elektronik Ticaret Yasa Tasarısı
görüşülecek.” diye geçmesine rağmen toplumla alay edilir pozisyona düşülmüştür.
En azından bu konular ihtiyaç duyulan mevzuata baz teşkil etmesi açısından
şimdilik koyduğumuz şartları da dikkate alarak tasarıya bu kadarıyla destek
vereceğimizi tekrar ifade etmek istiyorum.
Beni dinlediğiniz için yüce heyete
saygılar sunuyorum.
Teşekkür ediyorum Sayın Başkan. (MHP
sıralarından alkışlar)
BAŞKAN – Teşekkür ederim.
Şimdi şahıslar adına İzmir Milletvekili
Sayın Mehmet Ali Susam. 
Buyurunuz. (CHP sıralarından alkışlar)
MEHMET ALİ SUSAM (İzmir) – Sayın
Başkanım, değerli milletvekili arkadaşlarım; bu akşam elektronik ticaretle
ilgili bir yasal düzenlemeyi hep birlikte değerlendiriyoruz. Muhakkak ki
dünyanın geldiği nokta itibarıyla elektronik ticaret vazgeçilmez bir olay,
giderek de pazar içerisindeki payını yükselten bir olay. Biz de bu gelişen
ticari olayla ilgili olarak bir yasal düzenleme yapıyoruz. Yaptığımız yasal
düzenlemeyi bir boyutuyla partilerle komisyonlarda tartışarak ortak bir noktaya
getirdik ama ben bugün şahsım adına söz alarak başka bir boyutunu burada sizlerle
paylaşmak istiyorum. Türkiye'de e-ticaretle birlikte ticaret ortamını beraberce
konuşalım. 
Türkiye'de ticaret giderek büyük oranda
sınırlı sayıdaki şirketin ve gücün elinde toplanma noktasındadır. Bu olay, aynı
zamanda dünyada da bu şekilde gelişmektedir maalesef.
Bakınız, bundan kısa bir süre önce
Nobel ödülleri açıklandı. Nobel İktisat Ödülü’nü alan Fransız Jean Tirole ne
üzerine Nobel Ödülü’nü aldı biliyor musunuz? “Regülasyon” dediğimiz, ekonomik
regülasyon üzerine ödülünü aldı. Bu neyi getiriyordu? Piyasada oligopol, tekel
noktasına gelen özellikle de halkın temel ticari alanlarında, elektrik
dağıtımı, doğal gaz ve benzeri ticari alanlarda, oligopol yatırımcı sayısı da
çok az olunca satın almalarla birlikte ciddi sayıda sınırlı firma piyasaya hâkim
oluyor, istediği gibi fiyatı ayarlayabilme noktasına geliyor ve bugün Nobel
İktisat Ödülü’nün buna verilmesinin nedeni Amerika’da 2008 krizi sırasında
böyle bir regüle eden düzenleyici kurumların olmaması, Amerika’daki ekonominin
“Bırakınız yapsınlar, bırakınız geçsinler.” anlayışıyla egemen bir şekilde
oluşmasından dolayı, 2008 krizinde düzenleyici piyasalar olmamasından dolayı,
Amerikan ekonomisi büyük bir sıkıntı gördü. Bu iktisatçı da dünyada bu krizlerden
de ders çıkartarak yeni bir düzenlemeye ihtiyaç olduğunu söyledi. 
Biz bu kanunu çıkartıyoruz ama rekabet
açısından Türkiye’nin de e-ticarette bir düzenleme yapmadan bu yasal
düzenlemelerin piyasada ciddi fiyat ve pazar denetimi açısından kendi kaderine
terk edildiğinin altını çizmek istiyorum. 
Bakınız, bu piyasada öyle firmalar var
ki ürünü her aşamasında fabrikada üretiyor sanayicisi, malını pazarlıyor ve
elektronik ortamda her şekilde lojistik şirketiyle satıyor. 
Sayın Bakanım, siz Gümrük ve Ticaret
Bakanısınız, piyasada küçük işletmelerin, ticaret yapan insanların, zaten büyük
sermaye, AVM’ler ve hipermarketler aracılığıyla pazar payları gittikçe
daralıyor. E-ticarette de bu firmalar ciddi bir şekilde alabildiğine güçler
oluşturuyor çünkü bunlar çok büyük güç hâline geldi. Bakınız, Çinli bir firma
Alibaba, New York Borsası’nda 25 milyara borsaya kote oldu. İlk açılış fiyatı
34-36 dolar, seansın kapanışı 99 dolar ve böyle bir güç hâline geldi bir Çin
firması. Niye bu fiyatları buldu? Çünkü pazara hâkim oldular. Şimdi, Türkiye’de
de aynı noktada ciddi bir sıkıntıyla karşı karşıyayız, ticaret zaten daralmış.
Bakınız, artık vergide ilk 10’a giren sıralamaya baktığımızda parayı kazananın
ilk 8’i banka, ondan sonra gelen 2 kuruluş TELEKOM’la Turkcell. İlk 10 kuruluş
ticaret ve sanayi kuruluşu değil. Demek ki giderek daralan bir piyasa var,
tüccar para kazanamıyor, sanayici para kazanamıyor ama giderek pazara egemen
olan sınırlı sayıda tekel pazarı istediği gibi regüle ediyor. Bunun sonucu
nedir? Bunun sonucu, üretimi de belirleyen bir satış organizasyonudur. Şu an
eğer bu rekabet ortamını sağlayamaz ve üretimi bunların istedikleri ürünü
pazara getirdiği bir noktada bırakırsanız Türk sanayisi de çöker, Türk tüccarı
da çöker, Türk esnafı da çöker. Bu çöküntünün altında hep beraber kalırız.
Bunun tedbirini almak zorundayız. Ben e-ticareti yasaklayalım demiyorum ama
rekabeti regüle eden kuruluşları koymalıyız. 
Sizin iktidarınız döneminde daha
önceden piyasayı düzenleyen birçok kuruluş bağımsız kuruluş hâlindeyken,
örneğin Bankacılık Düzenleme ve Denetleme Kurumu, örneğin EPDK ve benzeri
kuruluşlar bağımsız, hükûmetten ayrı, özerk kurumlar hâlindeyken sizin
döneminizde bu kurumlar siyasi kurum hâline getirildi, bütün atamaları
hükûmetler tarafından yapılır hâle geldi. Yani, Türkiye’de piyasanın
düzenlenmesinde bağımsız kuruluşların etkisi sizin döneminizde giderek
azaltıldı, Hükûmetin denetimine bırakıldı. 
Bu anlamıyla şunun altını çizmek
istiyorum bugün burada: Türkiye’de ticaret giderek sınırlı sayıda güçlü
firmaların eline geçiyor. Buna diyebilirsiniz ki: “Ticaret bu noktaya geldi.”
Ama, ticaretin bu noktaya gelmesi üretimi de etkiliyor. Bakınız, perakende
sektöründe giderek artan kendi markasını üreten satış noktaları var. Öyle satış
noktaları oluştu ki bu satış noktaları, fabrikaları fason üretim merkezi hâline
getirdiler. Fabrika kendi ürününü üretmiyor, bu firmalara ürün üretir hâle
geliyor; bir gün fabrikaya diyor ki piyasada ürünü olmadığı için: “Benim
ürünümü şu fiyattan üreteceksiniz.” üretmediği zaman fabrikasının kapısına
kilit vuran noktaya geliyor. Veya anlaşamadı fiyatta fabrikayla bir kişiye
diyor ki: “Bir üretim bandı kur, benim markamda üretim yapmaya başla.” Yıllarca
sanayi olmuş, üretim yapmış, marka olmuş bir sanayicinin karşısına o satış
noktasına fason üretim yapan hemen alternatif, yeni bir üretim mecrası doğuyor.
Bunlar artık Türk sanayisini, Türk üretimini, Türk ürününü pazara, rafa sokmaya
karar veren birkaç tane büyük firma oluyor. Bu, Türkiye’de de çok tehlikelidir,
dünyada da çok tehlikelidir. 
Bugün, aynı şekilde diğer alanlarda da,
elektrik piyasasını özelleştirdiniz, aynı şey oralarda yaşanıyor. TÜRK
TELEKOM’da aynı şeyler yaşanıyor. Doğal gaz piyasası ona eklemlenecek. Bütün
bunlara baktığınızda, vatandaşın alım gücünü tayin eden, alacağı ürünün
fiyatını tayin eden büyük oligopoller oluyor. Ve dünya bunu görmüş, Nobel
İktisat Ödülü’nü bunun regüle edilmesi noktasında düzenleyici, denetleyici
kurumlar oluşturulması konusunda fikir üreten bilim adamlarına vermiş. Biz bu
elektronik yasayı çıkartırken bu rekabet ortamını sağlayacak düzenlemelerden
uzak, ciddi bir şekilde piyasayı kendi kaderine hatta uluslararası kuruluşlara
yaptık. Avrupa Birliğiyle imzaladığımız Gümrük Birliği Anlaşması da bizim bu
anlamıyla ikinci bir dezavantajımız olarak bu alanda uluslararası firmaların
Türk pazarını istediği gibi kullanmasına imkân sağlayacak bir noktaya
gelecektir. Onun için bu kanunla ilgili bugün konuşma yaparken bu yasayla
birlikte küçük tüccar, çarşılarımız, Kemeraltı’mız, Bursa Kapalı Çarşı’mız,
İstanbul Kapalı Çarşı’mız, Antalya Kaleiçi’miz ve benzeri bütün çarşılarımız
ciddi bir tehlikededir. Bunların elektronik ticaret yapabilmesi kendi başlarına,
vereceğiniz yazılım destekleriyle mümkün değildir. Eğer lojistiği yoksa bu
yapılamaz. Bu lojistik ne olabilir? Mesela PTT olabilir. PTT’yi küçük işletmelerin
lojistik alt yapısında, devlet bağımsız bir kuruluş olarak onların emrine
sunmalıdır ki ancak piyasa denetlenebilsin. Bu sakıncalara ve bu tehlikelere
dikkatinizi çektim.
Hepinize saygılar sunarım. (CHP
sıralarından alkışlar)
BAŞKAN – Teşekkür ederim Sayın Susam.
Hükûmet adına, Gümrük ve Ticaret Bakanı
Sayın Nurettin Canikli. (AK PARTİ sıralarından alkışlar)
Buyurunuz. 
GÜMRÜK VE TİCARET BAKANI NURETTİN
CANİKLİ (Giresun) – Teşekkür ederim Sayın Başkan.
Sayın Başkan, değerli milletvekili
arkadaşlarım; hepinizi saygıyla selamlıyorum. Çok kısa konuşacağım, önce onu
belirteyim. (CHP sıralarından alkışlar)
MEHMET ALİ SUSAM (İzmir) – Çok uzun
bekliyoruz. Mesela hipermarket yasasını bu Meclise getireceğinizi söylemenizi
bekliyoruz.
GÜMRÜK VE TİCARET BAKANI NURETTİN
CANİKLİ (Devamla) - Evet, isterseniz onunla başlayalım. 
Onunla ilgili, biliyorsunuz, kanun
tasarısı Türkiye Büyük Millet Meclisi Başkanlığına gönderildi, inşallah
önümüzdeki günlerde onun görüşmeleri de gerçekleşecek ve inşallah yasalaşacaktır,
oradan başlayalım. 
Şimdi, öncelikle bu tasarının
hazırlanmasında emeği geçen ilgili bakanlıkta çalışan görevli arkadaşlarımıza
ve bütün siyasi parti gruplarına, milletvekili arkadaşlarımıza teşekkür ederek
sözlerime başlamak istiyorum. 
Değerli arkadaşlar, sürekli olarak,
konuşan arkadaşlarımız da ifade ettiler, elektronik ticaret hacmi son yıllarda
çok süratli bir artış gösteriyor, âdeta geometrik bir büyüme söz konusu. Hem
İnternet kullanımı hem de elektronik ortamda ticaretin gerçekleştirilmesi, bunların
kontrol edilmesi, bunlara ilişkin regülasyonun yapılması, kurallara bağlanması
ve daha açık, şeffaf bir ticaret ortamının ve platformunun sunulması elbette
son derece önemli. Bu açıdan bakıldığında, gerçekten, gecikmiş bir
düzenlemedir. Belki bu düzenlemelerin daha önce yapılması gerekiyordu, ama
sonuç itibarıyla bugün Türkiye Büyük Millet Meclisi Genel Kurulunda
görüşmelerine başladık. 
Şimdi, burada, çok ciddi bir hacme,
rakamlara ulaşan böyle bir ticaretin regülasyona yetkili organ tarafından bu düzenlemenin
yapılmadan kendi kuralları çerçevesinde yürütülmesi, elbette birçok sorunu
beraberinde getirir. Bu son derece tartışmasız bir gerçektir. Nitekim, şu anda,
Türkiye’de -zaman zaman basına da yansıyor- bu konuyla ilgili önemli
problemlerin yaşandığını ve bunların her geçen gün hem sayısının hem de
yoğunluğunun arttığını biliyoruz. 
Şimdi, gerçekten, gelişmiş ülkelerde
İnternet kullanım oranı ortalama yüzde 80’ler civarında. Elektronik ticaret
oranı da -yani İnternet kullananların içerisinden on-line alışveriş yapanların
oranı da- yine yüzde 70’lerin -ortalama olarak söylüyorum- üzerindedir. O kadar
olmasa da gelişmiş ülkelerde ve Türkiye’de bu oranlar bir hayli çarpıcı ve
yüksektir. 
Türkiye’de, 2014 itibarıyla -yani
2013’ün aynı dönemiyle karşılaştırarak- toplumun yüzde 53’ü İnternet
kullanmakta, bunların da yüzde 30,8’i elektronik ortamda ticaret yapmaktadır ve
hızla büyümektedir. Mesela, geçen yıl bu oran yüzde 49 ve yüzde 24 idi, yani
yüzde 24’ten bir yılda yüzde 38’e çıkması, gerçekten, değişimin, dönüşümün ve
gelişimin de çok hızlı olduğunu göstermektedir. Bütün bu nedenlerle, bu
regülasyonun, bu kuralların mutlaka düzenlenmesi gerekiyordu. 
Getirilen tasarıyla 3 temel düzenleme
yapılıyor. 
Bir tanesi, temel amaç, tüketicinin
korunması, tüketiciye sıkıntı getirebilecek, onun yanıltılmasını sağlayabilecek
ya da neden olabilecek, elektronik ortamdaki hususların kaldırılması, bu
engellerin ortadan kaldırılması, temizlenmesi. 
İkincisi, güvenli bir ortam sağlanması,
güvenli bir ticaret ortamının oluşturulması. 
Tabii, bunun için de elbette
müeyyidelerin getirilmesi gerekiyor, kuralların getirilmesi gerekiyor,
uyulmaması hâlinde bunlara ilişkin düzenlemelerin getirilmesi gerekiyor. 
Ben çok kısa olarak, getirilen birkaç
önemli düzenlemeyi başlık olarak sizlerle paylaşmak istiyorum.
Bir kez, bununla ilgili iletilerde
gönderici kimlik bilgilerinin tam ve doğru olması gerekiyor. Bu kayıt altına
alınıyor ve mutlaka tüketicinin, kullanıcının onayına sunulması gerekiyor
iletilerin. Yani, onayı olmadan, onun rızası olmadan bir ticarî ileti
kesinlikle gönderilemeyecektir. Çok küçük bazı istisnalar var, onun dışında
gönderilemeyecektir ve gönderilen bu iletilerde kimlik ve iletişim bilgileri
çok doğru ve açık bir şekilde yer alacak, ayrıca konu, amaç ve kimin adına
yapıldığı, bu iletişimin, ticaretin, iletinin kimin adına gönderildiğinin
açıkça belirtilmesi gerekiyor. 
Alıcılar, diledikleri takdirde,
herhangi bir aşamada, daha önce onay vermiş olsalar dahi iletilerle ilgili,
bunu reddedebilirler, onayı iptal edebilirler, her aşamada bu imkâna sahipler
ve alıcının reddetme imkânının çok kolay, ucuz, ulaşabileceği bir tarzda
sağlanması gerekiyor; yani, dolambaçlı yollarla reddedilmesi, reddetme
yetkisinin ortadan kaldırılması gibi bir mekanizma kesinlikle yasaklanıyor,
kural altına alınıyor ve iletinin gönderilmesinin reddedilmesinden itibaren de
üç gün içerisinde bu iletilerin kesilmesi gerekiyor. 
Şimdi, bütün amaç özellikle
tüketicilerin ve bu elektronik ortamda alışveriş yapanların haklarının
korunması olunca, elbette bu kuralların, düzenlemelerin hayata geçirilmesi
gerekiyor ve bunların ihlali hâlinde de buna uygun, ortadan kaldırıcı,
caydırıcı nitelikte müeyyidelerin de hayata geçirilmesi gerekiyor. Gerçi bazı
konuşmacı arkadaşlar getirilen, verilen bu cezaları ve müeyyideleri, eylemin,
işlemin durumuna göre -1.000 lirayla 15 bin lira arasında değişen- bazı
durumlarda 10 katına kadar artırma imkânı da var. Bu düzenlemelerin, bu
müeyyide miktarlarının, cezaların caydırıcı olmayacağı şeklinde düşünceler oldu
ama bir uygulamasından sonra, eğer gerçekten bu konuda yeterli olmadığı
şeklinde uygulama sonuçlarından yola çıkarak bir durum ortaya çıkarsa, elbette
bunlara ilişkin de düzenlemeler yapılabilir. 
Şimdi, değerli arkadaşlar, son olarak,
yine, bu kanun başından beri komisyonda grupların mutabakatı çerçevesinde
yürütüldü, biraz önce konuşmacı arkadaşlarımız da ifade etti. Biz de bu
anlayıştan hareketle -düzenlemesine inandığımız bazı değişikliklerin yapılması
hususu gündeme geldi bizim açımızdan- ve bu şekilde, bu amaçla hazırladığımız
önergeyi de gruplara takdim ettik; hatta hemen başında yani kanun görüşmeleri
başlar başlamaz gruplara takdim ettik. İki konuda düzenleme yapma ihtiyacı
olduğuna inandığımız için o önerge önerisini, taslağını gruplara sunduk. 
Bunlardan bir tanesi, bu tasarıda
esasında güven işaretinin de, güven işareti mekanizmasının da yer alması
gerekirdi. Yani, yine, özellikle daha şeffaf bir ticaretin elektronik ortamda
oluşmasına katkı sağlayacak güven işareti kullanımına ilişkin bir husus bu tasarıda
yer almamaktadır. Birinci önerimiz, bu eksikliği gidermek amacıyla bu konuda
Bakanlığımıza düzenleme yapma yetkisi veren bir önerge getirmiştik, birincisi
buydu. 
İkincisiyse, şu anda, ticaret, gerçek
ve tüzel kişiler şirket kuruluşlarını, tescillerini elektronik ortamda
yapabilmekte, hatta notere gitmeden, güvenilir imzayla bu işlemleri
tamamlayabilmektedirler. Şu anda mevzuatımız buna imkân sağlıyor, onunla ilgili
altyapı da kısa bir süre içerisinde tamamlanacak ve kullanıma sunulacak. 
Şimdi, yalnız, burada şöyle bir sıkıntı
var: Bir kullanıcı, şirket kuruluşunun tescilini ya da değişikliğini elektronik
ortamda, notere gitmeden, bu tercihini kullanarak güvenilir imzayla
gerçekleştirdi, tamamladı, hiçbir ücret ödemeden, hiçbir yere gitmeden tamamen
elektronik ortamda bu işlemi gerçekleştirdi fakat ilan için yine o basılı
mekanizmaya müracaat etmesi, bir bedel ödemesi ve tescilin orada ilan edilmesi
gerekiyor. Fakat bu işin gerçekten düzenlemenin özüne, mantığına açıkçası
uymadığını düşünüyoruz biz; o nedenle bu öneriyi getirdik. Eğer bu şekilde bir
şirket kuruluşu ya da tescili gerçekleşmiş ise yani elektronik ortamda, notere
gitmeden, güvenilir imza yoluyla; ilanı da, ilan mekanizması da yine elektronik
ortamda sonuçlandırılsın. Dolayısıyla önergemiz bu idi; çünkü orada da sonuç
itibarıyla bir bedel ödeniyor hem bu bedel ödenmesin hem de başından sonuna
kadar bütün işlemler çok kısa, bürokratik tüm aşamalar bertaraf edilecek
şekilde elektronik ortamda tamamlansın idi. Yani bu, bütün dünyada uygulanıyor.
Hakikaten, baktığımız zaman, elektronik ortamda hiç başka ilave bir merciye
başvurmaksızın ve bir bedel ödemeksizin elektronik ortamda bu işlemler
tamamlanıyor.
Şimdi, burada
sanıyorum bir yanlış anlaşılma söz konusu oldu. Ha, eğer elektronik ortam
mekanizmasını tercih etmeyip yine klasik yöntemi uygularsa, o zaman Ticaret
Sicil Gazetesi’ne yine gidecek, bastıracak, orada parasını ödeyecek. Elektronik
yöntemle elektronik ortamda bu tercihi kullanmak isterse bu imkân kendisine
sağlanacaktı. Ama sonuçta, dediğim gibi, bütün grupların bir mutabakatıyla ya
da bir ortak çalışmasıyla bu noktaya geldiği için bu önerimize gruplar sıcak
bakmadı, o yüzden önerimizi çektik zaten. Yani getirme amacımız bu ve elbette
bu şekildeki bir mutabakata da saygılıyız tartışmasız bir şekilde. Gruplar bunu
kabul etmeyince biz de çektik ama kanaatimiz o yönde. Çünkü sonuç itibarıyla,
bu elektronik ortamı kullanarak işlemler gerçekleştirildi, bütün her şey
tamamlandı; sonra ilanı için gidecek bir merciye, bir sivil toplum örgütüne
onun a, b olmasının hiçbir önemi yok. Onunla kesinlikle o noktada devre dışı
bırakılması gibi bir amaç aklımızın ucundan bile geçmez. Çünkü başından sonuna
kadar işlemin yürütülmesinde elektronik ortamda orada bir inkıta, bir kesinti
meydana geliyor; o süreci tamamlamak gayesine matuftu ama mutabakatla geldiği
için ve gruplar da bu öneriye sıcak bakmadığı için bu önerimizi de çekmiş
bulunuyoruz, bunu da burada belirtmemiz gerekiyor.
İnşallah, bugün,
bu akşam yasalaşır bu tasarı ve bir eksik giderilmiş olur. Ben tekrar, bugüne
kadar bu noktaya getirilmesinde emeği geçen herkese, bütün milletvekillerimize,
bürokrat arkadaşlarımıza ve gruplara teşekkür ediyorum. 
Hepinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ederim.
Şahıslar adına son söz Gaziantep
Milletvekili Sayın Mehmet Erdoğan. 
Buyurun. (AK PARTİ sıralarından
alkışlar) 
MEHMET ERDOĞAN (Gaziantep) – Sayın
Başkan, değerli milletvekilleri; Elektronik Ticaretin Düzenlenmesi Hakkında
Kanun Tasarısı üzerinde şahsım adına söz almış bulunmaktayım. Bu vesileyle yüce
Meclisi saygıyla selamlıyorum.
Değerli arkadaşlar, bu elektronik
ticaretin görüşmelerini yaparken Komisyona başkanlık yapmıştım. Burada gerek
iktidar gerek muhalefet milletvekillerinden Komisyonda görev alan ve mutabakatla
çalışan tüm vekillerimize teşekkür ediyorum. 
Bu yasa gerçekten çok önemli bir
yasaydı çünkü son yıllarda elektronik ticaretle ilgili ticaret hacmi çok hızlı
bir oranda artmaktaydı. Bugün elektronik ticaretin Türkiye'de ulaştığı oran tüm
ticaret içerisinde yüzde 30’larda, bu da büyük bir rakam. Tabii, burada önemli
olan şuydu: İstenmeyen iletiler… Ciddi şekilde herkesi rahatsız eden,
beklemediğiniz anda onlarca, bazen daha fazla miktarda sürekli mesajlar
alıyorsunuz ve bu mesajların çoğunda da ya da reklamlarda gördüğünüz mallarda,
mamullerde, mamul mallarda istediğiniz malın kalitelisinin gelmediğini ya da
onun değerinin üzerinde bir rakamla aldatıldığınızı görüyorsunuz. Onun için
bunların tamamına tedbirler alınması ve bu kanunların düzenlenmesi ihtiyacı
hissedilmişti. Ayrıca Türk mevzuatı ile Avrupa Birliği mevzuatı arasındaki
farklılıkların da giderilmesi icap ediyordu. 
Tabii, biz, bu noktalara geldiğimizde
dünya elektronik ticaret hacmine baktığımızda 1,25 trilyon dolarlık bir hacme
ulaştığını, elektronik ticaret hacminin ülkemizde yılda 34,6 milyar TL’ye
ulaştığını, Avrupa e-ticaret hacminin 312 milyar euroya yani 429 milyar dolara
ulaştığını görüyoruz. Tabii, bu artışlarla ilgili aldığımız tedbirlerde de hem
vatandaşları korumak hem de ticaret hacminin güven içerisinde artmasını ve 2023
hedefimiz olan 500 milyar dolarlık hem ihracat rakamını hem de iç ticaret
rakamlarının artırılmasını sağlamak amacıyla bu konuya el atılmıştı. Tabii,
burada en önemli esas güvenin sağlanmasıydı. Bunun için de elektronik ortamda
şeffaflık ilkesinin yerine gelmesi şartı vardı, bu şartın yerine getirilmesiyle
ilgili tedbirler alındı. Bununla beraber, ticaret hacminin düzenli olarak
büyümesinin önündeki engeli kaldırmış oluyoruz bu yasayla. Çünkü, yasa düzen
içinde olmadığı zaman bir karamsarlık, bir karambol içinde bir alışveriş hacmi
vardı ve bunun da artarak devam etmesiyle birlikte tüketici zaman zaman ciddi
şekilde mağdur oluyordu. Maalesef, bu mağduriyette ülkemiz Avrupa ülkeleri
içerisinde ilk sıralarda yer almakta. İşte, bu yasayla onu da gidermenin bir
ilkini yaşamış olacağız.
Tabii, bunun
yanında, İnternet kullanımı, bireylerin İnternet üzerinden de kişisel kullanım
amacıyla mal veya hizmet siparişi verme ya da satın alma oranı da -demin
bahsettiğim gibi- yüzde 30,8’lere çıktı. Geçen yıl, evvelki yıl, 2012’de bu
kanunu görüştüğümüzde yüzde 24’lerdeydi yani bir yılda yüzde 14 birden artış
gösterdi. 
Yine, bu kanun
tasarısıyla ilgili genel itibarıyla iki alanda düzenleme yapılıyor. İlki,
elektronik araçlarla yapılan sözleşmelerde bilgi verme ve hizmeti sunanlar için
de getirilen yükümlülükler. Bu yükümlülükler incelendiğinde, daha ziyade,
elektronik hizmetin alıcısının satın alacağı mal ya da hizmeti tanıyabilmesi,
kişiyi yanıltabilecek bilgilerin önüne geçilmesine ilişkin. Diğeri de hataların
sonradan düzeltilmesine imkân verilmesi.
İkinci alan ise
istenmeyen elektronik postalara ilişkin. Yine, demin bahsettiğim gibi, ülkemiz
maalesef istenmeyen elektronik postaların yayıldığı ülkelerin başında gelmekte.
Ticari iletilerin gönderilmesi önceden alınacak izne tabi tutulacak bu yasayla.
Ancak önemle belirteyim ki esnaf ve tacirler bu hükme tabi değiller çünkü bir
esnafla çalışan bir toptancı firma her seferinde ondan izin almasına gerek yok,
çünkü ondan zaten izin alınmış durumda. 
Yine, elektronik ticaretle belli
standartlar getirmek suretiyle e-ticarete güvenilirlik niteliği kazandırılarak
ticaret hacmimizi artırmak amaçlanmıştır.
Diğeri, yanlış ücret bilgileri.
Örneğin, İnternet üzerinde alışveriş yaparken siparişin onaylanması aşamasında
yanlış ücret bilgileri verilmekte, çeşitli bahanelerle alıcıya bildirilen
ücretten daha yüksek tutar fatura edilmekte veya istenmeyen elektronik
iletilerle vatandaş mağdur edilmekte. Alıcıların aldatılmasını önlemek için
gerek sözleşme öncesi gerekse sözleşme yapılması aşamasında hizmet sağlayıcıya
belli yükümlülükler getirilmiştir. Bu yükümlülükler, hizmet sağlayıcıların
kendilerini tanıtıcı güncel bilgilerini sözleşmenin kurulmasındaki teknik
adımları sunma, veri hatalarının düzeltilebilmesine yöneliktir. Ancak, bu
hükümler, sektörü olumsuz etkileyecek ağır ve külfetli yükümlülükler değil,
bilakis e-ticarete sağladığı güvenilirlikle sektörün önünü açacaktır.
Bu kanun tasarısıyla web sayfalarında
güvenin olması sağlanacak, hizmet alıcısı bu sayfanın arkasındaki gerçek ya da
tüzel kişiyi tanıyabilecek ve böylece alınan ürün veya hizmetle ilgili problemi
olduğu zaman kime müracaat edebileceğini, hangi sicil numarasında ya da hangi
ticaret odasında kayıtlı tacir ya da esnaf olduğunu bilebilme, adresini
bulabilme imkânına sahip olacak.
Bu kanun tasarısı tüketiciler ve
alıcılar için elektronik araçlarla güvenilir bir şekilde alışveriş yapabilme
imkânı sağlayacak ve elektronik ticarete belli standartlar getirilecektir. Bu
güvenin sağlanması için elektronik ortamda şeffaflık ve erişilebilirlik
şarttır. Bu nedenle, elektronik ticaretle uğraşanlar için güvenin ve
şeffaflığın sağlanması ve birtakım yükümlülüklerin getirilmesi yönünde ortaya
çıkan hukuki sorunların çözümlenmesi, Avrupa Birliğinin konuyla ilgili mevzuatı
ve Türk mevzuatı arasında uyumun sağlanması amacıyla bu kanun tasarısı
hazırlanmıştır. 
Elektronik
ticaretin düzenlemesi hakkındaki kanunun ülkemiz için hayırlı olmasını diliyor,
yüce Meclisi saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ediyorum. 
Soru-cevap
işlemine geçiyorum. 
Sayın Tanal… 
MAHMUT TANAL
(İstanbul) – Teşekkür ederim Sayın Başkan.
Konu şu:
İstanbul 7. İdare Mahkemesinin 2013/1518 sayılı numarasıyla şu anda Validebağ, Üsküdar
ilçemizde bir koru var, koruda inşaat var. Bu inşaatla ilgili mahkeme yürütmeyi
durdurma kararını verdiği hâlde, belediye mahkemenin bu yürütmeyi durdurma
kararını dinlemiyor. Bir avukat gözaltında, bir basın mensubu gözaltında. Basın
mensubunun görevi, tek bir amacı var, halkı aydınlatmak, bilinçlendirmek, olan
bitenlerle ilgili kamuoyuna bilgi vermektir. Bu gazetecinin gözaltına
alınmasını kınıyorum ve bu konuda sayın bakanlığın… Aynı zamanda, avukat halkın
avukatıdır, hak arama özgürlüğü çerçevesinde avukat görev ifa etmektedir. Hem
avukatın hem basın mensubunun göreviyle ilgili, arkadaşların gözaltına alınması
gerçekten büyük bir skandaldır. Bu konuda sayın bakanlık harekete geçecek
midir? Çünkü, kendileri de bildiğimiz kadarıyla o koruda çok yürüyüş
yapmışlardır, spor yapmışlardır. Hakikaten, halkın nefes aldığı bir alan. Bu
konudaki düşünceleri nedir? 
Teşekkür
ediyorum ben. 
BAŞKAN – Sayın
Susam, buyurunuz. 
MEHMET ALİ SUSAM
(İzmir) – Sayın Bakana biraz önceki konuşmasında sordum. Ben sekiz yıldır bu
Parlamentodayım, her gelen Ticaret Bakanına “Hipermarket yasasını ne zaman
getireceksiniz?” diye sordum.” Her bakan “Çok yakında getireceğiz, çıkaracağız.”
dedi. Sekiz yıl doldu, bu Parlamentoya bu yasa gelemedi. 
Şimdi bir kez
daha soruyorum Sayın Canikli Bakanıma: Bu yasayı ne zaman getireceksiniz ve bu
Parlamentoda bunu nasıl ve ne zaman görüşeceğiz? Bunu net bir şekilde ifade
ederlerse çok memnun olacağım. 
BAŞKAN – Sayın
Tanal, buyurun.
MAHMUT TANAL
(İstanbul) – Sayın Başkan, ben, tabii ki, Adalet ve Kalkınma Partisinin Sayın Grup
Başkan Vekilinin -bir avukattır- bir avukata “Avukat, terörist gibi, anarşist
gibi davranmaması gerekir.” cümlesinden dolayı kendisini kınıyorum. Avukat
orada görevini ifa etmekte.
BAŞKAN – Ben
duymadım.
MAHMUT TANAL
(İstanbul) – Avukatların gözaltına alındığı ülkelerde despotluk, otoriterlik
söz konusu. Avukatların gözaltına alınmasına, eğer, bir grup başkan vekilinin…
Avukatlara bu kadar, hele hele bir meslektaş olarak bunu söylemesi kabul
edilecek bir durum değil. 
Benim Sayın
Bakanlıktan istirhamım şu: Validebağ’daki olayların bir an önce bitirilmesi,
sona erdirilmesi, halkın mağdur olmaması açısından… Netice itibarıyla o koru
halkın malıdır, halkın malı olan bir korunun korunması hepimizin görevidir.
Netice itibarıyla Çevre Kanunu’nun 32’nci maddesi ve devam eden hükümleri…
Çevreyi korumak her vatandaş için asli bir görevdir.
Yani, benim
sizden istirhamım: Bizim yaşayacak başka bir dünyamız yok; hepimizin ortak
yaşamı, ortak çevresi sağlıklı bir çevredir. Sayın Bakanın derhâl bu konuda
harekete geçmesini istirham ediyorum.
BAŞKAN – Sayın
Bakan, buyurunuz.
GÜMRÜK VE
TİCARET BAKANI NURETTİN CANİKLİ (Giresun) – Teşekkür ederim Sayın Başkanım.
Öncelikle, Sayın
Susam’ın sorusuyla ilgili… Esasında biraz önce o soruya kürsüde cevap vermeye
çalıştım. Bu tasarı 13 Ağustos 2014 tarihinde Türkiye Büyük Millet Meclisi
Başkanlığına gönderildi, şu anda Başkanlığa ulaşmış durumda. Önümüzdeki
günlerde -yani, tabii, bizim buradan bir takvim vermek doğru değil Meclis
çalışma içeriğiyle ilgili ama- en kısa zamanda komisyonlarda ve Genel Kurulda
görüşülmesini planlıyoruz. Yani, sonuç itibarıyla geldi.
MEHMET ALİ SUSAM
(İzmir) – Sizin bu konudaki girişiminizi, desteğinizi, önderliğinizi
bekliyoruz.
GÜMRÜK VE
TİCARET BAKANI NURETTİN CANİKLİ (Giresun) – Elbette. Ve çok önemli düzenlemeler
olduğunu da biliyorum, inşallah görüşmelere başladığımızda ortaya çıkacak ve
komisyonda gerekli katkılar da sizler tarafından sağlanacak. Hatta, orada,
sizin konunuzla, sorduğunuz soruyla çok yakından bağlantılı bir düzenleme var.
Alışveriş merkezlerinin yüzde 5’lik bir kısmı…
MEHMET ALİ SUSAM (İzmir) – Hiç önemli
değil. 
GÜMRÜK VE TİCARET BAKANI NURETTİN
CANİKLİ (Giresun) – Ama önemli bir düzenleme. 
…esnaf ve sanatkâr tanımı içerisine
giren insanlara kiraya verilmek zorunda. Bu yüzde 5’lik oran çok ciddi bir
rakam. İnşallah, uygulanması da düşünüldüğü gibi düzenli olarak yürütülürse
esnaf ve sanatkârımızın da alışveriş merkezlerinde bulunmasının, oralarda
faaliyette bulunmalarının önünü açmış olacak. Gerçekten bu yönüyle… Ha, şunu diyebilirsiniz:
Uygulamada ne kadar düzenli olarak uygulanır? O ayrı bir konu ama getiriliş
amacına uygun bir şekilde eğer realize edilebilirse gerçekten esnaf ve
sanatkârımız açısından çok önemli bir düzenleme. 
MEHMET ALİ SUSAM (İzmir) – Pazar
yerlerinden üreticilere yer verilmesine döner o. 
GÜMRÜK VE TİCARET BAKANI NURETTİN
CANİKLİ (Giresun) – Ayrıca, binde 2’lik kısmını da özellikle artık kaybolmaya
yüz tutmuş alanlarda faaliyette bulunan esnaf ve sanatkârımıza tahsis etmek
durumunda ve onlar için uygulanacak kira bedeli de rayicin dörtte 1’i oranında
olmak zorundadır bu tasarıya göre. 
Dolayısıyla, uzun yıllardan beri
gerçekten bir türlü sonuçlandırılamayan o konuyla ilgili inşallah problemleri
büyük oranda çözecektir. 
Şimdi, Sayın Tanal’ın Validebağ korusuyla
ilgili… Evet, gerçekten, uzun yıllar oralarda biz de yürüyüş alanı olarak o
imkândan faydalanmıştık. Tabii, onunla ilgili ben açıkçası ayrıntılı bilgiye
sahip değilim ancak basından takip edebildiğim kadarıyla bir bilgim var. Şimdi,
arada ben ilgili arkadaşlarla görüşmeye çalışacağım ve eğer bir bilgi alırsam
buradan size aktarmaya çalışacağım. 
Teşekkür ediyorum. 
BAŞKAN – Sayın Tanal, buyurun. 
MAHMUT TANAL (İstanbul) – Efendim,
tasarının 10’uncu maddesinde “Bir veya birden fazla kişi dört yıl içinde”
deniliyor. 
Sayın Bakan, bu yasa tekniği açısından
acaba uygun mudur? 
Aynı şekilde, yine tasarının 11’inci
maddesinde “Yeterli tecrübeye sahip” ibaresi var. Bu kriterde net bir
belirleyicilik yok. Neden bu şekilde belirleyici olmayan bir ibare kullanıldı?
Bu konudaki düşüncelerini öğrenmek istiyorum. Yani yasa tekniği açısından daha
belirleyici olması lazım. “Yeteri kadar tecrübe…” Bu şey değil yani kriter
anlamında bir belirleyicilik yok; size göre kişi yeterli olur, bir başkasına
göre olmayabilir. O açıdan, onu biraz daha açarlar mı? 
İşte, bir de,
10’uncu maddede “bir veya birden fazla kişiyi dört yıl için…” deniliyor, ya
buna “bir” deyin veya “iki” deyin. Yani “bir veya birden fazla…” Yuvarlak
kavram, kelime yasa tekniğine uygun değil; bunu düzeltmeyi düşünmezler mi?
BAŞKAN – Sayın Satır…
MİHRİMAH BELMA SATIR (İstanbul) – Sayın
Başkan, teşekkür ediyorum.
Biraz evvel Sayın Mahmut Tanal ismimden
bahsettiği için söz aldım. Validebağ Korusu ve Üsküdar benim de içinde
bulunduğum, yaşadığım bir bölge. Oradaki hukuki ihtilafları biliyorum. Biraz
evvel Sayın Tanal bir mahkeme kararından bahsederek Doğan Bey’e ve bana geldi,
mahkeme kararının fotokopisini getirdi, inceleyip en kısa sürede kendisine
cevap vereceğimi söyledim. Buna rağmen söz alarak konuyu siyasi malzeme hâline
getirdi. Bazı konular vardır ki siyasi malzeme yapılamaz, özellikle mesleğimle
ve kendi yaptığım işle ilgili hiç kimseye söz hakkı vermem, bu haddi de
değildir hakkı da değildir. Uzun yıllar avukatlık mesleğini şerefimle yaptım ve
meslektaşlarımın da savunmasını her daim yaparım.
Burası Üsküdar Belediye Başkanlığının
mülkiyetinde olan bir bölgedir ve cami inşaatına başlanmıştır. Dün veya ondan
evvel ki gün birtakım nümayişler yapılmıştır. Bir avukatın tutuklandığına dair
benim bir bilgim yoktur, kendisinin ifadesi böyledir. Niçin tutuklandı onu
bilmiyorum, tutuklandı mı içeriye mi alındı onu da bilmiyoruz. Olayları
bilmediğim hâlde bunu bir siyasi malzeme yaparak gündeme getirmesini de
ayıplıyorum ve kendisini kınıyorum. Bu konuda Üsküdar Belediye Başkanlığının
hukuka aykırı bir işlem yaptığı kanaatinde değilim ama seçmenlerime olan
saygımdan dolayı konuyu inceleyeceğim ve Genel Kurulu da bilgilendireceğim.
Teşekkür ediyorum. (AK PARTİ
sıralarından alkışlar)
BAŞKAN – Sayın Öğüt…
KADİR GÖKMEN ÖĞÜT (İstanbul) – Sayın
Başkanım, teşekkür ederim.
İktidar partisi grup başkan vekilinin
de yaptığı açıklama doğal olarak eksik bir açıklama. Nedense hiçbir
tutuklamadan, gözaltından haberleri yok, her şeyi nümayiş olarak görüyorlar. Şu
anda, gündüz olan şeyleri söylüyorum. Üç gündür devam eden bir olay var. Orada
bir avukat gözaltına alındı, 2 gazeteci gözaltına alındı, diğerleri de
saçlarından sürüklenerek, dayak yiyerek oradan uzaklaştırıldı, ağaçlar söküldü.
Biz oradaki vatandaşların istediği bir tek şey var: Orası yeşil alan kalsın,
ağaçlar sökülmesin. Ama her yere, 500 metre kala caminin olduğu bir alana, 4
tane alan olan yere ve Üsküdar Belediyesinin 4 cami yerini maliyeye sattığı bir
yere hâlâ cami yaptırma ısrarı, vatandaşları camiye karşıymış gibi gösterme
açıkgözlülüğünden başka bir şey değil. Hiç kimse camiye karşı değil. Oraya çok
yakın bir bölgede büyük bir cami yapılıyor, eski Başbakanın isteğiyle,
Cumhurbaşkanının isteğiyle bir cami yapılıyor…
(Mikrofon
otomatik cihaz tarafından kapatıldı)
BAŞKAN – Evet,
sözünüzü tamamlayın.
ÜNAL KACIR
(İstanbul) – Sayın Başkan, bu, konu dışı ama.
KADİR GÖKMEN
ÖĞÜT (İstanbul) – Yakında da 500 metre içinde 4 cami var, o bölgede Üsküdar
Belediye Başkanı bu işi son derece pervasızca yapmaktadır. Pervasızlığının şeylerinden
biri “Bunlara yüz verdik, bunlar azdı.” anlamında şeyler söylemektedir. Bir
Belediye Başkanının halkına karşı “azdılar” kelimesini kullanmasını buradan
kınıyorum, Belediye Başkanının her yaptığına onay veren o Grup Başkan Vekilinin
de o konuda duyarlı olmasını istiyorum, Belediye Başkanıyla konuşması
gerektiğini düşünüyorum. Çünkü orada çok ciddi sıkıntı var. Orada halkın…
BAŞKAN – Şimdi,
bakın, tekrara döndünüz yalnız, bitirirseniz…
KADİR GÖKMEN
ÖĞÜT (İstanbul) – Tamam.
Orada halka
rağmen hiçbir şey yapılamayacağını AKP’liler Gezi’de anlamalıydılar, hâlâ da
anlayamıyorlar. Bu milleti cami düşmanı veyahut da camisever olarak ayırmaya
çalışıyorlar. Oradaki bir tek şey yeşil alan sorunudur.
Teşekkür
ediyorum.
BAŞKAN – Sayın
Bakan…
GÜMRÜK VE
TİCARET BAKANI NURETTİN CANİKLİ (Giresun) – Teşekkür ederim Sayın Başkanım.
Sayın Tanal’ın
tasarının 10 ve 11’inci maddeleriyle ilgili olarak ifade ettiği “Muğlak, birden
fazla, çok farklı anlamlara gelebilir.” şeklindeki eleştirisini açıkçası… Yani
orada o anlama gelebilecek bir ifadenin olmadığını düşünüyorum çünkü çok açık
bir şekilde 10’uncu madde hizmet sağlayıcı ve aracı hizmet sağlayıcının
sorumluluğunu düzenliyor, özetle “Bunların saklanmasından sorumludur.” diyor.
“Üçüncü kişilere iletilemez, başka amaçlarla kullanılamaz.” Yani, dolayısıyla,
sizin söylediğiniz ifadeyi de ben göremedim 10’uncu maddede.
Aynı şey 11’inci madde için de geçerli.
Orada da sadece Bakanlığa yetki veriliyor çok net bir şekilde. Acaba başka bir
maddeyle mi karıştırıldı? Olabilir. Çünkü 10 ve 11’inci maddede hiçbir
tartışmaya, farklı anlamaya, muğlaklığa yol açacak bir ifade söz konusu değil.
Dolayısıyla, burada o anlamda herhangi bir problem gözükmüyor.
Teşekkür ederim.
BAŞKAN – Şimdi, Sayın Öğüt ve Sayın
Tanal, tekrar sisteme girdiniz. Eğer konu Validebağ ise bu konu soru-cevap
işleminin içinde yer almıyor ama ben milletvekili olarak sizlerin soru-cevap
işlemi içinde konuşmanıza müsaade ettim. Normal şartlarda Validebağ’ı sadece
bir dakikalık, 60’ıncı maddeye göre gündeme getirme imkânınız vardı ama
fikirlerinizi beyan etmeniz için o imkânı sağladım. Şimdi aynı konuda
konuşacaksanız soru-cevap işlemine girmediği için, ben de İç Tüzük’ü 5’inci,
6’ncı kere çiğnemiş olacağımdan dolayı o sözü veremeyeceğim ama -zamanımız da
var- Sayın Bakana sizin, kaçıncı maddeydi, onunla ilgili söylediğinize yönelik
tekrar soru tekrarlayacaksanız Sayın Tanal, size söz vereceğim, tamam mı? Yani,
aksi takdirde 60’ıncı maddeye göre ancak, o da 50 kere verildiği için bitti, o
açıdan söylüyorum. Beni defalarca İç Tüzük’le ilgili zor durumda bırakmayın.
Buyurunuz.
MAHMUT TANAL (İstanbul) – Değerli
Başkan, ben biraz önce söz alırken 60’ıncı maddeye göre söz almadım, ben normal
soru-cevap anlamında aldım. Mademki bu kadar hassassınız. Ben de
hassasiyetinize saygı göstererek Sayın Belma Satır’ın bana sataşmasından dolayı
şimdi söze başlıyorum.
BAŞKAN – Sataşmadan dolayıysa buyurun,
buraya gelin.
Şimdi, Belma Hanım’la birbirinizle… 
MİHRİMAH BELMA SATIR (İstanbul) – Neye
dayanarak, ne söyledim de sataştım?
BAŞKAN - Hayır, neyse, savaşma hâline
geçtiniz.
MİHRİMAH BELMA SATIR (İstanbul) – Ne
münasebet?
BAŞKAN – Tamam, şimdi siz de cevabınızı
buradan vereceksiniz. Şunu söylemeye çalışıyorum her birinize sayın
milletvekilleri: Şimdi, soru-cevap işlemi başka bir şey, 60’ıncı madde başka
bir şey, sataşma başka bir şey.
İDRİS ŞAHİN (Çankırı) – Kürsüden
sataşma olsa amenna Sayın Başkan. Kürsüden sataşma yok ki. Sataşmadan söz
veremezsiniz.
BAŞKAN – Şimdi konuşsun, Sayın Satır’a
da vereceğim. Herkes birbiriyle başladı. Hadi bakalım!
İki dakika, buyurunuz.
VIII.- SATAŞMALARA İLİŞKİN KONUŞMALAR (Devam)
6.- İstanbul Milletvekili Mahmut Tanal'ın, İstanbul
Milletvekili Mihrimah Belma Satır’ın 240 sıra sayılı Kanun Tasarısı’nın tümü
üzerindeki soru-cevap işleminde yaptığı konuşması sırasında şahsına sataşması
nedeniyle konuşması

MAHMUT TANAL (İstanbul) – Teşekkür
ederim.
Sayın Başkan, değerli milletvekilleri;
hepinizi saygıyla selamlıyorum.
ÜNAL KACIR (İstanbul) – Sayın Başkan,
ama bir iş yarım bırakılıp öbürüne geçilmez ki. Olmaz böyle bir şey.
MAHMUT TANAL (Devamla) - Tabii, burada,
Sayın Belma Satır, birlikte, müşterek olarak, hep birlikte davalara girdik,
karşılıklı girdiğimiz davalar da oldu. Ama ben gözaltı söyledim, tutuklama
söylemedim. Tutuklama farklı bir kurum, gözaltı farklı bir kurum; yılların bir
hukukçusunun bu kavramları ayırmasında yarar var, tutanaklar burada.
İki: Elimde benim resmî anlamda
İstanbul İdare Mahkemesinin kararı var. İdare Mahkemesinin kararları
Anayasa’mızın hükümleri uyarınca yasama, yürütme, yargı, herkesi bağlar. Netice
itibarıyla Üsküdar Belediyesinin bu mahkeme kararını tanımaması gerçekten kabul
edilebilir bir durum değil. Burada rant söz konusu, burada kâr söz konusu.
Halkın iradesine rağmen, mahkemenin kararına rağmen inşaatını yapamayacağını
düşünen zihniyet cami kartını halkın karşısına çıkardılar. Aslında camiye
kurban olun. Gerçekten camiye ihtiyaç varsa, benim taşınmazım var, evim
Üsküdar’da, ben yerimi bağışlıyorum, cami yapılsın. Yani, camiye ihtiyaç varsa
bu kadar dinî bütün olan, aileden gelen insanlar olarak biz bunu canıyürekten
destekleriz ama burada amaç cami değil, cami kartını çıkarıp rant hesabı
yapılıyor. Nedir burada? “Bak, işte, bu insanlar camiye karşı.” Külliyen yalan.
Yani, halkın iradesini yenemediler, mahkemenin kararını yenemediler, “Ne
yapabiliriz? Biz ancak bunu cami ile perdeleyebiliriz.”, amaç bu. Bu, hakkın
kötüye kullanılmasıdır; bu, hileli bir yöntemdir; bu, halkı kandırmadır, dini
siyasete alet etmedir. 
Onun için, benim sizden istirhamım şu:
Avukatlara anarşist demeyiniz. Avukatlık hak arama mesleğidir. 
(Mikrofon otomatik cihaz tarafından
kapatıldı) 
MAHMUT TANAL (Devamla) - Basın
mensupları görevini ifa etmektedir. Basın mensuplarının da gözaltına alınması
halkın öğrenme ve bilgilenme hakkının kısıtlanması anlamına gelir.
BAŞKAN – Evet, teşekkür ederim Sayın
Tanal.
MAHMUT TANAL (Devamla) – Ben size ve
duyarlılığınıza teşekkür ederim Sayın Başkanım, sağ olun.
MİHRİMAH BELMA SATIR (İstanbul) –
Geçebilir miyim?
BAŞKAN – Sayın Satır, buyurunuz. 
İç Tüzük’e göre uygun davranıldığı
zaman sorun yok. 
Buyurunuz. (AK PARTİ sıralarından
alkışlar)
7.- İstanbul Milletvekili Mihrimah Belma Satır'ın,
İstanbul Milletvekili Mahmut Tanal’ın sataşma nedeniyle yaptığı konuşması
sırasında şahsına sataşması nedeniyle konuşması

MİHRİMAH BELMA SATIR (İstanbul) – Sayın
Başkan, değerli milletvekili arkadaşlarım; ben şovla iktidar olmuş bir partinin
milletvekili değilim. Türkiye Büyük Millet Meclisine ve sizlere olan saygımdan
dolayı, Sayın Başkana olan saygımdan dolayı cevap vermeyeceğim. Hepinize iyi
çalışmalar diliyorum. 
Teşekkür ederim. (AK PARTİ sıralarından
“Bravo” sesleri, alkışlar) 
BAŞKAN – Teşekkür ederim Sayın Satır. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
4.- Elektronik Ticaretin Düzenlenmesi Hakkında Kanun
Tasarısı ile Avrupa Birliği Uyum Komisyonu, Bayındırlık, İmar, Ulaştırma ve
Turizm Komisyonu ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu Raporları (1/488) (S. Sayısı: 240) (Devam)

BAŞKAN – Tasarının tümü üzerindeki
görüşmeler tamamlanmıştır. 
KADİR GÖKMEN ÖĞÜT (İstanbul) – Sayın
Başkanım, benim de bir…
BAŞKAN – Hayır, sizin öyle bir şeyiniz
yok, soru-cevap işleminin dışında konuştunuz yeteri kadar ve ben 60’ncı maddeyi
5 kere… 
KADİR GÖKMEN ÖĞÜT (İstanbul) – 8 dakika
vardı ama daha…
BAŞKAN – Olur mu? Soru soracaksanız ben
size söz verebilirim. 
KADİR GÖKMEN ÖĞÜT (İstanbul) – Sadece
soru soracağım. 
BAŞKAN – Bakın, Validebağ konusu
açılırsa kapatırım. 
KADİR GÖKMEN ÖĞÜT (İstanbul) – Hayır,
sadece soru soracağım. 
BAŞKAN – Ha, soru soracaksınız, tabii,
buyurun. 
KADİR GÖKMEN ÖĞÜT (İstanbul) – Sayın
Başkanım, hassasiyetiniz için teşekkür ediyorum. Bu Meclisin böyle işlemesi ve
İç Tüzük’e göre hareket etmesi bizim de en büyük arzumuz. 
BAŞKAN – En büyük eleştiri de sizin
partinizden geliyor, grubunuzdan geliyor, onun için uymaya çalışıyoruz. 
KADİR GÖKMEN ÖĞÜT (İstanbul) – Teşekkür
ediyorum Sayın Başkanım, sağ olun. 
Sayın Başkanım, Sayın Bakana şunu
sormak istiyorum: Üsküdar’da 4 cami Maliye Bakanlığına satılmış mıdır,
satılmamış mıdır? Bir tek bunun cevabını istiyorum, o kadar. 
MİHRİMAH BELMA SATIR (İstanbul) – Sayın
Başkan, müdahale eder misiniz, bu mu sadece soru? 
KADİR GÖKMEN ÖĞÜT (İstanbul) – Bu
hakkım var mıdır yok mudur, bir de onu size…
BAŞKAN – Hayır, soru sorma hakkınız
mevcut, çeşit çeşit sorular bugüne kadar soruldu. 
Buyurunuz Sayın Bakan. 
GÜMRÜK VE TİCARET BAKANI NURETTİN
CANİKLİ (Giresun) – Bizde şu anda yani bu konuda herhangi bir bilgi yok. Ben
konuyu Maliye Bakanı arkadaşıma intikal ettireceğim ve yazılı olarak sizlere
cevap vermelerini temin etmeye çalışacağım. 
Teşekkür ederim. 
BAŞKAN – Teşekkür ederim. 
Tasarının tümü üzerindeki görüşmeler
tamamlanmıştır. 
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir. 
Şimdi birinci bölümün görüşmelerine
başlıyoruz. 
Birinci bölüm, 1 ila 9’uncu maddeleri
kapsamaktadır. 
Birinci bölüm üzerinde söz isteyen,
Cumhuriyet Halk Partisi Grubu adına Adana Milletvekili Sayın Ümit Özgümüş. 
Buyurunuz. (CHP sıralarından alkışlar) 
CHP GRUBU ADINA ÜMİT ÖZGÜMÜŞ (Adana) –
Sayın Başkan, değerli milletvekilleri; Elektronik Ticaretin Düzenlenmesi Kanun
Tasarısı hakkında söz aldım. Genel Kurulu saygıyla selamlıyorum. 
Dünyada özellikle 20’nci yüzyılın
ortalarında başlayan iletişim, teknoloji, bilişim sektörü veya teknolojileri
baş döndürücü bir hızla gelişiyor, takip etmek imkânsız hâle geldi ve hayatın her alanında bizi
kapsamaktadır. Sağlık alanında, eğitim alanında, ticaret alanında, tarım alanında
veya her alanda hızla gelişmektedir. Bugün bizim konumuz olan elektronik
ticarette de gelişmeler yine aynı şekilde baş döndürücü hızla gelişmekte ve
geleneksel, bildiğimiz ticaret hızla elektronik ticarete kaymaktadır. 
2013 yılında devletin resmî rakamlarına göre bilişim sektörü
yüzde 11,3 geliştiği hâlde elektronik ticaretin gelişme hızı yüzde 30
civarındadır. Yine yapılan tahminlere göre de 2050 yılında dünyadaki ticaretin
yaklaşık olarak yüzde 80’i veya yüzde 80’i aşan kısmının da elektronik ticaretle
yapılacağı öngörülmektedir. 
Değerli arkadaşlar, benim de dünyayı anlamak için rehberim
olan diyalektik felsefe evrenin değişim dinamiğini açıklarken altyapı
kurumlarından ve üstyapı kurumlarından bahseder. Teknolojinin gelişmesi, üretim
araçları altyapıyı karşılar ve ticaret, yasalar, kültür, sosyolojik davranışlar
da üst yapıyı. Diyalektik felsefe der ki: “Altyapı geliştikçe yani üretim
araçları ve teknoloji geliştikçe bu üstyapıyı etkiler ve değişime zorlar.”
Bugün dünyada teknolojinin ve elektronik ticaretin gelişmesi bizde yasaları da
değişime zorlamakta, yeni kavramları, İnternet gibi, erişim gibi, erişim
sağlayıcı, hizmet sağlayıcı gibi yeni kavramları hayata soktuğu için bunların
yasalarda yer alması gerekiyor. O anlamda, bu elektronik ticaret kanununun
gelmesi zorunluydu. 
Ama yine aynı şekilde diyalektik felsefe diyor ki: “Yasalar
çıktığı andan itibaren eskimeye başlar.” Eğer bugün bu yasayı kabul edersek
yarın sabahtan itibaren teknolojinin gelişimi, üretim araçlarının gelişimi
durmayacağı için bu yasa yarından itibaren eskimeye başlayacak ve yetersiz
kalacaktır. 
Değerli arkadaşlar, Amerika Birleşik
Devletleri’nde başlayan yeni bir süreç var, o da şu: Dünyadaki ticaretin
elektronik ticarete kaymasıyla bildiğimiz klasik, yerleşik ticaret yapan firmalar,
mağazada ticaret yapan firmalar, elektronik ticaretin bu rekabetine karşı yeni
önlemler almakta, yeni enstrümanlar geliştirmekte. Örneğin, yine Amerika
Birleşik Devletleri’nde çok uluslu bazı mağazaların şimdi elektronik ticaretin
rekabetinden korunmak için geliştirdiği bazı teknolojiler var. Onlardan bir
tanesi şu: Mağazaya gittiğiniz zaman elektronik ticarette o satılan malların
içeriğiyle ilgili bilgi avantajını o mağazalara kaydırmak için, vitrinlerin
camına dokunmatik olarak içeride satılan mallarla ilgili bilgiler, o malın
evsafı, içeriği, yapılışı ve belki onun kadar önemli, daha önce bu malı
kullanan insanların düşüncelerini de dışarıdan görebiliyor ya da şimdi bazı
mağazalar içeride interaktif aynalar vasıtasıyla soyunma kabinlerine girmeden aynanın
karşısına geçerek üzerinde kazak, elbise, gömlek deneyebiliyor. 
Şimdi, biraz önce söylediğim, bu yasa
yarından itibaren eskiyecek dediğim konulardan bir tanesi bu çünkü önümüzdeki
süreçte yeni anlaşmazlıklar, yeni kavramlar ortaya çıkacak. Mağazaya girdiniz,
interaktif aynaya geçtiniz ve gömleğinizi seçtiniz ancak uymadı. Bu, yerleşik
ticarete mi girer, yoksa elektronik ticarete mi girer bu da ihtilaflı hâle
gelecek ve öyle sanıyorum ki bu yasama yılında olmaz ama önümüzdeki dönemde
elektronik ticarette yeni bir yasa gelmek zorunda kalacak, bu süreç böyle devam
edecek. 
Şimdi, değerli arkadaşlar, Türkiye
hızla gelişen bilişim teknolojisinin, bilişim sektörünün bir ucundan yakalamak
zorunda. Türkiye sanayi devrimini ıskaladı, sanayi devrimini yakalayamadı.
Şimdi, dünya, bilişim sektörüne, sanayi ötesi toplum modeline geçerken Türkiye
hâlâ bir sanayi toplum modelini bile yakalayamadı. Onun için, elektronik
ticareti düzenlerken kantarın topuzunu kaçırmadan bir yandan elektronik
ticaretten zarar görecek tüketicileri korurken öte yandan da elektronik ticaret
yapan ve bunun yazılım sektöründe çalışan firmaları da korumak zorundayız ki
bir ucundan yakalayabilelim ve bu sektörü de kaçırmayalım sanayi sektörünü
kaçırdığımız gibi.
Elektronik Ticaretin Düzenlenmesi
Yasası’nda en çok tartıştığımız, alt komisyonda, komisyonda tartıştığımız konu
aslında yasanın 6’ncı maddesi. Sayın Bakan biraz önce konuşurken 6’ncı maddede
getirilen düzenlemenin tüketici yararına olduğunu anlatmaya çalıştı ama bana
göre en sakıncalı olduğu yer de burası. Dünyada istenmeyen ticari elektronik
postaların engellenmesi için 2 tane yol var: Bir tanesinde firmalar ilk defa
bir elektronik postayı gönderir ve tüketicinin, kullanıcının onu reddetme hakkı
var, ona ecnebiler “opt-out” diyor. İkincisi de biraz önce Sayın Bakanın da
söylediği gibi, bir elektronik posta, daha doğrusu ticari elektronik posta
göndermek için daha önceden izin alma hakkı, ona da “opt-in” diyorlar. Şimdi,
biz burada “opt-out” sisteminin uygulanmasını istedik alt komisyonda ve
komisyonlarda. Yani bir firma uğraşmış, bir ürün geliştirmişse tüketiciye,
kullanıcıya ilk kez göndersin ve bunun ne olduğunu tüketici görsün ama aynı
elektronik postada onu reddetme ve bir daha da almama hakkı olsun. Aslında ona
da gerek yok çünkü 8’inci madde diyor ki: Tüketici, kullanıcı hiçbir gerekçe
göstermeden ticari elektronik postaları almayı reddedebilir. Öyle olunca bu
kadar üreten, bu kadar çalışan firmaların bir tek kez olsun yaptıkları
ürünlerini tanıtma hakkı var Türkiye’de elektronik ticaretin gelişmesi için ve
gelişmesi de gerekiyor. Biraz önce Sayın Susam da bahsetti Alibaba firmasından,
1999 yılında kuruldu on beş sene önce. Bugün, Alibaba firmasında 25 bin kişi
çalışıyor ve 2014 yılıyla değeri 168 milyar dolar. Kuruluş amacı Çin’de üretilen
malların dünyaya pazarlanması. Çok başarılı oldular, şu anda New York
Borsası’na kote, 168 milyar dolar şirket değeri var. Şimdi, bizde de bizim
ürünlerimizi dünyaya pazarlayacak yeni şirketlerin ortaya çıkması lazım gerek
elektronik ticaret yapan şirketlerin gerek bu konuda yazılım geliştirecek
şirketlerin. Yani burada bizim çıkardığımız yasa aslında tüketici yasası değil,
tüketiciyi koruma yasası değil, elektronik ticaret yasası. Yasanın en zayıf, en
yanlış olan yeri burası. Bazı konularda tek tük, birkaç cümle, bazı
ayrıntılarda itirazlarımız oldu ama asıl temel noktası burası ve bu şekilde
geçerse, 6’ncı madde değiştirilmezse Türkiye’den yeni bir dünya markası olacak
elektronik ticaret firmasının çıkması mümkün değil. Burada elektronik ticaret ve
yazılım yapacak olan firmalar sosyal kuruluşlar değil yani bu sektörü
geliştirmek için veya kendini tanıtmak için yapacak firmalar değil, mutlaka
devletin yönlendirmesi ve bu konuda teşvik etmesi gereken firmalar. Onun için
eğer uygun görürseniz 6’ncı madde geldiğinde bir önergeyle orayı değiştirelim
deriz.
Bilişim sektörü, elektronik ilişkiler
insanın yaşamını kolaylaştırdığı gibi çok önemli bazı sakıncaları da içeriyor.
Tamamının bu kanun içerisinde düzeltilmesi mümkün değil ama başka kanunlarda
hızla değişiklikler yapmak gerekiyor. O da şu: İnternet ortamındaki verilerin
derlenmesi ve o verilerin de ticari meta hâline gelmesi. Şu anda siz
İnternet’te İtalya’da bir otele 3 defa girdiğiniz zaman 4’üncü açtığınızda
İtalya’daki otellerin reklamı ya da çok lüks otomobillere baktığınızda 3’üncü
açışınızda o firmaların reklamı gelir. Bu aynı zamanda insanın hak ve
özgürlüklerini kısıtlayacak önlemler de içerebilir, diğer yasalarda buna uygun
düzenlemeler de yapmak gerekir.
Tekrar hepinizi saygıyla selamlıyorum.
(CHP sıralarından alkışlar) 
BAŞKAN – Teşekkür ederim Sayın Özgümüş.
Milliyetçi Hareket Partisi Grubu adına
Kütahya Milletvekili Sayın Alim Işık.
Buyurunuz. (MHP sıralarından alkışlar) 
MHP GRUBU ADINA ALİM IŞIK (Kütahya) –
Teşekkür ederim Sayın Başkan. 
Sayın Başkan, değerli milletvekilleri;
görüşülmekte olan 240 sıra sayılı Elektronik Ticaretin Düzenlenmesi Hakkındaki
Kanun Tasarısı’nın birinci bölümü üzerinde Milliyetçi Hareket Partisi Grubu
adına söz aldım. Bu vesileyle grubum ve şahsım adına hepinizi saygıyla
selamlıyorum. 
Öncelikle sözlerimin başında, Sayın
Bakanın hipermarketler yasası olarak bilinen yasayla ilgili en kısa sürede
bunun çıkarılması yönünde vermiş olduğu sözü en azından yüce Meclise ve aziz
milletimize verilmiş önemli bir söz olarak görüyorum. Çünkü, kendisinden önce
bu konuda söz veren 2 Sayın Bakan, Sayın Zafer Çağlayan ve Sayın Nihat Ergün Beyefendiler
Komisyonda kendilerine yönelttiğimiz soru üzerine bunun kısa sürede
çıkarılacağı sözünü vermişlerdi ancak onların döneminde bir talihsizlik vardı,
mahalle bakkallarının kapatılmasını isteyen bir Başbakan dönemiydi; belki ondan
dolayı, Meclisin gündemine bu yasa gelememişti ama şimdi en azından böyle bir
Başbakanın olmadığı bir dönemdeyiz. İnanıyorum ki Sayın Bakanın bu verdiği
sözün gereği olarak bu yasa tasarısı bu yüce Meclise en kısa zamanda gelir.
Nitekim, 13 Ağustos 2014 tarihinde tasarının Türkiye Büyük Millet Meclisi
Başkanlığına iletilmiş olması gerçekten sevindiricidir ve bu anlamda atılmış
iyi bir adımdır, inşallah bir an önce bu yüce Meclis bunu yasalaştıracaktır
diyorum. 
Diğer taraftan, öncelikle üzerinde
konuştuğumuz bu tasarı maalesef 2010 yılında Türkiye Büyük Millet Meclisine
sunulmuş olmasına rağmen dört yıl sonra görüşülüyor. Her şeye rağmen bu dört
yılda, tasarının Meclise sunulduğu tarihle bugün arasında geçen dört yılda
gerek dünyada gerekse Türkiye’de bilişim sektöründe çok ciddi gelişmeler oldu;
mevcut kanun tasarısının güncellenmesini gerektiren ciddi düzenlemelere de
ihtiyaç duyulduğu açık bir gerçek. Ancak, Komisyon üyelerinin çok yoğun bir
çalışması sonunda, oy birliğiyle ve hiçbir partinin muhalefet şerhi yazmadığı
bir tasarı olması ve Genel Kurul aşamasında da tüm grupların üzerinde anlaştığı
bir tasarı olması nedeniyle bu düzenlemelere yönelik önerge hakkımızı başka bir
tarihe ertelemek zorunda kaldığımızı ifade etmek istiyorum çünkü bu mutabakatın
da bozulmaması önemli bir konudur. Bu vesileyle elektronik ticaretin hem işlem
sayılarının hem de bu işlemle birlikte işlem gören para hacminin her geçen gün
hızla arttığı bir dünyada ve ülkemizde bu düzenlemelerin bir an önce uygulamaya
geçirilmesinin çok önemli olduğunu düşünüyoruz. 
Yine, Türkiye'nin son bir iki yılda
önemli konularından birisi olan böyle bir konuda TÜRK TELEKOM'a ait TTNET
şirketinin “gezinti.com” isimli bir İnternet sayfasında biriken verileri,
kişisel verileri Avrupa’nın birçok ülkesinde işlem yapması yasaklanmış olan bir
şirket aracılığıyla pazarlandığı iddialarını ve yargıya yansıyan bu konunun
bugüne kadar çözümlenmemiş olmasını da bir talihsizlik olarak tekrar yüce
Meclisle paylaşmak istiyorum.
Sayın Bakanım, bu Phorm Solutions
şirketi aracılığıyla “gezinti.com” sitesinde kişilerin özel bilgilerinin
pazarlandığı yönündeki iddiaların yargıya taşınmış ama bugüne kadar
sonuçlanmamış olmasının en azından sizin tarafınızdan da takip edilmesi gereken
önemli bir konu olduğunu ifade ediyorum. O nedenle bu tasarının bir an önce
yasalaşması ve uygulamaya geçilmesinin elzem olduğu ve birçok kişinin de birçok
konuda duyduğu rahatsızlıkları giderecek bir tasarı olduğunu ifade etmek
istiyorum. Çünkü özel bilgilerin izinsiz bir şekilde başkalarının eline
geçmesi, başka tehlikeleri de beraberinde getirmektedir. Sadece ticari sırlar
açısından konuya bakmamak lazım, biyolojik veriler açısından da bunun çok önemli
olduğunu yani kişilerin kan grubundan anne-baba bağlantısına kadar, T.C. kimlik
numarasına kadar birçok konuyla başka bilgilerin de başkalarının eline
geçebileceği endişesi tüm vatandaşlarımızda vardır. Hiç olmazsa bu tasarı en
azından bunlara kısmen de olsa engel olabilecek bazı düzenlemelere sahiptir. 
Diğer bir konu: Tasarıda birçok yeni
düzenleme ikincil mevzuatla yani yönetmeliklerle düzenlenecek şekilde atıfta
bulunulmuştur. Bu yönetmeliklerin çıkartılması aşamasında hiç olmazsa güncel
veriler ve gelinen konum dikkate alınarak hassas bir çalışma yapılırsa tasarıda
eksik görülen birçok konuyu o şekilde çözme imkânımızın da olduğunu ifade etmek
istiyorum. 
Değerli milletvekilleri, tabii ki
bilişim sektörü konusu hepimizin yakından ilgilendiği, en azından cep
telefonlarımızdan tutunuz kullandığımız bilgisayarlara kadar hepimizin yakından
muhatap olduğu bir konu. Böyle bir tasarıyla bazı konularda, özellikle
istenmeyen bazı veriler ya da mesaj veya e-postaların kişilerin tercihine
bırakılacak olması önemli bir düzenlemedir. Aksi takdirde milyonlarca şirketin
her gün yüzlerce diyebileceğimiz, belki binlerce diyebileceğimiz mesajının
herhangi bir kişiye ya da kişilere ulaşması ve bununla ilgili işlem yapması
gerçekten hem zaman açısından sıkıntı yaratırken hem de bazı hukuki sıkıntılara
yol açabilecek açıklara sahiptir. Bu tasarı en azından bu anlamda bizim için
son derece önemlidir. 
Diğer bir konu: Tabii ki tasarının
yürürlük tarihi 2013 yılını referans gösteriyordu çünkü 2012 yılında tüm
komisyonlarda, gerek tali gerekse esas komisyonda görüşmeler tamamlanmış, artık
Genel Kurul gündemine getirileceği varsayılarak düzenlenmiş olan bu tasarının
tabii ki 2013 yılı tarihi itibarıyla yürürlüğe girmesi öngörülüyordu. Onun da
2015 yılı 1 Ocak tarihi itibarıyla yürürlüğe konulmasının daha doğru olacağı
görüşümüzü biz de sayın iktidar partisi yetkililerine ilettik. Sanırım o konuda
gelecek bir önergeyle bu eksiklik de giderilmiş olacaktır. 
Ben tasarının bu hâle gelmesinde emeği
geçen alt komisyon üyeleri başta olmak üzere tüm parti gruplarından görevli
olan tüm arkadaşlarımıza, milletvekillerimize teşekkür ediyorum. Gerçekten çok
ciddi katkılar kondu. Çok yoğun bir çalışma döneminin sonunda bu hâle gelmişti.
Ayrıca ilgili bakanlıkların bürokratları da bu konuda hem komisyon üyelerini
bilgilendirme açısından hem de birçok konuda verdikleri değerli katkılarla,
görüşlerle tasarının bu hâle gelmesine sebep oldular. Emeği geçen herkese
teşekkür ediyorum. Tekrar tasarının e-ticaretle uğraşan herkese, her şirkete ve
tüm kesinlere hayırlı olması temennilerimi ileterek saygılar sunuyorum. (MHP ve
CHP sıralarından alkışlar)
BAŞKAN – Teşekkür ederim Sayın Işık.
Birleşime on beş dakika ara veriyorum.
Kapanma Saati:
19.58

ALTINCI OTURUM
Açılma Saati:
20.20
BAŞKAN: Başkan
Vekili Meral AKŞENER
KÂTİP ÜYELER:
Bayram ÖZÇELİK (Burdur), İsmail KAŞDEMİR (Çanakkale) 
----0----
BAŞKAN – Sayın milletvekilleri, Türkiye
Büyük Millet Meclisinin 8’inci Birleşiminin Altıncı Oturumunu açıyorum.
Elektronik Ticaretin Düzenlenmesi
Hakkında Kanun Tasarısı’nın görüşmelerine devam edeceğiz. 
Komisyon ve Hükûmet burada. 
Şimdi, tasarının birinci bölümünde söz
sırası şahıslar adına Kayseri Milletvekili Sayın Yusuf Halaçoğlu’nda. 
Buyurunuz Hocam. (MHP sıralarından
alkışlar) 
YUSUF HALAÇOĞLU (Kayseri) – Teşekkür
ederim Sayın Başkanım. 
Değerli milletvekili arkadaşlarım,
saygıyla selamlıyorum. 
Tabii ki e-ticaret son derece önemli.
Neredeyse, bugün, ciro olarak normal ticaret alanından çok daha fazla bir alan
kazanmış durumda. Dolayısıyla, buna bu derece önem verilmesi çok önemli. Biz
buna zaten parti olarak karşı çıkmıyoruz, hatta bunu destekliyoruz, onu
özellikle belirtmek istiyorum. 
Ancak, tabii, elektronik ortamın bu
derece geliştiği bir durumda “hacker”lara çok dikkat etmek lazım ve bunların
kontrolünü de yapmak lazım. Diğer taraftan da, elektronik olarak haberleşmeyi
de çok iyi bir biçimde organize etmek gerektiğini düşünüyorum. 
Şimdi, mesela, Sayın Cumhurbaşkanı ile
Başbakan arasındaki konuşmaların da bir sürü tutarsızlıklar içerisinde olduğunu
görüyoruz. Bunlar arasında da iyi bir elektronik sistem kurulmasında fayda var
diye düşünüyorum. Çünkü Sayın Cumhurbaşkanı şöyle söylüyor! “PYD’ye verilmiş
her destek PKK’ya verilmiş demektir.” diyor. Doğrudur, PKK da, PYD de aynı
örgütün uzantılarıdır ve terör örgütleridir. Ama bunu söylerken bir taraftan
Obama’yla yaptığı görüşmede diyor ki: “Peşmergenin Kobani’ye gitmesini ben
teklif ettim.” Ama Obama da hemen arkasından yalanlıyor, “Ben.” diyor. “Kim
doğru söylüyor?” diye baktığınızda şöyle düşünebilirsiniz: Şimdi, eğer PYD’ye
destek vermek PKK’ya destek vermekse -ki bunu söyleyen Sayın Cumhurbaşkanı- o
takdirde, peşmergenin oraya gönderilmesi de PYD’ye destek vermek demektir, yani
PKK’ya destek vermek demektir. Dolayısıyla, Obama’nın doğru söylediğini düşünüyorum.
Dolayısıyla, bu gibi konuların da gündeme gelmesinde ben bir yarar görüyorum. 
Değerli milletvekilleri, Kobani
meselesinin ABD için neden bu kadar stratejik önem taşıdığını bir türlü
bilmediğini söylüyor Sayın Cumhurbaşkanı. Ama bunu bilmiyorsanız ne PKK’yla
masaya oturabilirsiniz ne strateji belirleyebilirsiniz ne de bu bölgelerle
ilgili dış politika yürütebilirsiniz. O takdirde orada oturmamanız gerekir.
Dolayısıyla, PKK’nın ne yapmak istediği, PYD’nin ne yapmak istediği aslında
bugün ortaya çıktı, bir devlet kurma kararı aldılar. Hâliyle, Kuzey Irak ve
Kuzey Suriye’de meydana gelecek -aynı Kuzey Irak’taki gibi- bir otonom devlet
veya yönetim Türkiye için son derece büyük bir tehlike teşkil edecektir.
Dolayısıyla, her iki bölgede kurulmuş olan bu şekildeki bölgeler muhakkak
Türkiye’yi etkileyecektir. Nitekim bunun yolları açılmıştır ve teröristbaşına
sekretarya sağlanmaktadır. Sağlanacak sekretaryaya Kandil’den de bir üyenin
verilmesi söz konusu edilmektedir. Yani bir de kırmızı telefon bağlarsanız çok daha
rahat konuşma imkânı bulabilirsiniz ve müzakere imkânı bulabilirsiniz. 
Diğer taraftan, Sayın Başbakan
Davutoğlu “Bu güneydoğu politikasında ince bir satranç oyunu oynuyoruz.” diyor.
Şimdi, kalesi düşmüş, atı oyundan çıkmış, veziri ortadan kalkmış bir satranç
oyunu oynuyorsunuz piyonlarla. Hâliyle, böyle bir ortamda satranç oyununu
kaybetmemeniz mümkün değil, kaybedeceğiniz sonucu ortaya çıkıyor. 
Ben tekrar Hükûmeti uyarıyorum:
Anayasa’nın 92’nci maddesi çok açık ve nettir ve “Türkiye Cumhuriyeti’nin silahlı
kuvvetlerinin veya başka silahlı kuvvetlerin Türkiye’ye gelmesi, bulunması”
diyor, “Türkiye üzerinden başka ülkeye gönderilmesi” demiyor. Bu, anayasal
suçtur. Buna dikkat etmenizi tekrar öneriyorum ve bir anayasal suç işlediğinizi
söylüyorum ve Türkiye’nin gelecekteki en büyük tehlikelerinden birisinin de bu
vesileyle meydana geleceğini ifade ediyorum. 
Gerçekten, şimdi, efendim, “Peşmergeyi
PYD istemiyor.” denmesine rağmen aslında Türkiye’de açık ve seçik bir şantajla
Hükûmeti kontrol altına almaya çalışan bir PKK vardır ve çözüm sürecinin de
bununla birlikte işe yaramayacağını özellikle belirtiyorum ve Şırnak’ta daha
bugün bir binbaşı “Trafik kazası geçirdi.” adı altında… PKK tarafından
kurşunlanmış olduğu hâlde, birtakım yanlış ifadelerle bunların üstü örtülmeye
çalışılıyor. Buna da dikkat edilmesini diliyorum.
Saygılar sunuyorum. 
BAŞKAN – Teşekkür ederim Sayın
Halaçoğlu.
Şahısları adına son söz Adana
Milletvekili Sayın Turgay Develi’ye aittir. 
Buyurunuz Sayın Develi.
TURGAY DEVELİ (Adana) – Sayın Başkan,
değerli milletvekilleri; elektronik ticaretin düzenlenmesiyle ilgili yasa
üzerinde şahsım adına konuşurken başka bir ticaretin kamu kurum ve
kuruluşlarında almış başını gittiğine KİT Komisyonunda tanıklığımı anlatmak,
ifade etmek için kürsüye geldim. Adalet ve Kalkınma Partili sayın
milletvekillerinin yüce milletimizin huzurunda bu yaşanan gerçekleri dikkatle
dinlemelerini salık veririm. 
Geçtiğimiz günlerde İller Bankasının
denetimi yapılırken, değerli milletvekilleri, yaklaşık on yıldan bu yana devam
eden bir soygun düzeninin Sayıştay tarafından tespit edilmesine tanıklık ettik.
Öylesine yolsuzluk, öylesine usulsüzlükler yaşanmış ki Komisyondaki AK PARTİ’li
milletvekili arkadaşlarımızın bile vicdanları kurumu savunmaya elvermedi. Bir
örnek vereyim size: Yaklaşık on yıldan bu yana ihalelerde müteahhitlerden,
yüklenicilerden araç isteniyor. Hiçbir işle bağlantısı olmadığı hâlde, sözleşme
ve şartnamelere ihaleyi alan firmanın idareye bir araç vermesi maddesi
konuluyor. Sayıştayın 2011 için tespit ettiği rakam 31, 2012’yle beraber bu
79’a çıkmış. 
Bu araçları
idare ne yapıyormuş biliyor musunuz arkadaşlar? İkinci kişilere, hatta
tutanakla üçüncü kişilere teslim ederek, onların araç bedellerini, yakıt
bedellerini, hatta trafik cezalarını dahi yüklenici müteahhitlere
ödetiyorlarmış. Bunlardan 2-3 tanesinin AK PARTİ’li yöneticilere verildiği yani
İller Bankasının müteahhitlerinden alınan araçların AK PARTİ’li yöneticilerin
altlarına verilerek kullanımına sunulduğu Sayıştay belgeleriyle tespit edilmiş
arkadaşlar. Bunun Türkçesi şu oluyor: Rüşvetle âdeta araç filosu kurmuş İller
Bankası ve bunu da AK PARTİ’lilere kullandırıyor. Bunun ne demek olduğunu yüce
milletimizin takdirine sunuyorum. 
İkinci olay yine
İller Bankasında, Ankara’nın merkezinde yaşanıyor arkadaşlar. Yine on yıldan bu
yana bir firma İller Bankasının taşıma ihalesini alıyor. Her iki yılda bir buna
devam ediliyor, ihale yapılıyor, her ihaleyi de aynı firma kazanıyor. Bu
firmanın şartnamede 3.800 kilometre Ankara’nın içerisinde ulaşım sağlayacağı
yazılmasına rağmen Sayıştayın tespitlerine göre bunun 2.200 kilometre olduğu
belgeleniyor ve 1.600 kilometrelik araç bedeli, yakıt bedeli fazladan ödeniyor
bu müteahhide. Sadece iki ihaleden bahsediyorum arkadaşlar, sadece iki
ihaleden. Sorduk İller Bankası Yönetim Kurulu Başkanına ve Genel Müdürüne, “Ne
yaptınız bu işlemlerle ilgili?” dedik. “Paralarını geri aldık
yakaladıklarımızın.” dediler, Sayıştayın uyarısı üzerine. “Peki, bu suistimale
göz yuman, şartnameye, sözleşmeye âdeta rüşvet maddesini koyarak onlardan araç
temin eden ve bunu AK PARTİ’li yöneticilerin hizmetine sunan idareciler
hakkında ne yaptınız?” dedik. “Hiçbir şey yapmadık.” dedi. Sistemin…
HAYDAR AKAR (Kocaeli) – Kamu yararı...
TURGAY DEVELİ (Devamla) – O kamu
yararını inşallah başka bir maddede konuşuruz. Sistemin nasıl çürüdüğünün,
nasıl denetlenemediğinin çok basit bir ispatı arkadaşlar. 
Bugün de Enerji Bakanlığının
bakanlıklara, KİT’lere “Sayıştayın teftişlerini teftiş kurullarınıza
incelettirmeyin.” diyerek Sayıştayı âdeta sansür ettiği belgesiyle karşılaştık.

Bu konularda ilerleyen maddelerde teker
teker konuşacağız. 
Saygılarımı sunuyorum. 
BAŞKAN – Teşekkür ederim.
Birinci bölüm üzerindeki görüşmeler
tamamlanmıştır. 
Şimdi birinci bölümde yer alan
maddeleri, varsa o madde üzerindeki önerge işlemlerini yaptıktan sonra ayrı
ayrı oylarınıza sunacağım.
1’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
2’nci maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
3’üncü maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
4’üncü maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
5’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
6’ncı maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
7’nci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
8’inci maddeyi oylarınıza sunuyorum:
Kabul edenler... Kabul etmeyenler... Kabul edilmiştir. 
9’uncu maddeyi oylarınıza sunuyorum:
Kabul edenler... Kabul etmeyenler... Kabul edilmiştir. Şükür Allah’a. (AK PARTİ
sıralarından alkışlar)
Birinci bölümde yer alan maddelerin
oylamaları tamamlanmıştır.
Şimdi, ikinci bölümün görüşmelerine
başlıyoruz. İkinci bölüm geçici madde 1 dâhil 10 ila 16’ncı maddeleri
kapsamaktadır. İyi, 6 maddemiz varmış burada.
Bölüm üzerinde Milliyetçi Hareket
Partisi Grubu adına Antalya Milletvekili Sayın Mehmet Günal.
Buyurunuz. (MHP sıralarından alkışlar)
MHP GRUBU ADINA MEHMET GÜNAL (Antalya)
– Teşekkür ederim Sayın Başkan.
Değerli milletvekilleri, hepinizi
saygıyla selamlıyorum.
Değerli arkadaşlar, çok uzun süredir
bekleyen bir kanunu görüşüyoruz. Hatta üç dört yıldır bekliyor ama geçmişine
bakarsanız 90’lı yıllardan itibaren kararlaştırılan ama bir türlü, birtakım
pansuman tedbirler dışında, köklü bir şekilde düzenlenemeyen bir alan.
Bildiğiniz gibi ta 1997 yılında Bilim ve Teknoloji Yüksek Kurulu karar almış
ama koordinatörler, onlar bunlar derken üç dört yıldır da Mecliste gündemde
bekleyen bir tasarıydı. 
Türkiye'nin en önemli sorunu olan cari
açığın, yani buna bağlı olarak dış ticaret açığının kapatılması açısından
önemli bir düzenleme yapıyoruz. Yani elektronik ticaret bugünün çağında çok geç
kalmış bir uygulama ve bunun da alt yapısının, yasal alt yapısının, ikincil
mevzuatlarının ivedilikle güncelleştirilmesi, gerekli düzenlemelerin yapılması
gerekiyor. Bununla tabii ki olay bitmiyor, sadece e-ticaretin mevzuatını
çıkarmakla bitmiyor. Bir taraftan bunu destekleyecek kanun çıkarıyoruz ama öbür
taraftan teşebbüs hürriyetini yok edecek, yabancı yatırımcıyı ürkütecek bazı
düzenlemeler yapıyoruz Sayın Bakanım. Siz şimdi yeni Bakansınız, hayırlı olsun
ama ekonomideki en önemli şey mülkiyetle ilgili haklardır, teşebbüs hürriyetidir.
Eğer onu koruyamazsanız… E, biz bir taraftan ne getiriyoruz? Hukuki
düzenlemelerle, makul şüpheyle vatandaşın malına mülküne el koymayı
getiriyoruz. Öbür taraftaki somut deliller ne oldu? Bunlar gitti. Açıkçası,
şimdi bu şartlarda bizim yaptığımız düzenleme amacına nasıl hizmet edecek?
Gelip buraya yatırım yapacağız. “Dış ticaret açığını azaltmak için yabancı
yatırımcı çekelim.” diyoruz ama bir taraftan da geliyoruz bu yasal
düzenlemeleri tersine çevirecek, üç ayda, altı ayda yeniden bazı düzenlemeler
yapıyoruz. Maalesef, bu işte o yatırımcının ürkmesine neden oluyor, siyasi
belirsizliğin yanında ekonomik belirsizliğe neden oluyor. Sonra da hep beraber
çıkıp “Neden bu ‘rating’ şirketleri siyasi belirsizliği dikkate alıyor, neden
bu hukuki düzenlemeleri dikkate alıyor?” diye kızıyoruz. 
Bakın, buradaki
temel şey hukuk güvencesidir. Bunu sağlayamadığımız zaman bu elektronik
ticaretin düzenlenmesinden sağlayacağımız 1-2 milyar dolarlık artışla bu sorunu
çözme şansımız yok. O nedenle, önce hukuk güvencesini hukuk devletinin vermiş
olduğu imkânlarla o yurt içinden gelenlere de yurt dışından gelenlere de
yabancı uyruklu olanlara da yerli olana da bu yatırım güvencesini sağlamak
lazım. Vatandaş şimdi yapacak, herhangi bir gerekçeyle “Biz makul şüphe gördük,
buna el koyalım.” O zaman bir anlamı kalmıyor. Dolayısıyla, bunun topyekûn bir
şekilde ele alınması gerekiyor. Hakikaten, düzenlemelerde gerekli olan kısım
var ama bu yeterli bir şey değil. Arkadaşlarımız alt komisyonda düzeltmişler,
çıkardık, tamam, sorun çözüldü mü, dış ticaret açığımız kapanacak mı? Bir
taraftan başka politikaları uygularken öbür taraftan bunları getirmeyi
hakikaten ben garip gördüm yani çok garip bir hukuk uygulaması. Somut
delillerin olduğu birtakım şeylerde bir anda 50 küsur kişi birden tahliye
ediliyor. E, peki, öbür tarafta ne geliyor? Hiç alakasız bir kitap yazmış
birisi, bir makale yazmış birisi burada makul şüphe var diye içeri alınıyorsa…
Eğer o kanunlar tasarlandığı şekliyle çıkarsa yani vatandaşın mal varlığına el
koyma, müsadere etme, birtakım şeyleri sorgulama, tam tersine vatandaş burada
çalışırken bir anda içeriye düşerse herhangi bir somut delil olmadan… Maalesef
bunları sürdürme şansımız yok.
Ben anlamıyorum, yani hakikaten hukuka
olan güvenimiz yavaş yavaş kaybolmaya başladı. Nasıl oluyor, burada soruşturma
komisyonu devam ederken bir anda… Yani, somut ve soyut kavramlarını karıştırır
oldum arkadaşlar, hukukçular bana yardımcı olsun. Somut şüphe ne demek, makul
şüphe ne demek veya nasıl oldu da mart ayının başında çıkan bir kanun değişti?
Yani, gerçekten anlamakta zorlanıyorum. Bu paketin içerisinde, yukarıda,
torbada iptal ettirmiş olduğumuz CMK 153 de var biliyorsunuz. O da yine bu
konularla ilgili daha önce değiştirilen bir husus, yine mart ayında çıkmıştı. Bir
anda ne oluyorsa işimize gelmediği zaman altı ay geçmeden tersine dönüyor.
Yani, nasıl oluyor da, altı ay içerisinde hangi uygulama oldu da bu
değişiklikleri yapma ihtiyacı hissettik, anlamıyorum. Yani, bizim gözümüzle
gördüğümüz ayakkabı kutuları, para makineleri, kasalar… Yani somut değil mi?
Yani rüya mı gördük biz? Ya, tamam, bunlar yine kapatılabilir ama en azından
şuradaki komisyonun sonucu bir çıksın. Normal şartlarda, yine yandaş yargı da
olsa onlar usulen bir yargılasın, hâkim en azından karar versin. Yani savcının
gelip böyle vermesi hakikaten bizim vicdanlarımızı kamuoyu olarak yaralıyor.
Değerli arkadaşlar, yani mart ayında çıkan şeyin tekrar temmuzda getirilmesi…
Şimdi de bekliyor. Özellikle bekletiyorlar ki diğer maddeyle beraber
işletecekler. Soruşturmanın gizliliğiyle ilgili madde gelmemişti. Ben de
şaşırdım önce: “Ya, bunu hemen çıkaracaklardı.” Yukarıda biz bir gece sabaha
kadar kavga ettik, sonra arkadaşlarımız çekti, tek madde gelir… Sonra jetonum
düştü. Bu arada soruşturmanın gizliliği gelmeden Değerli Komisyon Başkanımız
-artık şüphelilerin de diyemeyeceğiz çünkü tahliye kararı gibi artık
takipsizlik verdiği için- avukatlarına götürüp bunları vermiş. Eğer kanunu
erken çıkarmış olsaydık onların avukatlarına da soruşturmanın gizliliği geldiği
için, sözde paralel operasyona paralel olarak, böylece o bakanların
avukatlarına da çocuklarının avukatlarına da veremeyecekti. Sonra anladım ki
onun için geciktirmişler o bir maddeyi de, şimdi paketle beraber gelecek.
Dolayısıyla…
HAYDAR AKAR
(Kocaeli) – Senin jeton dikdörtgenmiş!
MEHMET GÜNAL (Devamla)
– Tabii. Yani, hakikaten, hemen getireceğiz diye o gece çıkarmayı
düşünüyorlardı. Tek madde olarak getirmelerini de ben söyledim. Bu bizim
ihtisas alanımız değil Plan ve Bütçe Komisyonu olarak. Dedik ki: “Götürün
oradan çıkarın.” 
Yani, ben
anlamakta zorlanıyorum Sayın Bakanım. Siz de biliyorsunuz ki burada sizinle
telefonda görüştüğümüz, komisyonda reddettiğimiz bir Kamu İhale Kanunu’na ilişkin
düzenleme burada adrese teslim gidiyor. Şimdi nasıl güvenecek öbür adam. Yani,
yapılmış bir ihalenin devamında birtakım düzenlemeleri sonradan yaptığımız
zaman, özelleştirmelerde olduğu gibi, eğer o hukuk şeyini kaybedersek yabancı
yatırımcı nasıl gelsin? Yani, geldiği zaman bir güvencesi yoksa, aldığı
şartlarda farklı bir şey olmayacaksa, o zaman insanlar çekiniyor. Dolayısıyla,
burada yapmış olduğumuz uygulamayı siz de gayet iyi hatırlıyorsunuz,
ayrıntısını söylemiyorum. Yukarıda konuştuk “Tamam, gelmeyecek.” alt komisyonda
“Tamam.” dedik, üst komisyonda yok, burada hemen maddenin içine ilave edildi.
Yani, anlamakta zorlanıyorum nasıl oluyor. İki tane, üç tane firmaya doğrudan
bir teslimat. Efendim burada bir mağduriyet varmış. Peki, yapıldığında yok
muydu? İşte hukuk dediğimiz bu. Koyduğunuz kuralları sonradan değiştirirseniz…
Hatırlarsanız “Ben böyle olduğunu bilseydim ben de girerdim.” dedi büyük
patronlardan bir tanesi. Bir ihale yapılmıştı, sonrasında şartlar değişti. Vatandaş
gelmiş, komisyonda arkadaşlar da aracı olmuş “Efendim, biz şu kadar zarar
ettik.” Ne yapalım yani, bu işte kâr da var zarar da var. Eğer başlarken
düşünmüyorsanız… Böyle bir şey olabilir mi? Gerekçe şu: Efendim, akaryakıtta
ÖTV, KDV öngörülmeyen şekilde artmış, bunu fazla kullananlara verelim. Nedir?
Yüzde 50’den fazla. Peki, yüzde 49 kullanan ne olacak, onun zararı ne olacak? 
Bu kadar
spesifik, kanunların genelliği ilkesine aykırı bir şey olabilir mi? Biz bunu
yaptığımız zaman e-ticareti düzenlesek ne olur düzenlemesek ne olur? Çünkü,
asıl bizim cari işlemler açığımızı, dış ticaret açığımızı kapatacak olan,
imalat sanayinde yüksek teknolojili, yüksek katma değerli üretimlere doğru
kaymamız lazım. Bunun için de yabancı sermayeyi fiziki yatırımlara çekmemiz
lazım. Portföy yatırımlarıyla gelip sıcak para olarak girip çıkması bizim
işimizi çözmüyor. O nedenle, mülkiyet hakkıyla ilgili, teşebbüs hakkıyla
ilgili, hürriyetiyle ilgili hukuk güvencesini sağlamamız lazım. Aksi takdirde,
bunlar gerekli olmakla birlikte bizim sorunlarımızı çözmez. Gelin yol yakınken
bu somut şüphelerden vazgeçerek daha yeni getirdiğiniz şeyleri koyup makul
şüpheler arayıp birilerini yaftalamaya çalışmayalım çünkü hukuk herkese lazım.
Yarın, bu değiştirdiğiniz düzenlemeler sizi de vurabilir, başka şekilde sizin
aleyhinize çalışabilir. Hukukun genelliği ilkesini bozmayalım. Ülkemizin temel
ekonomik, sosyal sorunlarını hep birlikte burada uzlaşarak… Ki şimdi Komisyonda
başka bir şeyi görüştük akademisyenlerle ilgili uzlaşarak -yetmedi ama- “evet”
dedik. Bu gibi konularda gelin bunlarla vakit geçirelim. Lüzumsuz hukuksal
düzenlemelerle Meclisin ve milletin vaktini çalmayalım diyor, hepinize saygılar
sunuyorum. (MHP sıralarından alkışlar) 
BAŞKAN – Teşekkür ederim Sayın Günal.
Cumhuriyet Halk Partisi Grubu adına
İzmir Milletvekili Sayın Mehmet Ali Susam…
Buyurunuz. 
CHP GRUBU ADINA MEHMET ALİ SUSAM
(İzmir) – Sayın Başkan, değerli milletvekili arkadaşlarım; hepinizi saygıyla
selamlıyorum. E-ticaret yasasının ikinci bölümü üzerine Cumhuriyet Halk Partisi
Grubu adına söz aldım. 
Bu kanunu, birçok arkadaşımızın da
belirttiği gibi, oy birliğiyle komisyonlarda çalışarak bu noktaya getirdik.
Aslında, Sanayi, Ticaret, Enerji, Tabii Kaynaklar, Bilgi ve Teknoloji
Komisyonunda birçok kanunda ortak kararlar alabilme, piyasanın gerektirdiği ve
ihtiyaçların dayattığı koşullarda yasal düzenlemeler yapma konusunda
Komisyonumuzun uyumlu bir çalışması olduğunun da altını çizmek istiyorum. Her 4
parti grubundan arkadaşlarımız da uyumlu bir çalışma göstermeye çalışıyorlar.
Bu kanun da bunlardan bir tanesidir. Ama, gönül neyi arzu ediyor? Bu
Parlamentonun tümüyle ülkenin ihtiyaçları ve ülkenin geleceğine ilişkin
konularda objektif bir tartışma ortamının yaratılarak bu Parlamentodan işlevine
uygun kararlar çıkabilmesini sağlaması gerekiyor. Sekiz yıldır bu
Parlamentodayım, maalesef, gördüğüm temel eksikliğin altını çizmek istiyorum.
Eğer bu Parlamentonun kendi inisiyatifi, milletvekillerinin özgür iradesi ve
ülke ihtiyaçlarından kaynaklanan talepler değerlendirilerek yasal düzenlemeler
yapılmasına fırsat verilirse bu Parlamentodan bu ülkenin menfaatlerine çok
yasal düzenlemeler çıkabilir. Ama bu Parlamentonun iradesinin üstüne çıkarak,
dışarıdan dayatılan ve Parlamentoda tartışılmasına imkân sağlamak yerine grup
kararlarının uygulanmasına baskı yapılarak imkân sağlanan yasal düzenlemeler
gerçekten bu ülkede yarar getirmeyen yasal düzenlemeler oluyor.
Bunun sonuçlarıdır ki birçok
olumsuzlukları yaşıyoruz. Şu an Türkiye ciddi sorunlarla karşı karşıya. Şurada
bulunan 550 milletvekilinin yüzde yüzü belki bunlardan rahatsız. Yani ülkenin
komşularıyla girdiği ilişkiler, sınırlarımızın kevgire dönmesi, ülke içerisinde
yaşanan karmaşa, bu karmaşanın yarattığı huzursuzluklar, ülkede bayrağımızdan
Atatürk heykellerine kadar yakılma noktasına gelen huzursuzluk tüm bu
Parlamentoyu rahatsız ettiği gibi halkımızı, vatandaşlarımızı da rahatsız
ediyor. Bu rahatsızlığın bu noktalara ulaşmasında birinci sorumlu iktidardır.
İktidar, ülkeyi yönetirken öncelikli olarak “istişare” dediğimiz, “danışma”
dediğimiz ve ülkenin yönetim şekli olan yasama, yürütme, yargı arasındaki
güçler ayrımına dikkat ederek onların koordinasyonunu sağlayıp bu ülkeyi doğru
şekilde yönetmekten geçer. Ama ülkemizde, sekiz yıldır yaşadığım bu
Parlamentoda bir eksikliği söyleyeyim: İktidar muhalefeti görmezden geliyor,
muhalefete hiçbir şekilde söz hakkı tanımamaya özen gösteriyor, “Ben halkın
oyunu aldım, Parlamentoda çoğunluğu elde ettim, ben istediğimi yaparım.” diyor.
Bu çoğulcu yaklaşım, Parlamento aritmetiğine dayanan yönetim şekli doğru bir
şey değildir. Bunun getirdiği çok ciddi sorunlar bu ülkede az önce saydığım
karmaşaları getiriyor. Bundan dolayıdır ki, yasamanın özgür iradesini
kullanamaması, yürütmenin yasamayı da kendi etkisi altına alması ve son dönemde
de yargı üzerinde hâkimiyet kurma istekleri bu ülkedeki temel kargaşalardan
birisidir.
Değerli
arkadaşlar, “Adalet mülkün temelidir.” diye büyük önder Mustafa Kemal Atatürk
söylerken mülkten kastı mal mülk, kasa, şirket, tarla tapan değildi; mülkten
kastı, devletti. Devletin temeli adalettir; adaletli olacaksınız, adaletli
davranacaksınız. Bugün ülkede -bakın, samimiyetle söylüyorum- hangi parti
olursa olsun adaletli bir iktidar olsun canımla başımla beraber olsun. Ama
adaletli olacak; yasama, yargı, yürütmenin birbiriyle eş değer yaşamasına imkân
sağlayacak. Siz, adalet duygularını zedeleyen bir noktada idare ediyorsunuz.
Ticarette de bu
böyle. Ticarette iktidara yakın olmadığı hissi olan insan korkuyor. Bu korkuyla
yaşayan, ticaret yapan bir ortamı yaratmamalısınız, bundan üretkenlik, bundan
doğru bir ticaret çıkmaz. İş yerlerine filan gazeteyi koyarsam beni Maliye
memurları, Sosyal Sigortalar müfettişleri denetlemez diyebilen bir anlayışı
burada egemen kılarsanız bu ülkede ticaret doğru olmaz.
Değerli
arkadaşlarım, geçmişte ve bugün gittiğimiz birçok sivil toplum örgütü, meslek
örgütü, iktidara haklı olarak kendi meslek grubunun eleştirilerini getirmekten
korkuyor. Bu korkuyla özgürce kendi meslek sorunlarını söyleyip çözümü için
ortam yaratmada Hükûmetle ortak platform noktasına gelemiyor. Bütün bunlar bu
ülkeye katkı sağlamıyor, bu ülkeyi daha içe kapanan, daha üretkenlikten uzak ve
dünyayla rekabet konusunda içe kapalı bir ülke hâline getiriyor. 
Bakınız, giderek Türkiye orta gelir
tuzağı dediğimiz olayın tam göbeğine takıldı. Neden? Çünkü değişen çağdaki
bilgi, teknoloji ve yenilikçilik dediğimiz, inovasyon dediğimiz olayda geri
kaldık. Bu geri kalmayla bizim ihracatımızda da üretimimizde de gelebileceğimiz
nokta orta geliri aşmaz noktada ama Türkiye, bunu aşabilmesi için bilgiyi,
aklı, fenni kullanan ve eğitim sistemini buna göre dizayn eden bir ülke olmalı.

Elektronik ticareti konuşuyoruz.
Elektronik ticarette çok önemli firmaları yaratmak bilgi teknolojilerini
kullanan genç beyinlerin işi. Biz bilgi teknolojilerini kullanan genç beyinler
yetiştirebiliyor muyuz? Siz eğitim sisteminde dinî eğitim ile matematik, fen
bilimlerini birbiriyle kıyaslayan noktaya getirerek doğru yapamazsınız. Din
hepimizin dini, hepimizin dinî eğitim almaya ihtiyacı var, hepimiz din için
gerekli zamanı, zemini, eğitim ortamlarını hem çocuklarımıza hem kendimize
yaratmak zorundayız ama bilim, fen, tabiat bilgileri, tıp, bunlar okulda ve
tarafsız bir eğitimle alınabilen, kazanılabilen olaylardır. Bu konuları ihmal
edip eğitimi bir ideolojik insan yetiştirme noktasına dönüştürürseniz
Türkiye'nin geleceğinde genç, dinamik kuşaklar yetiştiremezsiniz. Maalesef bu
noktada da ciddi eksiklikleri bu iktidar döneminde yaşıyoruz. 
Sizlere tavsiyem, bir dostunuz, bir
arkadaşınız, sekiz yıldır aynı havayı teneffüs etmiş arkadaşınız olarak şunu
söylüyorum: “Yeni bir dönem başlıyor, yeni bir dönem.” dediniz. Sayın Tayyip
Erdoğan Cumhurbaşkanı oldu, Sayın Davutoğlu Başbakan oldu. Bu ülkede bu
gerginlikleri durdurun, bu gerginlik ortamına son verin. İktidarı muhalefetiyle
sınırlarımızdaki gerginlik, savaş ortamı, tezkereler… Bütün bu ortamı ortadan
kaldırabilecek sağduyu oturup bunu konuşabilmekten geçer, önce diyalogdan, önce
istişareden geçer. Bunun için de ben büyüğüm, ben her şeyi yaparım değil, biz
birlikte, hep beraber bu ülkeyi daha iyi yönetebiliriz diyebilen bir anlayışa
sahip olmanız lazım. Bu anlayışa sahip olduğunuz zaman bu ülkede adalet de o
zaman iyi işler.
(Mikrofon otomatik cihaz tarafından
kapatıldı)
MEHMET ALİ SUSAM (Devamla) - Bu ülkede
ticaret de o zaman iyi olur, bu ülkede sanayi daha rekabetçi olur. Onun için bu
duygularımı sizlerle paylaşmak istedim.
Hepinize saygılar sunuyorum, Genel
Kurulu selamlıyorum. (CHP ve MHP sıralarından alkışlar) 
BAŞKAN – Teşekkür ederim Sayın Susam.
İkinci bölüm üzerindeki görüşmeler
tamamlanmıştır.
Şimdi ikinci bölümde yer alan
maddeleri, varsa o madde üzerindeki önerge işlemlerini yaptıktan sonra ayrı
ayrı oylarınıza sunacağım.
10’uncu maddeyi oylarınıza sunuyorum:
Kabul edenler... Kabul etmeyenler... Kabul edilmiştir.
11’inci maddeyi oylarınıza sunuyorum:
Kabul edenler... Kabul etmeyenler... Kabul edilmiştir.
12’nci maddeyi oylarınıza sunuyorum:
Kabul edenler... Kabul etmeyenler... Kabul edilmiştir.
13’üncü maddeyi oylarınıza sunuyorum:
Kabul edenler... Kabul etmeyenler... Kabul edilmiştir.
14’üncü maddeyi oylarınıza sunuyorum:
Kabul edenler... Kabul etmeyenler... Kabul edilmiştir.
Geçici madde 1’i oylarınıza sunuyorum:
Kabul edenler... Kabul etmeyenler... Kabul edilmiştir.
Madde 15’te bir adet önerge vardır,
okutup işleme alıyorum:
Türkiye Büyük
Millet Meclisi Başkanlığına

Görüşülmekte
olan 240 sıra sayılı Elektronik Ticaretin Düzenlenmesi Hakkında Kanun
Tasarısının 15 inci maddesinin birinci fıkrasının aşağıdaki şekilde
değiştirilmesini arz ve teklif ederiz.
 Mahir Ünal Mehmet
Doğan Kubat Hacı Bayram Türkoğlu
 Kahramanmaraş İstanbul Hatay
 Zülfü Demirbağ Şirin
Ünal
 Elâzığ İstanbul
“Bu kanun 1/5/2015 tarihinde
yürürlüğe girer.”
BAŞKAN –
Komisyon katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI HALİL MAZICIOĞLU
(Gaziantep) - Takdire bırakıyoruz.
BAŞKAN –
Hükûmet?
GÜMRÜK VE
TİCARET BAKANI NURETTİN CANİKLİ (Giresun) - Katılıyoruz Sayın Başkan.
BAŞKAN –
Gerekçeyi okutuyorum:
Gerekçe:
Tasarının Meclis
Genel Kurul gündemine girmesi ile görüşülmesi arasındaki sürenin uzaması
nedeniyle yürürlük maddesi yeniden düzenlenmiştir.
BAŞKAN -
Önergeyi oylarınıza sunuyorum: Kabul edenler… Kabul etmeyenler… Kabul
edilmiştir.
Kabul edilen
önerge çerçevesinde madde 15’i oylarınıza sunuyorum: Kabul edenler… Kabul
etmeyenler… Kabul edilmiştir.
Madde 16’yı
oylarınıza sunuyorum: Kabul edenler… Kabul etmeyenler… Kabul edilmiştir.
İkinci bölümde
yer alan maddelerin oylamaları tamamlanmıştır.
İç Tüzük 86’ya
göre, tasarının lehinde İzmir Milletvekili Mehmet Ali Susam.
Buyurunuz.
MEHMET ALİ SUSAM
(İzmir) – Bu kanunun oluşumunda, bu noktaya gelişinde emeği geçen Bakanlık
bürokratları dâhil Komisyondaki tüm arkadaşlarımıza ben de şahsım adına
teşekkür etmek istiyorum. 
Şahsım adına
yaptığım konuşmadaki sakıncalar konusunda Bakanlığı göreve davet ediyorum.
Elektronik ticaretle ilgili, haksız rekabeti ortadan kaldıracak yasal
düzenlemeler konusunda hazırlık yapmasını ve bu konuda adım atmasını Bakanlığa
bu yasada görev olarak verdik. Bu görevi en kısa sürede hem yönetmeliklerle,
hem düzenlemelerle yapmasını bekliyor, emeği geçen herkese teşekkür ediyor,
huzurlarınızı saygıyla selamlıyorum. (Alkışlar) 
BAŞKAN –
Teşekkür ederim Sayın Susam.
Tasarının tümünü oylarınıza sunuyorum:
Kabul edenler… Kabul etmeyenler…Kabul edilmiştir.
Tasarı kabul edilmiş ve kanunlaşmıştır.
Sayın Bakan Canikli bir teşekkür
konuşması yapacak, buyurunuz. (AK PARTİ sıralarından alkışlar)
GÜMRÜK VE TİCARET BAKANI NURETTİN
CANİKLİ (Giresun) – Teşekkür ederim Sayın Başkan. 
Ben de bu tasarının hazırlanmasında,
görüşülmesinde, müzakerelerinde ve kabul edilmesinde emeği geçen herkese, başta
siyasi parti gruplarımız olmak üzere, tüm milletvekillerimiz olmak üzere
teşekkür ediyorum. Ayrıca, bu tasarının hazırlanmasında, mutfağında görev yapan
Adalet Bakanlığı çalışanlarını ve Bilim Komisyonu üyelerini burada zikretmedik,
onlara da çok teşekkür ediyorum.
Tasarının ülkemize, milletimize hayırlı
uğurlu olmasını temenni ediyorum, hepinizi saygıyla selamlıyorum.
Teşekkür ediyorum. (AK PARTİ
sıralarından alkışlar)
BAŞKAN – Teşekkür ederim.
5’inci sırada yer alan İstanbul Tahkim
Merkezi Kanunu Tasarısı ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu ile Adalet Komisyonu Raporlarının görüşmelerine
başlayacağız.
5.- İstanbul Tahkim Merkezi Kanunu Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ile Adalet
Komisyonu Raporları (1/758) (S. Sayısı: 640)
BAŞKAN – Komisyon? Yok.
Ertelenmiştir.
Kimsenin olmayacağını anladığımız için,
alınan karar gereğince, sözlü soru önergeleri ile kanun tasarı ve teklifleri
ile komisyonlardan gelen diğer işleri sırasıyla görüşmek için 4 Kasım 2014 Salı
günü saat 15.00’te toplanmak üzere birleşimi kapatıyorum.
Kapanma Saati:
20.59




(*) Bu bölümde Hatip tarafından Türkçe
olmayan kelimeler ifade edildi.


(x) 240 S. Sayılı Basmayazı tutanağa
eklidir.


(x)
Bu bölümde Hatip tarafından Türkçe olmayan kelimeler ifade edildi.




