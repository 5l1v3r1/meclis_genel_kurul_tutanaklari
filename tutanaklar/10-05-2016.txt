



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 87’nci
Birleşim
 10
Mayıs 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR 
III.- YOKLAMA
IV.- GÜNDEM DIŞI KONUŞMALAR
A)
Milletvekillerinin Gündem Dışı
Konuşmaları
1.- Ankara Milletvekili Şenal Sarıhan’ın, Anneler
Günü’ne ilişkin gündem dışı konuşması
2.- Erzurum Milletvekili Mustafa Ilıcalı’nın,
Uluslararası Trafik Güvenliği Haftası’na ilişkin gündem dışı konuşması
3.- Afyonkarahisar Milletvekili Mehmet Parsak’ın,
Afyonkarahisar’ın sorunlarına ilişkin gündem dışı konuşması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Pervin Buldan’ın,
bütün kadınları ve anneleri saygı, sevgi ve minnetle selamladığına ve 10-16
Mayıs Engelliler Haftası’na ilişkin konuşması 
2.- Oturum Başkanı TBMM Başkan Vekili Pervin Buldan’ın,
milletvekillerine araçların Parlamento içerisindeki engelli otoparkına park
etmemeleri gerektiği konusunda uyarıda bulunmak istediğine ve işaret dili
konusunda Meclis Başkanıyla görüşeceğine ilişkin açıklaması

VI.- AÇIKLAMALAR
1.- Balıkesir Milletvekili Mehmet Tüm’ün, Anneler
Günü’ne, 10-16 Mayıs Engelliler Haftası’na ve Balıkesir’de kamu ve özel sektörde
2016 yılı itibarıyla engelli kadrosunun ne kadar olduğunu öğrenmek istediğine
ilişkin açıklaması
2.- Bursa Milletvekili Erkan Aydın’ın, Bursa Büyükşehir
Belediyesinin 2014 yerel seçimlerinde ilk defa oy kullanan ilçelerden ve
köylerinden beş yıl süreyle su abonelik ücreti alınmayacağı vaadini yerine
getirmediğine ilişkin açıklaması
3.- Niğde Milletvekili Ömer Fethi Gürer’in, Niğde’nin
sulama ve içme suyuyla ilgili sorunlarına ilişkin açıklaması
4.- İstanbul Milletvekili Mahmut Tanal’ın, Düzce’nin
çevresel atıklar, su, hava ve toprak kirliliği sorunlarının ne zaman çözüleceğini
öğrenmek istediğine ilişkin açıklaması
5.- İstanbul Milletvekili Ali Şeker’in, Anneler Günü’ne
ve Panama belgelerinin gereğinin yapılıp yapılmayacağını öğrenmek istediğine
ilişkin açıklaması
6.- Balıkesir Milletvekili Ahmet Akın’ın, Balıkesir’in
İvrindi ilçesinin Soğanbükü Mahallesi’ni ana asfalta bağlayan 2 kilometrelik
yolun bir an önce yapılması ve diğer sorunlarının çözülmesi için yetkilileri
göreve davet ettiğine ilişkin açıklaması
7.- Mersin Milletvekili Aytuğ Atıcı’nın, çocuk
tecavüzlerine ve bu konuda verdikleri araştırma önergesi ile kanun tekliflerine
AKP’nin destek vermediğine ilişkin açıklaması
8.- Manisa Milletvekili Mazlum Nurlu’nun, elektrik
faturalarındaki kaçak bedelinin vatandaşa yüklenmesinin doğru olmadığına
ilişkin açıklaması
9.- Bursa Milletvekili Nurhayat Altaca Kayışoğlu’nun,
Bursa’nın Karacabey ilçesinin Gölecik Mahallesi’ne yapılan kanalizasyonun
bacasının civardaki tarım alanlarını sulamakta kullanılan Gölecik Deresi’ne
akıtıldığına ilişkin açıklaması
10.- Adana Milletvekili Zülfikar İnönü Tümer’in,
Kastamonu Belediye Başkanı Tahsin Babaş’ın kültürümüze aykırı olduğu gerekçesiyle
düğünlerde ve bayramlarda köçek oynatılmasını yasaklamasına ilişkin açıklaması
11.- Çanakkale Milletvekili Muharrem Erkek’in, sosyal
yardımlaşma ve dayanışma vakıfları çalışanlarının sorunlarına ilişkin açıklaması
12.- İzmir Milletvekili Musa Çam’ın, iş kazalarında, iş
cinayetlerinde, maden kazalarında hayatını kaybedenleri rahmetle andığına ve
AKP Hükûmetini bu cinayetleri önlemeye davet ettiğine ilişkin açıklaması
13.- İstanbul Milletvekili Gamze Akkuş İlgezdi’nin,
Kilis’te büyük bir dram yaşandığına ve şehre gönderilen psikologların telkinleriyle
ilgili basına yansıyan haberler konusunda Hükûmetten bir açıklama beklediğine
ilişkin açıklaması
14.- İstanbul Milletvekili Sibel Özdemir’in, 9 Mayıs
Avrupa Günü’ne ilişkin açıklaması
15.- Bursa Milletvekili Ceyhun İrgil’in, Türkiye’de
uyuşturucu kullanımının arttığına ve acilen önlem alınması gerektiğine ilişkin
açıklaması
16.- Giresun Milletvekili Bülent Yener Bektaşoğlu’nun,
mesleki yeterlilik belgesi edinme zorunluluğu için tanınan sürenin 26 Mayısta
sona ereceğine ve yaşanması muhtemel mağduriyetlerin önüne geçmek için bu
sürenin yıl sonuna kadar uzatılması gerektiğine ilişkin açıklaması
17.- Manisa Milletvekili Erkan Akçay’ın, Anneler
Günü’ne ve 10-16 Mayıs Engelliler Haftası’na ilişkin açıklaması
18.- Diyarbakır Milletvekili Çağlar Demirel’in,
cezaevlerine kapatılmış, çocuklarının cenazelerine hâlâ ulaşamamış anneler
varken Anneler Günü’nü kutlama imkânına sahip olunmadığına ve 10-16 Mayıs
Engelliler Haftası’na ilişkin açıklaması
19.- Manisa Milletvekili Özgür Özel’in, Anneler
Günü’ne, 10 Mayıs Danıştayın Kuruluş Günü ve İdari Yargı Günü’ne ve millî iradeye
destek için Mecliste olan Kayseri’nin aydın, ilerici gençlerini Cumhuriyet Halk
Partisi adına saygıyla selamladığına ilişkin açıklaması
20.- Aksaray Milletvekili İlknur İnceöz’ün, Anneler
Günü’ne ve Türkiye ’nin çok ciddi bir şekilde terörle mücadele ettiği bir süreçte
olduğuna ilişkin açıklaması 
21.- Afyonkarahisar Milletvekili Burcu Köksal’ın,
Anneler Günü’ne, Afyonkarahisar Kanlıca’da yapılan TOKİ konutlarında şehitlerin
eşlerine tanınan hakkın anne ve babalarına tanınmasıyla ilgili bir çalışma ve
bir şirketin Sandıklı ilçesinin Ballık köyünde ağaç katliamı yapmasıyla ilgili
bir işlem yapılıp yapılmayacağını öğrenmek istediğine ilişkin açıklaması
22.- İstanbul Milletvekili Sibel Özdemir’in, Anneler
Günü’ne ilişkin açıklaması
23.- İstanbul Milletvekili Didem Engin’in, Hükûmetin
Kilis’e yapılan saldırıları ve yaşanan acıları görmezden geldiğine ilişkin
açıklaması
24.- İstanbul Milletvekili Mahmut Tanal’ın, Genel Kurul
çalışmalarının işitme engellilere işaret diliyle ulaştırılması ve milletvekillerinin
engelli otoparkına araçlarını park etmemeleri gerektiğine ilişkin açıklaması
25.- Manisa Milletvekili Özgür Özel’in, Hükûmetin vize
muafiyeti konusundaki yaklaşımına, Meclisin Avrupa Birliğinin beklediği
anlaşmaları geçirmesi gerektiğine ve CHP Grubu olarak katkı vermeye hazır
olduklarına ilişkin açıklaması
26.- Aksaray Milletvekili İlknur İnceöz’ün, doğrudan
gündeme alınma önergesiyle ilgili konuda Bakanlığın bir çalışması olduğuna ve
bu çalışmalar tamamlandığında konunun gündeme geleceğine ilişkin açıklaması
27.- Manisa Milletvekili Özgür Özel’in, Aksaray
Milletvekili İlknur İnceöz’ün yaptığı açıklamasındaki bazı ifadelerine ilişkin
açıklaması
28.- Aksaray Milletvekili İlknur İnceöz’ün, Manisa
Milletvekili Özgür Özel’in yaptığı açıklamasındaki bazı ifadelerine ilişkin açıklaması
29.- Diyarbakır Milletvekili Çağlar Demirel’in, sarayın
Başbakana yapmış olduğu darbenin sadece bir partinin iç sorunu değil tüm
Türkiye'nin sorunu olduğuna ilişkin açıklaması
30.- Manisa Milletvekili Özgür Özel’in, komisyonların
bulunmaması nedeniyle çok sayıda kanun tasarısının ertelenmesinin doğru olmadığına,
üzerinde grupların muhalefet şerhinin olmadığı bir uluslararası anlaşma olduğu
için ve geleceğe kötü bir örnek teşkil etmeyecekse bu uygulamayı bir seferlik
kabul ettiklerine ilişkin açıklaması
31.- Manisa Milletvekili Özgür Özel’in, Aksaray
Milletvekili İlknur İnceöz’ün yerinden sarf ettiği bazı ifadelerine ilişkin
açıklaması
32.- Diyarbakır Milletvekili Çağlar Demirel’in, kürsüde
konuşan milletvekiline laf atmak, sataşmak şeklindeki yaklaşımı doğru
bulmadıklarına ve kınadıklarına ilişkin açıklaması
33.- Manisa Milletvekili Özgür Özel’in, Çanakkale
Milletvekili Bülent Turan’ın yerinden sarf ettiği bazı ifadelerine ilişkin
açıklaması
34.- Bursa Milletvekili Hakan Çavuşoğlu’nun, Adana
Milletvekili Meral Danış Beştaş’ın CHP grup önerisi üzerinde yaptığı konuşması
ile Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
35.- Diyarbakır Milletvekili Çağlar Demirel’in,
Parlamento kültürünün erkek egemen zihniyetten arındırılması gerektiğine ve
cinsiyetçi söylemleri kabul etmediklerine ilişkin açıklaması
36.- Çanakkale Milletvekili Bülent Turan’ın, Diyarbakır
Milletvekili Çağlar Demirel’in yaptığı açıklamasındaki bazı ifadelerine ilişkin
açıklaması
37.- Adana Milletvekili Meral Danış Beştaş’ın, Bursa
Milletvekili Hakan Çavuşoğlu’nun tutumunun ve grup başkan
vekiliyle birlikte alay eder bir tarzda davrandıklarının kamera
kayıtlarından tespit edilebileceğine ilişkin açıklaması
38.- İzmir Milletvekili Oktay Vural’ın, Manisa
Milletvekili Özgür Özel’in Milliyetçi Hareket Partisinin kongre süreciyle
ilgili iddialarının mesnetsiz olduğuna ilişkin açıklaması
39.- Manisa Milletvekili Özgür Özel’in, İzmir
Milletvekili Oktay Vural’ın yaptığı açıklamasındaki bazı ifadelerine ilişkin
açıklaması
40.- Orman ve Su İşleri Bakanı Veysel Eroğlu’nun,
Bakanlar Kurulunda Milliyetçi Hareket Partisinin kongresiyle alakalı bir görüş,
herhangi bir söylem veya sunum yapılmadığına ilişkin açıklaması
41.- Manisa Milletvekili Özgür Özel’in, Ekonomi Bakanı
Mustafa Elitaş’ın 29 sıra sayılı Kanun Tasarısı’nın 2’nci maddesi üzerindeki
soru-cevap işlemi sırasındaki bazı ifadelerine ve Meclis Başkan Vekiline had
bildirme şeklindeki davranışını kınadığına ilişkin açıklaması
42.- Diyarbakır Milletvekili Çağlar Demirel’in,
herkesin düşüncesini özgürce ifade edebileceğine ama had bildirme şeklindeki
bir yaklaşımın doğru olmadığına ilişkin açıklaması
43.- Aksaray Milletvekili İlknur İnceöz’ün,
eleştirilerin çerçevesinin çok iyi çizilmesi, tüm milletvekillerinin nezaket ve
zarafet kurallarına uygun davranması ve Meclis Başkan Vekilinin görevini ifa
ederken İç Tüzük hükümlerine bağlı bir şekilde çalışmaları sürdürmesi
gerektiğine ilişkin açıklaması
44.- Diyarbakır Milletvekili Çağlar Demirel’in, Aksaray
Milletvekili İlknur İnceöz’ün yaptığı açıklamasındaki bazı ifadelerine ilişkin
açıklaması

VII.- BAŞKANLIĞIN GENEL KURULA SUNUŞLARI 
A)
Meclis Araştırması Önergeleri
1.- Mersin Milletvekili Serdal Kuyucuoğlu ve 21
milletvekilinin, eğitim sisteminde yaşanan sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/196) 
2.- Ankara Milletvekili Zühal Topcu ve 19
milletvekilinin, çölyak hastalığının sebep ve sonuçlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/197)


3.- Balıkesir Milletvekili İsmail Ok ve 20
milletvekilinin, Balıkesir Ovası'nın kuzeyi ile Simav Çayı aşağı çığırı
arasındaki bölgede akarsularda meydana gelen kirlenmenin insan ve tabiata olan
etkilerinin araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/198)

B) Önergeler
1.- İstanbul Milletvekili Mehmet Akif Hamzaçebi’nin
(2/571) esas numaralı, 19.4.2012 Tarihli ve 6292 Sayılı Orman Köylülerinin
Kalkınmalarının Desteklenmesi ve Hazine Adına Orman Sınırları Dışına Çıkarılan
Yerlerin Değerlendirilmesi ile Hazineye Ait Tarım Arazilerinin Satışı Hakkında
Kanunda Değişiklik Yapılması Hakkında Kanun Teklifi’nin doğrudan gündeme
alınmasına ilişkin önergesi (4/30)

VIII.- ÖNERİLER
A)
Siyasi Parti Grubu Önerileri
1.- MHP Grubunun, Türkiye Büyük Millet Meclisinin
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, engelli vatandaşların kamusal hizmetlerden tam olarak
yararlandırılması yollarının araştırılarak alınması gereken önlemlerin
belirlenmesi amacıyla İzmir Milletvekili Ahmet Kenan Tanrıkulu ve arkadaşları
tarafından Türkiye Büyük Millet Meclisi Başkanlığına verilmiş olan (10/183)
esas numaralı Meclis Araştırması Önergesi’nin ön görüşmelerinin, Genel Kurulun
10 Mayıs 2016 Salı günkü birleşiminde yapılmasına ilişkin önerisi 
2.- HDP Grubunun, Diyarbakır Milletvekili Altan Tan ve
arkadaşları tarafından, emekli vatandaşların sorunlarının araştırılması
amacıyla 12/4/2016 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 10 Mayıs 2016 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
3.- CHP Grubunun, Ankara Milletvekili Murat Emir ve
arkadaşları tarafından, 10 Ekim 2015 tarihinde Ankara Garı önündeki barış
mitingine yönelik terör saldırısına ilişkin başta istihbarat birimleri ve
emniyet güçlerinin ihmalinin araştırılması amacıyla 21/4/2016 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 10 Mayıs 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A)
Kanun Tasarı ve Teklifleri
1.- Siyasi Etik Kanunu Teklifi (2/1000) ve Avrupa
Birliği Uyum Komisyonu ile Anayasa Komisyonu Raporları (S. Sayısı: 307)
2.- Avrupa Konseyi Terörizmin Önlenmesi Sözleşmesine Ek
Protokolün Onaylanmasının Uygun Bulunduğuna Dair Kanun Tasarısı (1/672) ve
Dışişleri Komisyonu Raporu (S. Sayısı: 248)
3.- Türkiye Cumhuriyeti Hükümeti ile Yemen Cumhuriyeti
Hükümeti Arasında Gümrük Konularında İşbirliği ve Karşılıklı Yardım
Anlaşmasının Onaylanmasının Uygun Bulunduğuna Dair Kanun Tasarısı (1/419) ve
Dışişleri Komisyonu Raporu (S. Sayısı: 87)
4.- Türkiye Cumhuriyeti Hükümeti ile Ruanda Cumhuriyeti
Hükümeti Arasında Askeri Alanlarda Eğitim, Teknik ve Bilimsel İş Birliği
Çerçeve Anlaşmasının Onaylanmasının Uygun Bulunduğuna Dair Kanun Tasarısı
(1/308) ile Millî Savunma Komisyonu ve Dışişleri Komisyonu Raporları (S.
Sayısı: 5)
5.- Türkiye Cumhuriyeti Hükümeti ile Nijer Cumhuriyeti
Hükümeti Arasında Güvenlik İşbirliği Anlaşmasının Onaylanmasının Uygun
Bulunduğuna Dair Kanun Tasarısı (1/316) ve Dışişleri Komisyonu Raporu (S.
Sayısı: 10)
6.- Türkiye Cumhuriyeti ile Afganistan İslam
Cumhuriyeti Arasında Stratejik Ortaklık ve Dostluk Anlaşmasının Onaylanmasının
Uygun Bulunduğuna Dair Kanun Tasarısı (1/325) ve Dışişleri Komisyonu Raporu (S.
Sayısı: 24)
7.- Türkiye Cumhuriyeti Hükümeti ile Endonezya
Cumhuriyeti Hükümeti Arasında Deniz Taşımacılığı Anlaşmasının Onaylanmasının
Uygun Bulunduğuna Dair Kanun Tasarısı (1/332) ve Dışişleri Komisyonu Raporu (S.
Sayısı: 26)
8.- Türkiye Cumhuriyeti Hükümeti ile Belçika Fransız
Toplumu Hükümeti, Valonya Hükümeti ve Brüksel-Başkent Bölgesi Fransız Toplumu
Komisyonu Heyeti Arasında Kültür, Eğitim ve Bilimsel Araştırma Alanında
İşbirliği Anlaşmasının Onaylanmasının Uygun Bulunduğu Hakkında Kanun Tasarısı
(1/324) ve Dışişleri Komisyonu Raporu (S. Sayısı: 29) 
9.- Türkiye Cumhuriyeti Hükümeti ile Birleşmiş
Milletler İnsani İşler Eşgüdüm Ofisi Arasında Türkiyede Bir Ülke Ofisi Kurulmasına
İlişkin Anlaşmanın Onaylanmasının Uygun Bulunduğuna Dair Kanun Tasarısı (1/327)
ve Dışişleri Komisyonu Raporu (S. Sayısı: 30)

X.- SATAŞMALARA İLİŞKİN KONUŞMALAR
1.- Aksaray Milletvekili İlknur İnceöz’ün, Mersin
Milletvekili Aytuğ Atıcı’nın 29 sıra sayılı Kanun Tasarısı’nın 2’nci maddesi üzerinde
CHP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
2.- Mersin Milletvekili Aytuğ Atıcı’nın, Aksaray
Milletvekili İlknur İnceöz’ün sataşma nedeniyle yaptığı konuşması sırasında şahsına
sataşması nedeniyle konuşması
3.- Manisa Milletvekili Özgür Özel’in, Aksaray
Milletvekili İlknur İnceöz’ün sataşma nedeniyle yaptığı konuşması sırasında Cumhuriyet
Halk Partisine sataşması nedeniyle konuşması
4.- Afyonkarahisar Milletvekili Ali Özkaya’nın,
Afyonkarahisar Milletvekili Burcu Köksal’ın 29 sıra sayılı Kanun Tasarısı’nın
2’nci maddesi üzerinde şahsı adına yaptığı konuşması sırasında şahsına sataşması
nedeniyle konuşması
5.- Afyonkarahisar Milletvekili Burcu Köksal’ın,
Afyonkarahisar Milletvekili Ali Özkaya’nın sataşma nedeniyle yaptığı konuşması
sırasında şahsına sataşması nedeniyle konuşması
6.- Afyonkarahisar Milletvekili Ali Özkaya’nın,
Afyonkarahisar Milletvekili Burcu Köksal’ın sataşma nedeniyle yaptığı konuşması
sırasında şahsına sataşması nedeniyle konuşması
7.- Afyonkarahisar Milletvekili Burcu Köksal’ın,
Afyonkarahisar Milletvekili Ali Özkaya’nın sataşma nedeniyle yaptığı konuşması
sırasında şahsına, tekraren sataşması nedeniyle konuşması


XI.- OYLAMALAR
1.- (S. Sayısı: 30) Türkiye Cumhuriyeti Hükümeti ile
Birleşmiş Milletler İnsani İşler Eşgüdüm Ofisi Arasında Türkiyede Bir Ülke
Ofisi Kurulmasına İlişkin Anlaşmanın Onaylanmasının Uygun Bulunduğuna Dair
Kanun Tasarısı’nın oylaması 

XII.- YAZILI SORULAR VE CEVAPLARI
1.- Bursa Milletvekili Kadir Koçdemir'in, kadınların
doğum borçlanması şartlarına ilişkin sorusu ve Çalışma ve Sosyal Güvenlik
Bakanı Süleyman Soylu’nun cevabı (7/4081)

2.- Denizli Milletvekili Kazım Arslan'ın, Türk Telekom
- TTNet tarafından faturasını vaktinde ödemeyenlerden alınan bedele ilişkin
sorusu ve Gümrük ve Ticaret Bakanı Bülent Tüfenkci'nin cevabı (7/4117)

3.- İstanbul Milletvekili Mustafa Sezgin Tanrıkulu'nun,
yurt dışı gezilerine katılan gazete temsilcilerine ilişkin sorusu ve Gümrük ve
Ticaret Bakanı Bülent Tüfenkci'nin cevabı (7/4647)

4.- Diyarbakır Milletvekili Altan Tan'ın, Pazarkule
Sınır Kapısı'ndan yapılan araç ve şahıs giriş çıkışlarına,
Öncüpınar Sınır Kapısı'ndan yapılan araç ve şahıs giriş
çıkışlarına,
İlişkin soruları ve Gümrük ve Ticaret Bakanı Bülent
Tüfenkci'nin cevabı (7/4648), (7/4649) 

5.- Niğde Milletvekili Ömer Fethi Gürer'in, esnaflara
verilen destek kredisine ilişkin sorusu ve Gümrük ve Ticaret Bakanı Bülent
Tüfenkci'nin cevabı (7/4650)

6.- Bursa Milletvekili Ceyhun İrgil'in, soru önergeleri
ile ilgili çeşitli verilere ilişkin sorusu ve Türkiye Büyük Millet Meclisi
Başkan Vekili Ahmet Aydın’ın cevabı (7/4735)






10 Mayıs 2016 Salı
BİRİNCİ OTURUM
Açılma Saati: 15.02
BAŞKAN: Başkan Vekili Pervin BULDAN
KÂTİP ÜYELER: İshak GAZEL (Kütahya), Emre KÖPRÜLÜ
(Tekirdağ)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 87’nci Birleşimini
açıyorum.
III.- YOKLAMA
BAŞKAN
– Elektronik cihazla yoklama yapacağız.
Yoklama
için iki dakika süre vereceğim. 
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla iki dakikalık süre içerisinde Başkanlığa
ulaştırmalarını rica ediyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Sayın milletvekilleri, toplantı yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Anneler Günü münasebetiyle söz isteyen Ankara Milletvekili Sayın
Şenal Sarıhan’a aittir.
Sayın
Sarıhan, buyurunuz. (CHP sıralarından alkışlar)
Çiçeklerle
geldiniz, ne güzel.
(Ankara Milletvekili Şenal Sarıhan tarafından Başkan
Vekili Pervin Buldan’a çiçek takdim edilmesi)
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Ankara Milletvekili Şenal Sarıhan’ın, Anneler
Günü’ne ilişkin gündem dışı konuşması
ŞENAL SARIHAN
(Ankara) – Sevgili arkadaşlar, bugün birçok önemli günü arkada bırakmış olan
bir gün. 6 Mayıs, 3 fidanın yaşamını yitirişinin yıl dönümüydü.
BAŞKAN – Sayın Sarıhan,
sürenizi tekrar başlatacağım.
Sayın milletvekilleri,
Genel Kurulda bir uğultu var. Sayın Sarıhan’ı kürsüye davet ettik ve Anneler
Günü münasebetiyle bir konuşma yapacak. Hepinizin dinlemesini rica ediyorum.
Sürenizi yeniden
başlatıyorum Sayın Sarıhan, buyurunuz.
ŞENAL SARIHAN
(Devamla) – Teşekkür ederim.
Değerli
arkadaşlar, hepinizin bildiğini düşündüğüm bir şiir vardır, Nazım Hikmet’in
dizeleri, der ki: “Analardır adam eden adamı/ Aydınlıklardır önümüzde gider./
Sizi de bir ana doğurmadı mı?/ Analara kıymayın efendiler./” ve “Bulutlar adam
öldürmesin.” diye sürer. Nazım Hikmet’in bu sözleri “ana” sözü geçtiğinde hep
usuma düşer ama içinde bulunduğumuz koşullar en çok fiziksel ve duygusal
boyutlarıyla anaların ağlamasına, anaların kıyılmasına yol açmaktadır ne yazık
ki. Çatışma, ayrımcılık ve nefretin toplumsal yapıyı bozduğu bu şiddet
ortamında kaybedilen her can, bir annenin yüreğini dağlamaktadır. Soma’da,
Ermenek’te toprak altında kalan her beden, bir annenin yüreğini mezar hâline
getirmektedir. Her sene iş cinayetlerine kurban giden ve sayıları binlerle
ifade edilen yitik her bir yaşam beraberinde bir ananın ve ileride ana olacak
kız çocuğunun yaşamını alıp götürüyor.
Yıllardır
faili meçhul olaylarda kaybettiklerinin ve zorla kaybedilenlerin ardından
adalet arayışlarında umudu tüketmemek için birbirine sığınanlar, yaşamları sona
erdiği hâlde umutları sona ermeyenler hep analar olmakta. Suç işlediğinde
çoğunlukla küçücük çocuklarıyla birlikte cezaevlerine kapattığımız,
annelikleriyle bir kez daha ceza biçtiğimiz analarımız var. Evde, sokakta,
tarlada, okulda, iş yerlerinde psikolojik, fizyolojik, ekonomik her türlü
şiddet, taciz ve tecavüzle varlıklarını, yaşam olanaklarını ortadan
kaldırdığımız kadınlar. Evet, bizim kadınlarımız, onlar bir anne ya da bir
annenin kızı. Anneler Günü’nü bir kapitalizm aracı hâline getirdiğimiz zaman
onlara sunduğumuz sevginin, onlara gösterdiğimiz saygının da ne yazık ki çok
büyük bir değeri kalmıyor. 
Değerli
arkadaşlar, biraz sessiz olabilirseniz aslında burada kendisi de bir anne olan,
bir kadın arkadaşınızın konuştuğunu hisseder ve biraz daha saygıyla dinleme
lütfunda bulunursunuz. Sözlerim hepimizin annelerine gidiyor, sözlerim bütün
kadınlarımıza gidiyor. Biz burada onlara aydınlık bir dünyayı yaratmakla
sorumlu olan vekilleriz. Hepimizin bir sorumluluğu var. Türkiye’yi barış içinde
bırakmak için, Türkiye’yi işi, aşı, canı olan çocuklarla mutlu anneler diyarı
yapmak için hepimizin bir sorumluluğu var. 
Bakınız,
biraz önce, Değerli Başkan Vekilimize beyaz karanfiller sundum. Bu beyaz
karanfiller, neden alışkın olduğumuz kırmızı karanfilleri yansıtmıyor da
bembeyaz? Çünkü Anneler Günü’nün işareti beyaz karanfillerdir. Yıllarca önce
annesi için bu günün yapılmasını, bu günün bir anma günü olmasını, Anneler Günü
olmasını isteyen kadın arkadaşımız 400 beyaz karanfil dağıtmıştı. Ben bugün 400
beyaz karanfil dağıtmıyorum ama biraz sonra her grubumuzdan kadın
arkadaşlarımıza sunarak bu günü anmış olmak istiyorum. Amacım şudur: Burada biz
kadınlar kendi aramızda ve kadınlara saygı duyan arkadaşlarımızın
sorumluluğuyla ülkemiz yararına olan; ülkemizin işçi sınıfı, ülkemizin kamu
çalışanları, ülkemizin kadınları, gençleri onların yararına olan işler için
kolları sıvayabilir, kısır çatışmalardan vazgeçerek hep birlikte bir bütün
olmayı, bu büyük vatan anayı sevmeyi, onun için de mücadele etmeyi eğer önümüze
alabilirsek bütün yollar hepimiz için açık olacaktır; bu inançtayım ve bunun
ancak bugünkü günlerde, içinde yaşadığımız günlerde hem partilerimiz içinde hem
yurdumuzda barışın sağlanmasıyla mümkün olduğu inancındayım ve o zaman artık
bulutların adam öldürmeyeceği, bulutlardan sevgi yağmurlarının yağacağını umut
etmek istiyorum. 
Hepinize
teşekkür ederim, saygılar sunarım. (CHP sıralarından alkışlar) 
BAŞKAN
– Teşekkür ederiz Sayın Sarıhan. 
Sayın
milletvekilleri, gündem dışı ikinci söz, Uluslararası Trafik Güvenliği Haftası
münasebetiyle söz isteyen Erzurum Milletvekili Sayın Mustafa Ilıcalı’ya aittir.

Süreniz
beş dakika. 
Buyurun
Sayın Ilıcalı. (AK PARTİ sıralarından alkışlar) 
2.- Erzurum Milletvekili Mustafa Ilıcalı’nın,
Uluslararası Trafik Güvenliği Haftası’na ilişkin gündem dışı konuşması
MUSTAFA
ILICALI (Erzurum) – Değerli Başkanım, değerli milletvekilleri; hepinizi
saygılarımla selamlıyorum. 
Bu
güzel konudan ve vekilimizin güzel jestinden sonra bu kanayan yaramızla ilgili
bazı bilgileri sizlerle paylaşmak istiyorum.
Bundan
önce ben de tüm annelerin bu güzel gününü kutluyorum. Ben annemi bir trafik
kazasında kaybettim. Kaybettiklerimize de Allah’tan rahmet diliyorum, mekânları
cennet olsun. 
Bilindiği
gibi, Uluslararası Trafik Günü mayıs ayının ilk cumartesi günü ve ondan sonraki
hafta yani bu hafta Uluslararası Trafik Haftası olarak bütün dünyada
kutlanıyor. Ben de bu konuyu Mecliste gündeme getirerek burada bir farkındalık
oluşturmak için bazı istatistiki bilgiler ve perşembe günü yapacağımız bir toplantıyı
bilgilerinize sunmak istiyorum. 
Trafik
güvenliği konusunda, baktığımız zaman, Avrupa Birliği ülkelerini ve Türkiye’yi
karşılaştırdığımız zaman, ağırlıklı olarak hem yolcuda hem yükte kara yoluyla
yolcu ve yük taşımacılığımızı gerçekleştiriyoruz. Son yıllarda demir yolunun,
hava yolunun payının artmasına rağmen henüz bugün için yük taşımacılığının
yüzde 89’u, yolcu taşımacılığının da yüzde 89’u kara yoluyla gerçekleşiyor.
Bunun sonucu olarak da kara yolunda trafik kazaları gündeme geliyor, her gün
medyada da yer alıyor. 2016 Şubat ayı itibarıyla baktığımız zaman, sürücü
sayısı 27 milyon 576 bine, motorlu araç sayısı 20 milyon 159 bine ulaşmış. Bu -ekonomik
gelişmemize paralel olarak- sayıların artması karşılığında kazaların da
artmasına vesile oluyor. 2012-2013 yılları karşılaştırıldığında bin kişiye
düşen toplam araç sayısındaki artış Almanya’da yüzde 20, Fransa’da yüzde 26,
İspanya’da yüzde 39’ken ülkemizde yüzde 108. Bu son derece önemli. 2015 yılı
itibarıyla ülkemizde bin kişiye düşen toplam araç sayısı 2012 yılına göre yüzde
25’lik bir artış sağlamış. 
Her
yerde trafik kazası oluyor. Dünya Sağlık Örgütü verilerine göre dünyada her yıl
yaklaşık 1 milyon 250 bin kişi trafik kazasında hayatını kaybetmekte. Ülkemizde
de 2015 yılında meydana gelen 183.011 trafik kazasından 3.831 kişi olay yerinde
hayatını kaybetmiş, 308.120 kişi yaralanmıştır. 
Burada, kazaların nedenlerine baktığımız zaman,
ağırlıklı olarak yüzde 98 insan hatası oluyor; insan olarak, sürücü, yaya,
yolcu olarak bunun büyük bir pay tuttuğunu görüyoruz. Bu kazaların nedenlerini
incelediğimiz zaman, istatistiklere göre sürücü kaynaklı kazaların yüzde 44’ü
aşırı hızdan, yüzde 15’i hatalı sollamadan, yüzde 2’si kırmızı ışık ihlalinden,
yüzde 2,6’sı ise ters yönde araç kullanmaktan kaynaklanmaktadır. Yapılan
bilgilendirme, teknolojik mücadele sonucu 100 milyon taşıt/kilometreye düşen
ölü sayısı 2003’te 5,72 iken 2014’de 2,17’ye düşmüş. 
Özellikle İçişleri Bakanımız Efkan Ala Bey’e buradan
teşekkür etmek istiyorum; son zamanlarda, trafik kazalarının azalması ve trafik
güvenliğinin artırılmasına yönelik üniversitelerle beraber bir çalışma
başlatmış vaziyette Emniyet Genel Müdürlüğü ve iki tane önemli başlığı var.
Bir; teknolojinin yoğun bir şekilde kullanılması, ikincisi ise, insanlarda
bilinç ve eğitimin artırılmasına yönelik çalışmalar. Bu manada, Emniyet Genel
Müdürlüğüyle beraber bu çalışmalar hızla devam etmekte. Biz de bu konuya
katkıda bulunmak için, milletvekili olarak, perşembe günü Türkiye Büyük Millet
Meclisinde bir toplantı yapacağız. Buradan sayın Milliyetçi Hareket Partisinin,
HDP’nin, Cumhuriyet Halk Partisinin, AK PARTİ’nin grup başkanlarına ve burada
grup başkan vekillerine, milletvekillerine seslenmek istiyorum. Perşembe günü
Meclis kampüsünde yapacağımız toplantıda bir farkındalık oluşturmak manasında
Emniyet Genel Müdürlüğüyle beraber böyle bir toplantı yapacağız. Shell Türkiye
Başkanlığı da bu toplantımıza bir destek verdi; Başkanı Ahmet Bey’e, Emniyet
Genel Müdürümüze teşekkür ediyoruz. Bir simülatör uygulamamız olacak kampüste.
Simülatör uygulamasında emniyet kemerinin yararlarını göreceğiz. Bu törenimize
öğrencilerimiz, trafik kazalarında sakat kalmış engelli vatandaşlarımız
katılacak. Bunlara ait bakanlığımızın yapmış olduğu çalışmalar, yapılması
gerekenleri paylaşacağız. 
Başkanım da bana böyle bir Trafik Haftası’nda söz
verdiği için teşekkür ediyorum. Hepinizi perşembe günü Meclis kampüsünde
yapılacak olan törene davet ediyorum. 
(Mikrofon otomatik cihaz tarafından kapatıldı)
MUSTAFA ILICALI (Devamla) - Simülatör denemesi için de
davetimi siz değerli vekiller için tekrarlıyor, hepinizi saygılarımla
selamlıyorum. 
Kazasız, güzel bir trafik diliyorum. (AK PARTİ
sıralarından alkışlar) 
BAŞKAN – Teşekkür ederiz Sayın Ilıcalı. 
Biz de annenizin vefatından dolayı bir kez daha size
başsağlığı dileklerimizi ifade etmek istiyoruz.
Gündem
dışı üçüncü söz, Afyonkarahisar’ın sorunları hakkında söz isteyen
Afyonkarahisar Milletvekili Sayın Mehmet Parsak’a aittir. 
Buyurun
Sayın Parsak. (MHP sıralarından alkışlar)
Süreniz
beş dakika.
3.- Afyonkarahisar Milletvekili Mehmet Parsak’ın,
Afyonkarahisar’ın sorunlarına ilişkin gündem dışı konuşması
MEHMET
PARSAK (Afyonkarahisar) – Aziz Türk milleti, saygıdeğer milletvekilleri; seçim
çevrem ve memleketim Afyonkarahisar’ımızın sorunlarını değerlendirmek üzere
gündem dışı söz almış bulunmaktayım. Bu vesileyle Gazi Meclisi saygılarımla
selamlıyorum.
Her
şeyden önce şunu ifade etmeliyim ki cumhuriyet tarihi boyunca Afyonkarahisar’da
taş üstüne taş koyan herkesten Allah razı olsun diyoruz. Ancak, sorumlu
muhalefet anlayışımız gereği, eksiklik ve yanlışlıkları da gerçekçi bir şekilde
ortaya koymamız büyük önem taşımaktadır.
Sayın
milletvekilleri, verimli toprak ve su kaynaklarına mermercilik ve jeotermal
enerji gibi avantajlarına, stratejik ulaşım imkânlarına ve zengin bir tarihî
geçmişe sahip olmasına rağmen, AKP hükûmetleri döneminde 49 beldesi köy olan,
Türkiye'nin en çok göç veren ilk 30 ili arasında yer alan, jeotermal enerjiye
sahip olmasına rağmen hava kalitesi hassas ve sağlıksız olarak değerlendirilen
ve AKP’li yetkililer tarafından defalarca Ege’nin yıldızı yapılacağı söylenilen
Afyonkarahisar’ımız, ne yazık ki Ege’nin en geri kalmış illeri arasında yer
almaktan kurtulamamaktadır. 
Genel
olarak bakıldığında, Afyonkarahisar’da tüm hemşehrilerimiz önemli sorunlarla
boğuşmakta; işçimiz, memurumuz, emeklimiz ay sonunu getirememekte; esnafımız,
iş adamlarımız iflas etmekte; hayvancımız, çiftçimiz perişan vaziyettedir. 
Kuzey
ve güney uçları arasındaki mesafesi 250 kilometrenin üzerinde olan ilimizde 49 belediyenin
kapanması sonucu kamu hizmetlerinde önemli aksaklıklar yaşanmaktadır. 
Jeotermal
su avantajı açısından sağlık turizminin başkenti olacağı söylenen
Afyonkarahisar, ne yazık ki âdeta AKP kamplarının başkenti olabilmiştir.
Diğer
yandan, Afyonkarahisar’ın Türkiye'de jeotermal seracılık yapılan tarım alanları
içerisindeki payı yüzde 11’dir. 
Sultandağı
ve Çay başta olmak üzere, vişne ve kiraz üretiminin önde geldiği ilçelerimizde
üreticiler âdeta kan ağlamaktadır. Afyonkarahisar’ın tarım alanları 2007
yılında yaklaşık 5,5 milyon dekar iken, bugün 4,5 milyon dekara kadar
gerilemiştir. Şeker pancarı, haşhaş, patates, vişne ve kiraz gibi stratejik
ürünlerimize gereken ilgi ve destek hâlâ gösterilememekte; pansuman tedbir ve
desteklemelerle sorunlar ötelenmektedir. Bir zamanlar Türkiye'nin önde gelen
kırmızı et üretim merkezi konumunda bulunan Afyonkarahisar, artan yem fiyatları
ve plansız canlı hayvan ithali gibi nedenlerden dolayı arka sıralara düşmüş,
âdeta kotralar boşalmıştır. Benzer şekilde, yumurta borsası durumunda olan
Başmakçı ilçemizdeki üreticiler Hükûmetin tutarsız Orta Doğu politikası ve
yanlış ekonomik politikalar sonucu varlık yokluk mücadelesi vermektedir. Bu
noktada son dönemde yem ve gübredeki KDV’nin düşürülmesi de üreticilere olumsuz
yansımış, üreticileri KDV açısından borçlu duruma getirmiştir. Çiftçimiz bu ve
pek çok sebeple perişan vaziyettedir ve borçlarını ödeyemez durumdadır.
Çiftçilerimiz borçlarının yapılandırılmasını ve ödeme kolaylığı sağlanmasını
beklemektedir. İscehisar başta olmak üzere, birçok ilçemiz açısından da bir
madencilik şehri olan Afyonkarahisar’da maden izinlerinin Başbakanlık
denetlemesine bırakılması ve artan harçlar nedeniyle yatırımcılar zor durumda
kalmıştır; iş yerleri kapanmakta, işçiler işsiz kalmaktadır. 
Afyonkarahisar’ımızda
uzun yıllardır süregelen Ankara-İzmir otoyolunun nereden geçeceği tartışmaları
otoyolun Eskişehir ve Kütahya’nın ilçeleri üzerinden geçeceğinin anlaşılmasıyla
hayal kırıklığına dönüşmüştür. Ankara-İzmir otoyolunu Afyonkarahisar’ımıza istiyoruz.
Yap-işlet-devret modeliyle yapılan Zafer Bölgesel Havalimanı’nın kamuya bugüne
kadarki zararı ise 4 milyon avroyu geçmiştir. Bu zararın engellenmesi için bir
an önce tedbir alınmasını ve sözleşme süresi boyunca zararın gederek
büyümesinin önlenmesini bu yönüyle de beytülmale sahip çıkılmasını istiyoruz.
Ekonomik
açıdan 130 farklı ülkeye ihracat yapan ilimizin ihracatı 2015 yılında 60 milyon
dolar düşerek bir önceki yıla göre yüzde 15,1 oranında azalmıştır. İhracat
yapan tüm sektörlerimiz adına bir an önce bu kanayan yaranın tedavisini talep
ediyoruz. 
Türkiye'ye
Cumhurbaşkanı, Başbakan ve sayısız devlet adamı kazandırmış efsane okullarına
rağmen Afyonkarahisar il olarak YGS ve LYS gibi sınavlarda Türkiye'de, ne yazık
ki, ilk 50’ye bile girememekte, eğitim sistemimiz âdeta alarm vermektedir.
Bu
sıraladıklarım ve zaman sınırlamasından dolayı dile getiremediğim tüm bu
eksikliklerin bir an önce giderilmesini Afyonkarahisar halkı adına talep
ediyorum.
Son
olarak, Afyonkarahisar’ımız istiklal madalyasının en fazla yakıştığı il. Bu
noktada bir kanun teklifim var. Tüm siyasi parti gruplarına sesleniyorum, başta
ilimizin milletvekilleri, Sayın Bakan olmak üzere: Bu meseleyi siyasi bir
yaklaşımla değil, Afyonkarahisar’ın hak ettiği istiklal madalyasıyla taçlandırılmasını
talep ediyor, bu vesileyle sizleri bir kere daha saygılarımla selamlıyorum.
(MHP sıralarından alkışlar) 
BAŞKAN
– Teşekkür ederiz Sayın Parsak.
Sayın
milletvekilleri, gündeme geçmeden önce, sisteme giren ilk 15 milletvekiline
60’a göre yerlerinden bir dakika söz vereceğim, daha sonra sayın grup başkan
vekillerine söz vereceğim. 
Ancak,
sayın milletvekillerine söz vermeden önce, Anneler Günü dolayısıyla ben de
duygu ve düşüncelerimi sizlerle ve kadınlarla, annelerle paylaşmak istiyorum.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Pervin Buldan’ın,
bütün kadınları ve anneleri saygı, sevgi ve minnetle selamladığına ve 10-16
Mayıs Engelliler Haftası’na ilişkin konuşması 
BAŞKAN
– Sayın milletvekilleri, sevgili kadınlar ve değerli anneler; geçtiğimiz hafta
Anneler Günü haftasıydı. Yaşamı doğuran, besleyen kadınlar olarak bizler
biliriz ki insan hayatı ve onurlu bir yaşam yeryüzündeki en kıymetli şeydir.
Binlerce anne katledilen evlatlarının acı yokluğunda Anneler Günü’nü
karşılarken bu makamdan Anneler Günü’nü kutlamayacağım elbette. 
Bir
yandan anneliği kutsayarak diğer taraftan militarist erkek şiddetiyle kadınları
ve evlatları yaşamdan koparanlara ve vicdanlara seslenmek istiyorum. Cenneti
annelerin ayaklarının altında gördüğünü söyleyenler, kadınların ve de annelerin
ayaklarına nasıl bir cehennem serdiğinizi de ifade ediniz. Zira bizim
kutsanmaya değil, hesap verecek bir siyasi ahlaka ihtiyacımız var.
Her
gün onlarcamız erkek cinayetlerinde can veriyoruz. Ömrü boyunca bir gün yavrusu
gelir de tanıyamaz diye evini boyatmayan Berfo ananın bu hasretle can verdiği
ülke burası değil midir? 
Evinin
önünde 12 yaşında bedenine 13 kurşun sıkılarak katledilen Uğur’un annesi bu
ülkede yaşıyor. Minicik çocuğunun, Ceylan’ının parçalarını bu topraklarda
eteğine topladı annesi. 
Roboski’de
kendi devletinin uçak bombaları tarafından parçalanan bedenlerini kucağına alan
annelerin feryadı bu topraklarda yankılandı. 
14
yaşındaki yavrusunu ekmeğe gönderip cansız bedenini kucağına alan Berkin’in
annesi var bu ülkede.
2
aylık Miray bebeğin keskin nişancılar tarafından katledildiği, bodrumlarda
ciğerparelerin yakıldığı bir vahşeti yaşattı bu ülkeyi yönetenler. O ateş
çemberinin yaktığı nice anne çocuklarına değil mezarlarına sarılıyor artık. 
57
yaşında bir annenin hem canını alıp hem de bedenini sekiz gün sokak ortasında
bekleterek kurda kuşa yem etmek istemedi mi anneliği kutsadığını söyleyenler?
Geçen
hafta 580’inci kez oturan Cumartesi Anneleri adalet arayışlarına cevap
verilmediği ve çiçek bırakacak mezarları olmadığı için on yıllardır Anneler
Günü’nü kutlamıyor ve burada adını anamayacağım daha binlerce kadına yaşatılan
bunca acı, vahşet varken bu ülkeyi yönetenlerin yapamayacağı işlerin başında
Anneler Günü’nü kutlamak ve anneliğin kutsallığından söz etmek gelir. 
O
nedenle, buradan her annenin hiç tereddüt etmeden dilediği talebini bir defa
daha dile getirmek istiyorum: Ayağımızın altına cennet istemiyoruz,
çocuklarımızın güven içinde yaşadığı bir ülke istiyoruz. Bizim cennetimiz,
doğurup büyüttüklerimizin canının yanmadığı, yaşamın sonuna kadar savunulduğu
bir ülkedir. Ben biliyorum ki sonsuz bir kararlılık ve inançla zulüm ve
baskının karşısında duran kadınlarımız var oldukça bu topraklar bir gün mutlaka
ölümün değil, onurlu bir yaşamın, güzelliklerin yurdu olacaktır.
Bu
inançla, bütün kadınlarımızı ve de annelerimizi saygıyla, sevgiyle, minnetle ve
şükranla selamlıyorum. (CHP ve HDP sıralarından alkışlar) 
Sayın
milletvekilleri, ayrıca, bu hafta Engelliler Haftası. Siyaset dünyası kendi sorunlarıyla
boğuşurken insan, maalesef, göz ardı edilmekte, hak ettiği özeni ve değeri
devlet nezdinde görememektedir. 
Türkiye’de
sayısı milyonları bulan ve fakat ne sosyal alanda ne eğitim alanında ve ne de
kamusal alanda bulunamayan bir engelli nüfusu bulunmaktadır. Engellilerin
acınmaya değil, desteklenmeye ihtiyacı vardır. Toplumdaki dezavantajlı
kesimlerin yaşamlarını düzenleyecek, onlara kolaylık sağlayacak yasal
düzenlemelerin yapılması kadar bu yasaların hayata geçirilmesi de elzemdir.
Ben,
Dünya Engelliler Haftası vesilesiyle bütün engelli yurttaşlarımız ile dayanışma
duygularımı paylaşıyorum; daha güzel, daha yaşanılabilir bir ülke düzeyine
mücadele birliğiyle mutlaka ulaşacağımızı belirtmek istiyorum. 
Sayın
milletvekilleri, şimdi, sisteme giren sayın milletvekillerine söz vereceğim,
ancak ilk 15 milletvekiline söz vereceğim. 
Bu
hafta, Anneler Günü vesilesiyle daha sonra da sisteme giren sayın kadın
milletvekillerine gün boyunca söz vereceğim, bilgilerinize sunarım. (CHP ve HDP
sıralarından alkışlar)
İlk
söz, Sayın Tüm…
VI.- AÇIKLAMALAR
1.- Balıkesir Milletvekili Mehmet Tüm’ün, Anneler
Günü’ne, 10-16 Mayıs Engelliler Haftası’na ve Balıkesir’de kamu ve özel
sektörde 2016 yılı itibarıyla engelli kadrosunun ne kadar olduğunu öğrenmek
istediğine ilişkin açıklaması
MEHMET
TÜM (Balıkesir) – Sayın Başkan, ülkemizde acı ve gözyaşının son bulması
dileğiyle ben de Anneler Günü’nü kutluyorum. 
10-16
Mayıs Engelliler Haftası’dır. Buradan tüm engelli yurttaşlarımızı selamlıyor,
engelsiz bir yaşam diliyorum. 
Güney
Marmara Kalkınma Ajansı ve Aile ve Sosyal Politikalar İl Müdürlüğünün birlikte koordine
ettiği Balıkesir İl Engelli Nüfus Veri Tabanı araştırmasına göre Balıkesir’de
bulunan engelli sayısı 138 bindir, bu ciddi bir rakamdır. TÜİK verilerine göre
Balıkesir’de istihdam edilen toplam engelli sayısı sadece 572 kişidir.
Türkiye’de kamuda bulunan engelli kontenjanlarının yarıdan fazlasının boş
olduğunu biliyoruz. Sayın Bakana sormak isterim: Balıkesir’de kamu ve özel
sektörde 2016 yılı itibarıyla engelli kadrosu ne kadardır? Bunun ne kadarı
kullanılmaktadır? Türkiye’de toplam engelli kontenjanı ne kadardır? Ne kadarı
boş durumdadır? Bunlar neden kullanılmıyor? Engellilere maaş bağlama yerine iş
imkânı yaratacak yeni bir uygulamanız var mıdır, varsa bunlar nelerdir?
BAŞKAN
– Sayın Aydın…
2.- Bursa Milletvekili Erkan Aydın’ın, Bursa Büyükşehir
Belediyesinin 2014 yerel seçimlerinde ilk defa oy kullanan ilçelerden ve
köylerinden beş yıl süreyle su abonelik ücreti alınmayacağı vaadini yerine
getirmediğine ilişkin açıklaması
ERKAN
AYDIN (Bursa) – Sayın Başkan, teşekkür ederim. 
Seçim
bölgem Bursa’da 2014 yerel seçimlerinde Büyükşehir Belediyesi, dağ ilçeleri ve
ilk defa büyükşehirde oy kullanan ilçelerden ve köylerinden beş yıl süreyle su
abonelik paralarını almayacaklarını, köylerine kendi imkânlarıyla getirdikleri
suların beş sene boyunca ücretsiz olacağını vadetmişti. Ancak son günlerde
gelen yoğun şikâyetlerde, özellikle Orhaneli, Keles, Büyükorhan, Harmancık
ilçelerinden hem “su saati” adı altında hem de “su parası” adı altında yüksek
paralar talep edilmektedir. Bu konunun, aynen yerel seçimde söz verildiği gibi,
araştırılarak köylünün, vatandaşın sorununun giderilmesini talep etmekteyiz.
Teşekkür
ederim.
BAŞKAN
– Sayın Gürer…
3.- Niğde Milletvekili Ömer Fethi Gürer’in, Niğde’nin
sulama ve içme suyuyla ilgili sorunlarına ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan. 
Sayın
Bakan, bu hafta sonu da Niğde ilinde köy ve kasabaları gezdim. Genelde bizlere
en çok iletilen konulardan biri sulama ve içme suyuyla ilgili sorunlar.
Ulukışla’nın Tepeköy ve Şeyhömerli, Bor’un Kılavuz köylerinde içme suyu
sorunları olduğunu belirttiler. Niğde-Himmetli, Bor-Halaç, Bor-Havuzlu, Ulukışla-Tepeköy,
Ulukışla-Şeyhömerli, Ulukışla-Horoz köylerinde de su kaynaklarına gölet talebi
var. Darboğaz ve Emirler’de göletlerle ilgili sorunlar devam ediyor; Darboğaz
göletinin bir an önce düzen bulması için taleplerini yeniden ilettiler. Bu
konuda yapılması gerekenler için Devlet Su İşlerinin bölgede bu tür talepleri
bir an önce karşılaması genel bir istek. 
Ayrıca,
sulama suyu sorunu Niğde için genel bir sorun. Bu konuda da Ecemiş suyuyla
ilgili projenin bir an önce gerçekleştirilmesi tüm hemşehrilerimin dileği.
Teşekkür
ediyorum.
BAŞKAN
– Sayın Tanal…
4.- İstanbul Milletvekili Mahmut Tanal’ın, Düzce’nin
çevresel atıklar, su, hava ve toprak kirliliği sorunlarının ne zaman
çözüleceğini öğrenmek istediğine ilişkin açıklaması
MAHMUT
TANAL (İstanbul) – Teşekkür ederim Sayın Başkan.
Değerli
milletvekilleri, değerli bakanlar; Çevre ve Şehircilik Bakanlığının düzenlemiş
olduğu Türkiye’de Çevre Sorunları ve Öncelikleri Değerlendirme Raporu’na göre
Türkiye çapında 81 ilin su, hava, atık ve gürültü kirliliği durumu ortaya
konulan bir karnesi ortaya dökülmüştür ve bu en önemli sorunlardan Düzce’de
çevresel atıklar sorunu 1’inci sırada, su kirliliği 2’nci sırada, hava
kirliliği 3’üncü sırada, toprak kirliliği 4’üncü sırada, gürültü kirliliği
5’inci sırada. Siz Düzce’nin bu mağduriyetini bakanlık olarak ne zaman
gidereceksiniz? Sayın Bakanım, siz Düzce’de toplantı yapmıştınız. Oraya 11 tane
vaatte bulundunuz. Yıl şu anda 2016’nın Mayıs ayında. Bu vaatlerinizin
hiçbirisi gerçekleşmedi. Düzceliler mağdur. Düzce’nin bu mağduriyetini ne zaman
gidereceksiniz?
Teşekkür
ederim.
BAŞKAN
– Sayın Şeker…
5.- İstanbul Milletvekili Ali Şeker’in, Anneler Günü’ne
ve Panama belgelerinin gereğinin yapılıp yapılmayacağını öğrenmek istediğine
ilişkin açıklaması
ALİ
ŞEKER (İstanbul) – Sayın Başkan, sizin de Anneler Günü’nüzü kutluyorum.
Panama
belgelerini açıklayan, “Devrim dijitalleştirilecek.” diyen Doe adlı kişi,
bankaların, mali düzenleyicilerin ve vergi makamlarının başarısız olduğunu ve
bunların da orta ve düşük gelirli yurttaşların aleyhine kararlar aldıklarını
belirtmişti. AKP iktidara gelmeden, toplumun yoksul yüzde 90’ı toplam servetin
yüzde 32’sine sahipti. AKP’nin on üç yıllık iktidarı sonunda bu yüzde 22’ye
düştü, yüzde 10’luk bir kayıp gelişti bu on üç yıllık iktidarda. Yoksul halktan
aldığınız yüzde 10’u yandaş yüzde 1’in cebine koydunuz. Panama belgelerinde adı
geçen Cengiz İnşaat, Çalık, Remzi Gür, Ağaoğlu bunlardan sadece bazıları.
Gerçek belgelere ulaşılması ve bunların incelenmesi durumunda binlerce
soruşturma açılabileceğini belirtiyor kaynaklar. Belgeleri çıkaran kişi bunu
söylerken iş birliğine hazır olduğunu belirtiyor. “Şeffaflık” diyen, “Hırsız
siyasetçi istemiyorum.” diyen Başbakanınızı, millî iradeyi birdenbire unutup
gönderdiniz. “Panama belgelerinin gereğini yapacak mısınız?” diye sormak
istiyorum yetkililere. 
BAŞKAN
– Sayın Akın…
6.- Balıkesir Milletvekili Ahmet Akın’ın, Balıkesir’in
İvrindi ilçesinin Soğanbükü Mahallesi’ni ana asfalta bağlayan 2 kilometrelik
yolun bir an önce yapılması ve diğer sorunlarının çözülmesi için yetkilileri
göreve davet ettiğine ilişkin açıklaması
AHMET
AKIN (Balıkesir) – Sayın Başkanım, teşekkür ederim.
Balıkesir
İvrindi ilçemize bağlı Soğanbükü Mahallemiz ilimizin en büyük köylerindendir.
Soğanbükü’nü ana asfalta bağlayan 2 kilometrelik yol üzerinde kaplama çoktan
yok olmuş, ortada yol adına bir şey kalmamış ve yol tarla hâline gelmiştir.
Yoğun bir trafiğin yaşandığı bu yolda toz toprak ve yağışlı günlerde çamur
içinde yolculuk yapılmaya çalışılıyor. Seçimlerden önce AKP’li yönetici ve
adaylar Soğanbükü’nde yaptıkları çalışmada kısa süre içerisinde bu yolun
yapılacağının, köyün diğer sorunlarının da çözüleceğinin, gereken hizmetin
yapılacağının sözünü vererek oylarını istemişlerdi; hemşehrilerimiz de bu söze
güvenerek oylarını verdiler ama o günden bu yana Soğanbükü’ne uğrayan olmamış,
hiçbir sorunları çözülmemiş. Soğanbükü halkı seçimde verilen sözün tutulmasını,
hiç olmazsa 2 kilometrelik bu yolun bir an önce yapılmasını istiyorlar.
Yetkilileri görevlerine davet ediyoruz.
BAŞKAN
– Sayın Atıcı…
7.- Mersin Milletvekili Aytuğ Atıcı’nın, çocuk
tecavüzlerine ve bu konuda verdikleri araştırma önergesi ile kanun tekliflerine
AKP’nin destek vermediğine ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Değerli
arkadaşlar, Anneler Günü’nü kutladığımız bugünlerde ülkemizde yurtlarda
çocuklara tecavüz ediliyor -bir anne için daha büyük bir acı olabilir mi?-
birileri başkanlık derdinde. Ülkemizde okullarda çocuklara tecavüz ediliyor,
birileri başkanlık derdinde. Ülkemizde cezaevlerinde çocuklara tecavüz
ediliyor, birileri başkanlık derdinde. Her gün çocuk tecavüzleriyle uyanıyoruz,
birileri başkanlık derdinde. Çocuk cezaevlerini inceledik, rapor hazırladık,
kitap yazdık, 3 dönem üst üste kanun teklifi verdik, AKP’den dönüp bakan
olmadı. Araştırma önergesi verdik, AKP oylarıyla reddedildi. AKP’nin dikkatini
çekmek için daha kaç çocuğa tecavüz edilmesi gerekiyor?
BAŞKAN
– Sayın Nurlu…
8.- Manisa Milletvekili Mazlum Nurlu’nun, elektrik
faturalarındaki kaçak bedelinin vatandaşa yüklenmesinin doğru olmadığına
ilişkin açıklaması
MAZLUM
NURLU (Manisa) – Sayın Başkan, Türkiye Cumhuriyeti’nin Başbakanı saray
darbesiyle devrilip yerine gelecek kişinin düşük profilli mi yoksa profilsiz mi
olacağı tartışmalarıyla oyalanırken maalesef vatandaşın cebinden çekilen
paranın farkında değiliz. Kaçak kullanılan elektriğin faturasını dürüst
vatandaşa ödetmeyi ilke edinen AKP Hükûmeti işi daha ileriye götürerek, kaçak
kullanılan elektrik bedelini yasal hâle getirmek istemektedir. Kaçak kullanımı
önleyemeyen dağıtım şirketleri bu beceriksizliklerinin faturasını halkın
sırtına yüklemektedir. Elektrik dağıtım şirketlerinin daha fazla kâr etmeleri
için çalışan Hükûmetin damat bakanı, Meclise getirdiği kanun tasarıyla
vatandaşın hakkını ve hukukunu çiğnemektedir. Elektrik faturalarındaki kaçak
bedelinin vatandaşa yüklenmesinin doğru olmadığını belirtiyor, Genel Kurulu
saygıyla selamlıyorum.
BAŞKAN
– Sayın Kayışoğlu…
9.- Bursa Milletvekili Nurhayat Altaca Kayışoğlu’nun,
Bursa’nın Karacabey ilçesinin Gölecik Mahallesi’ne yapılan kanalizasyonun
bacasının civardaki tarım alanlarını sulamakta kullanılan Gölecik Deresi’ne
akıtıldığına ilişkin açıklaması
NURHAYAT
ALTACA KAYIŞOĞLU (Bursa) – Teşekkür ediyorum.
Bursa’da
Karacabey ilçesinin Gölecik Mahallesi’ne kanalizasyon yapılıyor fakat bu
kanalizasyonun bacası Gölecik Deresi’ne akıtılıyor. Bu dere, civardaki tarım
alanlarını suluyor. Dolayısıyla da o tarım alanları foseptikle sulanmış oluyor.
Bütünşehir yasası çıkarılırken deniyordu ki: “Küçük belediyelerin yeterli
kadroları yok.” Demek ki, bütünşehir yasası çıktıktan sonra da böyle kötü uygulamalar
oluyorsa önemli olan, büyük ya da küçük belediye olması değil, çevreye, insana,
geleceğe saygılı, duyarlı kadrolar yetiştirmek ve onları çalıştırmaktır.
Karacabey’in Gölecik Mahallesi’yle ilgili bu yanlıştan da bir an önce
dönülmesini talep ediyorum.
Teşekkür
ederim.
BAŞKAN
– Sayın Tümer…
10.- Adana Milletvekili Zülfikar İnönü Tümer’in,
Kastamonu Belediye Başkanı Tahsin Babaş’ın kültürümüze aykırı olduğu
gerekçesiyle düğünlerde ve bayramlarda köçek oynatılmasını yasaklamasına
ilişkin açıklaması
ZÜLFİKAR
İNÖNÜ TÜMER (Adana) – Sayın Başkan, ulusal basında yer alan haberlerde,
Kastamonu Belediye Başkanı Tahsin Babaş’ın düğünlerde ve bayramlarda köçek
oynatılmasının kültürümüze aykırı olduğu gerekçesiyle bundan böyle köçek
oynatılmasını kesinlikle yasakladığı, oynatan olursa ceza keseceği şeklinde bir
açıklaması yer almıştır. 
Bir
yandan, cumhuriyet devrimlerinin sivil hayata yansıması olan laik, modern yaşam
şeklini boğmak için zorlama bir Osmanlıcılık, gelenekçilik söylemi
sürdürülürken Osmanlı’nın son dönemine kadar sarayın en önemli eğlence
biçimlerinden biri olup yine, saraydan sivil hayata yayılan nadir örneklerden
biri olan ve Kastamonu eğlence kültürünün önemli bir parçası olan köçek
oyununun yasaklanmasının hukuki dayanağı nedir? Kastamonu Belediye Başkanının
bu tavrı “Kültürümüzde olmayan şeyler.” bahanesiyle yarın resmin, heykelin,
klasik Batı müziğinin, balenin ve hatta tiyatronun yasaklanmasına da gerekçe
olabilir mi?
Teşekkür
ediyorum. 
BAŞKAN
– Sayın Erkek…
11.- Çanakkale Milletvekili Muharrem Erkek’in, sosyal
yardımlaşma ve dayanışma vakıfları çalışanlarının sorunlarına ilişkin
açıklaması
MUHARREM
ERKEK (Çanakkale) – Teşekkür ederim Sayın Başkan.
Sosyal
yardımlaşma ve dayanışma vakıflarının yaklaşık 10 bin çalışanı ciddi sorunlar
yaşamaktadır. Bu konuda bir Meclis araştırma önergesi de vermiştik. Çok uzun
yıllardır çalışan vakıf çalışanları kadrosuzdur. Tayin hakları olmadığı için
eşlerinin tayinleri durumunda aileler giderilmesi imkânsız mağduriyetler
yaşamaktadır. Yüksek yargı kararları uyarınca kamu kurumu niteliğinde olan bu
vakıflar sosyal devlet ilkesi uyarınca görev yapmaktadırlar. Bu nedenle,
Çalışma ve Sosyal Güvenlik Bakanlığı ile Aile ve Sosyal Politikalar
Bakanlığının 10 binlerce vakıf çalışanının sorunlarının çözümü noktasında ivedi
bir çalışma yapmasını talep ve arz ediyoruz. 
Teşekkür
ederim. 
BAŞKAN
– Sayın Çam…
12.- İzmir Milletvekili Musa Çam’ın, iş kazalarında, iş
cinayetlerinde, maden kazalarında hayatını kaybedenleri rahmetle andığına ve
AKP Hükûmetini bu cinayetleri önlemeye davet ettiğine ilişkin açıklaması
MUSA
ÇAM (İzmir) – Teşekkür ediyorum Sayın Başkan.
AKP’nin
on dört yıllık iktidarı döneminde birçok rekorlar var. Rekorlardan bir tanesi
de iş cinayetlerinde ve iş kazalarında hayatını kaybeden işçi kardeşlerimiz.
Yaklaşık 17 binin üzerinde işçi kardeşimiz hayatını kaybetti, resmî
istatistiklere yansıyan rakamlar bunlar. İlk dört ayda da şu andaki rakam 600
civarında, yine, istatistiklere yansıyan. 
Bu
hafta, yine, üzüntülü bir gün bizim açımızdan, 13 Mayıs Cuma günü. Bundan iki
yıl önce Soma’da hayatını kaybeden işçi kardeşlerimizin ikinci yılında Soma’da
birlikte olacağız. 
Buradan
bir kez daha, iş kazalarında, iş cinayetlerinde, maden kazalarında hayatını
kaybeden kardeşlerimizi rahmetle anıyoruz ve AKP Hükûmetini bu cinayetleri
önlemeye davet ediyoruz.
Kendi
içlerinde, düşük profilli, yüksek profilli başbakan arayacaklarına, iş
cinayetlerini engelleyecek önlemleri ve tedbirleri almalarını diliyor ve
istiyoruz. 
Şahsınızda
da tüm annelerin Anneler Günü’nü kutluyoruz.
Teşekkür
ediyorum.
BAŞKAN
– Teşekkürler.
Sayın
İlgezdi…
13.- İstanbul Milletvekili Gamze Akkuş İlgezdi’nin,
Kilis’te büyük bir dram yaşandığına ve şehre gönderilen psikologların
telkinleriyle ilgili basına yansıyan haberler konusunda Hükûmetten bir açıklama
beklediğine ilişkin açıklaması
GAMZE
AKKUŞ İLGEZDİ (İstanbul) – Teşekkürler Sayın Başkan.
Kilis’te
büyük bir dram yaşanıyor. Kenti vuran roketlerin yanı sıra Hükûmetin konuya
duyarsız kalması da Kilislileri yaralıyor. Kilis’te şimdiye kadar 21 kişi
yaşamını yitirdi, 78 kişi de yaralandı. Her türlü tedbiri alacağını açıklayan
Hükûmetin ilk işi kente psikolog göndermek oldu. Önlem olarak abdestsiz sokağa
çıkmayan Kilis Valisi gibi, kente gönderilen psikologların da “Korkmayın,
yerlerinizi terk etmeyin, kaderinizde varsa ölümden kaçamazsınız.” dedikleri
basına yansıdı.
100
bin nüfusu olan Kilis’te halkın yüzde 40’ı göç etmişken, kent genelinde son üç
haftadır eğitim faaliyetleri durmuşken, 30 bin öğrenci can korkusu nedeniyle
okullara gidemiyorken ve eğitimciler kenti terk etmişken kente gönderildiği
iddia edilen psikologların halka bu şekilde telkinde bulunmaları büyük bir
skandaldır. Konuyla ilgili, Hükûmetten bir açıklama bekliyoruz.
BAŞKAN
– Sayın Özdemir…
14.- İstanbul Milletvekili Sibel Özdemir’in, 9 Mayıs
Avrupa Günü’ne ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Anayasal
sınırlarını aşarak zorla kendini yok hükmünde sayan Cumhurbaşkanı, Avrupa
Komisyonunun tavsiye kararının hemen ertesinde, artık, dönemin Başbakanı Sayın
Davutoğlu’nu ve Başbakanın sürdürdüğü süreci de yok saymıştır. Biz bu süreci
Cumhuriyet Halk Partili Parlamento üyeleri olarak Başbakan ile Cumhurbaşkanının
kişisel çıkar çatışmasından Türkiye Cumhuriyeti devletinin ve vatandaşlarının
ulusal çıkarlarına taşıyacağız. 
9
Mayısın Avrupa Günü olarak kutlanması nedeniyle, 1963 yılında Başbakanımız
İsmet İnönü’nün imzaladığı Ankara Antlaşması’yla başlayan Avrupa Birliğine
üyelik sürecimizi “Biz yolumuza, siz yolunuza.” diyenlerin aksine saygın,
onurlu, koşulsuz tam üyelikle Cumhuriyet Halk Partisi iktidarında bir devlet
politikası olarak sürdüreceğimiz ve sonlandıracağımız inancıyla 9 Mayıs Avrupa
Günü ülkemiz ve Avrupa Birliği vatandaşlarına kutlu olsun, tüm dünya
vatandaşlarına huzur ve barış getirsin.
BAŞKAN
– Sayın İrgil…
15.- Bursa Milletvekili Ceyhun İrgil’in, Türkiye’de
uyuşturucu kullanımının arttığına ve acilen önlem alınması gerektiğine ilişkin
açıklaması
CEYHUN
İRGİL (Bursa) – Teşekkürler Sayın Başkan. 
Türkiye’nin
bu karmaşık gündemi içerisinde çok önemli bir konu giderek artış göstermekte,
Türkiye uyuşturucu istilasında. Hemen her gün narkotik operasyonlarda çeşitli
miktarlarda uyuşturucu ele geçirildiği haberini okuyoruz. Uyuşturucu kullanımı
özellikle çocuklarda giderek arttı ve kullanım yaşı 9’a düştü. Şimdi burada
açıklamayacağım resmî istatistiklere göre Bursa’da 3.500 madde bağımlısı
öğrenci olduğu açıklandı ve ortaya çıktı. Millî Eğitim Bakanlığı konuyla ilgili
göstermelik kurumlarda göstermelik seminerler düzenlemekten öteye gitmiyor.
Bonzai bir Bursa markası olma yolunda ilerliyor. Millî Eğitim Bakanlığını
-başını vakıflar ve Diyanet protokollerinden kaldırabilirse eğer- konuyla
ilgili STK’larla gerçekçi projeler üreterek harekete geçmeye çağırıyorum. Önlem
alınmazsa belki dindar ama kesinlikle kafası dumanlı bir nesil yetişecek, onu
söylemek istiyorum.
BAŞKAN
– Teşekkür ederiz sayın milletvekilleri.
İlk
15 sayın milletvekiline yerlerinden söz verdim ancak Sayın Bülent
Bektaşoğlu’nun Divan Başkanlığımıza bir dilekçeyle başvurusu var, 20’nci sırada
olduğunu ancak önemli bir konuyu dile getirmek istediğini ifade eden bir
dilekçe. Ben bir sefere mahsus olmak üzere –sadece bir sefere mahsus olmak
üzere- Sayın Bektaşoğlu’na söz veriyorum.
Buyurunuz.
(CHP sıralarından alkışlar)
16.- Giresun Milletvekili Bülent Yener Bektaşoğlu’nun,
mesleki yeterlilik belgesi edinme zorunluluğu için tanınan sürenin 26 Mayısta
sona ereceğine ve yaşanması muhtemel mağduriyetlerin önüne geçmek için bu
sürenin yıl sonuna kadar uzatılması gerektiğine ilişkin açıklaması
BÜLENT
YENER BEKTAŞOĞLU (Giresun) – Sayın Başkan, hoşgörünüze çok teşekkür ediyorum. 
Efendim,
5544 sayılı Meslekî Yeterlilik Kurumu Kanunu kapsamında mesleki yeterlilik
belgesi edinme zorunluluğu için tanınan süre 26 Mayısta sona erecektir. Başta
inşaat sektörü olmak üzere 40 meslek kolunda, henüz belge sahibi olmayanların
oranı oldukça yüksektir. Belgesi olmayan işçileri çalıştıran işverenlere
Çalışma ve İş Kurumu il müdürlükleri tarafından kişi başına 500 lira idari para
cezası verileceği ifade edilmektedir. Bu meslek kollarında birçok çalışanın
henüz belge sahibi olmadığı göz önünde bulundurularak, yoğun taleple yaşanması
muhtemel mağduriyetlerin önüne geçmek üzere yıl sonuna kadar sürenin uzatımına
gidilmesi gerekmektedir. 
Buradan
ilgili bakanlara konuyu iletmek istedim, çok teşekkür ederim Sayın Başkanım. 
BAŞKAN
– Teşekkür ederiz Sayın Bektaşoğlu.
Sayın
milletvekilleri, şimdi sayın grup başkan vekillerine yerlerinden söz vereceğim.
Sayın
Akçay, buyurunuz.
17.- Manisa Milletvekili Erkan Akçay’ın, Anneler Günü’ne
ve 10-16 Mayıs Engelliler Haftası’na ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Geçtiğimiz
pazar günü Anneler Günü’nü idrak ettik. Bugün başta şehit annelerimiz olmak
üzere hassaten evlat acısı yaşayan bütün annelerin, evlatlarını doğurup
büyütürken acı ve yokluk çeken annelerin ve bizleri büyütüp yetiştiren
annelerimizin Anneler Günü’nü kutluyorum. Yaşımız ne olursa olsun her zaman
onların sevgisine, şefkatine ve hatıralarına ihtiyacımız vardır. 
Bugün
Engelliler Haftası’nın başlangıcı. Böyle bir günde bir kutlama konuşması
yapmayı çok arzu ederdik. Fakat engellilerimizin hâlen çözüm bekleyen pek çok
sorunu vardır. Bizim için esas olan, engellilerin toplumla bütünleşmeleri,
başkalarının yardımına muhtaç olmadan hayatlarını idame ettirmeleridir.
Eğitimlerine ve sosyal yaşantılarına normal olarak devam edebilmeleri için
fiziki ve sosyal çevrenin oluşturduğu engeller hâlen gündemdedir.
Öte
yandan, Hükûmet çalışmaları yalnızca engelli bireylerin haklarını geliştirmek
ve denetlemekle sınırlanamaz. Hükûmet, engellilerin yetenekleri ve
potansiyelleri doğrultusunda gelişmelerini, eşit fırsatlara sahip olmalarını
güvence altına almak, ekonomik ve sosyal refahlarını sağlamak zorundadır. Bugün
Türkiye’deki yaklaşık 10 milyon engelli vatandaşımız, eğitimden sağlığa,
istihdamdan ulaşıma kadar her alanda sorun yaşamaktadır. Ülkemizde hâlen
engellilere ilişkin kapsamlı bir devlet politikası yoktur ve bu çalışmaları
yürütmesi gereken farklı bakanlıklar ve kurumlar vardır; ancak bu çalışmaları eş
güdüm hâlinde şekillendirecek bütüncül bir bakış açısı yoktur. 
Bu
dileklerle bu haftanın da başta Hükûmet ve kurumlar olmak üzere bütün toplumda
bir farkındalık oluşturmasını diliyor, saygılar sunuyorum.
BAŞKAN
– Teşekkür ederiz Sayın Akçay.
Sayın
Demirel, buyurunuz.
18.- Diyarbakır Milletvekili Çağlar Demirel’in,
cezaevlerine kapatılmış, çocuklarının cenazelerine hâlâ ulaşamamış anneler
varken Anneler Günü’nü kutlama imkânına sahip olunmadığına ve 10-16 Mayıs
Engelliler Haftası’na ilişkin açıklaması
ÇAĞLAR
DEMİREL (Diyarbakır) – Teşekkür ediyorum Sayın Başkan.
Başta
siz olmak üzere, ne yazık ki bütün anneler bugün buruk bir gün geçiriyor.
Geçmiş pazar günü Anneler Günü vesilesiyle... Anneler cezaevlerine kapatılmış
durumda, anneler çocuklarının, evlatlarının cenazelerine hâlâ ulaşamamış
durumda yani Anneler Günü’nü kutlarken aslında bu ülkede siyasetçilerin
annelerin neler çektiğini bilmesi gerekiyor. Bununla değerlendirdiğimizde,
bugün annelerimiz acılar içerisinde. Özelde de bir yıldır çocuklarının evlat
acılarını çekerken biz burada Anneler Günü’nü kutlama imkânına sahip değiliz.
Bu yüzden, bütün annelerin bu acılı günlerini paylaşmak istiyorum ve bu
annelerin acılı günlerini paylaşırken sadece bir örnek vererek annelerin
durumunu açığa çıkarması açısından değerlendirmek istiyorum.
Sur’da
Rozerin Çukur’un annesi tam yüz yirmi bir gündür -dört aydır- çocuğunun
cenazesi 100 metre ötesinde bulunmasına rağmen hâlâ cenazesine ulaşamamış bir
durumdadır. Rozerin’in annesi Fahriye Çukur şunu ifade etmektedir: “Anneler
Günü’nde evladımın cenazesini istemek bana bir hediyedir.” İşte Türkiye'nin
geldiği durumu bu şekilde özetlersek, annelerin bugün cenazelerini alamadığı,
çocuklarının mezarlarının bile olmadığı bir ülkede yaşıyoruz. Bu yüzden,
annelerin acılarını ve yaşadıklarını bir kez daha paylaşarak tüm annelerin bu
acılarla, acılar içerisinde yaşadıklarını tüm Türkiye kamuoyunun bilmesi
gerektiğini ifade ediyorum.
Yine
aynı şekilde, cezaevinde bulunan annelerin çocuklarıyla buluşmasını engelleyen
bir zihniyet, bir düşünce ortadadır. Siyasetçilerin, belediye eş başkanlarının
ve tüm demokrasi ve özgürlük için düşüncelerini ifade edenlerin bugün
cezaevlerine tıkılarak, aslında anneler çocuklarından ayrı bırakılarak
ayrıyeten bir ceza hukuku işletilmeye çalışılmaktadır. 
Yine
bugün, aynı şekilde, Engelliler Haftası nedeniyle engellilerin yaşadıkları
durumu ifade etmek istiyorum. Engellilerin yaşadıkları durumu sadece bir
örnekle ifade edeceğim: Bugün -bildiğiniz gibi- Konya’da özel bir engelli bakım
merkezinin kriz kontrol odasında çıkan bir yangında, kilitli odada bulunan
zihinsel engelli bir vatandaşımız yaşamını yitirmiştir, yine 21 kişi de
dumandan etkilenmiştir. Yani, bizim engellilere yaklaşımımız, aslında, aynen
savaş konseptindeki gibi, onların sosyal, hukuksal sorunlarını gidermek değil,
onların daha fazla eziyet çekmelerini sağlamaktır. Bundan kaynaklı, engelli
yurttaşlarımızın da engelli yurttaşların bütün sosyal haklarda yaşam bulmasını
sağlamak amacıyla bütün siyasal ve sosyal görevlerin yerine getirilmesi gerektiğini
bir kez daha ifade etmek istiyorum. 
BAŞKAN
– Teşekkür ederiz Sayın Demirel. 
ÇAĞLAR
DEMİREL (Diyarbakır) – Teşekkürler Sayın Başkan. 
BAŞKAN
– Sayın Özel, sisteme girmemişsiniz. 
ÖZGÜR
ÖZEL (Manisa) – Talebim var. 
BAŞKAN
– Açtırayım isterseniz.
ÖZGÜR
ÖZEL (Manisa) – Teşekkür ederim. 
BAŞKAN
– Buyurunuz. 
19.- Manisa Milletvekili Özgür Özel’in, Anneler
Günü’ne, 10 Mayıs Danıştayın Kuruluş Günü ve İdari Yargı Günü’ne ve millî
iradeye destek için Mecliste olan Kayseri’nin aydın, ilerici gençlerini
Cumhuriyet Halk Partisi adına saygıyla selamladığına ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan. 
Öncelikle,
ben de tüm konuşmacılar ve sayın grup başkan vekilleri gibi, geçtiğimiz
günlerde kutladığımız ama kutlama mesajlarını dile getirmeye dilimizin
varmadığı Anneler Günü’nü, annelerin evlat acısı çekmediği, evlatlarının açlık
çektiklerine tanıklık etmediği, gözyaşlarından uzak, anlamına uygun şekilde
kutlanacağı huzur ve barış içinde bir Türkiye ümidiyle bugünü bir kez daha anıyorum.

Bugün, Danıştayın kuruluş günü ve aynı zamanda İdari
Yargı Günü. Bugün, Türkiye’de yürütmenin aldığı kararlara karşı vatandaşları
koruyacak olan tek şeyin, yargının devletin en başındaki Cumhurbaşkanı
tarafından, yapılan icraatlara ayak bağı olmakla suçlandığı ve önümüzdeki
dönemde yapılacak düzenlemelerle yürütmenin kararlarının yargı denetimi dışına
çıkartılmasının telkin edildiği, bununla ilgili ifadeler kullanıldığı bir
süreçteyiz. Vatandaşlarımıza, yürütmenin icraatları üzerine yargı denetiminin
önemine dikkat çekmek için bir kez daha buradan ifade ediyoruz. 
Bugün, kendi toprağında, kendi bağında, kendi
zeytinliğinde, kendi işinde gücünde olan birisi ya da yıllar boyunca
biriktirdikleriyle başını sokacak bir evini almış birisi, bugün Cumhurbaşkanının
istedikleri gerçekleşirse, bir sabah tarlasının başında, evinin ucunda
dozerlerle karşılaştığında onun hakkının yenmesine engel olacak tek merci idari
yargıdır. Bu denetimden şikâyet eden Cumhurbaşkanının, kurucusu olduğu partide
uyguladığı başkanlık sisteminin, partisindeki seçilmiş Başbakanın başına ne
getirdiği ve nasıl savunmasız kaldığı ortadayken, Türkiye’deki tüm
vatandaşlarımıza bugünkü İdari Yargı Günü’nde söylüyoruz ki, idari yargıdan
kurtulmak isteyen, yargı denetiminden kurtulmak isteyen Cumhurbaşkanının ülkeye
getireceği başkanlık sisteminde hiçbir güvenceniz kalmayacak; dozerler kapıya
geldiğinde, istimlak için kapıya geldiğinde “Artık Başkanlık var, artık yargı
denetimi yok, artık yürütmeye ayak bağı olamayacaksınız.” denilecektir. Anadolu’nun
dört bir yanındaki savunmasız vatandaşlarımıza yargı denetiminin önemini bir
kez daha ifade ediyoruz. 
Bunun yanında, bugün Kayseri’den bölge
milletvekilimizle birlikte burada aramızda olan ve egemenliğin kayıtsız şartsız
milletin olduğu, Atatürk’ün bu veciz sözünün arkanızda yer aldığı yerde, 4
Mayıs günü yaşanmış olan saray darbesine karşı, bugün millî iradeye destek için
burada olan Kayseri’nin aydın, ilerici gençlerini de Cumhuriyet Halk Partisi adına bir
kez daha saygıyla selamlıyoruz. (CHP sıralarından alkışlar) 
YILMAZ
TUNÇ (Bartın) – Bir iki cümle de 10 Mayıs darbesiyle ilgili söyleseydin. 
ÖZGÜR
ÖZEL (Manisa) – Onu da sen söyle, cevabını vereyim. 
YILMAZ
TUNÇ (Bartın) – Veremezsin ki, altında kalırsın.
BAŞKAN
– Teşekkür ederiz Sayın Özel. 
Sayın
İnceöz, buyurun. 
20.- Aksaray Milletvekili İlknur İnceöz’ün, Anneler
Günü’ne ve Türkiye ’nin çok ciddi bir şekilde terörle mücadele ettiği bir
süreçte olduğuna ilişkin açıklaması 
İLKNUR
İNCEÖZ (Aksaray) – Sayın Başkan, değerli milletvekili arkadaşlar; ben de
geçtiğimiz hafta sonu kutlanan Anneler Günü’nü ve elleri öpülesi tüm
annelerimizin Anneler Günü’nü kutluyorum. 
Tabii,
anneler denilince akla karşılıksız sevginin ve merhametin kaynağı olan değerli
büyüklerimiz, ebeveynlerimiz gelir. Ben bu tür günlerin sadece bir günle
kutlanmasının çok doğru olmadığı, hayatımızın her alanında anne ve
babalarımızın -özellikle yakın zamanda babasını kaybetmiş birisi olarak- onlar
hayattayken kıymetinin çok daha iyi bilinmesi ve “Cennet anaların ayakları
altında.” babalarımız için “Dört atanın hakkı birdir.” şeklindeki söylemlerle
beraber, onların kıymetini bilmemiz gerektiği kanaatindeyim. 
Bu
arada, özellikle şunu da belirtmek istiyorum: Anne ve babalarımızdan,
annelerimizden, evlat acısından bahsettik. Bugün ülkemizde yaklaşık kırk yıldır
süren bir terörle mücadele vardır. Acılardan bahsederken acıların diğer
tarafını da görmezden gelerek söylenmesinin ben samimiyetsiz bir söylem
olduğunu özellikle belirtmek istiyorum. Özellikle, annelerimizin Anneler
Günü’nü kutlarken, mübarek ellerinden öperken şehit annelerimiz var ki onlara
hürmetlerimi, buradan derin şükranlarımı ve hayatları boyunca onlara sabrıcemil
dileklerimi özellikle iletmek istiyorum. 
Terörle
mücadele sürerken ilime de şehitlerimiz geldi, onların acılarını biliyoruz
yakinen ve bu acının sebeplerini, kaynaklarını ve “Anneler ağlamasın.” diye
başlatmış olduğumuz sürecin neticesinde bugün terörle mücadele etmekteyiz,
haklı ve meşru bir mücadeledir. Bu mücadeleyi görmezden gelip acının bir
tarafını konuşmak, bir tarafı dillendirmek de samimiyetsizliğin bir
göstergesidir; bunu özellikle belirtmek istiyorum. Yatağında uyurken ensesinden
şehit edilen polislerimizin; eşinin yanında, çocuğunun yanında, gözünün önünde
katledilen binbaşımızın; bunun yanında, biraz evvel bahsedildiği şekilde, Yasin
Börü’nün annesine de buradan selamlarımı, hürmetlerimi ve acılarını da
paylaştığımı özellikle belirtmek istiyorum. İşte, bunlardan bahsedildiğinde ve
teröre karşı, gerçekten PKK terör örgütünün bugün gerçekleştirmiş olduğu, orada
hakikaten vatandaşımızın da hayatını, gündelik hayatını, olağan hayatını
olağanüstü bir sürece götüren PKK terör örgütünün tehdidine karşı da bir lanet
sergilendiğinde bu acıları paylaşmak çok daha anlamlı olur demekteyim. 
Bununla
birlikte, özellikle konuşmacılar zaman zaman burada “savaş konsepti” gibi
söylemler söylemekte. Bunu özellikle belirtiyorum, Türkiye çok ciddi bir
şekilde, hem de yedi düvele karşı terörle mücadele ettiği bir süreçtedir. Bu
anlamda da ben polislerimizin, askerlerimizin ve terör tehdidi altında orada
hayatlarını sürdürmek zorunda olan vatandaşlarımızın her daim yanında
olduğumuzu; bu haklı, meşru, kararlı terörle mücadelemizin de sonuna kadar,
terör örgütleri, elinde silahlı unsurlar ülkemizi terk edene kadar da kararlı bir
şekilde tekrar devam edeceğini özellikle belirtmek istiyorum.
(Mikrofon otomatik cihaz tarafından kapatıldı)
İLKNUR
İNCEÖZ (Aksaray) - Bir dakikam var mıdır?
BAŞKAN
– Üç dakikanın hepsini birlikte verdik Sayın İnceöz.
İLKNUR
İNCEÖZ (Aksaray) – Öyle mi? 
Peki,
teşekkür ediyorum.
BAŞKAN
– Teşekkür ederiz Sayın İnceöz. 
Ayrıca,
babanızın vefatından dolayı size bir kez daha başsağlığı dileklerimizi ifade
ediyoruz, babanıza da Allah’tan rahmet diliyoruz.
İLKNUR
İNCEÖZ (Aksaray) – Çok teşekkür ediyorum, sağ olun, Allah razı olsun.
BAŞKAN
– Sayın milletvekilleri, gündeme geçiyoruz. 
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, önergeleri ayrı ayrı
okutacağım. 
Birinci
sırada okutacağım Meclis araştırması önergesi beş yüz kelimeden fazla olduğu
için önerge özeti okunacaktır ancak önergenin tam metni tutanak dergisinde yer
alacaktır. 
VII.- BAŞKANLIĞIN GENEL KURULA SUNUŞLARI 
A) Meclis Araştırması Önergeleri
1.- Mersin Milletvekili Serdal Kuyucuoğlu ve 21 milletvekilinin,
eğitim sisteminde yaşanan sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/196) (x)
Türkiye Büyük Millet Meclisi Başkanlığına
Gerekçe
Özeti:
Birçok
tanımı olmasına rağmen genel anlamıyla eğitim, yeni kuşakların toplum
yaşayışında yerlerini almak için hazırlanırken, gereken bilgi, beceri ve
anlayışlar elde etmelerine ve kişiliklerini geliştirmelerine yardım etmek
etkinliğidir. Sağlıklı bir eğitim politikasına sahip ülkelerde; demokrasi,
insan hakları, engelli hakları, çevre duyarlılığı, ekonomik gelişme, sanat ve
benzeri alanlardaki ilerlemeler her zaman daha hızlı ve kalıcı olmuştur.
Ülkemizde
uygulanan eğitim politikaları bilimsellikten ve laik eğitim sisteminden uzak, sürekli
değişkenlik gösteren bir durumdadır. Eğitim, öğretmenlerin, velilerin,
öğrencilerin ve hatta politikaları belirleyen bakanların ve bürokratların bile
takip edemediği ve anlayamadığı bir sistem hâline gelmiştir.
Araştırmalar
eğitim sistemine olan güvenin gittikçe azaldığını, millî bir eğitim sisteminden
giderek uzaklaşıldığını ve hep şikâyet ettiğimiz beyin göçünün de giderek
arttığını göstermektedir. Bu durumun temel nedenlerinden birisi, eğitim
sistemini kendi siyasal-ideolojik hedefleri için dönüştürmeye çalışan hükûmet
politikalarıdır. Millî Eğitim Bakanlığının bütün kademelerinde, bakanlık
teşkilatından okullara kadar her alanda yoğun bir şekilde siyasi kadrolaşma
yaşanmış, eğitim yöneticilerinin belirlenmesinde liyakat değil, siyasi ve
sendikal referanslar belirleyici olmuştur.
4+4+4
eğitim sisteminin hayata geçirilmesiyle kamu eğitim kurumlarının işlevselliği
azalmış, kamu kaynaklarıyla desteklenen ve teşvik edilen özel ilkokul ve
ortaokul sayısı her geçen gün artar hâle gelmiştir. Fiziki koşulların
yetersizliği, sınıfların aşırı kalabalık olması, öğretmen yetersizliği gibi
nedenlerle velilerin de özel okullara yönelimi artmıştır. 4+4+4 sistemi öncesi
931 olan toplam özel ilköğretim okulu sayısı, 2015 yılı itibarıyla 1.205 özel
ilkokul ve 1.111 özel ortaokul olmak üzere 2.316 ya yükselmiştir. Özel lise
sayısı ise 1.033’ten 1.603'e çıkmıştır. Kamuya bağlı bir çok okulumuz yakıt,
kırtasiye, temizlik, güvenlik gibi birçok ödenekten yararlanamazken 2014
yılında teşvik alan özel okul sayısı 1.878, aktarılan kaynak miktarı ise 1
milyar 496 milyon TL olmuştur. Bu uygulama eğitimde zaten var olan fırsat
eşitsizliğini daha da artırmaktadır. 2013-2014 eğitim döneminde ortaokuldan
mezun olan 36.401 kız çocuğu bu eğitim öğretim döneminde hiçbir okula kayıt yaptırmamıştır.
Sürekli
değişime uğrayan temel eğitimden ortaöğretime geçişte kullanılan ve her biri
farklı bilgi ve beceri ölçen sınavlar hem temel eğitim sürecini hem de
ortaöğretimi olumsuz etkilemektedir. Çünkü, sık sık değişen sisteme ayak
uydurmaya çalışan öğrenci, öğretmen ve veliler zaman ve emek kaybının yanında
psikolojik ve maddi kayıp da yaşamaktadır. Benzer durum üniversite giriş
sınavları için de geçerlidir.
Bütün
bunlara eğitimdeki özelleştirme uygulamalarındaki artış, felsefe, bilim, sanat
ve beden eğitimi gibi derslerdeki azalma, eğitimin bütün aşamalarındaki dinî
ağırlık, kız çocuklarının yavaş yavaş eğitim dışına itilmesi, örgün eğitimdeki
öğrenci sayısındaki azalma, eğitimin demokratik, laik ve bilimsel yapısından
uzaklaşması, öğrenciler arasındaki kamplaşma ve kutuplaşma nedeniyle artan
şiddet, eğitimcilerimizin hem ekonomik hem de çalışma koşullarındaki
sıkıntılar, okullarımızdaki fiziki donanım ve altyapı yetersizlikleri, ayrılan
ödeneklerdeki okullar arası ayrımcılık, karmaşık sınav sistemleri, taşımalı
eğitim ve atanamayan öğretmenler gibi daha bu araştırma önergesine
sığdıramadığımız o kadar çok sorun mevcuttur ki vakit kaybedilmeden bu konuda
uzman olan kişi ve kurumların eş güdümlü bir şekilde çalışarak yeni bir eğitim
sisteminin ülkemize kazandırılması gerekliliği açıktır.
Bu
nedenlerle, sık sık değiştirilen eğitim sisteminde yaşanan sorunların
çözülebilmesi amacıyla Anayasa’nın 98’inci ve TBMM İçtüzüğü’nün 104 ve 105’inci
maddeleri gereğince Meclis araştırması açılmasını arz ve teklif ederiz.
1)
Serdal Kuyucuoğlu (Mersin)
2)
Çetin Osman Budak (Antalya)
3)
Kazım Arslan (Denizli)
4)
Erkan Aydın (Bursa)
5)
Zülfikar İnönü Tümer (Adana)
6)
Niyazi Nefi Kara (Antalya)
7)
Murat Emir (Ankara)
8)
Atila Sertel (İzmir)
9)
Fatma Kaplan Hürriyet (Kocaeli)
10)
Nurhayat Altaca Kayışoğlu (Bursa)
11)
Cemal Okan Yüksel (Eskişehir)
12)
Necati Yılmaz (Ankara)
13)
Tur Yıldız Biçer (Manisa)
14)
Kemal Zeybek (Samsun)
15)
Didem Engin (İstanbul)
16)
Özcan Purçu (İzmir)
17)
Seyit Torun (Ordu)
18)
Ahmet Akın (Balıkesir)
19)
Bülent Yener Bektaşoğlu (Giresun)
20)
Mustafa Tuncer (Amasya)
21)
Ali Özcan (İstanbul)
22)
Çetin Arık (Kayseri)

2.- Ankara Milletvekili Zühal Topcu ve 19
milletvekilinin, çölyak hastalığının sebep ve sonuçlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/197)
Türkiye Büyük Millet Meclisi
Başkanlığına
Dünyada geleceğin hastalığı olarak görülen çölyak
hastalığı ülkemizde de yaygınlaşan bir hastalıktır. Çölyak hastalığıyla ilgili
farkındalık yaratılması, teşhis aşamasıyla ilgili önlem alınması, sebep ve
sonuçlarının detaylı bir şekilde araştırılması ve bu hususlarda çözümler
üretilmesi, ayrıca bu hastalığa maruz kalan hastalara kalıcı yardımlar
sağlanması amacıyla Anayasa’mızın 98'inci, Türkiye Büyük Millet Meclisi
İçtüzüğü’nün 104'üncü ve 105'inci maddeleri gereğince Meclis araştırması
açılması için gereğini saygılarımızla arz ederiz.
1)
Zühal Topcu (Ankara)
2)
Arzu Erdem (İstanbul)
3)
Mehmet Erdoğan (Muğla)
4)
İsmail Faruk Aksu (İstanbul)
5)
Oktay Öztürk (Mersin)
6)
Yusuf Halaçoğlu (Kayseri)
7)
Kadir Koçdemir (Bursa)
8)
Ahmet Selim Yurdakul (Antalya)
9)
Atila Kaya (İstanbul)
10)
Muharrem Varlı (Adana)
11)
Deniz Depboylu (Aydın)
12)
Mevlüt Karakaya (Adana)
13)
Baki Şimşek (Mersin)
14)
Mustafa Mit (Ankara)
15)
Nuri Okutan (Isparta)
16)
Şefkat Çetin (Ankara)
17)
Mehmet Günal (Antalya)
18)
Ruhi Ersoy (Osmaniye)
19)
Mehmet Parsak (Afyonkarahisar)
20)
Mehmet Necmettin Ahrazoğlu (Hatay)
Gerekçe:
Ülkemizde
çölyak hastalığı görülme sıklığı yüzde 1 ila binde 3 arasında değişmekte olup
Türkiye'de 250 bin ila 750 bin arasında çölyak hastası tahmin edilmekteyken
ancak yüzde 10'una tanı konulduğu dikkate alındığında 25 bin ila 75 bin
arasında tanı almış hasta beklenmektedir. Toplumda tanı almamış hastalar buz
dağının görünmeyen kısmıdır. Sağlık Bakanlığının sağlık bilgi sistemlerinde
2015 Nisan ayı çölyak hastalığı raporu alan hasta sayısı 67 bin 683 olarak
bilinmektedir. Çölyak hastalığı gün geçtikçe ciddi bir hâl almaktadır. Çölyak
hastalığı, genetik yatkınlığı olan çocuk ve erişkinlerde çeşitli tahıl (buğday,
çavdar, yulaf ve arpa) proteinlerinin (glüten) oluşturduğu ve daha çok ince
bağırsaklarda emilim bozukluğunun ön planda olduğu sistemik bir hastalıktır.
Çölyak
çeşitli tahıl proteinlerinin oluşturduğu ön planda ince bağırsağın hasara
uğradığı ama neredeyse her organı da etkileyebilmektedir. Bu durumun sonucu
olarak, çölyak hastaları tahıl ve tahıl ürünlerinden yapılan (ekmek, pasta, kek
vs.) hiçbir besin maddesiyle beslenememektedir ve bu mağduriyetleri dikkate
alacak olursak günlük hayatta ne kadar zorluk çektiklerini tahmin etmek çok da
güç olmayacaktır. Bu durumda çölyak hastaları ömür boyu yediklerine,
içtiklerine, giydiklerine, hatta başka hastalıkları için tedavi amaçlı
aldıkları ilaçlara dikkat etmek zorunda kalmaktadır. Çölyak hastaları sadece
tek bir ilaç firmasının ürettiği ilaçları kullanabilmektedir.
Çoğunlukla
gizli seyreden çölyak hastalığının teşhis edilebilmesi için öncelikle bu
hastalığın bireyler tarafından tanınması ve bu hastalığa dikkat çekilmesi
gerekmektedir. Bundan sonraki aşama ise, kan testleri ve ince bağırsaktan
biyopsiyle parça alınması ile hastalığın teşhisidir. Çölyak hastalığının
farkında olmayan sağlık çalışanları yüzünden teşhisler gecikebilmektedir ve teşhis
koyulması için yapılması gereken testin ücreti devlet tarafından karşılanmasına
rağmen, farkındalığı olmayan sağlık çalışanları tarafından yapılmamaktadır.
Ayrıca sağlık çalışanları meslek sonrası literatürdeki yenilikleri de takip
edip farkındalıklarını arttırmaları gerekmektedir. Aynı zamanda, bu
farkındalığı arttırmak için de, hastanelerde bulunan gastroenteroloji
bölümlerinin sayısının arttırılması ve geliştirilmesi gerekmektedir.
Çölyak
hastalığı teşhis edildikten sonra, tedavi şekli ancak ve ancak diyetle
olmaktadır. Başka tedavi yöntemi bulunmamaktadır. Bunun için glutensiz bir
diyet yapılması gerekmektedir. Çölyak hastaları yediklerine ve içtiklerine
dikkat etmeyip, ömür boyu diyet yapmazlarsa, kemik erimesinden kanserin birçok
çeşidi gibi birçok hastalıkla karşı karşıya kalmaktadır.
Çölyak
hastalarının diyetlerine dikkat edebilmesi için, alacakları ürünlerin glutensiz
olması gerekmektedir. Bu ürünler belirli büyük alışveriş merkezlerinde
satılmakta ve fiyatlan çok pahalıdır. 
Çölyak
hastalarına devlet tarafından yapılan yardımlar ise çok azdır. Hastalara 0-5
yaş aralığında ise 78.75 TL, 5-15 yaş aralığında ise 120 TL ve 15 yaş üstü için
108,75 TL yardım yapılmaktadır. 
Çölyak
hastalarının sosyal hayatları da sekteye uğramaktadır. Dışarıda yemek yiyebilecekleri
mekânlar kısıtlıdır. Çölyak hastaları için menü hazırlayan mekânlarda ise,
fiyatlar çok pahalıdır. Örneğin, 1 dilim su böreği 20 TL, 4 dilim baklava 50
TL, 1 simit 5 TL ve 1 gofret 12 TL'dir. Türkiye'de gıda ve diğer sektörler
çölyak hastaları için özel üretim yapmadığından ürünler yurtdışından
gelmektedir. Türkiye'de üretilen tek bir marka sadece kek ve bisküvi
üretmektedir. Bu da yeterli değil ve bu ürünler her markette bulunmamaktadır.
Ayrıca, yurtdışında çölyak hastalan için sadece gıda sektörü ürünleri değil,
ilaç, kıyafet ve temizlik ürünleri de onlara göre üretilmektedir.
Yukarıda açıklanan nedenlerle çölyak hastalığıyla
ilgili farkındalık yaratılması, teşhis aşamasıyla ilgili önlem alınması, sebep
ve sonuçlarının detaylı bir şekilde araştırılması ve bu hususlarda çözümler
üretilmesi, ayrıca bu hastalığa maruz kalan hastalara kalıcı yardımlar
sağlanması amacıyla bir Meclis araştırması açılması gerekli görülmektedir. 
3.- Balıkesir Milletvekili İsmail Ok ve 20
milletvekilinin, Balıkesir Ovası'nın kuzeyi ile Simav Çayı aşağı çığırı
arasındaki bölgede akarsularda meydana gelen kirlenmenin insan ve tabiata olan
etkilerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/198)
Türkiye Büyük Millet Meclisi Başkanlığına 
Balıkesir
Ovası'nın kuzeyi ile Simav Çayı aşağı çığırı arasındaki bölgede akarsularda
meydana gelen kirlenmenin insan ve tabiata olan etkileri nedeniyle sorunların
araştırılarak alınması gereken önlemlerin belirlenmesi amacıyla, Anayasa'nın
98’inci ve TBMM İçtüzüğü’nün 104’üncü ve 105’inci maddeleri uyarınca Meclis
araştırması açılmasını saygılarımla arz ederim. 
1)
İsmail Ok (Balıkesir)
2)
Erkan Akçay (Manisa)
3)
Edip Semih Yalçın (İstanbul)
4)
Deniz Depboylu (Aydın)
5)
Erhan Usta (Samsun)
6)
Baki Şimşek (Mersin)
7)
Arzu Erdem (İstanbul)
8)
Fahrettin Oğuz Tor (Kahramanmaraş)
9)
Ruhi Ersoy (Osmaniye)
10)
Nuri Okutan (Isparta)
11)
Mehmet Necmettin Ahrazoğlu (Hatay)
12)
Kadir Koçdemir (Bursa)
13)
İsmail Faruk Aksu (İstanbul)
14)
Mustafa Mit (Ankara)
15)
Seyfettin Yılmaz (Adana)
16)
Mehmet Erdoğan (Muğla)
17)
Erkan Haberal (Ankara)
18)
Mustafa Kalaycı (Konya)
19)
Zihni Açba (Sakarya)
20)
Mehmet Parsak (Afyonkarahisar)
21)
Ahmet Selim Yurdakul (Antalya)
Gerekçe:
Her
geçen gün biraz daha önem arz eden ve uluslararası bir boyut kazanan çevre
kirlenmesi sorunu tüm canlı ve cansız varlıkların sorunu olmaya başlamıştır. Tarım
ve hayvancılık sektöründe önde gelen illerden bir tanesi olan Balıkesir ilimizde
en büyük sulama kaynaklarından olan Simav Çayı'nın kirletilmesi bölgedeki tarım
ve hayvancılığa büyük zararlar vermektedir.
Simav
Çayı (ya da Susurluk Çayı) kaynağını Simav yakınlarındaki Şaphane Dağları'ndan
alır. Susurluk Ovası'nda kuzeye yönelir ve en son Karacabey'den geçerek Marmara
Denizi'ne dökülür. Marmara Denizi’ne dökülen en büyük ırmaktır. Susurluk
Çayı'na, çevresindeki akarsuları toplaması, merkezî konumda olması ve diğer
akarsulardan daha uzun olması nedeniyle Susurluk Irmağı denilir. Sındırgı
Barajı’nın bir diğer adı Çaygören Barajı olarak geçer. Çayda birçok balık
avlamak mümkün olup balık yönünden zengindir. Barajda, alabalık, sazan, baraj
balığı, sarı balık, kaya balığı, mercan balığı, akça balık, ak balık çeşitleri
oldukça yoğun olarak bulunur. Ayrıca çay, ekili alanlarda sulama amacıyla
kullanılır. 
Büyük
önem arz eden Simav Çayı’nın kirliliği daha önce de DSİ 25’inci Bölge
Müdürlüğünün Çevre ve Orman Bölge Müdürlüğü tarafından düzenlenen bor ölçümleri
ve çevresel durum değerlendirme raporlarıyla incelenmiş olsa da sahada kapsamlı
bir çalışma yapılmamıştır. Balıkesir ilinin her geçen gün sanayileşme ve büyüme
eğilimi içinde olması çevre kirliliği bakımından konunun önemini arttırmıştır.
Balıkesir Ovası’nın kuzeyi ile Simav Çayı aşağı çığırı
arasındaki bölgede akarsularda meydana gelen kirlenme nedeniyle sorunların
araştırılarak alınması gereken önlemlerin belirlenmesi amacıyla Anayasa'nın
98'inci ve TBMM İçtüzüğü’nün 104’üncü ve 105’inci maddeleri uyarınca Meclis
araştırması komisyonu kurulması yerinde olacaktır.
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır.
Sisteme
iki kadın milletvekili girmiş, Sayın Köksal ve Sayın Özdemir. Şimdi onlara söz
vereceğim 60’a göre, 
Sayın
Köksal, buyurun.
VI.- AÇIKLAMALAR (Devam)
21.- Afyonkarahisar Milletvekili Burcu Köksal’ın,
Anneler Günü’ne, Afyonkarahisar Kanlıca’da yapılan TOKİ konutlarında şehitlerin
eşlerine tanınan hakkın anne ve babalarına tanınmasıyla ilgili bir çalışma ve
bir şirketin Sandıklı ilçesinin Ballık köyünde ağaç katliamı yapmasıyla ilgili
bir işlem yapılıp yapılmayacağını öğrenmek istediğine ilişkin açıklaması
BURCU
KÖKSAL (Afyonkarahisar) – Sayın Başkan, öncelikle, bu ince davranışınızdan
dolayı çok teşekkür ederiz, bugün sadece kadın milletvekillerine gün boyu böyle
bir hak tanındığı için. Ve ben buradan bütün kadınlarımızın, annelerimizin
Anneler Günü’nü kutluyorum.
Seçim
bölgem Afyonkarahisar’da, Kanlıca’da 3+1 TOKİ konutları yapılıyor fakat bu TOKİ
konutlarında sadece evli olan şehitlerimiz için sadece eşlerine bu hak
tanınıyor; ne yazık ki onların anne ve babalarına orada bir konut edinme hakkı
tanınmıyor. Bu hakkın tanınmasıyla ilgili bir çalışma yapılacak mı, tanınacak
mı? Bunu sormak istiyorum.
İkincisi:
Seçim bölgem Afyonkarahisar ili Sandıklı ilçesi Ballık köyünde Taşmahal adlı
mermer şirketi elinde ÇED raporu olduğunu beyan ederek orada bir ağaç katliamı
yapıyor, ardıç ağaçları kesilmekte ve kesilen ağaç sayısı her gün çoğalmakta.
Bu ağaç katliamıyla ilgili Orman ve Su İşleri Bakanının memleketi olan
Afyonkarahisar’da hiçbir şey yapılmayacak mı? Bunu merak ediyorum. 
Çok
teşekkür ediyorum.
BAŞKAN
– Teşekkür ederiz Sayın Köksal.
Sayın
Özdemir, buyurun.
22.- İstanbul Milletvekili Sibel Özdemir’in, Anneler
Günü’ne ilişkin açıklaması
SİBEL
ÖZDEMİR (İstanbul) – Sayın Başkanım, teşekkür ediyorum.
Bir
hata sonucu söz talebi oldu. 
Ben
bu vesileyle başta siz olmak üzere tüm annelerimizin Anneler Günü’nü kutluyorum,
bizi yetiştirirken göstermiş oldukları bütün fedakârlıklar ve emekler
karşısında da saygıyla eğiliyorum.
Yüce
heyeti de saygıyla selamlıyorum.
BAŞKAN
– Teşekkür ederiz Sayın Özdemir.
Sayın
milletvekilleri, Milliyetçi Hareket Partisi Grubunun, İç Tüzük’ün 19’uncu
maddesine göre verilmiş bir önerisi vardır; okutup işleme alacağım ve
oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisinin
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, engelli vatandaşların kamusal hizmetlerden tam olarak
yararlandırılması yollarının araştırılarak alınması gereken önlemlerin
belirlenmesi amacıyla İzmir Milletvekili Ahmet Kenan Tanrıkulu ve arkadaşları
tarafından Türkiye Büyük Millet Meclisi Başkanlığına verilmiş olan (10/183)
esas numaralı Meclis Araştırması Önergesi’nin ön görüşmelerinin, Genel Kurulun
10 Mayıs 2016 Salı günkü birleşiminde yapılmasına ilişkin önerisi 
10/5/2016
Türkiye Büyük Millet Meclisi Başkanlığına
Danışma
Kurulunun 10/5/2016 Salı günkü toplantısında oy birliği sağlanamadığından,
grubumuzun aşağıdaki önerisinin, İç Tüzük’ün 19’uncu maddesi gereğince Genel
Kurulun onayına sunulmasını arz ederim.
Saygılarımla.
 Oktay
Vural
 İzmir
 MHP
Grubu Başkan Vekili
Öneri:
Türkiye
Büyük Millet Meclisinin gündeminin, “Genel Görüşme ve Meclis Araştırması
Yapılmasına Dair Öngörüşmeler” kısmında yer alan İzmir Milletvekili Ahmet Kenan
Tanrıkulu ve arkadaşlarının (10/183) esas numaralı, “Engelli vatandaşların kamusal
hizmetlerden tam olarak yararlandırılması yollarının araştırılarak alınması
gereken önlemlerin belirlenmesi amacıyla” verdiğimiz Meclis araştırması
açılması önergemizin 10/05/2016 Salı günkü (bugün) Genel Kurulda okunarak
görüşmelerinin bugünkü birleşiminde yapılması önerilmiştir.
BAŞKAN
– Evet, Sayın Engin sisteme girmiş. 
Sayın
Engin, 60’a göre size de söz veriyorum.
Buyurun.
VI.- AÇIKLAMALAR (Devam)
23.- İstanbul Milletvekili Didem Engin’in, Hükûmetin
Kilis’e yapılan saldırıları ve yaşanan acıları görmezden geldiğine ilişkin
açıklaması
DİDEM
ENGİN (İstanbul) – Teşekkürler Sayın Başkan.
Kilis
ilimiz ocak ayından bugüne 70’ten fazla roketli saldırıya maruz kaldı, 21
vatandaşımız hayatını kaybetti, 100’e yakın yaralımız var. Halkımız korku,
umutsuzluk ve güvensizlik içinde şehri terk ederken, Vali “Bu füzeler tabii ki
düşecek, havada mı kalacak, yerçekimi var. Bizim üzerimize de gelebilir,
abdestsiz dışarı çıkmıyoruz.” diyebiliyor. 
Türkiye
Cumhuriyeti, kuruluşundan bu yana böyle bir aczi ve utancı yaşamadı. Hükûmete
sormak istiyorum: Kilis bu ülkenin toprağı değil mi? Kilis’e yapılan saldırılar
bu ülkeye yapılan saldırılardan sayılmıyor mu? Kilis’te yaşanan acıları ve
dramı görmezden gelmenizin ve aczinizin nedeni nedir?
Teşekkür
ederim.
BAŞKAN
– Teşekkür ederiz Sayın Engin.
VIII.- ÖNERİLER (Devam) 
A) Siyasi Parti Grubu Önerileri (Devam)
1.- MHP Grubunun, Türkiye Büyük Millet Meclisinin
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, engelli vatandaşların kamusal hizmetlerden tam olarak
yararlandırılması yollarının araştırılarak alınması gereken önlemlerin
belirlenmesi amacıyla İzmir Milletvekili Ahmet Kenan Tanrıkulu ve arkadaşları
tarafından Türkiye Büyük Millet Meclisi Başkanlığına verilmiş olan (10/183)
esas numaralı Meclis Araştırması Önergesi’nin ön görüşmelerinin, Genel Kurulun
10 Mayıs 2016 Salı günkü birleşiminde yapılmasına ilişkin önerisi (Devam)
BAŞKAN
– Sayın milletvekilleri, Milliyetçi Hareket Partisi grup önerisinin lehinde ilk
konuşmacı İzmir Milletvekili Sayın Ahmet Kenan Tanrıkulu. (MHP Sıralarından
alkışlar)
Süreniz
on dakika Sayın Tanrıkulu. 
Buyurun.
AHMET
KENAN TANRIKULU (İzmir) – Sayın Başkan, çok değerli milletvekilleri; konuşmamın
başında, içinde bulunduğumuz 10-16 Mayıs Engelliler Haftası’nda tüm engelli
vatandaşlarımıza, görüşmekte olduğumuz önergeyle daha çok müjdeli haberler
verebileceğimizi düşünerek, umut ederek başlıyorum.
Değerli milletvekilleri, engelli vatandaşlarımızın
toplumsal yaşama tam ve etkin katılımları ile hizmetlerden diğer bireylerle
eşit biçimde faydalanmalarını sağlayacak tüm fiziki düzenlemelerin Türkiye
Büyük Millet Meclisi tarafından tespit edilmesi amacıyla Meclis araştırma
komisyonu kurulması hakkındaki önergemizin gerekçesini açıklamak üzere söz
almış bulunmaktayım. Bu vesileyle yüce heyetinizi de saygıyla selamlıyorum.
Sayın
milletvekilleri, engellilerin toplumdaki varlıklarını kabul etmek ve bu
kişilerin hayatlarını kolay bir şekilde devam ettirmelerini sağlamak tabii ki
iktidarların yani merkezî hükûmetin ve de yerel yönetimlerin en başta
görevidir. Üstelik, bu görevler artık kanunlarla da hak hâline gelmiştir.
Ancak, görmekteyiz ki ne iktidar ne de birçok yerel yönetim, engelli
vatandaşlarımızın bu, yaşamlarını kolaylaştıracak düzenlemeleri maalesef hâlâ
yerine getirememiştir. 59’uncu Hükûmetin işbaşında olduğu dönemde kabul edilen
5378 sayılı engelliler kanununun geçici 2’nci ve geçici 3’üncü maddeleri
gereğince, 7 Temmuz 2012 tarihine kadar kamu ve kuruluşları ile yerel
yönetimlere, engelli vatandaşlarımızın toplumsal yaşama tam ve etkin
katılımları ile hizmetlerden toplumda yaşayan diğer bireylerle eşit bir şekilde
faydalanmasını sağlayacak bütün fiziki düzenlemelerin yapılması hükmedilmişti.
Sayın
milletvekilleri, bu 5378 sayılı Kanun’un çıktığı 2005 yılındaki görüşmelere
baktığımız zaman, engelli vatandaşlarımıza iktidarın vermiş olduğu önem, bu
görüşmeler, müzakereler devam ederken dile getirilmiş ve kanunla, onların
evlerinden çıkmalarının, hatta sosyal hayata ve çalışma hayatına girmelerinin
sağlanacağı sözü de verilmiştir iktidar tarafından. Engelli vatandaşlarımıza
yönelik bu yerine getirilmeyen sözler ve vaatler eğer incelenirse o günün
Türkiye Büyük Millet Meclisi tutanaklarında da bulunmaktadır. Aradan on bir yıl
gibi bir zaman geçmiştir, engelli vatandaşlarımıza vadedilen, diğer bireylerle
eşit biçimde faydalanacakları gerekli fiziki düzenlemeler de maalesef yerine
getirilememiştir. Kendilerinin lehine olacak olan bu gelişmeleri ve 2005
yılında verilen sözleri umutla bekleyen engelli vatandaşlarımız âdeta evlerine
hapsedilmiş ve maalesef, verilen sözlerin yerine getirilememesinden de büyük
bir hüsran yaşamışlardır. 
Sayın
milletvekilleri, iktidarın bu önemli ve hayati konuya samimiyetle
yaklaşmadığını bugüne kadar yapılanlardan da görüyoruz. Çünkü Temmuz 2012’de
6353 sayılı Kanun’un Genel Kurul görüşmeleri sırasında iktidar bir önerge
vererek, biraz önce bahsettiğim 5378 sayılı Kanun’un geçici 2 ve geçici 3’üncü
maddelerinin süresini uzatmıştır. Bu süre uzatmayla ne elde edilmiştir? Bu
kapsamda, bir yılı bu çıkarılan kanun marifetiyle, iki yılı da ilgili bakanlık
eliyle olmak üzere üç yıl daha erişilebilirlik standartlarının uygulanması
ertelenmiştir. Gelinen noktada engelli vatandaşlarımıza hayat, maalesef, bu
çıkarılan kanunlarla artık daha da çekilmez hâle gelmiştir. 
2014
yılı Şubat ayına baktığımız zaman, bu sefer, yine Adalet ve Kalkınma Partisi
tarafından 6518 sayılı Kanun’la 2828 sayılı Kanun’un ek 7’nci maddesinde
değişiklik yapılmış, evde bakımla ilgili ödemeler “sosyal yardım” tanımlaması
içerisine alınarak “sosyal yardım hane yaklaşımı” çerçevesine dönüştürülmüştür.
Şimdi, bu karmaşık kanun tabirinin, bakın, ne sonuç verdiğini birazdan sizlerle
paylaşacağım. Böylece, Ocak 2015’ten sonra engelli vatandaşlarımızın evde
bakımına yapılacak sosyal yardımların verilebilmesi gelir testine girme şartına
bağlanmıştır artık. Gelir testi nedir? Haneye giren toplam aylık gelirin -kişi
başı- asgari ücretin 1/3’ünden, ağır engelli evde bakım hizmetinden
faydalananlar için ise 2/3’ünden 1 tek lira bile, evet 1 lira bile fazla olması
hâlinde engelli aylığının kesilmesine yol açacaktır. 
Daha
geçtiğimiz günler içerisinde gene kendi seçim bölgem İzmir’in Kiraz ilçesinde,
arayan vatandaşlarımızın haberdar etmesiyle sizlerin gündemine getireceğim bir
olayla karşılaştık. Burada, bir ailede, bir hanede yaşayan ve biri yüzde 90
oranında engelli, diğeri ise yüzde 60 oranında engelli 2 kardeşin yaşadığı bir
ailede yüzde 90 engelli kardeşimize verilen aylık 800 lirayı geçtiği için
tamamıyla kesilmiş diğerinin ödeneği ve böylece diğer yüzde 60 engelli
kardeşimiz artık evde bakım desteği alamaz hâle gelmiştir. Bu yüzden aileler
ciddi bir perişanlık yaşamıştır, hatta ve hatta daha ilgincini söyleyeyim,
artık yüzde 60 gelir elde edemeyen bu kardeşimizi bir başka hanede göstermek
yoluna bile gitmiştir bu insanlar. İşte, bu yetmiyormuş gibi, üstüne üstlük bir
de engellilik raporlarının güncellenmesi istenmiş, bu ağır eziyet engelli
kardeşlerimize ve ailelerine maalesef çok zor günler de yaşatmıştır. 
Hanedeki
birçok engelli bireyi tek bir kişi kabul eden bu zihniyet, toplam sayısı 1
milyon 750 bini aşan muhtaç, güçsüz ve kimsesiz, düşkün kimselerin yetersiz de
olsa -yani aldıkları miktar, gelir yetersiz de olsa- yıllardır bu edindikleri
aylıkların da kesilmesine maalesef vesile olmuştur.
Değerli
milletvekilleri, kamuda engelli memur için yüzde 3, işçiler için yüzde 4, özel
sektörde ise gene yüzde 3 engelli çalıştırılması zorunluluğu vardır. Bu, yasal
mevzuatta böyledir. Ancak, realiteye, gerçeğe baktığımız zaman maalesef kamuda
22.551 engelli kadrosu hâlen boş tutulmaktadır ve bunun niye boş tutulduğuna
ilişkin sorduğumuz soru önergelerine bir türlü cevap alamadığımız için
gerçeklerle de toplumu aydınlatamamaktayız.
Değerli
milletvekilleri, engelli vatandaşlarımıza istihdam alanları açacak Milliyetçi
Hareket Partisi milletvekillerinin verdiği kanun teklifleri de gündeme dahi
alınmamaktadır. Engelli girişimcilerimize hâlen yeteri kadar vergi, SGK primi
desteği sunulmamaktadır ve bu girişimcilerimizin finansmana erişimlerinde de
maalesef pozitif ayrımcılık yapılmamaktadır. 
Bu
sorunların yanı sıra, ben ilave olarak bir başka konuyu da sizlerin gündemine
getirmek istiyorum. Gerek sağlık hizmetlerinde gerekse diğer alanlardaki
sorunlar hâlen yığınla devam etmektedir. Engelli bireylerin rehabilitasyon
hizmetleri, yardımcı cihaz, tıbbi sarf malzemesi veya buna benzer hayati önemi
haiz ihtiyaçlarının büyük bölümü devlet tarafından ya yetersiz bir şekilde
karşılanmaktadır yahut da bunlara getirilecek olan masraflar hiç
ödenmemektedir. Sağlık tesislerinde ise erişim hâlen çok düşük orandadır.
Bakın, çok ilginçtir, işaret dili bilen personel ve özellikle doktor olmayışı
nedeniyle birçok tıbbi merkezde ciddi sorunlar yaşanmaktadır. Yapılan bir
araştırmaya göre toplam 469 hastaneden bilgi edinmeye cevap veren 385
hastanenin sadece yüzde 63’ünde işaret dili bilinmektedir. Hâlen engelli spor
kulüplerine gerekli ve yeterli destek sağlanamamaktadır. Engelli sporcularımız
uluslararası spor müsabakalarında ya yalnız ya da mahrum bırakılmaktadır değerli
milletvekilleri. Bu bakımdan, engelli vatandaşlarımızın yaşadığı sorunlar
sadece kendilerinin değil, hem ailelerinin hem çevrelerinin, kısacası toplumun
ortak bir sorunudur. 
Ben
diyorum ki… 10-16 Mayıs tarihleri arasında gerçekleştirilen bu etkinliklerle
farkındalık yaratılan Engelliler Haftası’nda bu önergemize destek vereceğinizi
düşünüyor, tekrar hepinize saygılarımı sunuyorum. (MHP sıralarından alkışlar)
BAŞKAN
– Teşekkür ederiz Sayın Tanrıkulu.
Önerinin
aleyhinde Bursa Milletvekili Sayın Bennur Karaburun. 
Buyurunuz Sayın Karaburun. (AK PARTİ sıralarından
alkışlar) 
Süreniz on dakika.
BENNUR KARABURUN (Bursa) – Sayın Başkan, değerli
milletvekilleri; hepinizi sevgiyle, saygıyla selamlıyorum.
Öncelikle, pazar günü Anneler Günü olması hasebiyle
bana hayatını feda etmiş canım annemin, ablalarımın ve 7/24 benle birlikte olan
Leylacığımın ve tüm annelerimizin Anneler Günü’nü kutluyorum.
Milliyetçi Hareket Partisinin grup önerisi aleyhinde
söz almış bulunmaktayım.
Türkiye’de son on dört yıl, engellilik alanında devrim
sayılabilecek nitelikte adımların atıldığı bir dönemdir. 2005 yılında ülkemizin
ilk engelliler kanunu çıkarılmıştır. 1 Temmuz 2005 tarihli 5378 sayılı
Engelliler Hakkında Kanun’la sağlık, bakım, istihdam, eğitim gibi alanlarda
engelli hakları konusunda temel esaslar belirlenmiş ve bazı kanunlarda
değişiklik yapılmak suretiyle engelli hakları konusunda bir atılım
gerçekleştirilmiştir. Bu kanun neticesinde çıkarılan alt düzenlemelerle
yaklaşık 1.500 maddelik bir engellilik hukuku oluşturulmuştur. Ayrıca, bu
kanunla, çalışamayacak durumda olan ya da iş bulamayan engellilere bağlanan
2022 sayılı Kanun kapsamında aylıklar bu yapılan değişiklikle yüzde 200 ila
yüzde 300 oranında artırılarak anlamlı bir tutara ulaşmış, aylık bağlananların
kapsamı genişletilmiştir. 2022 sayılı Kanun’da 2013 yılında yapılan
düzenlemeyle bu aylıktan yararlanmak için gerekli olan asgari gelir düzeyi
asgari ücretin 1/6’sından asgari ücretin 1/3’üne çıkarılarak gelir bağlama
düzeyi açısından kapsam genişletilmiştir. 5378 sayılı Kanun ile 2828 sayılı
Sosyal Hizmetler Kanunu’na eklenen ek 7’nci maddeyle ilk defa bakıma muhtaç tüm
engelliler bakım hizmeti kapsamına alınmış, engellilere evde veya özel bakım
merkezlerinde sunulan bakım hizmetinin ücretlerinin ödenmesi sağlanmıştır. Evde
bakım hizmeti için 2005 yılında 1 asgari ücret, özel bakım merkezlerinde ise 2
asgari ücret düzeyinde ödeme yapılacağı hükme bağlanmıştır. 2014 yılında
yapılan değişiklikle bu ödeme gösterge rakamına bağlanarak evde bakım için 10
bin, özel bakım merkezlerinde bakım içinse 20 bin gösterge rakamlarının memur
aylık katsayısı çarpımıyla bulunacak tutar kadar ödeme yapılması
düzenlenmiştir. Çağdaşlığın önemli göstergelerinden olan bu hizmetlere ayrılan
bu bütçe oldukça yüksektir. 
Engelliye evde bakım hizmeti uygulamasında, ayrıca
sosyal yardım verilmek suretiyle bakıma muhtaç engellinin evde bakımına destek
verilmesi olarak yeniden formüle edilerek, birden fazla bakıma muhtaç engellisi
bulunan aileler açısından, durumun aile fertlerinin psikososyal ve ekonomik
durumları üzerindeki olumsuz etkileri ve ailenin bir ferdinin istihdam ile
ilişkisini koparması hususu dikkate alınarak, söz konusu gelir kriterine
ilişkin hesaplama yapılırken hanede bulunan birden fazla bakıma muhtaç
engellinin, hesaplamada hane lehine etki yapacak şekilde değerlendirilmesi
amaçlanmıştır. 
5378 sayılı Engelliler Hakkında Kanun’un geçici 2’nci
maddesi kapsamında, engellilerin toplumsal hayata katılımı önündeki engelleri
kaldırmak üzere, kamuya açık her türlü yol, kaldırım, yaya geçidi, açık ve
yeşil alanlar, spor alanları ve benzeri sosyal ve kültürel altyapı alanları ile
binaların engellilerin kullanımına uygun hâle getirilmesi zorunluluğu
getirilmiştir. 
Yine, 5378 sayılı Engelliler Hakkında Kanun’un geçici
3’üncü maddesiyle büyükşehir belediyeleri ile belediyelerin sundukları ya da
denetledikleri şehir içi toplu taşıma hizmetlerinin engellilerin kullanımına
uygun hâle getirilmesi zorunluluğu getirilmiştir. Şehirler arası yolcu taşıma
hizmeti ile servis ve turizm taşımacılığı hizmetinin erişilebilir hâle
getirilmesine dair yönetmelik taslağı hazırlanarak, şehirler arası yolcu taşıma
hizmeti ile servis ve turizm taşımacılığı hizmetlerinde engellilerin,
erişebilir bir şekilde, erişimine ilişkin hususların belirlenmesi
amaçlanmıştır. 
1319
sayılı Emlak Vergisi Kanunu’nun 8’inci maddesinde yapılan değişiklikle
engellinin sahip olduğu brüt 200 metrekareyi geçmeyen bir evi emlak vergisinden
muaf tutulmuştur. 634 sayılı Kat Mülkiyeti Kanunu’nun 42’nci maddesine eklenen
fıkrayla konutlarda engellilerin yaşamı için zorunluluk göstermesi hâlinde
engellilere yönelik fiziki düzenlemeler yapılırken, proje tadili için
kolaylıklar getirilmiştir. Türk Ceza Kanunu’nun “Ayrımcılık” başlıklı 122’nci
maddesinde yapılan değişiklikle engellilere karşı yapılan ayrımcı uygulamalar
için de altı aydan bir yıla kadar cezai yaptırım getirilmiştir. 2014 yılında
122’nci maddenin başlığı “Nefret ve Ayrımcılık” olarak değiştirilmiş ve
engellilere karşı yapılan ayrımcı uygulamalar için öngörülen altı aydan bir
yıla kadar olan yaptırım bir yıldan üç yıla kadar hapis cezası olarak
artırılmıştır. Yine, 2010 yılında Anayasa’da yapılan değişiklik kanun düzeyine
aktarılarak engellilere yönelik pozitif ayrımcılığın ayrımcılık olarak
değerlendirilmeyeceği düzenlenmiştir. 5378 sayılı Engelliler Hakkında Kanun’un
15’inci maddesine dayanılarak çıkarılan 14/4/2006 tarihli ve 26139 sayılı Resmî
Gazete’de yayımlanan Türk İşaret Dili Sisteminin Oluşturulması ve Uygulanmasına
Yönelik Usul ve Esasların Belirlenmesine İlişkin Yönetmelik uyarınca Türk
işaret dili sisteminin oluşturulmasına yönelik çalışmalara başlanmıştır. Türk
işaret dili tercümanlığı ve Türk işaret dili sisteminin oluşturulmasına ilişkin
esaslar belirlenmiştir. Türk işaret dili tercümanlığı ve öğretici sayısının
artırılması amacıyla Talim ve Terbiye Kurulu onaylı eğitim programları
hazırlanmış, işaret dili tercümanlarının illerde istihdamı sağlanmıştır. 5378
sayılı Engelliler Hakkında Kanun’un 15’inci maddesiyle üniversite
öğrencilerinden engelli olanların öğrenime etkin katılımlarını sağlamak
amacıyla Yükseköğretim Kurulu koordinasyonunda, yükseköğretim kurumları
bünyesinde, engellilere uygun araç gereç ve ders materyallerinin, uygun eğitim,
araştırma ve barınma ortamlarının temini ile eğitim sürecinde yaşadıkları
sorunların çözümü gibi konularda çalışma yapmak üzere engelli öğrencilere
danışma ve koordinasyon merkezleri kurulması sağlanmıştır. Asgari yüzde 20
oranında engelli olduğu tespit edilen ve özel eğitim değerlendirme kurulları
tarafından da eğitsel değerlendirmeler ve tanılamalar yapılarak 5580 sayılı
Özel Eğitim Kurumları Kanunu kapsamında açılan özel eğitim okulları ile özel
eğitim ve rehabilitasyon merkezlerinde verilen destek eğitimini almaları uygun
görülen görme, işitme, dil, konuşma, spastik, zihinsel, ortopedik veya ruhsal
engelli bireylerin eğitim giderlerinin her yıl Maliye Bakanlığınca belirlenen
tutarı, Bakanlık bütçesinde bu amaçla konulan ödenekten karşılanmaktadır. 
5378
sayılı Engelliler Hakkında Kanun’la kurulmaları öngörülen korumalı iş
yerlerinin açılmasının teşvik edilmesi için 6518 sayılı Kanun’la çeşitli
tedbirler öngörülmüştür. Yasayla iş gücü piyasasına kazandırılmaları güç olan
zihinsel veya ruhsal engellilerin istihdamı açısından büyük önem arz eden
korumalı iş yerlerine işlerlik kazandırılması, yaygınlaştırılması ve bu
suretle, engelli istihdamının artırılması için Gelir Vergisi Kanunu, Kurumlar
Vergisi Kanunu ve Belediye Gelirleri Kanunu ile İşsizlik Sigortası Kanunu’nda
değişiklikler yapılarak birçok teşvik hükmü geliştirilmiştir. Ayrıca, İş
Kanunu’na getirilen Ek 1’inci maddeyle korumalı iş yerlerinde çalışacak
engellilerin maaşlarının belli bir orana kadar hazineden karşılanması
sağlanmıştır. 
2010
yılında Anayasa’nın 10’uncu maddesinde yapılan değişiklikle, engelliler için
alınacak tedbirlerin eşitlik ilkesine aykırı sayılamayacağı hükmü getirilerek
engellilere pozitif ayrımcılık, anayasal düzeyde de bir güvence kazanmıştır.
Bağlayıcı nitelikte ilk ve tek uluslararası belge olan ve engellilerin
ayrımcılıkla mücadele ana ekseninde hak ve özgürlüklerden tam ve eşit
yararlanmasını ve kolaylaştırıcı tedbirlerin alınmasını öngören Birleşmiş
Milletler Engellilerin Haklarına İlişkin Sözleşme’yi 30/3/2007 tarihinde
imzalayarak sözleşmeyi ilk imzalayan ülkeler arasında yer aldık.
Engellilerin
devlet memurluğuna alınmasına ilişkin sınavların kamu kurum ve kuruluşlarınca
ayrı ayrı yapılması yerine, 657 sayılı Devlet Memurları Kanunu’nun 53’üncü
maddesinde 6111 sayılı Kanun’la yapılan değişiklikle ilk defa devlet memuru
olarak atanacak engelliler için ayrı ve merkezî bir sınav yapılması
geliştirilmiştir. Bu ve bunlar gibi daha niceleri AK PARTİ döneminde
gerçekleşmiştir. Bu değişimde engellinin, yalnızca tıbbi yaklaşımla değil,
toplumsal ve hak temelli yaklaşım üzerinden tanımlanması da etkili olmuştur. Her
ne kadar engelli hakları kavramı, engelli bireylere ait bağımsız bir hak
kategorisi gibi algılanmakta ise de bu kavramla amaçlanan, engellilerin tüm
temel hak ve özgürlüklerden diğer bireyler gibi tam ve eşit şekilde
yararlanmasını teşvik etmek ve insan onuruna olan saygıyı güçlendirmektir. Hak
temelli gelişen yeni yaklaşımlar çerçevesinde, bu yüce çatı altında AK PARTİ
çalışmalarına…
(Mikrofon
otomatik cihaz tarafından kapatıldı) 
BAŞKAN
– Sayın Karaburun, size ek süre verebilirim tamamlamanız için.
Buyurunuz,
ek süre veriyorum. 
BENNUR
KARABURUN (Devamla) – Çok teşekkür ederim. 
…hız
kesmeden devam edecektir. Eksikler olabilir ancak düzenlenen kanunlar, yapılan
iyileştirmeler göz ardı edilmemelidir.
Hepinizi
saygıyla selamlıyorum.
Çok
teşekkür ediyorum, sağ olun. (AK PARTİ sıralarından alkışlar)
BAŞKAN
– Teşekkür ederiz Sayın Karaburun. 
Milliyetçi
Hareket Partisi grup önerisinin lehinde ikinci konuşmacı Konya Milletvekili
Sayın Mustafa Hüsnü Bozkurt.
Süreniz
on dakika.
Buyurun.
(CHP sıralarından alkışlar)
MUSTAFA
HÜSNÜ BOZKURT (Konya) – Sayın Başkan, saygıdeğer milletvekilleri; engelli
vatandaşların kamusal hizmetlerden tam olarak yararlandırılması yollarının
araştırılarak alınması gereken önlemlerin belirlenmesi amacıyla Milliyetçi
Hareket Partisi Grubu tarafından verilen araştırma önergesi üzerine Cumhuriyet
Halk Partisi Grubunun görüşlerini aktarmak için huzurlarınızdayım. Bu vesileyle
değerli heyetinizi saygıyla selamlıyorum.
Sözlerime,
az önce burada AKP Grubu adına konuşan değerli milletvekili arkadaşımızın her
söz aldığında buraya seyyar bir platform taşınıyor Sayın Başkan, değerli Meclis
Başkanından ve Başkanlık Divanından -tam da Engelliler Haftası’nda- buraya bir
elektronik platform yapılmasını -ola ki başka engelli arkadaşlarımız da
olabilir- belki daha sağlıklı bir görüntü oluşmasını temin etmelerini rica
ederek başlamak istiyorum. 
Benden
önce konuşan her iki konuşmacı da genel bilgileri verdiler. Tabii, 10-16 Mayıs
Engelliler Haftası dünyada Birleşmiş Milletlere üye hemen hemen bütün ülkelerin
bu hafta dolayısıyla farkındalık yaratma amacıyla değişik etkinlikler
düzenlediği bir hafta. 
Türkiye’de
8,5 milyon engelli yurttaşımız var, nüfusumuzun yüzde 12’si engelli. Bu konuda -az
önce sözü edildi- 2012 yılında yapılan bir değişiklikle üç yıl ertelenerek
uygulaması 7 Temmuz 2015 tarihine uzatılan 5378 sayılı engelliler kanununa
atıfta bulunarak ben de bir önerge vermiş idim, altı aydır cevap bekliyorum.
Önergemizde sorduğumuz şey şu idi: “Türkiye’de 30’u büyükşehir belediyesi olmak
üzere toplam 1.397 belediye var. Bu belediyelerden kaçı bu yasanın getirdiği
engelliler için kolaylıklar sağlayan ve ulaşımlarını kolaylaştıran önlemleri
almışlardır? Kanunun gereğini yerine getirmeyen belediyeler hakkında bir
yaptırımınız var mıdır?” gibi ama bir yanıt alamadık. 
Aslında,
Türkiye İstatistik Kurumunun sayfasına girdiğimiz zaman bile büyük bir ayıpla
karşılaşıyoruz. 2011 yılından bu yana engelli bireylerin sorun ve
beklentileriyle ilgili hiçbir araştırma yapılmamış, güncel hiçbir veri yok
arkadaşlar. 
Keza,
engellilerimizin kamu binalarına ulaşımından başlayarak çeşitli sorunları var.
En önemli sorunlarından biri de eğitim. Eğitimden yararlanabilen toplam
engellilerimizin oranı yüzde 7,7 bile değil ve engellilerimizin yüzde 96’sı
mesleki eğitim alamıyor. 
Keza,
bir işte çalışabilen engellilerimizin toplam engelli nüfusa oranı yüzde 14,3.
Bu da bu noktada, hakikaten çok geride olduğumuzun en somut göstergelerinden
biri arkadaşlar. Tabii, asıl engelin bedende veya zihinde değil, fikir ve
vicdanlarda olduğu gerçeğinin de altını çizmek isterim. Engelli
yurttaşlarımızın durumu bu. Peki, memleketin durumu ne, biraz da ona bakalım.
Sevgili
arkadaşlar, demokrasilerde hükûmet olmanın yolu seçimlerde yurttaşların
tercihine mazhar olmaktır. On dört yıldır yapılan seçimlerde bu tercih Adalet
ve Kalkınma Partisinden yana tecelli etmektedir ve bu anlamda herhangi bir
itiraza yer olmaksızın Adalet ve Kalkınma Partisi tek başına Hükûmettir. Tıpkı
engellilerimize olduğu gibi, devletimize bakışında da ciddi sorunlar var Adalet
ve Kalkınma Partimizin. Nedir? Hükûmetler devleti yönetmek için
görevlendirilmiş heyetlerdir, devlet olmak için değil. çünkü devlet, tüm
yurttaşların devletidir, o devleti yönetmek görevi de hükûmet olan heyetindir.
Birinci görev nedir? Vatanın sınır bütünlüğünü sağlamak. İkinci vazgeçilmez
görev: O sınırların çevrelediği vatan topraklarının bütünlüğünü sağlamak.
Üçüncü görev: O topraklar üzerinde bağımsızlığın simgesi olan ulusal bayrağın
özgürce dalgalanmasını sağlamak. Ve nihayet hükûmet olmakta dördüncü olmazsa
olmaz koşul da vatandaşlarının can ve mal güvenliğini sağlamak. 
Sevgili
arkadaşlar, değerli AKP’li dostlar; on dört yıldır iktidardasınız. Sınırları
koruyamıyorsunuz, 900 kilometrelik Suriye sınırımız kevgire dönmüş, kimin girip
çıktığı belli değil, dünyanın bütün terör örgütleri ülkemizde cirit atıyor.
Ankara’da, ülkenin başkentinde beş ayda 3 terör saldırısında 168 yurttaşımızı
yitirdik. Diyarbakır’ın göbeğinde, garnizonda bayrağımız indiriliyor, maşallah
çıt yok; çıt yok. Askerimizin başına çuval geçiriliyor çıt yok, nota “müzik
notası” mı falan deniyor. Vatan topraklarının bütünlüğünü sağlamak konusunda
bir eski asker ve kırk üç yıllık bir hekim olarak beni dehşete düşüren bir
vurdumduymazlık içindesiniz. Bu kürsüden defalarca dile getirdik, 17 adamız
2009’dan beri Yunan işgali altında, çıtınız çıkmıyor. Hayretler içindeyim yani
her şeyde, her konuda önüne gelene dava açan arkadaşlarımız, diyoruz ki “Vatan
toprakları işgal altında, 17 ada işgal altında.” ne yapıyorsunuz? Hiç ses yok.
Yurttaşlarımızın can ve mal güvenliğini korumakta ciddi aciz içindesiniz. Yirmi
beş gündür Kilis bombalanıyor. Baştan “Gökyüzünde gezerken rastgele düşen
roketler.” falan dediniz; şimdi, roket atıldığı nihayet kabul edildi. Valiniz
“Abdestli gezin de mundar gitmeyin.” diyor. Ve ülkemiz, şu ülke yani
emperyalizme karşı ilk Ulusal Kurtuluş Savaşı’yla korunmuş şu ülkeyi yönetenler
NATO’dan, Birleşmiş Milletlerden ve Amerika Birleşik Devletleri’nden medet
umuyor. Nere için? Kilis’i IŞİD roketlerinden korumak için. Sevgili arkadaşlar,
engelli yurttaşlarımızdan özür diliyorum ama 8,5 milyon engelli yurttaşımıza
şunu söylüyorum: Kilis’teki vatandaşının canını koruyamayan bir Hükûmetten size
gelecek hiçbir hayır yoktur kardeşlerim. (CHP sıralarından alkışlar) 
Sevgili
arkadaşlar, vurdumduymazlığınız o boyutta ki bakın, üzerine bastığınız zemin
altınızdan kayıyor sevgili AKP’li kardeşlerim, bunu samimiyetle söylüyorum.
Bunu ister bir milletvekili uyarısı diye alın, ister okuryazar bir adam uyarısı
diye alın, ister bir vatandaş uyarısı diye alın, nasıl kabul ederseniz öyle
kabul edin; bakın, çok duyarlı olmanız gereken konularda hiç sesiniz çıkmıyor
arkadaşlar. Kalkılıyor, “Parlamenter sistem rafa kaldırıldı.” deniyor, çıtınız
çıkmıyor. “Ben seçildim, o hâlde isteseniz de istemeseniz de bu ülkenin düzeni
değişmiştir.” deniyor yani Anayasa yok sayılıyor, sesiniz çıkmıyor. Oysa o
Anayasa’ya göre bu Mecliste görev yapıyoruz hepimiz. Yine, “Laiklik olmamalı
yeni anayasada.” deniyor. Hepiniz biliyorsunuz, siz de biz de, laiklik demokrasinin
olmazsa olmazı; laiklik hepimizi şu çatı altında bir araya getiren ve şu
kürsüde konuşturan en temel ilke. Yine çıtınız çıkmıyor. Hadi “iki ayyaş”
dediniz, o bir densizin lafıydı diyelim; şu Meclis Başkanlığı kürsüsüne
oturttuğunuz arkadaşınız “Cumhuriyeti dinsizler kurdu.” diyor, yine çıtınız
çıkmıyor. Yahu, sizden engellilere ne hayır gelir Allah aşkına ya, çok ciddi
soruyorum. Bu soruların yanıtını verin, gelin buraya. Yani, nasıl oluyor da
Meclis Başkanlığı kürsüsüne koyduğunuz arkadaşınız “Bu cumhuriyeti dinsizler
kurmuştur.” diyebilme densizliğini gösteriyor, bu kabul edilebilir bir şey mi?
(CHP sıralarından alkışlar) 
Ve
sevgili arkadaşlar, nihayet, bütçe konuşmalarında, şurada, hepimize liderlik
dersi veren ve Kemal Kılıçdaroğlu’nu kendi grubuna hâkim olmamakla suçlayan -ve
benim de “Sayın Davutoğlu, o kadarını asker de, çavuş da yapıyor. Liderlik
belli sayıda insana lafını geçirmek değil, sözünü muhatabına dinletebilmektir.”
diye yanıt verdiğim şu kürsüden- Sayın Başbakanınız, kulağından tutulup kapının
önüne konuyor, “Reis de bizim, Hoca da bizim.” deyip gayet büyük bir rahatlıkla
yürüyüp gidiyorsunuz. 
Arkadaşlar,
hepimiz burada milletin verdiği oyla… Siz nasıl 23 milyon oyu temsil
ediyorsanız, şu sıralarda oturan arkadaşlar 12 milyon oyu, o arkadaşlarımız o
kadar oyu, MHP sıralarında oturan arkadaşlarımız şu kadar oyu… Hepimizin oyu
aziz ve mübarektir, yurttaşın oyudur. O oya saygınız nasıl olmaz, nasıl olmaz
böyle bir şey? 
Şimdi
de, yani hakikaten anlamakta zorluk çekiyorum, düşük profilli bir Başbakan
arıyorsunuz arkadaşlar. Arkadaşlar, bu lafı nasıl yersiniz, nasıl yutarsınız,
nasıl tahammül edersiniz? Türkiye Cumhuriyeti…
(Mikrofon
otomatik cihaz tarafından kapatıldı)
MUSTAFA
HÜSNÜ BOZKURT (Devamla) - …Başbakanlık makamını devalüe etmeye sizin ne
hakkınız var arkadaşlar? Nasıl böyle bir şeye rıza gösterirsiniz? Bu kabul
edilemez, bu asla kabul edilemez.
HÜSEYİN
BÜRGE (İstanbul) - Siz anlayamazsınız.
MUSTAFA
HÜSNÜ BOZKURT (Devamla) - Siz de kabul etmeyin sevgili kardeşim, siz de
etmeyin. O lafı söyleyen arkadaşınıza o lafı geri aldırın. 
MEHMET
AKYÜREK (Şanlıurfa) – Yazıklar olsun. Sen işine bak. Sen kendi partinin işine
bak. 
MUSTAFA
HÜSNÜ BOZKURT (Devamla) - Türkiye Cumhuriyeti Başbakanlık koltuğu bu kadar
hakir görülemez, bu kadar gözden düşürülemez. 
BAŞKAN
– Sayın Bozkurt, teşekkür ederiz. 
Sayın
Bozkurt, süreniz bitti. 
ALİ
ŞEKER (Kocaeli) – “Aile içi meseleye karışmayın.” diyorlar. 
MUSTAFA
HÜSNÜ BOZKURT (Devamla) – Çok teşekkür ederim Sayın Başkanım. 
Yine
de buraya bir elektronik platformun yapılması teklifimi Sayın Meclis Başkanının
laiklikle boğuşmaktan boş kaldığı bir zamanda kendisine iletirseniz sevinirim.
(CHP sıralarından alkışlar)
BAŞKAN
– Sayın Bozkurt, elektronik platform önerisini Sayın Meclis Başkanına
ileteceğim. 
Şimdi,
grup önerisinin aleyhinde ikinci ve son konuşmacı Niğde Milletvekili Sayın Ömer
Fethi Gürer. 
Süreniz
on dakika Sayın Gürer.
Buyurun.
(CHP sıralarından alkışlar)
ÖMER
FETHİ GÜRER (Niğde) – Sayın Başkan, değerli milletvekilleri; özünde, Engelliler
Haftası’nda -biraz evvel sayın vekilimin de belirttiği gibi- yapılanla
yapılmayanı en iyi özetleyen AKP Milletvekilimizin biraz evvel buraya getiriliş
biçimiydi. Bunu, biraz sonra başkalarını eleştirirken buradan başlayarak dile
getirmenin yararlı olduğunu düşünüyorum. Demek ki Türkiye Büyük Millet
Meclisinde, burada bir engelli milletvekilinin olacağı düşünülerek bunu dahi
akıl edememişiz. Bu anlamda belediyeleri, kamu kuruluşlarını biraz sonra
söyleyeceğim ama işe buradan başlamak gerektiğini düşünüyorum.
Değerli
milletvekilleri, engellilerle ilgili çok söz söylüyoruz, bu konuda yasalar
çıkarıyoruz, evraklar üzerinde yazılanlar çok, söylenilenler çok ama uygulama
alanlarında bununla ilgili sorunlar da çok büyük. 
Aile
ve Sosyal Politikalar Bakanının yanıtlaması istemiyle bir yazılı soru önergesi
verdim: Yüzde 40 ve üzeri engelli vatandaşlarımızdan sosyal hizmetler
müdürlüğüne başvurarak kendileri için engelli kimlik kartı çıkaran kaç kişi
olduğunu sordum. Ülkemizde yürüme engelli sayısının kaç olduğunu, yürüme engellilerden
tekerlekli, akülü sandalye kullanabilecek durumda olup, tekerlekli, akülü
sandalye bekleyen kaç kişi bulunduğunu, bu bağlamda ülke genelinde bir kampanya
düşünülüp düşünülmediğini; ülkemizde görme engelli sayısının kaç olduğunu, kaç
belediye ya da kurumda görme engelliler kitap okuma birimi bulunduğunu;
engellilerin istihdamına vesile olacak eğitim ve rehabilitasyon konusundaki
mesleki eğitim ve rehabilitasyon merkezlerinin sayısının kaç olduğunu, illere
göre dağılımının ne olduğunu; 1475 sayılı İş Kanunu gereğince yüzde 3 oranında
engelli istihdamını zorunlu kılan yasal düzenlemeye göre iş yerlerinde buna
uygun olarak engelli istihdamının sağlanıp sağlanmadığını, bu anlamda 2015
yılında yapılan denetimleri sordum. Bunların yanıtlarının verileceğini düşünüyorum.

Değerli
milletvekilleri, bölgelere gittiğimizde sizlere de yansıtılıyor, son dönemde
bir uygulama başladı, sosyal yardım vakıfları, engelliler için gelir testi ve
engelli rapor güncelleme uygulamasına gitti. Bunun sonucunda, engelli olduğu
için yıllardır yardım alan yurttaşlarımızdan yardımlar kesilmeye başladı.
Gerekçe olarak da ailenin gelir durumu değerlendiriliyor. Oysa engellinin gelir
durumuna bakılmaz, devlet eğer bir engelliye sahip çıkıyorsa onun elindeki
hakkı almaz. Bu, bana göre bir ayıptır. Bir an önce bu uygulamadan vazgeçilmesi
gerektiğini düşünüyorum. 
Görme
engelliler ile tekerlekli sandalye kullananlar için kamu kuruluşlarında,
okullarda, camilerde, bankalarda, yollarda erişilebilirlikle ilgili sorunlar
ülke genelinde devam ediyor. Bu anlamda konu ciddi olarak ele alınmalıdır. Öyle
ki vatandaşımız, kaldırımda engellinin tekerlekli sandalyeyle geçeceği yere
hâlâ aracını park etme duyarsızlığı içindeyse bu konuda genelde toplumun da
bilinçlendirilmesi ve yapılanların yanında yapılacak olanların da birlikte
sahiplenilmesi gerektiğine inanıyorum. 
İşitme
engellilerle ilgili bir kanun teklifi verdim. Doğrudur, işitme engelliler için
tercüman bulunduruluyor ancak işitme engelliler hastanede, resmî kuruluşlarda,
mahkemelerde kendilerini ifade edebilmek için tercüman beklememeli ve bu konuda
onların ulaşım noktalarında mutlaka ve mutlaka konuyla ilgili tercümanlar
bulundurulmalıdır yani hastanelerde, kamu kuruluşlarında, iş görecekleri yerde
bunlar için tercüman bulundurulması şarttır. 
Niğde
Altınokta Körler Derneğini ziyaret ettim, dernek kirada. Kamu kurum ve
kuruluşlarında bunlar için verilecek bir yerin dahi olmaması ve kendi
derneklerini kendilerinin açık tutmaları yönündeki uygulamayı da yanlış bir
uygulama olarak düşünüyorum. 
Ülkemiz
genelinde görme engellilerle ilgili yapılan çalışmalar olsa da bunların çok
sınırlı kaldığını düşünüyorum. Yüzeylerin özel malzemeyle kaplanmadığı,
sıcaklardan etkilenip kalkan ve “Yollarda görme engelliler yararlansın.”
denilirken sorun olan birkaç ulaşım ağındaki sıkıntılara mutlaka sizler de
tanık oluyorsunuz. Yani yapılmış olmak için iş yapılmamalı; bu sorun kalıcı,
sürekli ve engellilerin de yaşamları boyunca rahat davranabilecekleri bir
şekilde çözülmelidir.
Niğde’nin
Horoz Köyü’ne gittim hafta sonu. Musa dayı beni yakaladı, dedi ki: “Bana bir
akülü, tekerlekli sandalye.”. Sosyal yardım vakıfları var, hayırseverlerimiz
var. Televizyonlara, gazetelere bakıyoruz bu tür yardımların yapıldığına tanık
oluyoruz ama köydeki, kasabadaki yurttaşlara çok ulaşamıyoruz. Bunların da bir
reklam aracı olması gerekmiyor. Muhtarlara sorulursa, belediyelere sorulursa,
genelde tespit edilen her kişi bundan yararlanırsa bu insanların da sorunları
aşılmış olur. 
Tekerlekli
Sandalye Basketbol Takımımız Niğde’de terfi ligine kaldı. Başkanı kutlamak için
aradım. Onların malzeme sorunu olduğunu, yer sorunu olduğunu öğrendim, oldukça
şaşırdım. Amatör spor kulüplerine yardım edildiği söyleniyor ama İşitme
Engelliler Spor Kulübümüzün de Tekerlekli Sandalye Spor Kulübümüzün de malzeme
sorunu var, yer sorunu var, bunların da bir an önce giderilmesi için
yetkililerin dikkatine sunuyorum. 
Keza,
Beyazıt Kütüphanesinde görme engelliler için gönüllü kitap okuyan Sabahat Varol
İnsel hemşehrimi daha önce de burada dile getirmiştim. Arkadaşlar, eğitimli
insanlarımızın bir kısmı okey masalarında harcadıkları zaman kadar gidip
kütüphanelerde görme engelliler için sesli kitap okurlarsa toplumsal fayda
sağlanmış olur. Bunu da genelde bizleri izleyen herkesin dikkatine bir kez daha
sunmak istiyorum.
Değerli
milletvekili arkadaşlarım, köyleri çok gezince “Değerli hemşehrilerim” diye
başlayacaktım, hoşgörün, bu kadar da oluyor. (Alkışlar) 
Bu
engellilerle ilgili yapılanın sınırı yok. Bakınız, Kartal Belediye Başkanı Op.
Dr. Altınok Öz engelliler birimini kurduktan sonra bununla ilgili ne
yapılabilir diye çalışmalar yürütmüştük. Ben de o ekibin içindeydim,
birlikteydik. Yapılan bir çalışma, işitme engelliler orkestrası kuruldu. O
orkestranın sahne aldığı gün keşke hepiniz orada olsaydınız. Onların duygularıyla
buluşup onu görünce içsel olarak ayrı bir varlığa eriyorsunuz çünkü “İşitme
Engelliler Orkestrası” akla zor gelen, yapılabileceği şüpheli görülen bir iş.
Oysa şunu biliniz ki: Engelli yurttaşlarımızın yalnızca bedensel engelleri var.
Onlar da bizler gibi, düşünmede, üretmede, verileni yerine getirmede çok
yetenekliler, yeter ki onlara gerekli olan eğitim sağlanabilsin. Eğitim
alanında sorun var, ulaşım alanında sorun var ama yapılanlar da var. Yalnız,
yapılanların yetersizliğini söylemek bizim görevimiz. Yapılanlardan -daha önce
de söyledim- Allah razı olsun, hiçbir eleştirimiz o konuda yok, yapılan işler
bizim her zaman desteklediğimiz konular. Bunu kimin yaptığı da önemli değil.
Türkiye Cumhuriyeti kurulduğundan beri her alanda yapılanlar var ama yapılmayan
eksiklikleri bizim dile getirmemiz gerekiyor. Onların çözüm yerinin Türkiye
Büyük Millet Meclisi olduğunu düşünüyorum. 
Ben,
köylerdeki konuşmalarda, terör konusunda yurttaş sorduğu zaman diyorum ki:
Milletvekili seçildiğimden beri 1 kez bile terör konulu Mecliste oturum olmadı.
Onun için de terörle ilgili çözümün dahi tek adresinin Türkiye Büyük Millet
Meclisi olduğunu dile getiriyorum, ifade ediyorum. 
Bu
bağlamda, diğer sorunlar için de çözüm adresini Türkiye Büyük Millet Meclisi
gördüğümüzde, bunları burada dillendirdiğimizde, neticeye gidilmesi yönünde
adımlar atılacağını düşünüyorum. 
Değerli
milletvekilleri, engelliler, tabii, farklı farklı… Görmeyle ilgili var,
tekerlekli sandalyeyle ilgili var, buna benzer, farklı alanlardaki yaşadıkları
sıkıntılar, sorunlar da var. Ama bizler, engellileri yalnızca Engelliler
Haftası’nda anımsamayalım. Nasıl ki annelerimiz için bir gün yetmezse,
engellilerimiz de yaşamımızın içinde, her anında olmalı. Onlarla iletişimde,
ilişkide, ziyarette, her kesimin, farklı biçimde onları sahiplenmesinin
gereğine inanıyorum. 
Bu
dönemin Engelliler Haftası’nda söylediklerimiz, umarım ve dilerim, gelecek yıl
-ki buraya gelmek nasip olursa- söylediğimizde yerine getirilmiş olur. 
Tüm
engellilerimizin yaşamları güzel olsun, gönüllerince gelecekleri olsun.
Hepinize
saygılar sunuyorum. (CHP sıralarından alkışlar)
BAŞKAN
– Teşekkür ederiz Sayın Gürer.
Buyurunuz
Sayın Tanal.
VI.- AÇIKLAMALAR (Devam)
24.- İstanbul Milletvekili Mahmut Tanal’ın, Genel Kurul
çalışmalarının işitme engellilere işaret diliyle ulaştırılması ve
milletvekillerinin engelli otoparkına araçlarını park etmemeleri gerektiğine
ilişkin açıklaması
MAHMUT
TANAL (İstanbul) – Teşekkür ederim Sayın Başkan.
Şimdi,
burada, Mecliste tabii, kanunlar geçiyor, kanun teklifleri, tasarılar,
önergeler geliyor. İşitme engelli vatandaşlarımız bu ülkenin bir parçası.
Meclis Genel Kurulundan işitme engellilerin işaret diliyle bunu gerçekten
öğrenmeleri gerekir. Ceza Kanunu’muzda diyor ki, efendim: “Kanunu bilmemek
mazeret sayılmaz.” Şimdi bu vatandaşlarımız bu işi nasıl öğrenecekler? İşaret
diliyle gerçekten bu bir ihtiyaç, mutlak surette burada bunun yapılması lazım.
Bir
de benim sizden istirhamım şu ve burada da tüm milletvekillerine anons
edilmesini istiyorum ve Engelliler Haftası olması nedeniyle, onu da ben yeni
hatırladım: Meclisin engellilere ayrılan otopark kısmı var Değerli Başkanım.
Oraya, arkadaşlarımız gidip o engellilerin bulunduğu yere araçlarını park
ediyorlar. Ne olur yani bunu bir anons edin. Milletvekilleri, engellilerin
bulunduğu alana araçlarını park etmesinler. 
Teşekkür
ediyorum.
BAŞKAN
– Teşekkür ederiz Sayın Tanal.
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Pervin Buldan’ın,
milletvekillerine araçların Parlamento içerisindeki engelli otoparkına park
etmemeleri gerektiği konusunda uyarıda bulunmak istediğine ve işaret dili
konusunda Meclis Başkanıyla görüşeceğine ilişkin açıklaması
BAŞKAN
- Bu duyuruyu sizin aracılığınız vesilesiyle yapmak isterim tabii ki. Özellikle
milletvekillerimizin, Parlamentonun içerisinde bulunan engelli otoparkına park
etmemeleri gerektiğini bir kez daha uyarı olarak ifade etmek istiyorum.
Ayrıca,
işitme engellileri için ifade ettiğiniz o sistemin kurulması için de Sayın
Meclis Başkanıyla görüşeceğimi de belirtmek istiyorum.
Teşekkürler
Sayın Tanal.
VIII.- ÖNERİLER (Devam) 
A) Siyasi Parti Grubu Önerileri (Devam)
1.- MHP Grubunun, Türkiye Büyük Millet Meclisinin
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, engelli vatandaşların kamusal hizmetlerden tam olarak
yararlandırılması yollarının araştırılarak alınması gereken önlemlerin
belirlenmesi amacıyla İzmir Milletvekili Ahmet Kenan Tanrıkulu ve arkadaşları
tarafından Türkiye Büyük Millet Meclisi Başkanlığına verilmiş olan (10/183)
esas numaralı Meclis Araştırması Önergesi’nin ön görüşmelerinin, Genel Kurulun
10 Mayıs 2016 Salı günkü birleşiminde yapılmasına ilişkin önerisi (Devam)
BAŞKAN
– Sayın Milletvekilleri, Milliyetçi Hareket Partisi grup önerisini oylarınıza
sunuyorum: Kabul edenler…
ERKAN
AKÇAY (Manisa) – Karar yeter sayısı…
BAŞKAN
– Karar yeter sayısı arayacağım.
Kabul
edenler… Kabul etmeyenler… Karar yeter sayısı yoktur.
Birleşime
on dakika ara veriyorum.
Kapanma Saati: 16.59 
İKİNCİ OTURUM
Açılma Saati: 17.11
BAŞKAN: Başkan Vekili Pervin BULDAN
KÂTİP ÜYELER: İshak GAZEL (Kütahya), Emre KÖPRÜLÜ (Tekirdağ)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 87’nci Birleşiminin İkinci
Oturumunu açıyorum.
Milliyetçi Hareket
Partisi Grubu önerisinin oylamasında karar yeter sayısı bulunamamıştı. Şimdi
öneriyi tekrar oylarınıza sunacağım ve karar yeter sayısı arayacağım.
Öneriyi kabul
edenler… Kabul etmeyenler… Karar yeter sayısı vardır, öneri kabul edilmemiştir.
Sayın milletvekilleri,
Halkların Demokratik Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
2.- HDP Grubunun, Diyarbakır Milletvekili Altan Tan ve
arkadaşları tarafından, emekli vatandaşların sorunlarının araştırılması
amacıyla 12/4/2016 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 10 Mayıs 2016 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
10/05/2016
Türkiye Büyük Millet Meclisi Başkanlığına
Danışma Kurulunun 10/05/2006 Salı günü (bugün) yaptığı
toplantısında, siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 Çağlar
Demirel
 Diyarbakır
Milletvekili
 Grup
Başkan Vekili
Öneri:
12
Nisan 2016 tarihinde, Diyarbakır Milletvekili Sayın Altan Tan ve arkadaşları
tarafından verilen (1711 sıra numaralı) emekli vatandaşların sorunlarının
araştırılması amacıyla Türkiye Büyük Millet Meclisine verilmiş olan Meclis
araştırma önergesinin Genel Kurulun bilgisine sunulmak üzere bekleyen diğer
önergelerin önüne alınarak 10/5/2016 Salı günkü Birleşiminde sunuşlarda
okunması ve görüşmelerin aynı tarihli birleşiminde yapılması önerilmiştir.
BAŞKAN
– Halkların Demokratik Partisi grup önerisinin lehinde ilk konuşmacı Diyarbakır
Milletvekili Sayın Nimetullah Erdoğmuş…
Ancak
Sayın Erdoğmuş şu anda Genel Kurulda yok.
Birleşime
beş dakika ara veriyorum.
Kapanma Saati: 17.13
ÜÇÜNCÜ OTURUM
Açılma Saati: 17.19
BAŞKAN: Başkan Vekili Pervin BULDAN
KÂTİP ÜYELER: İshak GAZEL (Kütahya), Emre KÖPRÜLÜ
(Tekirdağ)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 87’nci Birleşiminin
Üçüncü Oturumunu açıyorum. 
Şimdi,
Halkların Demokratik Partisi Grubunun önerisinin lehinde ilk konuşmacı,
Diyarbakır Milletvekili Sayın Nimetullah Erdoğmuş. 
Süreniz
on dakika Sayın Erdoğmuş. 
Buyurun.
(HDP sıralarından alkışlar) 
NİMETULLAH
ERDOĞMUŞ (Diyarbakır) – Sayın Başkan, çok değerli milletvekilleri; Sayın
Başkanım, şahsınızda ben de Anneler Günü’nü tebrik ediyor ve en güzel ödülün,
annelere en güzel ödülün buradaki muhterem zevatın onlara ikram edeceği,
sunacağı gerçek bir barış olduğunu da ifade etmek istiyorum. 
Değerli
milletvekilleri, emeklilik haklarıyla ilgili partimin görüşlerini bana tayin
edilen süre içerisinde sizlerle paylaşıp arz etmeye çalışacağım. 
Hak
temelli ele alınınca tabii ki bugün emeklilere sunulan birtakım
iyileştirmelerin aslında yeterli olmadığını hepimiz kabul ederiz. Çünkü,
ülkemizde, belki de dünyada birçok ülkenin nüfusundan çok daha fazla sayıya
tekabül eden bir emekli nüfusu var ve genel anlamda da bu emekli vatandaşlarımızın
gerçekten de hakları konusunda büyük bir mağduriyetleri var. Takdir edersiniz
ki bir bireyin sağlıklı olabilmesi, onun bünyesini ayakta tutan kalbinin
sağlam, sağlıklı çalışmasına bağlıdır. Bir toplumun da sağlıklı bir toplum
olabilmesi, o toplumda da sosyal adaletin âdeta bir bünyede kalbin gördüğü
işlevi görmesine bağlıdır. Eğer bir toplumda sosyal adalet sağlıklı değilse
toplumsal bünyenin de sağlığından bahsetmek mümkün değil. 
Sosyal adalet her şeyden önce eşitliği temin eder; eşit
olmayı, eşitlik için mücadele etmeyi ve o eşitlik bilincine ulaşmayı temin
eder. Eğer eşitsizlik konusunda karnemiz zayıfsa bizim söylem olarak,
adaletten, eşitlikten, sosyal adaletten söz etmemizin pek bir karşılığı olmaz.
Ben izninizle, bu eşitlikle ilgili bir hikâyeyle sözlerimi sürdürmek istiyorum.

Memleketlerden
birine bir seyyah ilk defa yolculuk yapmış. Yolculuk yaptığı memlekette
merakını gidermek için oranın belli yerlerini gezmek istemiş. Gezerken, bir
anda topluluğun bir tarafa doğru koştuğunu görünce, merakla, bir olayın meydana
geldiğini tahmin ederek o da o tarafa doğru koşmaya başlamış. Olay mahalline
varınca bakmış ki insanlar bir halka şeklinde bir adamın etrafında toplanmışlar
ve o şahıs da toprak içerisinde âdeta kendisini yerden yere vurarak haykırıyor
ve inlemeler içerisinde, büyük sancılar içerisinde feryat ediyor. Kendisi için
ilk olduğundan, orada seyreden, izleyen zevata biraz da sitem ederek “Burada
bir adam ölüyor, göz göre göre bakınız bir can kaybediyoruz. Siz burada âdeta
bir film izler gibi şu anda bu zatı izliyorsunuz.” şeklinde itirazı oluyor. “Ne
yapalım?” diyorlar. “Bizim bu zatı alıp hemen hastaneye götürmemiz gerekiyor.”
Orada tecrübeli bir şahıs diyor ki: “Herhâlde sen bu memleketin yabancısısın,
sana bu olayın iç yüzünü anlatayım. Bu gördüğün zat çok fazla yediği için,
kendi zenginliğinin, kendi refahının kıymetini bilmeyen, bağışlayın, varlık
içerisinde şımarmış biri olduğu için yemesine dikkat etmemiş ve bu şekilde
sancılarla kendisini âdeta tedavi ediyor.” Şaşırmış tabii, orayı terk ederek
başka bir diyara, ülkenin diyelim ki varoşlarının olduğu bölgeye gitmiş. Aynı
manzarayı orada da görünce “Herhâlde burada da karnı tok, refah içerisinde
şımarmış bir insan manzarasıyla karşılaşacağım.” diyerek artık heyecanlı bir
şekilde değil de o da oradaki izleyiciler gibi normal bir şekilde o manzarayı
izlemeye gitmiş ama garip bir manzarayla karşılaşmış. Bakmış ki orada da aynı
şekilde toprak üzerinde kendisini yerden yere vuran bir zat var ama açlıktan,
susuzluktan âdeta bir deri bir kemik kalmış. Hayret ediyor, yanındakine dönüp
soruyor, diyor ki: “Ya, kusura bakmayın, bu adam da mı fazla yiyerek acaba
rahatsız oldu da bu şekilde burada o rahatsızlığını ifade ediyor bu
davranışlarıyla.” “Hayır.” diyorlar. “Senin o gördüğün memleketin âdeti ile
bizim memleketimizin âdeti arasında bu fark var. Bizim burada da açlıktan
dolayı kıvranan insanlar var. Şu anda gördüğün şahıs midesine bir şey inmediği
için toprak üzerinde âdeta haykırıyor, bağırıyor, feryat ediyor.” Oradan
ayrılırken diyor ki: “Sosyal adalet denilen şey demek ki bu adamın yediği o
fazla olanı bu hiç yemeyen şahsa eğer adil bir el alıp o şekilde o tevziyi
yaparsa her iki şahıs da bu hastalığından şifa bulur. Bir tanesi fazla yediği
için, bir diğeri de hiç yemediği için bu şekilde adaletsizlikler başını alıp
götürür.”
Değerli arkadaşlar, çok kıymetli vekiller; şu anda
bizim söylem itibarıyla İslami söylemleri kullanırken gerçekten de çok yüce
söylemlerle sözlerimiz çok rahat bir şekilde dile geliyor ama esas olan dinin
sosyal hayattaki yansımasıdır. Bakınız Kur’an-ı Kerim’de Maun Suresi diye
Peygamber Efendimiz’in veya peygamberliğin ikinci yılında inmiş bir sure var,
çok kısa bir sure. Vaktiniz olursa onu mealen lütfen, mutlaka -tekraren
okuyanlarımız var ama- onu mealen bir okuyalım. Göreceğiz ki insanın kulluğu,
insanın ibadeti, insanın inancı, insanın dindarlığının ölçüsü toplumdaki o
şefkate, o merhamete, o adalete bağlıdır. Eğer toplumda halkla ilgili o tür
sorumluluklar yerine getirilmemişse bizim söylemlerimizin sadece -sizleri tenzih ederek söylüyorum, kendi
şahsıma, nefsime bunu söylüyorum- bir gösteriden, bir gösterişten, bir
söylemden ibaret olduğunu söylemektedir. 
Bu
duygu ve düşüncelerle, hak merkezli, bütün problemlerimizin çözülmesi
noktasında emeklilerimizin de haklarının bu Meclis tarafından yeniden ele
alınarak tanzim edilmesi ve onları memnun edecek bir seviyede tutularak
düzenlenmesi hususunu teklif ediyor; hepinizi saygıyla selamlıyor, Allah’a
emanet ediyorum. (HDP sıralarından alkışlar) 
BAŞKAN
– Teşekkür ederiz Sayın Erdoğmuş.
Grup
önerisinin aleyhinde Çorum Milletvekili Sayın Salim Uslu… (AK PARTİ
sıralarından alkışlar)
SALİM
USLU (Çorum) – Sayın Başkan, çok değerli milletvekilleri; HDP Grubu önerisi
üzerinde AK PARTİ Grubumuz adına söz almış bulunmaktayım. Bu vesileyle yüce
Meclisi saygıyla selamlıyorum.
Konuşmamın
hemen başında, tüm anneleri ve şehit annelerini ve eşlerini, anne adaylarını ve
tabii kadın milletvekillerimizi saygıyla selamlıyorum. Anneler Günü dolayısıyla
kendilerine saygılarımı sunuyorum. Ayrıca, bir ay önce kaybettiğim sevgili
anacığım başta olmak üzere vefat edenlere Allah’tan rahmet, yaşayanlara
minnetlerimi sunuyorum. 
Merhamet
ve şefkat abidesi tüm anaları değerli varlıklarımız olarak görüyoruz. Şair
diyor ki: “Öğrendik ki, iki şey asla terk etmezmiş insanı: Biri yanındaki ana,
diğeri kalbindeki yara.” Evet, şefkat ve merhamet medeniyetinin timsali
analarımızı ağlatmamak konusunda daha fazla duyarlılık gösterilmesi gerektiğine
inandığımı bu vesileyle belirtmek istiyorum. 
Az
önceki grup önerileri görüşmesinde bir sayın milletvekilimiz, engellilere
tahsis edilmiş yerlere sayın vekillerimizin araç park etmemeleri gerektiğini
söyledi, Sayın Başkanımız da bu konuda uyarılarını ifade ettiler. Aynen
katıldığımı belirtiyorum. Bu vesileyle belirtmek istiyorum ki akülü tekerlekli
sandalye şarj istasyonlarının konulması konusunda Meclis olarak, Meclis
Başkanlık Divanı olarak girişimlerimiz vardır. Bunu da bu vesileyle paylaşmak
istiyorum. 
Sayın
Başkan, değerli milletvekilleri; hastalıkta sağlıkta, gençlikte ve yaşlılıkta
milletimizin yanında olmaya devam ediyoruz. Yaptığımız sosyal güvenlik
reformlarıyla nüfusumuzun yüzde 98’ini sosyal güvenlik şemsiyesi altına aldık.
Hastane kapılarından geri dönüşleri bitirdik. Sadece kimlik belgeleriyle
vatandaşlarımızın tüm sağlık kuruluşlarından hizmet almalarını sağladık. İlaca
erişimi kolaylaştırdık, eczane kuyruklarına son verdik. 
İktidarımız
döneminde emeklilerimizin de mali ve sosyal haklarında ciddi iyileşmeler
sağladık. Emeklilerin yaşam standartlarını yükselttik, harcanabilir gelirlerini
önemli ölçüde artırdık ve artırmaya da devam ediyoruz. İktidarımızda
emeklilerimizin aylıklarında önemli artışlar sağlanmıştır. 2015 yılı Temmuz
ayından geçerli olmak üzere SSK ve BAĞ-KUR emeklilerimizden maaşları bin liranın
altında olanlar için 100 lira tutarında artış yaptık. Ayrıca aylıkları 1.000
lira ile 1.100 lira arasında olanların aylıklarını da 1.100 lirada eşitlemiş
olduk.
Memur
emekli aylıklarında 2015 yılı Eylül ayından itibaren ortalama 100 lira
tutarında, 2016 yılı Ocak ayında ise yüzde 6,9 oranında artış sağlamış olduk.
2015 yılı Aralık ayında yaptığımız düzenlemeyle de daha önce yani eylülde
yaptığımız artıştan yararlananlar da dâhil olmak üzere tüm SSK ve BAĞ-KUR
emeklilerinin aylıklarında 2016 yılı Ocak ayında yapılan yüzde 3,8 oranındaki
artışa ilave olarak 100 lira daha bir artış yapılmış oldu. 
Değerli
Başkan, değerli milletvekilleri; emeklilerimizi enflasyona ezdirmemeye özen
gösterdik. En düşük SSK emekli işçi aylığı dönemimizde yüzde 403 oranında artırılarak
1.292 liraya yükseltilmiş oldu. En düşük memur emekli aylığı yüzde 330
artırılarak 1.618 liraya yükselmiş oldu. En düşük BAĞ-KUR esnaf emekli aylığı
da yüzde 678 oranında artırılarak 1.157 liraya yükselmiş oldu. En düşük BAĞ-KUR
çiftçi emekli aylığı da yüzde 1.297 oranında artırılarak 919 liraya ulaşmış
oldu. Oranları şunun için söylüyorum; 2002 yılından bugüne kadar gerçekleşen
enflasyonla kıyaslamak isteyenler bakımından önemli artışlar olduğu gerçeğini
ifade etmek üzere ifade ettim. 
Sadece
Ocak 2015 ile Ocak 2016 döneminde emekli aylıklarında yüzde 25 ila yüzde 57
oranında artış sağlanmıştır. Bu artışları memurumuz, esnafımız, işçimiz, asgari
ücretlimiz, emeklimiz herkes biliyor ve herkes yapılanları takdir ediyor.
İktidarlarımız
döneminde asgari ücreti yüzde 606,1 artırdık ve 1 Ocak 2016 tarihinden itibaren
net 1.300 liraya çıkarmış olduk. Böylece, asgari ücreti 2002'den bu yana yüzde
126,3 oranında reel olarak artırmış olduk. 
65
yaş aylığı alanların -yüzde 788 artırarak- ücretlerini yükseltilmiş
bulunuyoruz. Ayrıca, 65 yaş aylığı alanlar için tüm aile gelirlerinin hesabı
dikkate alınıyordu, oysa biz, 26 Nisan 2016 tarihinde yani bundan yaklaşık on
beş yirmi gün önce yaptığımız yeni bir düzenlemeyle sadece karı-kocanın
gelirlerinin baz alındığı yeni bir hesaplama yöntemi getirmiş olduk. Bunun çok
daha adil olacağı kanaatindeyiz. 
Yaşlılık
veya emekli aylığı bağlandıktan sonra çalışmaya devam edenlerin aylıklarından
alınan yüzde 10 oranındaki sosyal güvenlik destek primi kesintisi, yaptığımız
düzenlemeyle kaldırılmış oldu. Buna göre yaşlılık ve emekli aylığı alanlardan,
esnaf olarak çalışmaları sebebiyle aylıklarından sosyal güvenlik destek primi
kesintisi yapılanların bu kapsamdaki sigortalılıkları 29 Ocak itibarıyla
sonlandırılmış bulunmaktadır.
11
milyonun üzerinde emeklimizi faydalandıracağımız diğer bir konu ise banka
promosyonlarıdır. Çalışma ve Sosyal Güvenlik Bakanlığımız ile bankalar
arasındaki görüşmeler sonuçlandırılmak üzere; yakın bir sürede emeklilerimize
promosyon verilmesini de sağlamış olacağız.
Ayrıca,
emeklilerimize yönelik Toplu Konut İdaresi Başkanlığımızca emekli projelerimizi
de yürütüyoruz. Talep edilen her ilde uygun koşullara bağlı olarak projeler
üretiliyor. Şu anda 40 ayrı il ve projede 7.681 konut çalışması emeklilerimiz
için yürütülmektedir. 
Mali
açıdan sürdürülebilir sosyal güvenlik sistemi hedefine hızla ilerliyoruz. Sosyal
güvenlik açığının kurum bütçesine oranı 2002 yılında yüzde 28,46 iken bu oran
2015 yılında yüzde 4,94’e düşmüş; 2016 yılında ise yüzde 4,9 olarak gerçekleşeceği
tahmin edilmektedir. Yani denk bütçeye doğru hızla ilerliyoruz. Denk bütçe aynı
zamanda sosyal adalet bütçesi demektir.
Emeklilikte
yaşa takılanlarla ilgili sorun vardır. Bu da yine sosyal mutabakatla hazırlanan
bir yasayla söz konusu olmuş. Emeklilik yaşları, biliyorsunuz, kadınlarda 58,
erkeklerde 60 olarak belirlenmiştir. Bu konuda hesaplama yönteminden
kaynaklanan bir sorun vardır ve o sorun önemli ölçüde intibak yasasıyla
birlikte giderilmiş bulunmaktadır. Aylık hesaplama yöntemindeki değişiklikler
sebebiyle farklılaşan emekli aylıklarının da eşitlenmesi konusunda önemli
çalışmalar yaptık.
Diğer
taraftan, 2012 tarihli 6283 sayılı Kanun’la 2000 yılından önce gösterge
sistemine göre bağlanan malullük, yaşlılık ve ölüm aylıklarına intibak işlemini
gerçekleştirmiş olduk. Bu sayede 2000 öncesi emekli aylıkları 2000 sonrası
aylık bağlama sistemiyle uyumlu hâle gelmiştir. Elbette, hayat son derece
dinamiktir ve devam ediyor. Hayat dinamik bir şekilde devam ettiğine göre,
çeşitlenerek artan sorunların bitmesini beklemek yanlış olur. Elbette, bizim
görevimiz, çeşitlenerek artan sorunlara karşı tedbirler almak ve çalışırken bu
ülkenin gelişmesine katkıda bulunan emeklilerimizin refahını artırmak
olmalıdır.
Sözümün
bu son bölümünde, emeklilerimiz için yapılacak daha çok işimiz var, yapılanlara
ilave olarak. Öncelikle, onların sendikalaşma talepleri vardır. İnanıyorum ki
kısa zamanda, geçmişte üyesi oldukları sendikaların iş kolunda sendika
üyeliklerinin devam etmesi konusunda da -tıpkı gelişmiş ülkelerde olduğu gibi-
önemli çalışmalar yapılmış, adımlar atılmış olacaktır. 
Az
önce konuşan Diyarbakır Milletvekili Sayın Erdoğmuş’un eşitlik tezine karşılık
şunu söylemek istiyorum: Biz her eşitliğin adalet olmadığını, adaletli
olmadığını düşünüyoruz; eşitlik yerine adaleti savunmanın daha doğru olduğuna
inanıyoruz ve bu vesileyle, çalışmalarımızı adaleti sağlamak anlamında
gerçekleştirdiğimizi belirtmek istiyorum.
Bu
vesileyle, yapılan çalışmaların bir kısmını sizlerle kısaca paylaşmış oldum.
Bütün bu olumlu gelişmelerle birlikte HDP grup önerisinin aleyhinde olduğumuzu
belirtiyor ve Genel Kurulu saygıyla selamlıyorum. (AK PARTİ sıralarından
alkışlar) 
BAŞKAN
– Teşekkür ederiz Sayın Uslu.
Sayın
Özel…
ÖZGÜR
ÖZEL (Manisa) – Kısa bir söz talebim var Başkanım.
BAŞKAN
– Buyurunuz.
VI.- AÇIKLAMALAR (Devam)
25.- Manisa Milletvekili Özgür Özel’in, Hükûmetin vize
muafiyeti konusundaki yaklaşımına, Meclisin Avrupa Birliğinin beklediği
anlaşmaları geçirmesi gerektiğine ve CHP Grubu olarak katkı vermeye hazır
olduklarına ilişkin açıklaması
ÖZGÜR
ÖZEL (Manisa) – Sayın Başkanım, Meclisin içinde bulunduğu durumdan ve iktidar
partisinin bugünkü gündeminden… Bir grup önerisi getirmediler, yarın da
uluslararası anlaşmalar görünüyor. İki aydır, altmış gündür gece gündüz
çalıştığımız, vize muafiyeti için muhalefetten destek bekledikleri, AKP
kriterleri değil ama AB kriterleri söz konusu olduğunda muhalefet partilerinin
bu konuda olumlu yaklaştıkları ve âdeta yüzüp yüzüp kuyruğuna gelinen bir
sürecin sonundayız. Geriye birkaç tane anlaşma kaldı ama Sayın Cumhurbaşkanı,
bu, Avrupa Birliğiyle vize muafiyeti konusundaki yaklaşımını “Herkes kendi
yoluna.” diye nitelendirdi. Tabii, devamında şu eleştiriler gelince anlaşmadan
sonra Ege’de hayatını kaybedenler, kıyıya vuran Aylan bebekler bıçak gibi
kesildi. Sayın Cumhurbaşkanının bu açıklamasından sonra önemli bir risk ortaya
çıktı. O riski gördükten sonra da “Avrupa gereğini yapsın.” diyor. Avrupa’nın
gereğini yapabilmesi için bu Meclisin Avrupa Birliğinin beklediği o anlaşmaları
geçirmesi lazım. Terörle mücadeleyle ilgili anlaşmayı bahane ediyor ama
biliyoruz ki içinde, suçluların iadesi ve özellikle yolsuzlukla ilgili
düzenlemeler var. Biz tüm düzenlemelerin geçmesi gerektiğini düşünüyoruz, CHP
olarak bu katkıyı gece gündüz vermeye hazırız. Mesele terörle mücadeleyse bir
tek o kalsın; getirsinler, siyasetin şeffaflaşması, yolsuzluklar ve suçluların
iadesi hemen geçsin, ondan sonra Avrupa’yla terörle mücadeleyi müzakere
edecekse etsin. Ama görünen o ki Cumhurbaşkanından gelen bu telkinle AKP Grubu
Avrupa Birliği vize muafiyeti serbest dolaşım vizyonunu da Avrupa Birliğine tam
üyelik vizyonundan sonra terk etmiş. Bu konudaki, CHP’nin iradesini ve… 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – …AKP’nin içinde bulunduğu durumu kamuoyunun dikkatlerine arz
ediyorum. 
Teşekkür
ederim. (CHP sıralarından alkışlar) 
BAŞKAN
– Teşekkür ederiz Sayın Özel. 
VIII.- ÖNERİLER (Devam) 
A) Siyasi Parti Grubu Önerileri (Devam)
2.- HDP Grubunun, Diyarbakır Milletvekili Altan Tan ve
arkadaşları tarafından, emekli vatandaşların sorunlarının araştırılması
amacıyla 12/4/2016 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 10 Mayıs 2016 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Sayın milletvekilleri, Halkların Demokratik Partisi grup önerisinin lehinde
ikinci konuşmacı İzmir Milletvekili Sayın Selin Sayek Böke. (CHP sıralarından
alkışlar) 
Buyurun.

SELİN
SAYEK BÖKE (İzmir) – Sayın Başkan, sayın milletvekilleri, televizyonları
başında bizi izleyen saygıdeğer vatandaşlarımız; hepinizi saygıyla
selamlıyorum. 
Türkiye
vasatlıklara hapsedildi. Hapsedildiği bu vasatlıkta “tuzak” adı verilen ve sanki
içine düşülmesi zorunluymuş diye tarif edilen durumlara hapsedildi. Bir orta
gelir tuzağından bahsediliyor. Bu tuzağın tarifi, çalışıp, didinip elde
ettiğiniz geliri 10 bin dolarlara taşıdıktan sonra 10 bin doları aşmayı
becerememek. Öyle ki reform yapma iradesini bir kenara koyan; reform yapmak bir
yana, yapılmış bütün reformları heba etmeyi göze alan iktidar yaklaşımı
Türkiye’yi bu gelirsizlik tuzağına hapsetti. 
2008
yılından beri Türkiye yorgun; çalışıyor, didiniyor, alın teri döküyor ancak
döktüğü alın terinin karşılığını asla alamıyor. 2008 yılında Türkiye’nin geliri
10 bin doları aşmışken yedi yıl, hatta neredeyse sekiz yıl sonra, bütün bu
yorgunlukları takiben Türkiye bugün o yorgunlukların karşılığını alamadığı bir
ekonomik tabloyla karşı karşıya. Türkiye 9 bin dolarlara inen bir gelirle
yaşıyor. 
Sadece
emeğinin karşılığını almadığı bir ekonomik düzen yok, emekçi de emekli de bu
vasatlığa mahkûm edilmiş vaziyette. Öyle ki bu orta gelir tuzağı aynı zamanda
bir orta gelirsizlik tuzağı da yaratıyor. Ortaya çıkan ve bunca emekle
yaratılan ekonomik kazançlar sadece bir kesime kanalize ediliyor. Yani Türkiye
sadece orta gelir tuzağına değil, aynı zamanda orta gelirsizlik tuzağına da
hapsediliyor. 
Bu
tuzağa dair çok somut veriler var. Türkiye’nin servet dağılımı, 2002 yılında,
toplumun yüzde 1’inin, ortaya çıkan servetin yüzde 39’una sahip olduğunu
gösteriyor. Aradan geçmiş olan sekiz yıllık süre zarfı içerisinde çalışmış,
didinmiş, emeğini vermiş olan Türkiye vatandaşları bu emeğinin karşılığını
alamadığı gibi, servetten de yoksun bırakılıyorlar. 2002’de nüfusun yüzde 1’i
servetin yüzde 39’una sahipken 2016 yılında aynı yüzde 1 servetin yüzde 54’üne
sahip. Yani emeğinin karşılığını alamayan vatandaş servet dağılımından da
mahrum bırakılıyor ve o servetin üzerine oturanlar tarafından bir tuzak adı
altında ekonomiden dışlanıyor. 
Öyle
ki, gelir dağılımındaki bozukluk sonucunda, Türkiye sadece kendiyle yarışmıyor
bu vasatlıkta, dünya çapında da vasat ülkeler arasında yer almaya mahkûm
ediliyor. Öyle ki OECD’nin yayınladığı gelir dağılımı rakamlarında Türkiye en
kötü gelir dağılımına sahip ilk 3 ülke arasına giriyor. Türkiye, gelir
yaratamayan, yarattığı geliri eşit paylaşamayan, emeğin karşılığının
alınamadığı bir ekonomi olarak ve vasat bir sistem olarak tarif ediliyor. 
Bu
vasatlık, çalışırken vatandaşın karşısına çıktığı gibi emekli olduğunda da
karşısına çıkıyor. Nisan 2016’nın verilerine göre 4 kişilik bir ailenin açlık
sınırı 1.387 lira, aç kalmamak için ihtiyaç duyduğunuz rakam. Yoksulluk sınırı
ise 4.518 lira. Emeklilerimizin milyonları, bırakınız yoksulluk sınırında maaş
almayı açlık sınırında dahi maaş alamadıkları yani emekçiyken de emekliyken de
hak ettiklerini alamadıkları bir düzende yaşıyorlar. 
İşte,
bunun için Cumhuriyet Halk Partisi 7 Hazirandan önce Türkiye’nin 11 milyon
emeklisine ve Türkiye’nin 17 milyon yoksulunun önemli bir kesimini oluşturan
emeklisine çift maaş ikramiye verilmesi gerektiğini haykırarak söyledi. Üstelik
de bunu sadece bir ekonomik politika olarak değil, bizleri emeklilerimizin
etrafında, bir masanın etrafında toplayan bayramlarda yapalım diye sosyal bir
olgu olarak da söyledi. Bizlerin bu çift maaş ikramiye politikası yarım yamalak
da olsa kabul edildi ancak bütüncül bir politika yapmaktan yoksun olan iktidar
bu politikayı da 100 liralık maaş artışlarıyla idare edecek şekilde yapmayı
tercih etti, bütüncül yapmadığı için de emekliler arasında adaleti sağlamayı da
asla gözetmedi, öyle ki memur emeklileriyle işçi emeklilerine farklı zamanlarda
maaş artışı yapmayı hak gördü. Oysaki Türkiye’nin bütün emeklileri aynı haklara
sahip olmak için yıllarca aynı emeği vermiş, alın teri dökmüşlerdir. Onların
hak ettiği bu sosyal hakları adil bir şekilde alabildikleri bir düzenin
yaratılması için 7 Hazirandan önce verdiğimiz mücadeleyi vermeye devam
ediyoruz. Memur emeklilerine Eylül 2015’ten itibaren verilmiş olan bu cüzi zam,
diğer emeklilerimize ancak Ocak 2016’dan sonra verilmiştir. Yani emekçi, ne hak
ettiğini alabiliyor ne de adil bir şekilde emekçiler arasında eşitliğin
sağlanabildiği bir düzende alıyor. Öyle ki emekçi, yıllarca emeğini vermiş,
artık emekli olup hayatın tadını çıkaracakken bu açlık ve yoksulluk sınırının
altında kalan maaşlara hapsedildiği için emekli olduğunda dahi çalışmak zorunda
kalıyor. TÜİK verilerine göre her 100 emekliden 33’ü çalışmaya devam etmek
zorunda kalıyor. Çünkü onlar hapsedildikleri bu vasatlıktan kendileri mucize
yaratarak çıkmak zorundalar. Onlara sunulmuş başka hiçbir hak yok. Emekli olup
çalışmaya devam edenlerin yüzde 30’u da 65 yaşın üstünde. Yani tam artık
“Emeğimi verdim, şimdi hayatı yaşayacağım, torunlarımla oturacağım.” dediği
yaşta çalışmaya mahkûm edilen emekçiler ve emeklilerden bahsediyoruz. (CHP
sıralarından alkışlar)
Çalışanlar,
zamanında emeğinin karşılığını alamıyor. Alamadıkları bu ücretlerden çok daha
düşük ücretlerde ve maaşlarda emekliliğe mahkûm ediliyorlar. Türkiye’nin acilen
yeni bir ücret politikasına ihtiyacı var. Bu ücret politikası iki kişinin iki
dudağı arasına sıkışmış, “1.300 lira verdim, rahat edin.” diyen bir asgari ücret
yaklaşımıyla değil, gerçekten emekçinin hakkının karşılığını alabildiği bir
ekonomik düzenle mümkün olur. (CHP sıralarından alkışlar) Bu artışları
sağladıktan sonra şimdiki düzende dahi çalışırken elde ettiği gelirden çok daha
düşük gelirlere mahkûm edilen emeklileri de mutlaka savunmamız gerekir. Bunun
için, biz Cumhuriyet Halk Partisi olarak emeklilerin millî gelir artışından
refah payı alması gerektiğini söyledik, söylemeye devam edeceğiz. Mücadelemiz,
emekçinin ve emeklinin mücadelesi olmak zorunda. (CHP sıralarından alkışlar) 
Emekliler
arasındaki bu eşitsizliği gidermek için bırakın çaba sarf etmeyi yeni
eşitsizlikler yaratıldığını söyledik. Ama unutmayalım, var olan eşitsizlikleri
gidermek için her seçimde bir intibak yasası konuşmaya çekinmeyen bir iktidar
var. Buyurun, güç sizde, intibak yasasını bugün çıkaralım. (CHP sıralarından
alkışlar)
Aynı
primi ödemiş, aynı hizmet gününü sarf etmiş, aynı emeği vermiş insanlara
eşitsiz bir şekilde farklı emekli maaşı verilmesi asla kabul edilemez. Sosyal
güvenlik sistemini bir bütün olarak ele almak gerekir ve bu bütünlük
içerisinde, herkese eşit davranan bir bakış açısıyla Türkiye'de bir düzeltme
yapmak gerekir. Bunu beklemek gerçekçi değil tabii çünkü hiçbir politikaya
bütüncül yaklaşan bir iktidar yapısı ve bir reform çerçevesi yok. Eğer buna
bütüncül yaklaşmazsanız, o zaman “Bir gruba bir şey veririm, yarın da
öbürlerine seçim gelirken veririm.” deyip kendinizi kurtarmanın ötesinde bir
siyaset ortaya koymamış olursunuz. 
Hastane
kapılarında sürünmeyen ama hastane kapısından döndükten sonra maaşının katkı
paylarıyla eridiğini gören emeklilerimiz var. Öyle ki, muayene ve ilaç katılım
paylarının ve fark ücretlerinin kaldırılması için verilen mücadelede bir
suskunluk mevcut. Emeklilerimiz neredeyse hiçbir ay maaşlarının tümünü
alamıyorlar. Bu düzenlemenin acilen yapılması gerekiyor çünkü TÜİK rakamlarına
göre emeklilerimizin yarısından fazlasının sağlık durumu bozulmuş. 11 milyon
emeklinin mutlu ve huzurlu bir yaşamı hak ettiği bir Türkiye inşa etmek
istiyoruz. 
Unutmayalım,
biraz önce MHP’nin engellilerle ilgili vermiş olduğu grup önerisi sizlerin
oylarıyla reddedildi. Kimin ne zaman engelli olacağı belli olmaz. Şimdi de
emeklilerle ilgili bir düzenlemeyi tartışıyoruz. Kimin ne zaman emekli olacağı
da belli olmaz. Daha birkaç gün önce bu ülkenin Başbakanı malulen emekliye
ayrıldı.
Saygılarımla.
(CHP sıralarından “Bravo” sesleri, alkışlar)
YILMAZ
TUNÇ (Bartın) – Emekliye maaş ödeyemeyen genel müdürden devraldık iktidarı.
BAŞKAN
– Teşekkür ederiz Sayın Böke.
Halkların
Demokratik Partisi Grubu önerisinin aleyhinde ikinci ve son konuşmacı Mersin
Milletvekili Sayın Yılmaz Tezcan. (AK PARTİ sıralarından alkışlar)
YILMAZ
TEZCAN (Mersin) – Teşekkür ediyorum Sayın Başkan. Mersin’den size selam
ediyorum. 
Değerli
milletvekilleri, HDP Grubunun emekli vatandaşların sorunlarıyla ilgili vermiş
olduğu grup önerisinin aleyhine söz almış bulunuyorum. Bu vesileyle sizleri,
Mersinli hemşehrilerimizi, ülkemizi ve tüm emeklilerimizi saygıyla, sevgiyle
selamlıyorum.
Sözlerime
başlamadan önce, özellikle Anneler Günü sebebiyle, ben de çok değerli hanım
milletvekili arkadaşlarımın annelerinin, CHP’li milletvekili arkadaşlarımın
annelerinin, HDP’li, MHP’li ve tüm milletvekili arkadaşlarımın annelerinin,
kayınvalidelerinin Anneler Günü’nü tebrik ediyorum. 
Değerli
milletvekili arkadaşlarım, ayrıca -biliyorsunuz- Engeliler Haftası bu hafta; bu
vesileyle de Engelliler Haftası’nı kutluyorum. İnşallah, bundan sonra ülkemizde
gerek trafik kazaları gerekse birtakım sıkıntılar sebebiyle engelli olan
vatandaşlarımızın engellerinden uzak, engelsiz bir yaşama kavuşmalarını temenni
ediyorum. 
Değerli
arkadaşlarım, Avrupa’nın en genç nüfusu ülkemizdedir. 2015 SGK verilerine göre,
10 milyona yakın vatandaşımız devletten emeklilik maaşı almaktadır. Bu rakam,
bize, Türkiye’deki emekli sayısının birçok Avrupa ülkesinin toplam nüfusundan
fazla olduğunu göstermektedir. AK PARTİ hükûmetleri olarak bizler, ülke
nüfusunun yaklaşık yüzde 12’sini oluşturan ve ülkemiz için her sektörde
yıllarca emek vermiş emekli vatandaşlarımızın yaşam standartlarını yükseltmeye
yönelik çalışmaları öncelikli görevlerimiz olarak saydık ve bu düşünceyle şu
ana kadar pek çok önemli çalışmalar gerçekleştirdik. AK PARTİ’nin iktidara
geldiği 2002’den bu yana, bütün emekli vatandaşlarımız için bazı düzenlemeler
gerçekleştirdik. Bunları, müsaade ederseniz, sizlerle paylaşmak istiyorum.
Bu
konuda, özellikle yapısal reformlar hayata geçirildi. Sosyal güvenlik reformu
ve genel sağlık sigortasını hayata geçirdik. Aynı şekilde, işçi-esnaf-memur ayrımına
son verildi. Mali açıdan sürdürülebilir bir sistem kuruldu. Yapısal değişim ve
ekonomik istikrarla, büyüyen kapasiteyle emeklilere refah artışı sağlayacak bir
pay verildi. 
Az
önce, Değerli Başkanım Salim Uslu Beyefendi burada birtakım rakamları sizlerle
paylaştı. Tabii rakamlar hiçbir zaman yalan söylemez. Bu nedenle, buradan
sizlerle bazı rakamları tekrar paylaşmak lüzumu hissettim. Zira, az önce
verilen rakamlarla ilgili, biz de AK PARTİ Hükûmeti olarak, AK PARTİ Grubu
olarak şu ana kadar yapmış olduğumuz çalışmalarda bütün vatandaşlarımızla,
bütün emeklilerimizle bu rakamları paylaştık, kamuoyuyla çok açık bir şekilde
paylaştık. 
Değerli
arkadaşlar, 2002’de 257 lira olan en düşük SSK emekli maaşını yüzde 345’lik
artışla 1.144 Türk lirasına, 216 lira olan en düşük SSK tarım emekli aylığını
yüzde 416’lık artışla 1.116 Türk lirasına, BAĞ-KUR emeklilerinin 148 lira olan
en düşük emekli maaşını geçen yıl yüzde 582’lik artışla 1.014 Türk lirasına
yükselttiğimizi sizlerle paylaşmak istiyorum. Ayrıca, 2002’de 66 Türk lirası
olan BAĞ-KUR tarım emekli aylığını yüzde 1.092’lik artışla 784 Türk lirasına
yükselttik. 2002’de 376 Türk lirası olan en düşük emekli memur maaşını 2015’te
yüzde 302’lik artışla 1.513 Türk lirasına yükselttik. 
Sayın
milletvekilleri, değerli arkadaşlar; 2003-2015 yıllarındaki toplam enflasyon
artışının yüzde 203 olduğunu dikkate alırsak, bu rakamlar bize bazı aylıklarda
enflasyon artışının 5 katı daha fazla artış yapıldığını göstermektedir. Bu,
emeklilerimizin refahtan daha fazla pay almasını sağlayan bir politikanın açık
göstergesidir. 
Emeklilerimiz
artık maaş kuyruklarında beklememektedirler. Geriye dönük baktığımızda, kısa
hafızamızı yokladığımızda, banka kuyruklarında emekli amcalarımızın,
ninelerimizin, ablalarımızın, kardeşlerimizin bir kısmının kalp krizinden tutun
da birtakım kronik hastalıklar vesilesiyle emekli maaş kuyruklarında
hayatlarını, canlarını kaybettiklerine, maalesef ve maalesef, üzülerek hepimiz
şahit olduk. Ama hamdolsun, AK PARTİ iktidarı döneminde artık emeklilerimiz
evlerinden emekli maaşlarını almaktadırlar. Evde maaş ödemesi sistemi gibi
işlemleri kolaylaştıran uygulamalar başlattık. 
Emeklilerimiz
şu anda doktor seçme dâhil her türlü sağlık hizmetinden çok rahatlıkla
faydalanabilmektedirler. Biz, AK PARTİ Hükûmetleri, AK PARTİ Grubu olarak
bununla gurur duyuyoruz. 
Temmuz
ayında emekli maaşı bin liranın altında olan bütün emeklilere ayda 100, yılda
1.200 lira ek ödemeye başladık. 1 Kasım seçimlerinden sonra işçi ve BAĞ-KUR
emeklilerimize de yıllık ilave 1.200 Türk lirası destek sağladık. BAĞ-KUR
sigortalısı olan esnafımızın emekli aylığından kesilen sosyal güvenlik destek
prim kesintisini tamamen ortadan kaldırdık. 
Değerli
milletvekili arkadaşlarım, bunlarla bitmedi, bunlarla kalmadı yapmış olduğumuz
hizmetler ve kanuni düzenlemeler. Başka neler gerçekleştirdik? Astsubay
emeklileriyle ilgili bazı sorunlar vardı. Bu noktada, 1’inci dereceye yükselme
imkânı bulunmayan astsubayların 1’inci dereceye kadar yükselmelerine ve 3600 ek
göstergeden yararlanmalarına imkân tanıyarak emekli aylıklarında artış
sağladık. 
Emekli
vatandaşlarımızın son derece uygun şartlarda ev sahibi olmalarını
kolaylaştırmak için TOKİ’yle iş birliği yapılarak ayda sadece 250 Türk lirası
ücret ödeyerek ev sahibi olmaları gibi, emekli maaşlarını çektikleri
bankalardan promosyon almaları gibi çok önemli birtakım düzenlemeler ve çok
önemli çalışmalarımız var.
Değerli
milletvekili arkadaşlarım, milletvekili arkadaşlarımızın içerisinde hekim olan,
doktor olan milletvekillerimiz var. Hekimlerin emekli olduktan sonra, maalesef,
hayatlarını idame ettirmek için başka sağlık kuruluşlarında çalıştıklarını
biliyoruz. Ama, AK PARTİ Hükûmeti olarak inşallah, önümüzdeki dönemde yapacak
olduğumuz düzenlemelerle emekli doktorlarımızda da çok önemli maaş artışları gerçekleştireceğiz.

Emekliler,
yaş gereği, bize göre, bazıları babalarımız, bazıları annelerimiz, bazıları
ablalarımız ve abilerimiz yaşında, bazı çalışanlara göre de dedelerimiz
yaşındalar. Hepimiz inşallah sağlık, sıhhat, afiyet içerisinde o yaşlara ulaşırız,
bunu temenni ediyoruz. Bizim emeklilerimize, büyüklerimize göstereceğimiz saygı
daha sonraki nesillerin bize göstereceği saygının bir işaretidir.
Değerli
milletvekili arkadaşlarım, görüldüğü gibi, 2002 yılından beri, AK PARTİ
hükûmetleri döneminde, sosyal güvenlik sistemini geliştirirken çalışanlar,
işverenler ve emekliler arasında hakkaniyeti ve sürdürülebilir bir dengeyi
oluşturma temel ilkesiyle hareket ettik ve bundan sonra da bu ilkede çalışmaya,
çabalamaya, emeklilerimizi düşünmeye devam edeceğiz. 
Bu
bilgiler ışığında, HDP grup önerisi aleyhinde olduğumuzu belirtiyor, sizleri ve
ülkemizdeki bütün emeklileri saygıyla, sevgiyle, muhabbetle selamlıyorum. (AK
PARTİ sıralarından alkışlar) 
BAŞKAN
– Teşekkür ederiz Sayın Tezcan.
Halkların
Demokratik Partisi grup önerisini oylarınıza sunacağım... 
ÇAĞLAR
DEMİREL (Diyarbakır) – Karar yeter sayısı istiyoruz. 
BAŞKAN
– Karar yeter sayısı arayacağım.
Kabul edenler... Kabul etmeyenler... Karar yeter sayısı
vardır, öneri kabul edilmemiştir.
Sayın milletvekilleri, Cumhuriyet Halk Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım:
3.- CHP Grubunun, Ankara Milletvekili Murat Emir ve
arkadaşları tarafından, 10 Ekim 2015 tarihinde Ankara Garı önündeki barış
mitingine yönelik terör saldırısına ilişkin başta istihbarat birimleri ve
emniyet güçlerinin ihmalinin araştırılması amacıyla 21/4/2016 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 10 Mayıs 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
10/5/2016
Türkiye Büyük Millet Meclisi Başkanlığına
Danışma
Kurulunun 10/05/2016 Salı günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
Özgür Özel
Manisa
Grup Başkan Vekili
Öneri:
Ankara
Milletvekili Murat Emir ve arkadaşları tarafından 10 Ekim 2015 tarihinde Ankara
Garı önündeki barış mitingine yönelik terör saldırısına ilişkin başta
istihbarat birimleri ve emniyet güçlerinin ihmalinin araştırılması amacıyla
21/04/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin (495 sıra no.lu) Genel Kurulun bilgisine
sunulmak üzere bekleyen diğer önergelerin önüne alınarak 10/05/2016 Salı günlü
birleşimde sunuşlarda okunması ve görüşmelerinin aynı tarihli birleşiminde
yapılması önerilmiştir.
BAŞKAN
– Cumhuriyet Halk Partisi Grubu önerisinin lehinde ilk konuşmacı, Ankara
Milletvekili Sayın Murat Emir. (CHP sıralarından alkışlar) 
MURAT
EMİR (Ankara) – Sayın Başkan, değerli milletvekilleri; Genel Kurulu saygıyla
selamlarım.
Yedi
ay önce tam bugün, 10 Ekimde Ankara Garı önünde barış ve demokrasi adına
yapılan bir mitingde, miting alanına Ankara Garı önünden girmek üzere bekleyen
on binlerin arasına 2 canlı bomba dalmış ve kendilerini patlatarak 103
vatandaşımızın ölümüne, 500’den fazla vatandaşımızın da yaralanmasına sebep
olmuştur. Bu son derece vahim bir durumdur ve cumhuriyet tarihimizin gördüğü en
kanlı katliamlardan birisidir. 
O günleri biraz anımsamakta yarar görüyoruz. 7 Haziran
seçimleri yapılmıştı, 400 vekil diye yola çıkmıştınız ama size 276 vekil bile
verilmemişti ve 1 Kasım seçimlerine sadece yirmi gün kalmıştı. O sırada “400
vekil verin, bu iş huzur içerisinde çözülsün.” dediğinizi daha dün gibi
hatırlıyoruz. Önce suspus oldunuz, sonra “Millet kaosu seçti.” dediniz. Önce
herkes kaostan ne kastettiğinizi anlamadı ama kısa süre sonra bütün bir ülke ve
bütün bir toplum olarak ağır bedeller ödeyerek bu kaostan neyi kastettiğinizi
anlamış olduk. O günlerde henüz daha kaos, toplu katliamlar, bombalı eylemler
olmamıştı, ülkemiz kan gölüne dönmemişti, her gün şehitlerimiz gelmiyordu ama
bir şekliyle bu kaosu hazırlamak gerektiği de ortadaydı.
1 Kasıma giden yolda taşları yavaş yavaş döşemeye
başladınız. Vatandaşı dehşet içine sokmadan, bütün ülkeyi terörize etmeden
iktidarı yakalamanın olanaksız olduğunu “büyük usta” fark etmişti. Kendisinin
“Eğer 400 milletvekilini alacak ve Anayasa’yı değiştirecek bir sayıyı bir parti
alsaydı durum bugünkünden çok daha farklı olurdu.” sözleri hâlâ kulağımızda. 1
Kasıma giderken halkımızın yeteri kadar tedirgin edilememiş, ülkenin yeteri
kadar terörize edilememiş, ülkenin bütünüyle bir kan gölüne dönememiş olduğunu
gördünüz ve oylarınızın yetersiz olduğunu fark ettiniz. Ancak, patlamadan
sonraki sevincinizi gizleyemediniz, anımsayalım Sayın Başbakanın ne dediğini:
“Ankara’daki terör saldırısı sonrasında anket yaptırdık, oylarımızda bir miktar
yükseliş trendi var.” derken yüzünüz bile kızarmadı. Dahası “7 Hazirandan sonra
siyaset şirazesinden çıktı, 1 Kasımda umarız milletimiz yaşadıklarımızı bize
yaşatmayacak bir karar verir.” bile diyebildiniz.
O
günlerde IŞİD’le içli dışlıydınız, henüz yollarınız ayrılmamıştı. IŞİD’e tam
gaz gönderdiğiniz silahlar henüz Kilis’e düşmeye başlamamıştı. Henüz IŞİD’i tek
bir cümle içerisinde, açık seçik “Terör örgütüdür.” diye bile
tanımlayamıyordunuz, suçlayamıyordunuz; olsa olsa onlar “öfkeli çocuklardı”
sizin için. Saldırıdan sonra da yine, IŞİD’i açık bir biçimde suçlamaktan,
hedef göstermekten sakındınız. Anımsayın Sayın Başbakanın bizim siyasi literatürümüze
hediyesini: “Bu bir kokteyl saldırıdır.” dedi. Tabii, Sayın Cumhurbaşkanı geri
kalmaz, o da dedi ki: “DAEŞ, PKK, paralel yapı, El Muhaberat ortaklaşa,
kolektif bir eylem.” İşte o sırada, nereden alındığını bilmediğimiz bu
istihbaratlarla Türkiye kamuoyunun gözünden IŞİD kaçırılmak isteniyordu, IŞİD
bizim gözümüzden kaçırılmak isteniyordu, hatta IŞİD’i işitmemiştiniz. Ancak,
bugün anlaşılmıştır ki, siz de anladınız ki buradaki sorumlu terör örgütü
IŞİD’dir ve IŞİD’in artık korunacak hiçbir tarafı kalmamıştır. İşte, 10 Ekim
saldırısı, patlaması, katliamı böyle bir ortamda gerçekleşti. 
Bu
olayın gerçekleşmesinde ağır ihmaller olduğunu çok iyi biliyoruz. Hatta belki
de olası kastlar olma ihtimali de var. Dolayısıyla, biz bu araştırma önergesini
Meclisin gündemine taşıdık. 
Bakınız,
İçişleri Bakanlığına bağlı müfettişler bir ön inceleme raporu hazırladılar.
Aslında, bu rapor bir itiraf niteliğindedir ve basınımızda da çok açık bir
biçimde yer aldı. Burada çok açık biçimde görüldü ki devlet, istihbarat
olmasına rağmen, göz yummuştur ve üstüne düşeni yapmamıştır. Nereden mi
biliyoruz? Rapordan biliyoruz. Bombayı çok iyi bildiğinizi Yunus Emre Alagöz’le
ilgili olarak istihbaratın verdiği raporlardan biliyoruz. İstihbaratın raporuna
göre, bakınız, TEM Daire Başkanlığına -Terörle Mücadele Daire Başkanlığına-
bildirilmiş ama oradaki Emniyet görevlisi üstlerine bildirme gereği görmemiş.
Hâlbuki, orada açıkça teknik takip dolayısıyla biliniyor ki bu kişi -aynı
zamanda, Abdurrahman Alagöz’ün yani Suruç katliamının failinin kardeşidir-
ailesiyle helalleşmiş. Bu, açık bir gerçekken göz ardı edilmiş. Müfettişlerin
“Niye üstlerine bildirmedin?” sorusuna verdiği cevap son derece ilginç;
personel üzerinde olumsuz psikolojik etki oluşturabilir diye yapmış bunu. 
Yine,
raporda DEAŞ’ın canlı bomba eylemi yapabileceğine dair istihbari bilginin
önemli olduğu, TEM şube müdürlüğüyle neden paylaşılmadığının yargı yoluyla
araştırılması gerektiği belirtilmiş ama biliyorsunuz ki yargı yolunun önü de
önce valilik, sonra cumhuriyet savcılığı tarafından kapatılmıştır. 
Yine aynı şekilde, bakınız, İlhami Balı’yla sürekli
konuşma hâlindeler, teknik takibe takılıyorlar, bunlar da göz ardı ediliyor.
IŞİD'in
bombacısı olarak bilinen Tuncay Kaya, aynı biçimde, patlamadan on bir gün önce salıveriliyor
ve patlamadan hemen sonra şüpheli eylemci olarak aranmaya başlanıyor. Bunlar
eğer ihmal değilse, bunlar görevini yapmamak değilse apaçık bir
ciddiyetsizliktir.
Bu
ihmaller zinciri burada bitmiyor değerli arkadaşlar, değerlendirme toplantısı yapıyorlar,
diyorlar ki güvenlik güçlerine: “Kendinizi bir şekilde koruyun.” Bakın, bu da
yine gazetelerde manşet oldu. Düşünün, halkı koruması gereken, oradaki mitinge
katılanları koruması gereken emniyet görevlileri “Kendinizi koruyun.” diyorlar.
Müfettişler soruyor: “Niye böyle yaptınız? Niye, halkı, insanları koruma gereği
duymadınız?” diyorlar, o da diyor ki: “Zaten bu eylem HDP'lilerin eylemi
değildi, sivil toplum örgütleri yapıyordu, bu nedenle böyle bir ihtiyaç
duymadık.” Bu şekilde devletin resmî raporuna geçmiş ifadeler var.
Yol
uygulaması yapılmamış arkadaşlar, düşünebiliyor musunuz? Bu kişi teknik
takipte, ailesiyle helalleşmiş, kardeşi daha önce Suruç’ta patlamış, Dokumacı
grubuna ait olduklarını herkes biliyor, bu kişi Ankara’ya girerken ne hikmetse
tam o sırada yolda uygulama faaliyeti durduruluyor ve kişi geçtikten sonra yani
sekiz buçuktan sonra, saat dokuzda yolda uygulama yani denetleme faaliyeti
tekrar başlıyor.
Değerli
arkadaşlar, dolayısıyla Türkiye' de böylesine ağır bir katliama ilişkin,
ilgililerin görevini neden yapmadıklarına ilişkin, varsa sorumluların
bulunmasına ilişkin, istihbari bilgilerin neden göz ardı edildiğine ilişkin
ayrıntılı bir araştırma yapma ihtiyacı var. Çünkü, biraz önce ifade ettik,
valilik eliyle bu soruşturma izni verilmemiştir, cumhuriyet savcılığı da itiraz
yetkisini, hakkını kullanmamıştır. Dolayısıyla, şu anda görev yüce
Meclisimizindir.
Tabii,
burada AKP Grubunun karar vermesi gereken, buna açıklık mı getireceksiniz,
araştırma yoluyla buradaki bütün sorumluların ortaya çıkarılmasına katkı mı
vereceksiniz yoksa siz de bunun örtülmesine göz mü yumacaksınız? Bu suçun
aydınlatılmasına katkı vermiyorsanız bu suçun ortağı olduğunuzu
unutmamalısınız. (CHP sıralarından alkışlar)
Bakınız,
müfettiş raporu diyor ki: “Yeterli emareler ve kamu yararı vardır, inceleyin
bunu.” Bunu göz ardı etmek artık, bundan sonra vicdanların kabul edeceği bir
durum değildir arkadaşlar. Ne yapıyorsunuz peki? Böyle patlamalar oluyor, ilk
yapılan şey emniyet müdürünü görevinden almak ama emniyet müdürünü görevden
almakla bitmiyor çünkü 17 Şubatta bir patlama daha oluyor, atadığınız emniyet
müdürünü tekrar bir daha alıyorsunuz. Ee, bitmiyor, Ankara’da patlama bitmez.
13 Martta bir patlama daha oluyor, onu da görevden alıyorsunuz. Nerede bunun siyasi
sorumlusu? Sadece emniyet müdürü mü burada sorumlu?
Değerli
arkadaşlar, bu bedeli tüm toplum olarak ödüyoruz, AKP iktidarının özellikle
Suriye politikası dolayısıyla ürettiği sıkıntıyı, terörü… Terör örgütlerini
ülkemizde konuşlanan, eylem yapan ve ülkemiz üzerinde hâkimiyet alanı sağlayan
bir noktaya getirdiniz. 10 Ekim Barış ve Dayanışma Derneği kuruldu, bugün de
bunlar bizim ziyaretçilerimizdi, yaralıların, ölenlerin aileleri, yakınları
ziyaretçimizdi. Ankara Garı önüne bir anıt heykel yapılmasını talep ediyorlar,
adli yardım istiyorlar çünkü harç paralarının altında eziliyorlar. Bunların
sorunlarına bir an evvel eğilmek zorundayız. 
Dolayısıyla,
burada vereceğiniz karar bu kanlı eylemin aydınlatılmasında ve aydınlık bir
Türkiye kuracağımız yolda önemli katkı verecektir diyor, saygılar sunuyorum,
iyi çalışmalar diliyorum. (CHP sıralarından “Bravo” sesleri, alkışlar) 
BAŞKAN
– Teşekkür ederiz Sayın Emir.
Grup
önerisinin aleyhinde, Isparta Milletvekili Sayın Nuri Okutan.
Buyurun
Sayın Okutan. (MHP sıralarından alkışlar) 
Süreniz
on dakika.
NURİ
OKUTAN (Isparta) – Sayın Başkan, değerli milletvekilleri; Cumhuriyet Halk
Partisi Meclis Grubu tarafından Ankara Garı’nda 10 Ekim 2015 tarihinde
gerçekleştirilen bombalı saldırıya ilişkin olarak verilen Meclis araştırma
önergesi üzerinde Milliyetçi Hareket Partisi Grubu adına söz almış bulunuyorum.
Bu vesileyle hepinizi saygıyla selamlıyorum.
Değerli
milletvekilleri, AK PARTİ döneminde terör dağlardan şehirlere inmiş, nihayet
başkent Ankara birbiri ardına hain bombalı saldırıların hedefi hâline
gelmiştir.
10
Ekim 2015 tarihinde Ankara Garı’ndaki bombalı saldırının ardından güvenlik ve
istihbarat zafiyeti gündeme gelmiş, ancak Hükûmet yetkililerinin olayın
ciddiyetini kavrayamadıkları ve gerekli önlemleri alamadıkları, sonrasında
yaşanan bombalı saldırılarla acı bir şekilde ortaya çıkmıştır.
Ankara
Merasim Sokak’ta 17 Şubat 2016 tarihinde, güvenlik güçlerimizin servis
araçlarını hedef alan ve çok sayıda şehit verdiğimiz hain saldırının ardından
güvenlik ve istihbarat zafiyeti yeniden gündeme gelmiş, Başbakan Sayın
Davutoğlu Ankara Valiliğinde aldığı brifingin ardından şu açıklamayı yapmıştır:
“Türkiye geneliyle ilgili güvenlik tedbirleri dışında özel bir güvenlik
mekanizması ve Ankara’nın, başkentin hususiyetini de gözeten bir eylem planı
hazırlanacaktır.” 
Bu
toplantının ardından, İçişleri Bakanlığının 8 Mart tarihli genelgesi çıkarılmış
ve yürürlüğe konulmuştur. Genelgede, 17 Şubatta Ankara’da askerî servis
araçlarına yönelik saldırıdan sonra Başbakan Ahmet Davutoğlu başkanlığında
yapılan güvenlik toplantılarında kararlaştırılan tedbirlere yer verilmiş ve
gerekli önlemlerin artırılması istenmiştir, ancak üzülerek belirtmeliyim ki bu
genelgenin akabinde, 13 Mart 2016 tarihinde, başkent Ankara, Kızılay’da
gerçekleştirilen yeni bir bombalı saldırıya daha sahne olmuştur. Yine, çok
sayıda masum insanımız hunharca katledilmiştir. 
Toplanarak,
brifing alarak, genelge çıkararak terörü ortadan kaldırmanın ve bombalı
saldırıları önlemenin mümkün olmadığı yaşadığımız bu üzücü olaylarla apaçık
ortadadır. 
Daha önce de ifade ettik, işte, tam da bu koordinasyonu
sağlamak üzere kurulan Kamu Düzeni ve Güvenliği Müsteşarlığının durumu ortada.
Bu kurumun ağırlığı ve farkını bir türlü hissedemedik. Günübirlik politikalarla
terörle mücadele etmek mümkün değildir. Üzülerek ifade etmeliyim ki iktidarın
kusuru üzerinden atmak için geliştirdiği politikaların aynısına terörle
mücadele alanında da rastlıyoruz. Bir güvenlik ve istihbarat zafiyeti söz
konusu olduğunda veya olası bir başarısızlık durumunda kusur hemen başka
birilerine bağlanmaktadır. Polisin içinden bilgi sızdırılması, çalıntı araçları
izleyen sistemdeki koordinasyonsuzluk veya MOBESE kameralarının çalışmaması
bahanelerinin arkasına saklanılarak sorumluluktan kaçılmaktadır. Bütün bu söylemler,
eskilerin deyimiyle, şüyuu vukuundan beter söylemlerdir. Millet sizi Hükûmetin,
devletin içindeki yapılanmalarla, devletin bütünlüğünü hedef alan bölücü terör
örgütüyle de gerçek anlamda mücadele etmeniz için seçmiştir. Bütün bu bombalı
saldırılarda ve sözde çözüm sürecindeki hatalarda ihmali ve kusuru olan ortaya
çıkarılmalı ve hesap verilmeliydi; sorumlular bulunmalı, en azından siyasi
sorumlular gereğini yapmalıydı. Aradan geçen zaman içinde, güvenlik ve
istihbarat birimlerinden sorumlu olanlar görevlerinden ayrılmadı veya
görevlerinden alınmadılar. Gelinen noktada, görevden ayrılan ya da görevinden
alınan kişi Sayın Davutoğlu mu olmuştur?
Şimdi, buradan haklı olarak soruyoruz: Acaba, Sayın
Davutoğlu’nun görevden ayrılışının ardında bütün bu terör politikalarının rolü
var mıdır? Sayın Davutoğlu, PKK, PYD ve Suriye’deki örgütlerle yürütülen
temaslardan dolayı mı görevden alınmıştır ya da Süleyman Şah Türbesi’ni örgütle
birlikte kaçırmasından dolayı mı görevden alınmıştır?
Burada, Ankara’da meydana gelen bombalı saldırıları
konuşuyoruz, sorumluların hesap vermesini ve bu katliamların aydınlatılmasını
istiyoruz. Oysa, bir suikasta kurban gittiği anlaşılan Özel Harekât Daire
Başkanı Behçet Oktay’ın durumu bile hâlâ aydınlatılamamıştır.
Başkent
patlamalarının olduğu günlerde, ABD Elçiliğinin patlamalarla ilgili olarak
vatandaşlarını önceden uyardığı, âdeta il il adres verdiği basına yansımış,
eleştirilere konu olmuştu. Bunun üzerine, ABD Elçiliği yeni bir açıklama yapıp
istihbaratın kendilerine ait olmadığını, Türk makamlarından alınan istihbaratla
ilgili kendi vatandaşlarını bilgilendirdiklerini ifade etmişlerdir. Şimdi
buradan sormak gerekiyor: Amerika Birleşik Devletleri kendi vatandaşlarını
bizim istihbarat bilgilerimizle uyarırken Hükûmetimiz ne yapıyordu? Yetkililer
neyle meşgullerdi? Bizim vatandaşımızın can ve mal güvenliği ABD vatandaşları
kadar önemli değil miydi? Elbette önemlidir. Peki, o hâlde tekrar soruyorum:
Hükûmetimiz ve görevliler ne yaptılar? 
Sözde
çözüm sürecinde ihmalleri olanların, faturayı milletimiz için daha da
ağırlaştıranların ödüllendirildiklerine şahit oluyoruz. Bugün, silahların
stoklanmasında ve bombaların gömülmesinde ihmali olan kamu görevlileri hâlâ
görevlerinde tutulmaktadırlar. Bütün bunlardan daha vahim olan ise patlayan
bombaların Adalet ve Kalkınma Partisinin oylarını artırdığının Sayın Başbakan
Davutoğlu tarafından söylenmiş olmasıdır. Burada, bütün bu eylem ve
katliamların sanki bütün milletimizi değil de Adalet ve Kalkınma Partisi
iktidarını hedef aldığı algısı oluşturulmuş; bu durum tam bir aymazlık,
öngörüsüzlük ve siyasal çıkarcılıktır.
Sınırlarımızın
delik deşik edildiği, mülteci kılığında ülkemize giriş yapan bombacıların
başkentin göbeğine kadar gelebildiği bir tabloyla karşı karşıyayız. Buradan
açıkça soruyoruz: Bütün bu canlı bombalar Ankara’ya gelene kadar neden
yakalanamamıştır? Bombalı eylemlere katılan çalıntı araç hiç mi kameralara
yakalanmamıştır? Yakalandıysa neden takip edilip etkisiz hâle getirilmemiştir?
Bütün bu olaylarda kusur ve ihmali olan kamu görevlilerinin soruşturulmasına
gerek olmadığına neden karar verilmiştir? Öyleyse suçlu kimdir? 
Değerli
milletvekilleri, terörle mücadelede Adalet ve Kalkınma Partisi iktidarının
kafası karışıktır. Kurumlar arası koordinasyon kaybolmuş, iş birliği ve bilgi
paylaşımı ortadan kalkmış, hatta kurumların kendi içinde bile fikir ve görüş
ayrılıkları ortaya çıkmıştır. Terörle mücadele yerine sözde çözüm sürecinde
teröristle müzakere yöntemini seçen Adalet ve Kalkınma Partisinin başarısız,
isabetsiz politikalarının ağır faturasını milletçe, hep birlikte ödüyoruz. 
Sarı
öküz hikâyesinde olduğu gibi, terörle mücadeleden vazgeçip teröristle
müzakereye girdiğimiz gün sarı öküzü verdik ve kaybettik. Ülkemizi yıllardır
kana bulayan bölücü örgütle müzakere ederek çözüm olacağını zannettiğimiz gün
aslında kaybettik. Suriye’deki örgütlerle, PYD ve El Nusra uzantısı örgütlerle
içli dışlı olduğumuz gün kaybettik. Büyüklerimizin dediği gibi: “Körle yatan
şaşı kalkar.”, “Kara kazanın yanında oturana kara bulaşır.” “Orta Doğu’da
bizden habersiz yaprak düşmez.” yaklaşımınıza ne oldu? Yapraklardan
haberdarsınız da teröristlerden mi haberdar değilsiniz? 
Değerli
milletvekilleri, terör bir insanlık suçudur ve çözümü de bütün insanlığı
ilgilendirmektedir. Dolayısıyla, terörle mücadelede uluslararası mekanizmalar
harekete geçirilmeli, bu alanda uluslararası iş birliğine önem verilmelidir.
Terörle mücadelede istihbaratı güçlendirmek, kurumlar arası koordinasyonu
sağlamak, teknoloji destekli analiz sistemlerini kullanmak büyük önem taşımaktadır.
Coğrafi suç haritaları, suç işleme bölgeleri ve zamanları iyi analiz edilmeli,
personelin görev yılgınlığını önleyecek dinamik politikalar hayata
geçirilmelidir. Plaka tanıma, yüz tanıma sistemleri gibi yüksek teknoloji etkin
bir şekilde kullanılmalı, elde edilen bilgiler tek merkezden koordine
edilmelidir. Terör örgütüne karşı en etkin mücadele, istihbarat destekli nokta
operasyonları yapmaktır. Bombalı eylemi yapan kadar, bu eylemlerin talimatını
verenler de etkin bir istihbarat yöntemiyle takip edilmelidir. Terörle
mücadele, samimiyet ister, kararlılık ister, tutarlılık ister. Terörle
mücadele, ilgili kurumların tam bir saat sistematiği içinde, birbiriyle uyum ve
ahenk içinde çalışmasını gerektirir. Teröre karşı en büyük caydırıcılık budur. 
Bu
duygu ve düşüncelerle, şahsım ve Milliyetçi Hareket Partisi Grubu adına
hepinizi saygıyla, hürmetle selamlıyorum. (MHP sıralarından alkışlar) 
BAŞKAN
– Teşekkür ederiz Sayın Okutan. 
Grup
önerisinin lehinde ikinci konuşmacı, İstanbul Milletvekili Sayın Filiz
Kerestecioğlu. 
Buyurun.
(HDP sıralarından alkışlar) 
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Değerli
milletvekilleri, evet, 10 Ekimde, bizzat tanık olduğum, çok ciddi, büyük bir
katliam yaşadık Ankara’da ve bu katliamdan… Aslında “yaşadık” değil, yaşatıldı
bu katliam ve adım adım gelindi Ankara katliamına. Örneğin, ülkenin en barışık,
en güler yüzlü insanlarının olduğu Hatay’da IŞİD militanları hastanelere
doldurulup tedavi edilerek; yapılan bütün uyarılara rağmen dokunulmayan Dokumacılar
gruplarıyla; daha sonra “Çocuğum IŞİD’e katıldı.” diyen aileler dikkate
alınmayarak; MİT tırlarını değil, bunları soruşturarak değil, bunları yazan
gazetecilere açtığınız soruşturmalarla; binlerce insanı yerinden yurdundan eden
ve daha sonra cesetleri denizlerde kıyılarımıza vuran, bununla bize bir vicdan
yarası daha açtığınız, savaş sonrası rant üzerine kurulu Suriye
politikalarınızla adım adım Ankara katliamına getirdiniz bizleri. Sadece
katliam değil, aslında, daha sonrasında yaşattıklarınızdan da hukuki olarak da
siyasi olarak da sorumlusunuz çünkü iktidardasınız ve iktidarda olanın
sorumluluğu vardır. Devletin önleme yükümlülüğü vardır, pozitif sorumluluğu
vardır ve hukukta da bunun karşılığı vardır. Bu nedenle, sadece bir tane
Emniyet görevlisini görevden almakla bu sorumluluktan hiçbir şekilde
kurtulamazsınız.
Katliamın
sonrasında insanların üzerine gaz sıkıldı. Katliamın sonrasında ortada yeterli
ambulans olmadığı için özel araçlarla hastanelere yaralılar taşındı. Katliamın
sonrasında insanlar ikide bir patlayan lambaların altında, Ankara’da morgda,
hastanenin önünde, ortalığa saçılmış cesetleri teşhis etmeye çalıştılar. Daha
sonra 6 tane morg yeri yapıldı ve çadır içerisine alınarak burada daha -tırnak
içerisinde- insani ortamda teşhisler yapılmaya çalışıldı. Ne bir psikolojik
yardım vardı ne bir dayanışma vardı, sadece Kızılay bir çorba dağıttı, o kadar.
Ama en güzel yapılan şey cenaze kaldırma işiydi, bu gerçekten çok iyi yapıldı. 
Ankara
katliamında 101 yurttaşımızı kaybettik, 500’den fazla kişi de patlamadan yaralı
olarak kurtuldu. Cumhurbaşkanı Erdoğan, katliamı değerlendirirken suları daha
da bulandırmak maksadıyla “terör kokteyli” sözünü icat etti ve gerçeklerden
uzaklaştırmak, aslında gerçeğe işaret etmemek, “IŞİD” dememek için ortaya çıkarılan
bir şeydi bu. Devletin en üst yetkililerinin bu ciddiyetsiz açıklamalarına
rağmen gerçek saklanamadı. İlerleyen süreçte saldırılarla ilgili müfettişlerin
hazırladığı ön inceleme raporu ve eklerinde ortaya büyük skandallar çıktı.
Patlamadan yirmi beş gün önce IŞİD’in mitinglerde birden fazla canlı bombayla
eylem yapacağına dair istihbarat alındığı, ancak bilginin mitingle ilgili önlem
alan güvenlik şube müdürlüğüne iletilmediği ortaya çıktı. Raporda, o tarihteki
emniyet müdürü, TEM, güvenlik ve istihbarat şube müdürlerinin de ihmal suçundan
soruşturulması gerektiği belirtilmişti. Raporda yer alan “Adli soruşturma
açılmasında kamu yararı vardır.” görüşüne rağmen söz konusu personel hakkında
valilik soruşturma izni vermemişti. Raporun eklerindeyse 1 Ocak 2015 ile 10
Ekim 2015 tarihleri arasında polis ve MİT’in canlı bomba saldırılarına ilişkin
62 ayrı istihbarat notu olduğu bilgisi yer aldı. Müfettişlerin hazırladığı
tabloya göre, son istihbarat notunda 10 Ekim tarihinde canlı bomba “Yunus
Alagöz”ün adı da yer alıyordu, Suruç bombacısının kardeşi. Bu istihbarat
aslında 10 Ekim sabahı Emniyete iletilmiş ve Emniyet tarafından biliniyordu
yani Ankara katliamının yapılacağı biliniyordu. Bu nedenle, hukuki olarak da
siyasi olarak da sorumlusunuz. 
Evet, hepimiz biliyoruz ki -Suruç, Reyhanlı,
Diyarbakır, Sultanahmet, Ankara’da- birçok katliam yaşandı. Kimi hedef
gösterelim istersiniz? On dört yıldır bu ülkeyi yönetiyorsunuz ve samimiyetle
sormak isterim: Bu olanlardan, hukuken önleme yükümlülüğü olan bir idare olarak
kim sorumludur? Adliyeleri, statları, camileri, sarayları koskocaman yapmayın;
bırakın, adaleti, eşitliği, barışı, insanlığı büyütelim. Barış isterken ölen o
insanlara karşı, devlet ve iktidar, sorumluluğunu başka türlü asla ama asla
ödeyemez.
CHP’nin araştırma önergesine “evet” oyu vereceğimizi
ifade etmek isteriz.
Ankara katliamı ve diğer katliamlardan sonra aslında
bir başka olayı daha yaşıyoruz biz. Bu hafta Engelliler Haftası ve bütün bu
katliamlarda maalesef çok sayıda engelli yurttaşımız da oldu; bu katliamlardan
sonra engelli oldular onlar. 
Ben, özellikle engelli nüfusu içinde azımsanamayacak
oranda olan, öyle yüzdelerle ifade edilen engelli kadınlarla ilgili birkaç söz
de söylemek istiyorum. Engelli kadınlar hem engelli hem de kadın olmaktan
kaynaklı çifte ayrımcılığa maruz kalıyorlar ve temel hak ve özgürlükleri çoğu
zaman ihlal ediliyor. Engelliliği yanı sıra kadın olmanın getirdiği ayrımcı
tutumların ve kalıplaşmış yargıların baskısı altında olan kadınlar, toplumsal
cinsiyet dayatmaları sonucu doğan cinsiyet eşitsizliği nedeniyle üzerlerinde
daha ağır bir etki taşıyorlar. Eğitim çağına geldiklerinde engelli kadınlar ya
hiç eğitim alamıyorlar ya da çok kısa bir süre sonra eğitimden
uzaklaştırılıyorlar, istihdam, sağlık gibi en temel insan haklarından ise
yeterince yararlanamıyorlar. Engelli kadınlar aynı zamanda ciddi biçimde
şiddete maruz kalıyorlar ve bu kadınların şiddete maruz kaldıklarına dair bir
saha çalışması dahi yok. Dünya Sağlık Örgütünün verilerine göre dünya genelinde
her 3 kadından 1’i hayatında en az 1 kere şiddete maruz kalıyor. Türkiye’de her
5 kadından 2’sinin fiziksel şiddet mağduru olduğunu gösteriyor bu durum.
Görüldüğü gibi gerek WHO gerekse ülkemizdeki ilgili kurumların engelli
kadınlara uygulanan şiddetle ilgili herhangi bir istatistikleri, verileri yok.
Engelli kadınlar şiddet ortamını terk edemiyorlar. Çünkü özellikle sığınaklar
onlara erişilebilirlik sağlamıyor ve engelli kadınların, zaten engelli olmayan
kadınların dahi ulaşmasının çok güç olduğu sığınaklara erişmesi neredeyse
mümkün değil. İhbar hatları ise duyabilen, işitebilen, konuşabilen insanlara
göre ayarlanmış. Oysa bir mesajla aslında bu ihbarın engelliler tarafından
şiddete maruz kaldığının iletilmesi çok mümkün ve bu çok da yapılması karmaşık
bir şey değil. Evet, ancak uzun vadeli önlem ve planlamalarla engelli
kadınların yaşadıkları şiddet ve buna ilişkin önlemler alınabilir, gelişmeler
sağlanabilir diye düşünüyoruz. 
Ben, hayatımıza, aslında birçok kadının hayatına çok
ciddi etkiler bırakmış bir engelli kadından bahsederek sözlerimi bitirmek
istiyorum: Ressam Frida Kahlo. Frida Kahlo’yla ilgili, Meksikalı yazar Carlos
Fuentes onu ilk gördüğü anı söyleyerek şöyle diyor: “Frida Kahlo, asırlar boyu
kıskançlıkla saklanmış eski mücevherlerini sefaletten koruyup sadece hasat
şenliklerinde sergileyen Meksikalı köylü kadınlara has şaşırtıcı şatafatıyla,
kurumuş bacağı, sakatlanmış ayağı ve ortopedik korselerini işkence edilmiş
bedeninde saklayan kırık bir Kleopatra’ydı. Onu göğe taşıyan saç süsleri, orada
hazır bulunanların hepsine, hepimize onun sonsuz çeşitlilikteki kadınlığını ne
acının soldurabileceğini ne hastalığın buruklaştırabileceğini söylüyordu.
Meksika Devrimi’nde dökülen kan ancak Hitler ve Stalin’in emrini verdiği
infazlarla kıyaslanır. Omurgasını güçlendirebilmek için çırılçıplak vaziyette
başını askıya aldılar ama...”
(Mikrofon otomatik cihaz tarafından kapatıldı) 
FİLİZ KERESTECİOĞLU DEMİR (Devamla) – Sözlerimi
tamamlayabilir miyim?
BAŞKAN – Sayın Kerestecioğlu, bir dakika ek süre
veriyorum, pozitif ayrımcılık yapıyorum. 
Buyurunuz tamamlayınız. 
FİLİZ KERESTECİOĞLU DEMİR (Devamla) – Teşekkür ederim. 
“…Frida
Kahlo, ölüm usul usul yaklaşırken bile o tören giysileri içinde yatağında
yatmaya ve resim yapmaya devam etti. ‘Hasta değilim.’ diye yazacaktı, ‘Kırığım
ama resim çizebiliyor olarak yaşamaktan mutluyum...”
Evet,
umut hiçbir koşulda bitmeyecek bir şeydir ne Ankara katliamında
kaybettiklerimizin aileleri ne sakat kalarak kurtulan yoldaşlarımız ne de
engelli vatandaşlarımız için. Bize verilmeyen ister sosyal güvence ve eşit
haklar isterse barış olsun, onu bizler alacağız. 
Bu
inançla hepinizi saygıyla, sevgiyle selamlarım. (HDP sıralarından alkışlar)
BAŞKAN
– Teşekkür ederiz Sayın Kerestecioğlu. 
Cumhuriyet
Halk Partisi Grubu önerisinin aleyhinde ikinci ve son konuşmacı Ankara
Milletvekili Sayın Emrullah İşler. 
Buyurunuz
Sayın İşler. (AK PARTİ sıralarından alkışlar)
EMRULLAH
İŞLER (Ankara) – Sayın Başkan, saygıdeğer milletvekilleri; Cumhuriyet Halk
Partisi Grubunun, Ankara Garı’nda meydana gelen patlama hakkında Meclis
araştırması açılması konusunda vermiş olduğu önergenin aleyhinde söz almış
bulunuyorum. Sözlerime başlarken yüce heyetinizi saygıyla selamlıyorum. 
Öncelikle,
terör saldırısında kaybettiğimiz canlara Allah’tan rahmet diliyor, ailelerine
başsağlığı ve sabır niyaz ediyorum. Bu saldırılarda yaralanan kardeşlerimize
acil şifalar diliyorum. Terörle mücadele ederken şehit olan kardeşlerimize,
güvenlik güçlerimize, askerlerimize Allah’tan gani gani rahmet diliyor,
ailelerine başsağlığı diliyorum. Bu saldırılarda yaralanan gazilerimize acil
şifalar diliyorum. 
Yine,
bugün, Diyarbakır’da kısa bir süre önce meydana gelen patlamada kaybettiğimiz
canlara Allah’tan rahmet diliyor, yaralılara acil şifalar diliyorum. Terörle
mücadelede canla başla mücadele eden güvenlik güçlerimize Allah’tan güç, kuvvet
vermesini niyaz ediyorum. 
Değerli
kardeşlerim, 22 Temmuz 2015’ten bu yana Türkiye kapsamlı bir terör saldırısıyla
karşı karşıya kalmaktadır. 22 Temmuzda Suruç’ta başlayan -DEAŞ terör örgütünün
başlatmış olduğu- ardından PKK, DHKP-C ve diğer aşırı sol örgütlerin başlatmış
olduğu terör saldırılarıyla aşağı yukarı dokuz on aydır mücadele ediyoruz.
Bizler ülkemiz ulusal güvenliğini ve kamu düzenini tehdit eden, güvenlik
güçlerinin ve vatandaşlarımızın can ve mal güvenliğini hedef alan terör
örgütleriyle, ulusal ve uluslararası hukuka uygun bir şekilde temel hak ve
özgürlükler gözetilerek kararlılıkla ve çok yönlü olarak mücadelemizi
sürdürmekteyiz. AK PARTİ hükûmetleri olarak biz, terör konusunda baştan beri en
açık bir şekilde bunu ifade etmekteyiz. İyi terörist veya kötü terörist yoktur,
terör dünyanın her yerinde, her kime yapılırsa yapılsın terördür dedik,
gerekçesi ne olursa olsun terördür. Birinin sloganı dinî olabilir, diğerinin
sloganı etnik olabilir, bir diğerinin ideolojik olabilir ama netice itibarıyla,
yapılan şey terördür. Dolayısıyla, biz, nasıl PKK terörünü kınıyorsak, El
Kaide, Boko Haram terörünü kınıyorsak aynı şekilde DEAŞ terörünü de kınıyoruz
ve lanetliyoruz. O nedenle, ülkemizde bazı terör örgütlerine serbestlik
tanındığı yönündeki iddialar kesinlikle doğru değildir. Nitekim, DEAŞ daha yeni
oluşum sürecindeyken, 10 Ekim 2013 tarihinde, Türkiye Cumhuriyeti devleti,
DEAŞ’ı terör örgütü olarak ilan etmiştir. Bu kapsamda, Suriye krizinin
başladığı Nisan 2011’den günümüze kadar, yaklaşık 36 bin yabancı uyruklu şahsa
yurda giriş yasağı konulmuş ve yaklaşık 3 bin şahıs ise ülkemizden sınır dışı
edilmiştir. Nitekim, maalesef, bu son Brüksel saldırılarını yapan kişiler de,
daha önce Paris saldırılarına karışan kişiler de sınır dışı ettiğimiz
şüpheliler arasında yer alıyordu ve bu iki ülkeye de bunlar notayla bildirilmişti.

İstihbarat
ve güvenlik birimlerimizin 2016 yılında terörle mücadele anlamında
gerçekleştirdiği önemli faaliyetler hakkında birkaç istatistiki bilgi vermek
istiyorum: 2016 yılı başından bugüne kadar, ilgili kurumlarımız tarafından
eylemler ve patlayıcılara yönelik 94 önemli olay engellenmiş olup bu olayların
8’inde bombalı araç, 7’sinde canlı bomba şüphelisi, 5’inde eylem yapacak örgüt
mensubu ve 74’ünde patlayıcı silah ve mühimmat ele geçirilmiştir. 
DİSK,
KESK, Türk Mühendis ve Mimar Odaları Birliği ve TTB’nin çağrısıyla “Savaşa İnat
Barış Hemen Şimdi! 10 Ekimde Ankara’da Emek, Barış, Demokrasi Mitingindeyiz”
adı altında miting duyurusu yapılmıştır. Mitingi organize edenler tarafından,
10 Ekim 2015 tarihinde 12.00-16.00 saatleri arasında Sıhhiye’de yapılması
planlanan mitingin toplanma noktası olarak Ankara Tren Garı önü bildirilmiştir.
Toplanma noktasında, başta miting çağrısı yapan sivil toplum kuruluşlarının
yanı sıra birçok siyasi oluşum, siyasi parti, STK, dernekler ve vatandaşların
katılımıyla 10/10/2015 saat 09.00 itibarıyla toplanılmaya başlanmış, takriben
10 bin kişinin toplandığı ve kortej hazırlığı yapıldığı sırada, saat 10.04
sıralarında bir patlama meydana gelmiş, akabinde, ilk patlamanın meydana
geldiği yere 50 metre mesafede ikinci bir patlama daha meydana gelmiştir.
Meydana gelen patlamalarda 102 kişi hayatını kaybetmiş, 417 kişi yaralanmıştır.

Mülkiye
ve polis müfettişlerince yürütülen idari soruşturma kapsamında, Ankara İl
Emniyet Müdürü, Güvenlik Şube ve İstihbarat Şube Müdürleri görevden
uzaklaştırılarak yerlerine başka atamalar yapılmıştır. Olay yerinden elde
edilerek gönderilen numuneler üzerinde yapılan analizler neticesinde,
patlamanın, TNT, fabrikasyon patlayıcı madde kullanılarak 2 canlı bomba
tarafından gerçekleştirildiği uzmanlarca tespit edilmiştir. Olayla ilgili 22
gözaltı yapılmış, bu şüphelilerden 15’i tutuklanmış, 3 kişi hakkında adli
kontrol kararı verilmiş olup olaya karışanlardan Halil İbrahim Durgun
Gaziantep’te yakalanmak üzereyken kendisini patlattığından ölü olarak ele
geçirilmiştir. 
Mitinglerde
üst aramaları miting alanı girişlerinde yapılmaktadır. 
Olayın
yeniden tüm boyutlarıyla araştırılması amacıyla mülkiye ve polis başmüfettişi
görevlendirilmiş olup şu an çalışmalar devam etmektedir. Konuyla ilgili adli ve
idari soruşturmalar devam etmekte olup Ankara Adliyesi tarafından konulan yayın
yasağı kaldırılmışsa da kısıtlılık kararı hâlen devam etmektedir. 
Sayın
milletvekilleri, terörle mücadelede engellenen eylemler sonucunda ele geçirilen
malzemeleri de sizlere kısaca arz etmek istiyorum: Bugüne kadar, 274 kilogram
plastik patlayıcı, 49 kilogram patlayıcı yapımında kullanılan malzeme; 348
silah, 70’i ağır, 253’ü uzun namlulu; 399 el bombası, 275 el yapımı bomba, 46
mayın, 9 canlı bomba yeleği, 16.251 adet mühimmat ele geçirilmiştir. 
Değerli
milletvekilleri, bu vermiş olduğum rakamlar -sözlerime başlarken söylemiş
olduğum- Türkiye'nin topyekûn bir terör saldırısıyla karşı karşıya
bırakıldığının bir göstergesidir. Dolayısıyla, Cumhuriyet Halk Partisi Grubunun
vermiş olduğu önerinin aleyhinde konuşuyorum. 
Burada,
bu patlamadan sonra yapılan açıklamalar ve özellikle muhalefetin ve iktidar
karşıtlarının yapmış olduğu açıklamalar gerçekten talihsiz açıklamalar.
Doğrusu, DEAŞ terör örgütü Suriye’de çıktı biliyorsunuz ilk başlangıçta ve
bunun arkasında Suriye Muhaberatının olduğunu dünya âlem biliyor. Dolayısıyla,
PKK bir yandan DEAŞ’la iş birliği yapıyor, Suriye Muhaberatı iş birliği
yapıyor. Bu patlamadan sonra yetkililerimizin “Bu kokteyl bir saldırı.”
demesini siz alaya almaya kalkıyorsunuz.
ALİ
ŞEKER (İstanbul) – Siz alaya alıyorsunuz, siz.
EMRULLAH
İŞLER (Devamla) – Bunun bir körlük olduğunu ben düşünüyorum. Şunu biliyorsunuz
ki hiçbir terör örgütü dış destek olmadan yaşayamaz. Dolayısıyla, bütün terör
örgütleri vekâlet savaşı yürütmekteler. Bundan dolayı, geçtiğimiz günlerde
Cemil Bayık, PKK terör örgütünün şu anki lideri ne dedi? Dedi ki: “Hedefimiz
Tayyip Erdoğan’ı yıkmak, AK PARTİ Hükûmetini yıkmak.” Aynı şekilde, DEAŞ örgütü
yetkililerinin de bu yönde açıklamaları var. Dolayısıyla, siz nasıl olur da
Türkiye’yi DEAŞ’a destek vermekle aynı kefeye koyabilirsiniz veya böyle bir
suçlamada bulunabilirsiniz?
Değerli
kardeşlerim, terör örgütleri basın yoluyla beslenmektedir. Bakınız, size Ankara
saldırılarından sonra o gün atılan bazı manşetleri vermek istiyorum: “Barış
İçin Yastayız” diyor Cumhuriyet gazetesi, Erdoğan’ın başkanlık hırsını gündeme
getirerek böyle bir manşet atıyor.
MUSTAFA
AKAYDIN (Antalya) – Yalan mı?
ALİ
ŞEKER (İstanbul) – Ne anormallik var orada?
EMRULLAH
İŞLER (Devamla) – Bir bakıyoruz, diğer bir gazete “Yıkılsın Bu Ölüm İktidarı”
şeklinde doğrudan iktidarı suçluyor. 
MUSTAFA
AKAYDIN (Antalya) – Yalan mı?
ALİ
ŞEKER (İstanbul) – Yalan mı onlar?
EMRULLAH
İŞLER (Devamla) – Bunlar teröre destek değil de nedir? 
MAHMUT
TANAL (İstanbul) – Oslo’da görüştünüz, Oslo’da.
ALİ
ŞEKER (İstanbul) – Seyreden bir Hükûmet suçlanır orada.
EMRULLAH
İŞLER (Devamla) – Terör örgütü suçlanacağı yerde bu gazeteler manşetlerden
bunları yayımlıyor. “Barışı Bir Kez Daha Katlettiler” diyor bir başka
gazetemiz. 
MAHMUT
TANAL (İstanbul) – Oslo’da görüşmediniz mi? Habur’da karşılamadınız mı?
EMRULLAH
İŞLER (Devamla) – Bakıyoruz: “Lanet Olsun” diyor. Peki, aynı gazeteler… 
ALİ
ŞEKER (İstanbul) – Adıyaman’da ellerini kollarını sallayarak bu eylemleri
yapmadılar mı?
EMRULLAH
İŞLER (Devamla) – Biraz sabrederseniz…
ALİ
ŞEKER (İstanbul) – Sabretmeyeceğim. Daha ne sabredeceğiz? Kaç yüz kişi ölecek?
Daha kaç yüz kişiyi öldüreceksiniz?
EMRULLAH
İŞLER (Devamla) – Bakın, aynı gazeteler, Paris saldırısından sonra ne diyor?
Buyurun: “Fransa Çocuklarına Ağlıyor” Ya, bunlarda azıcık millîlik yok mu,
azıcık yerlilik yok mu, azıcık bu ülkeyi sevme yok mu? (AK PARTİ sıralarından
alkışlar) 
ALİ
ŞEKER (İstanbul) – Evet, en büyük millî katliamı yaptırdınız döneminizde.
EMRULLAH
İŞLER (Devamla) – Paris’te patlama olunca, terör olunca bunu söylüyorsunuz ama
burada direkt, doğrudan iktidarı katliamla suçluyorsunuz. Peki, orada neden
Fransa iktidarını suçlamadınız, hükûmetini suçlamadınız?
ALİ
ŞEKER (İstanbul) – Fransa iktidarı da suçlu, siz de suçlusunuz.
EMRULLAH
İŞLER (Devamla) – Buyurun: “Terörü Lanetliyoruz” diye. 
ALİ
ŞEKER (İstanbul) – Suçunuzu örtemezsiniz.
EMRULLAH
İŞLER (Devamla) – Bizde olduğu zaman ne tür manşetler atanların başka yerde
olduğunda ne tür manşetler attığını görüyoruz. Bakınız, Sultanahmet’deki
patlamadan sonra yine “Katliam Ülkesi” diye. Bunlar bütün, teröre çanak
tutmaktır. Eğer siz, bu gazeteler, bu şekilde terör örgütünün propagandasını
yaparsa teröre çanak tutmaktadırlar ve bundan dolayı da terörle mücadelede
ciddi zafiyet ortaya çıkmaktadır. 
(Mikrofon
otomatik cihaz tarafından kapatıldı)
ALİ
ŞEKER (İstanbul) – Ellerini kollarını sallayarak Ankara’ya nasıl geldiler
onlar?
EMRULLAH
İŞLER (Devamla) – Sayın Başkan, bir pozitif ayrımcılık da bana yapsanız.
BAŞKAN
– Erkeklere pozitif ayrımcılık yapamıyoruz Sayın İşler. Teşekkür ederiz.
EMRULLAH
İŞLER (Devamla) – Başkan, çok laf attılar, bir dakika uzatın. 
ÖZGÜR
ÖZEL (Manisa) – Yok, yok. Yeter.
ERKAN
AYDIN (Bursa) – Babalar Günü’nde, Babalar Günü’nde, size Babalar Günü’nde.
ÖZGÜR
ÖZEL (Manisa) – Nereden çıktı bu efendim? Yok efendim öyle bir şey.
BAŞKAN
– Negatif ayrımcılık istiyorsanız bir dakika vereceğim size. Negatif
ayrımcılık.
MAHMUT
TANAL (İstanbul) – Oo, çok kötü oldu.
BAŞKAN
– Buyurun.
EMRULLAH
İŞLER (Devamla) – Sayın milletvekilleri, bakınız, Türkiye, 2011’den bu yana,
Arap Baharı’ndan bu yana, uluslararası arenada bir algı operasyonuyla karşı
karşıya. Dolayısıyla, Türkiye, işte, terörle özdeşleştirilerek, yok
“Diktatörleşti.” vesair diyerek… Sadece 2011’den bugüne kadar 4-5 defa sandığa
gidildi bu ülkede. 
ALİ
ŞEKER (İstanbul) – Ne oldu? Davutoğlu’na darbe yaptınız.
EMRULLAH
İŞLER (Devamla) – Değerli kardeşlerim, sayın milletvekilleri; bakınız, basında
yalan haber yazılıyor, ardından onu siyasetçiler alıyor. Bugün burada verilen
önergede de aynı şey var. “Bir, siyasi arenada konuşulan basın yoluyla…”
deniyor. Mesela dün, yine bir gazetede, Suriyeli bir siyasi aktörle ilgili “El
Kaideciye Vize Verildi” diye bir haber var 1’inci sayfada. Şimdi, bu şahsı
araştırdığımızda, baktığımız zaman, bir parti lideri, İngiltere’de, Fransa’da,
Almanya’da, İtalya’da, Cenevre’de Birleşmiş Milletlerin toplantılarına katılan
bir şahıs hakkında Türkiye’ye geldiği zaman…
(Mikrofon
otomatik cihaz tarafından kapatıldı)
EMRULLAH
İŞLER (Devamla) - …böyle yalan haber uyduruluyor. Ondan sonra ne olacak?
“Türkiye, yok DEAŞ’a destek veriyor, yok El Kaide terör örgütüne destek
veriyor…” Bu da siyasetçiler tarafından sürekli kullanılıyor.
BAŞKAN
– Teşekkür ederiz Sayın İşler.
ALİ
ŞEKER (İstanbul) – MİT tırları nereye gitti? Nereye gitti MİT tırları?
ZİHNİ
AÇBA (Sakarya) – Teröristle görüşen neydi ya?
EMRULLAH
İŞLER (Devamla) - Dolayısıyla, sayın milletvekilleri, biz bu verilen önergenin
aleyhindeyiz. Terörle de kararlı bir şekilde mücadelemiz bugüne kadar olduğu
gibi bundan sonra da devam edecektir. 
Hepinizi
saygıyla selamlıyorum. (AK PARTİ sıralarından alkışlar) 
ZİHNİ
AÇBA (Sakarya) – Terör örgütleriyle görüşen neydi terör örgütleriyle? Ne
demiştik onlara, terör örgütüyle görüşenlere?
BAŞKAN
– Sayın milletvekilleri, Cumhuriyet Halk Partisi Grubu önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir.
Sayın
milletvekilleri, İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.
VII.- BAŞKANLIĞIN GENEL KURULA SUNUŞLARI (Devam) 
B) Önergeler
1.- İstanbul Milletvekili Mehmet Akif Hamzaçebi’nin
(2/571) esas numaralı, 19.4.2012 Tarihli ve 6292 Sayılı Orman Köylülerinin
Kalkınmalarının Desteklenmesi ve Hazine Adına Orman Sınırları Dışına Çıkarılan
Yerlerin Değerlendirilmesi ile Hazineye Ait Tarım Arazilerinin Satışı Hakkında
Kanunda Değişiklik Yapılması Hakkında Kanun Teklifi’nin doğrudan gündeme
alınmasına ilişkin önergesi (4/30)
Türkiye Büyük Millet Meclisi Başkanlığına
(2/571)
esas numaralı Kanun Teklifi’min İç Tüzük’ün 37’nci maddesine göre doğrudan
Genel Kurul gündemine alınmasını arz ederim.
Saygılarımla.

 Mehmet Akif Hamzaçebi
 Türkiye
Büyük Millet Meclisi Başkan Vekili
 İstanbul
BAŞKAN
– Teklif sahibi olarak İstanbul Milletvekili Sayın Mehmet Akif Hamzaçebi’yi
davet ediyorum. 
Süreniz
beş dakika.
Sayın
Hamzaçebi, buyurunuz. (CHP sıralarından alkışlar) 
MEHMET
AKİF HAMZAÇEBİ (İstanbul) – Sayın Başkan, değerli milletvekili arkadaşlarım;
Türkiye'nin yoğun siyasi gündemi içerisinde büyük bir kitlenin yaşadığı
mülkiyet sorununun çözümlenmesi amacıyla vermiş olduğum kanun teklifinin
gündeme alınması için huzurlarınızdayım. 
Kanun
teklifim, 2/B arazilerinde hak sahibi olup da başvuru yaptığı ya da başvuru
yapmadığı hâlde ödemelerini süresinde yaptığı ya da yapamadığı hâlde çeşitli
nedenlerle 2/B konusunda hak sahibi olma hakkını kaybeden vatandaşlarımızın
yeniden hak sahibi olmasını sağlamaya yöneliktir. Kanuni ve ek süreler
içerisinde vatandaşlarımız başvuru yapmış olabilir ama ödemesini aksatmış
olabilir, kanuni veya ek süreler içerisinde hiç başvuru yapmadığı için doğal
olarak hak sahibi olmamış olabilir. Bütün bu vatandaşlarımıza yeniden 2/B
kanunu uygulamasıyla ilgili olarak bir hak vermek amacıyla söz konusu kanun
teklifini vermiş bulunuyorum.
Bu
çerçevede, kanun teklifiyle önerdiğim şudur: Kanunun öngörmüş olduğu kanuni
süreler ve ek süreler içerisinde başvuru yapmamış olan vatandaşlarımıza altı
aylık ilave başvuru süresi; kanunun öngördüğü peşinatı ve taksitleri yine
peşinat ve taksit ödeme süreleri içerisinde ödeyememiş olan vatandaşlarımıza da
bir yıllık ek ödeme süresi verilmesi. Teklifim bunları öngörmektedir. Eğer
teklifim gündeme alınır ise 2/B konusunda başvuru yapamamış ya da yaptığı hâlde
taksitlerini, peşinatı zamanında ödeyememiş olan vatandaşlarımız yeniden hak
sahibi olacaklardır. Teklifim esas olarak bunu düzenlemektedir.
Sayın
milletvekilleri, 2/B arazileri 6831 sayılı Orman Kanunu’nun 2/B maddesine göre
orman özelliğini kaybetmiş olması nedeniyle orman sınırı dışına çıkarılmış olan
arazilerdir. Bu araziler önemli ölçüde orman köylüleri tarafından
kullanılmaktadır, kentlerde ise bu araziler kentsel yerleşime konu olmuştur.
Yani vatandaş ihtiyacı nedeniyle ev veya evinin bahçesi olarak bu arazileri
kullanmaktadır. Aslında, mülkiyeti devlete ait olup da vatandaş tarafından ev
ve bahçe olarak kullanılan ya da tarım arazisi olarak kullanılan arazileri
sadece 2/B arazileri olarak isimlendirmek, gruplandırmak doğru değildir. Bu,
bir gruptur, 1’inci grup budur. Bunun dışında üç grup daha vardır. 2’nci grup,
hukuken orman olmakla birlikte fiilen orman özelliğini kaybetmiş olup yine
vatandaşın ev ve bahçe olarak kullandığı arazilerdir. 3’üncü grup, 1984 tarihli
ve 2981 sayılı İmar Affı Kanunu’na konu olan ve vatandaşın tapu tahsis belgesi
sahibi olduğu ya da tapu tahsis belgesini hak etmiş olduğu hâlde bugüne kadar
tapusunu alamadığı araziler. Bir 4’üncü grup da 2/B orman arazisi ve 2981
sayılı Kanun kapsamında olmayan diğer hazine arazileri ki bunlarda da kentsel
yerleşimler vardır. 
Ben,
bütün bu 4 grupta sayılan yerleşimlerin ve orman köylülerinin sorunlarının
çözümü için 2 ayrı kanun teklifi vermiş bulunmaktayım. Bugün bunlardan sadece
2/B’yle ilgili olanını huzurunuza getirdim ve başlangıçta belirttiğim için ek
süre verilmesini sağlamaya yöneliktir ama teklifim bununla sınırlı değil. 4
grubu sayarken bir gruptan söz ettim; hukuken orman, fiilen orman olmayan,
kentsel yerleşime konu olmuş olan araziler var. Örneğin, Beykoz’da bu şekilde 6
bin hane vardır değerli arkadaşlar. Beykoz’un Tokatköy’ün Ayazma’sında şimdi
vatandaşlarımız tahliye tebligatlarını almış, evlerini tahliye etme endişesi
içerisinde yaşıyorlar ya da Sultanbeyli’nin Hasanpaşa Mahallesi’ndeki vatandaşlarımız
tahliye edilme endişesi içinde yaşıyorlar. 2 komşudan birisinin arazisi 2/B
arazisi olduğu için hak sahibi olabiliyor, diğeri hukuken orman olduğu için hak
sahibi olamıyor ya da Sultanbeyli’nin Hasanpaşa Mahallesi’nde sokağın bir
tarafı 2/B, diğer tarafı orman; hukuken orman, fiilen değil. 
Bütün
bunları çözmeyi amaçlayan bir kanun teklifini huzurunuza getirdim. Sözü edilen
diğer sorunları diğer kanun teklifim konu alıyor. Örneğin, 2981 sayılı Kanun
kapsamındaki tapu tahsis belgelerinin tapuya dönüştürülmesi için ayrı bir kanun
teklifim vardır.
Sürem
bittiği için konuşmamı burada sonlandırıyorum, hepinize saygılar sunuyorum.
(CHP sıralarından alkışlar) 
BAŞKAN
– Teşekkür ederiz Sayın Hamzaçebi.
Teklif
üzerine ikinci ve son konuşmacı, İstanbul Milletvekili Sayın Mahmut Tanal. (CHP
sıralarından alkışlar) 
Buyurun.
MAHMUT
TANAL (İstanbul) – Değerli Başkan, değerli milletvekilleri; hepinizi saygıyla,
hürmetle selamlıyorum. 
Gerçekten,
Türk siyasi tarihinde bir ilki bugün yaşıyoruz biz. Nedir Türk siyasi tarihinde
bir ilk? O ilk de şu: Sayın Akif Hamzaçebi Türkiye Büyük Millet Meclisi Başkan
Vekili ve Türkiye Büyük Millet Meclisi Başkan Vekili, ilk olarak mevki, makamı
bırakıp, halkın sorununu kendisine dert edinip ve bir kanun teklifini Meclis
kürsüsüne getirip (CHP sıralarından alkışlar) bunun kanunlaşması için kanun
teklifini veriyor. Ve inşallah, bu, yani, sadece bir milletvekili sıfatıyla
değil, Türkiye Büyük Millet Meclisi Başkan Vekili sıfatıyla veriliyor. Artık,
burada, tüm milletvekili arkadaşlarımızın, tüm grupların destek vermesini biz
istirham ediyoruz. 
Burada,
biraz önce bahsetti Sayın Türkiye Büyük Millet Meclisi Başkan Vekilimiz,
Sultanbeyli’nin Hasanpaşa Mahallesi’nden. Değerli arkadaşlar, Sultanbeyli’nin
Hasanpaşa Mahallesi’nin muhtarı var, Hasanpaşa Mahallesi’nin kanalizasyonu var,
kaldırımları var, caddeleri var, sokakları var, elektriği var, evler
numaralandırılmış. Bugüne kadar, Hasanpaşa’yla ilgili katkı payları alınıyor ve
seçimlerde seçim kâğıtları bu adrese giriliyor ama ne hikmetse, Sayın Meclis
Başkan Vekilimizin belirttiği gibi, burası hâlen ormanlık alan görünüyor. 
Değerli
arkadaşlar, yani, burası ormanlık alansa oraya elektrik trafosunu niçin
yaptınız; burası ormanlık alansa buraya elektrik niçin verdiniz; burası
ormanlık alansa buraya eve telefon niçin bağladınız, elektriği niçin
bağladınız, suyu niçin bağladınız, seçmen kayıtlarını niçin bağladınız?
HAYDAR
AKAR (Kocaeli) – İnternet de var. 
MAHMUT
TANAL (Devamla) – Değerli arkadaşlar, Sultanbeyli’deki Hasanpaşa Mahallesi halkı
gerçekten bu konuda mağdur ve Hasanpaşalılar diyor ki: “Biz yıllarca
Sultanbeyli’de AKP’ye ve ondan bir önceki aynı düşünceyi paylaşan siyasi
partilere oy verdik ama bizi mağdur ettiler.” Sultanbeyli’nin imar sorunu var,
Sultanbeyli’nin bu şekilde 2/B sorunu var. 2/B sorunu… 
Değerli
arkadaşlar, Sayın Akif Hamzaçebi Bey’in belirttiği gibi, Anayasa’mızın 2’nci
maddesi “Türkiye Cumhuriyeti devleti bir sosyal devlettir.” diyor. Sosyal
devlette, vatandaş eğer ödemesini yapamamışsa, ödemesini bilerek tabii ki
yapamıyor değil, imkânsızlıklardan dolayı yapamıyor. Bu insanlar bu süre
içerisinde müracaat etmiş -yoksulluğun gözü kör olsun- parası olmadığı için,
para yatıramadıkları için bu tapularını alamamışlardır. Onun için, burada
Meclisin yapması gereken… Anayasa’mızın belirttiği üzere, sosyal devlet ilkesi
uyarınca bu vatandaşlarımıza bu şekilde bir imkânı bir daha tanımakta yarar
var. Netice itibarıyla, bu bir yıllık süre, gerçekten, bugüne kadar, eşinin
koluna evlenirken takılan bilezikten tutun, takıdan tutun ve borçlanarak
harçlanarak tüm takıları satıp barınabilecek bir ev alan insanlarımızın
mağduriyetinin önlenmesine yöneliktir. Yoksa bu insanlar villada oturmuyorlar,
bu insanlar ormanı talan etmiş değiller; bu insanların hepsi bu yerleri
aldıkları zaman, mutlak surette para ödeyerek almışlardır ve bunların hepsi
gariban ve yoksul kesimin buralarda barındıkları yerlerdir. 2/B’nin genellikle
villa olan yerlerinin hepsi paralarını peşin yatırdılar yani 100 TL maliyeti
olan bir yeri 56 TL’ye satın aldılar. Ama bu vatandaşlarımız bu ödemeyi
yapamıyorlar. 
Eğer gerçekten herkes sözünün arkasındaysa, “Biz
fakirden yanayız, geçimini yapamayan insanlardan yanayız, fukaradan yanayız.”
diyorsak, hep birlikte, 4 siyasi partinin de bu teklifimize destek vermelerini
istirham ediyoruz. Eğer bu teklife, tabii, oy vermezseniz, bunu reddeden
grupları da gerek Beykoz’da gerek 2/B sorunu olan tüm vatandaşlarımıza ifşa
edeceğimizi bilgilerinize arz ediyor, hepinize saygı ve hürmetlerimi sunuyorum.
(CHP sıralarından alkışlar)
BAŞKAN
– Teşekkür ederiz Sayın Tanal.
Sayın
milletvekilleri, önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
İLKNUR
İNCEÖZ (Aksaray) – Sayın Başkan, mikrofonu bir açarsanız…
BAŞKAN
– Sayın İnceöz, söz talebiniz mi var?
İLKNUR
İNCEÖZ (Aksaray) – Evet, lütfen. Kısa bir açıklama yapacağım.
BAŞKAN
– Açıyoruz mikrofonunuzu.
Buyurun.
VI.- AÇIKLAMALAR (Devam)
26.- Aksaray Milletvekili İlknur İnceöz’ün, doğrudan
gündeme alınma önergesiyle ilgili konuda Bakanlığın bir çalışması olduğuna ve
bu çalışmalar tamamlandığında konunun gündeme geleceğine ilişkin açıklaması
İLKNUR
İNCEÖZ (Aksaray) - Sayın Başkan, değerli milletvekili arkadaşlarım; İstanbul
Milletvekili Akif Hamzaçebi’nin 6292 sayılı Orman Köylülerinin Kalkınmalarının
Desteklenmesi ve Hazine Adına Orman Sınırları Dışına Çıkarılan Yerlerin
Değerlendirilmesi ile Hazineye Ait Tarım Arazilerinin Satışı Hakkında Kanun’da
değişiklik yapılmasına ve İç Tüzük 37 gereğince doğrudan gündeme alınmasına
ilişkin bir teklifi var. Biraz evvel biz bunu reddettik ama özellikle şunu
belirtmek istiyorum: Bu konuyla ilgili Bakanlığımızın, Hükûmetimizin bir
çalışması vardır, bu anlamda çalışmalar tamamlandığında konu gündeme
gelecektir. Bunun bilgilendirmesi… Bu bir reddediş değildir. Bu anlamda da bununla
ilgili düzenleme bekleyen milletimizin de çok rahat olmasını temenni ediyorum
ben. 
ALİ
ŞEKER (İstanbul) – O zaman tutanaklara “Evet.” diye geçirin oylamayı.
İLKNUR
İNCEÖZ (Aksaray) - Burada “Hangi hükûmet? Hangi bakanlık?” vesaire gibi
söylemlerle yan taraftan sataşma oluyor, bunları kabul etmediğimi özellikle
belirtmek istiyorum. 
(Mikrofon
otomatik cihaz tarafından kapatıldı)
İLKNUR
İNCEÖZ (Aksaray) - Şu anda Hükûmet, çalışmalarına devam etmektedir,
bakanlarımız konularına hâkimdir ve kanunla ilgili çalışmalar tamamlandığında
gündeme gelecektir.
Teşekkür
ediyorum.
BAŞKAN
– Teşekkür ederiz Sayın İnceöz.
MAHMUT
TANAL (İstanbul) – Sayın Başkan…
BAŞKAN
– Buyurun Sayın Tanal.
MAHMUT
TANAL (İstanbul) – Hasanpaşa Mahalle Muhtarı da geldi, halk da geldi; Bakanla
da görüştüler, hatta belediye başkanları ücretsiz araba gönderip görüştüler.
BÜLENT
TURAN (Çanakkale) – Referansları yanlışmış Başkanım, bize gelsinler.
MAHMUT
TANAL (İstanbul) - Çevre ve Şehircilik Bakanıyla görüştüler, ben de görüştüm.
Sayın grup başkan vekilimiz böyle söylüyor ama ilgisi, alakası yok, bunda da
bilgileri yok; kusura bakmasın.
BAŞKAN
– Peki, Sayın Tanal, teşekkürler.
Sayın
Özel, buyurun.
27.- Manisa Milletvekili Özgür Özel’in, Aksaray
Milletvekili İlknur İnceöz’ün yaptığı açıklamasındaki bazı ifadelerine ilişkin
açıklaması
ÖZGÜR
ÖZEL (Manisa) – Efendim, çok teşekkür ederim.
Şimdi, biraz önce Sayın İnceöz’ün açıklamasından bir
durumun bir kez daha perçinlendiğini görüyoruz. Yapılan teklif ne kadar
vatandaşın sorunlarıyla doğrudan ilgileniyor, ne kadar doğru, ne kadar yerinde
olsa da eğer Hükûmetten gelmiyorsa ya da kendi milletvekillerinin teklifi
değilse iktidar partisi böyle bir şeyi kabul etmeyip, daha sonra ilerleyen
zamanlarda bunu getirip kendisine mal etme gibi bir yola gidiyor. Eğer
gerçekten burası Parlamento ise, gerçekten kuvvetler ayrılığı varsa, gerçekten
milletvekilleri özgür vicdanlarıyla karar veriyor olsalar grup başkan
vekillerinin haklılığını ve gerekliliğini teyit ettiği Sayın Meclis Başkan
Vekilimizin ki geçen dönemde de hem bu konuda hem bedelli askerlik konusunda
toplumun tüm beklentilerine uygun teklifleri hazırlayan Sayın Akif
Hamzaçebi’nin bu teklifinin gündeme alınmasına “Evet.” derlerdi. 
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Özür dilerim efendim, müsaadenizle…
BAŞKAN
– Sayın Özel, gündeme geçtikten sonra bir dakika, biliyorsunuz. 
Kayıtlara
geçer, buyurun.
ÖZGÜR
ÖZEL (Manisa) – O zaman kayıtlara geçmesi açısından söyleyeyim: Burada buna
“Hayır.” diyorlar, sonra da diyorlar ki: “Aslında ‘Hayır.’ımız hayır değil,
durum haklı, biz buna ‘Evet.’ demek isterdik.” Bu, samimiyetten yoksun bir
davranıştır. 
NİHAT
ÖZTÜRK (Muğla) – Anayasa Mahkemesine götürürken ne kadar samimiydiniz?
ÖZGÜR
ÖZEL (Manisa) – Ayrıca, bugün Adalet ve Kalkınma Partisinin Bakanlar Kurulu
toplantısı yapamadığı, Mecliste grup toplantısı yapamadığı, saray eliyle
doğrudan Hükûmetin de grubun da fişinin çekildiği bir darbe sürecini yaşıyoruz.
Sayın grup başkan vekili de bunu tescil etmiştir.
HAKAN
ÇAVUŞOĞLU (Bursa) – Siz 2/B’yi Anayasa Mahkemesine götürdünüz.
NİHAT
ÖZTÜRK (Muğla) – 2004’te kim götürdü bunu Anayasa Mahkemesine? Konuşuyorsun
şimdi. 
ÖZGÜR
ÖZEL (Manisa) – Teşekkür ederim. (CHP sıralarından alkışlar)
BAŞKAN
– Teşekkürler Sayın Özel.
NİHAT
ÖZTÜRK (Muğla) – 2004’te Anayasa Mahkemesine kim götürdü yasayı?
İLKNUR
İNCEÖZ (Aksaray) – Sayın Başkan…
BAŞKAN
– Sayın İnceöz, buyurun.
28.- Aksaray Milletvekili İlknur İnceöz’ün, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
İLKNUR
İNCEÖZ (Aksaray) – Sayın Başkanım, bir açıklama yapma gereği hissediyorum: Biz
biraz evvel İç Tüzük 37 gereğince doğrudan gündeme alınmasına ilişkin, bakın…
BAŞKAN
– Mikrofonunuzu açalım Sayın İnceöz.
İLKNUR
İNCEÖZ (Aksaray) – Lütfen.
Sayın
Başkan, değerli milletvekilleri; biraz evvel kanun teklifinin İç Tüzük 37
gereğince doğrudan gündeme alınmasına ilişkin görüşmeler yapıldı ve arkasından,
bakın kendi rızamızla bir beyanatta bulunduk. Bu beyanat şudur: Bakanlığımız bu
konuda çalışma yapmaktadır. Çalışmalar tamamlandıktan sonra Meclise usulüne
uygun bir şekilde gelecektir ve görüşmeye… Buna başka anlamlar yüklemek, bu
beyanatımızdan… Eğer biz bu açıklamayı yapmasaydık böyle bir konuşma fırsatı
olmayacaktı. Ve bundan başka anlamlar çıkarmak doğru değil. 
Bunun
yanında, eğer darbenin ne olduğuna bakmak gerekiyorsa tarihe bakmak lazım,
1960’a bakmak lazım, 1971’e bakmak lazım, 1980’e bakmak lazım. Darbenin ne
olduğu… En son yakın dönemde biz bunları yaşadık, demokrasiye nasıl müdahale
edildiğini yaşadık. 
YILMAZ
TUNÇ (Bartın) – 10 Mayısa baksınlar, 10 Mayıs darbesine. 
ÖZGÜR
ÖZEL (Manisa) – Altında Cumhurbaşkanı var, reisin var altında reis.
İLKNUR
İNCEÖZ (Aksaray) – Bakın, eğer bizim kendi gündemimizle alakalı konuşacak
olursak…
YILMAZ
TUNÇ (Bartın) – 10 Mayıs darbesini unutma! 10 Mayıs darbesinin içinde
oturuyorsun.
İLKNUR
İNCEÖZ (Aksaray) – …bizim de Cumhuriyet Halk Partisine çok söyleyecek sözümüz
var ama biz ülkemizin ve milletimizin gündemine hâkim bir şekilde gidiyoruz.
Teşekkür
ederim. 
YILMAZ
TUNÇ (Bartın) – 10 Mayıs darbesinin üstünde oturuyor CHP.
BÜLENT
YENER BEKTAŞOĞLU (Giresun) – 4 Mayıs hayırlı olsun! 
ALİ
ŞEKER (İstanbul) – 4 Mayıs saray darbesi hayırlı olsun!
BAŞKAN
– Teşekkürler Sayın İnceöz.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkan Sayın Başkanım, Sayın İnceöz’ün ilk açıklamasına
yönelik olarak söylediğimiz söz şu: Samimiyseniz, halkın gündemiyle meşgulseniz
bu kadar haklı ve Sayın Akif Hamzaçebi’nin üzerine ömür verdiği Parlamentoda
hep gündeme getirdiği ama onun uyarılarını dikkate almadığınız için, bugün,
çıkardığınız yasanın eksikliklerini telafi mecburiyetinde olduğunuz bu teklife
“Evet.” derdiniz özgür iradenizle.
HAKAN
ÇAVUŞOĞLU (Bursa) – Bu 2/B yasasını kim çıkardı Sayın Başkan? 2/B yasasını AK
PARTİ çıkarmadı mı?
ÖZGÜR
ÖZEL (Manisa) – İkinci kısım...
NİHAT
ÖZTÜRK (Muğla) – Anayasa Mahkemesine götüren sizsiniz, bunu iptal ettiren.
HAKAN
ÇAVUŞOĞLU (Bursa) – Ya bırak Allah aşkına! Kim çıkardı 2/B’yi?
BAŞKAN
– Lütfen dinleyelim.
ÖZGÜR
ÖZEL (Manisa) – Kendisinin “Hükûmetimiz yerindedir, grubumuz yerindedir...”
Grubunuzun yerinde yeller esiyor. Grup toplantısı yapamıyorsunuz, Bakanlar
Kurulu toplantısı yapamıyorsunuz.
AYŞE
SULA KÖSEOĞLU (Trabzon) – Size ne? Size ne?
ÖZGÜR
ÖZEL (Manisa) – Perişan durumdasınız, acınacak durumdasınız. (CHP sıralarından
alkışlar) Darbeye maruz kalmışsınız.
Teşekkür
ediyorum efendim. (CHP sıralarından alkışlar, AK PARTİ sıralarından gürültüler)
AYŞE
SULA KÖSEOĞLU (Trabzon) – Senaryo yazıyorsunuz, senaryo! 
YILMAZ
TUNÇ (Bartın) – 2/B’yi Anayasa Mahkemesine götürüp iptal ettiren onlar!
UĞUR
AYDEMİR (Manisa) – Özgür Bey, seçim meydanı değil burası ya, Meclis burası.
AYŞE
SULA KÖSEOĞLU (Trabzon) – Beklentiniz bu da, hayal yani hayal!
BAŞKAN
– Teşekkürler Sayın Özel.
İLKNUR
İNCEÖZ (Aksaray) – Sayın Başkan...
BAŞKAN
– Sayın İnceöz, bir daha mı? 
İLKNUR
İNCEÖZ (Aksaray) – Bir cümle söyleyeceğim, lütfen...
BAŞKAN
– Buyurun.
İLKNUR
İNCEÖZ (Aksaray) – Meclisin mehabetine uygun bir konuşma olmadığını özellikle
belirtmek istiyorum. Yazık, çok yazık ki ana muhalefet partisinin başka
konuşacak konusu yok, iktidar partisinin iç meselesi, iktidar partisinin kendi
içindeki gelişmelerle ilgili...
MUSTAFA
AKAYDIN (Antalya) – Türkiye meselesi ya.
ERTUĞRUL
KÜRKCÜ (İzmir) – Başbakan içeride mi sizin ya?
ALİ
ŞEKER (İstanbul) – Biz Uganda’da yaşıyoruz, Uganda’da(!)
İLKNUR
İNCEÖZ (Aksaray) – Yazık! Eğer darbe görmek istiyorsa darbe tarihini okusun. 
ERTUĞRUL
KÜRKCÜ (İzmir) – Hükûmet onayını bu Meclisten almadı mı?
İLKNUR
İNCEÖZ (Aksaray) – Bir daha bu konuda böyle bir söz söylemesi, ana muhalefet
partisinin ne yazık ki malzemesiz kaldığını göstermektedir.
Teşekkür
ediyorum. Yazık!
BAŞKAN
– Teşekkürler.
YILMAZ
TUNÇ (Bartın) – Onlar da korkuyor AK PARTİ’ye bir şey oluverir diye.
NİHAT
ÖZTÜRK (Muğla) – Genel Başkanınız bugün niye savcıya gitti, onu bir anlatsana
bize.
BAŞKAN
– Sayın Demirel, buyurun.
29.- Diyarbakır Milletvekili Çağlar Demirel’in, sarayın
Başbakana yapmış olduğu darbenin sadece bir partinin iç sorunu değil tüm
Türkiye'nin sorunu olduğuna ilişkin açıklaması
ÇAĞLAR
DEMİREL (Diyarbakır) – Sayın Başkan, teşekkür ediyorum.
Gerçekten
bu yaşananları bir kez daha ifade etmek gerekiyor. Yani, nasıl oluyor da
ülkenin sorunu, yüzde 49,5’la Başbakan olan kendilerinin ifade ettiği bir
şekilde... Yine grup başkan vekili bu sorun için “Bu sorun kendi iç sorunumuz.”
diyor. Biz zaten sizin iç sorununuz olduğunu biliyoruz, defalarca da kürsüde
dile getirdik. Kendi iç çelişkilerinizle dolu olduğunuzu biliyorduk ve haklı da
çıktık. HDP Grubu olarak bunları defalarca dile getirdik. İç çelişkilerle, iç
sorunlarla bir arada olduğunuzu biz zaten biliyorduk, siz de zaten bugün onu
itiraf etmiş oldunuz ama bu yaşanan darbe, sarayın Başbakana yapmış olduğu
darbe aslında sadece bir partinin iç sorunu değil, tüm Türkiye'nin sorunudur;
böyle görmek, böyle algılamak gerekiyor.
AYŞE
SULA KÖSEOĞLU (Trabzon) – Türkiye'de iktidar sorunu yok, muhalefet sorunu var,
sadece muhalefet sorunu var.
ÇAĞLAR
DEMİREL (Diyarbakır) – Bir hükûmetin, bir başbakanın görevini yerine getirmemesi
nasıl oluyor da sadece AKP Hükûmetinin...
(Mikrofon
otomatik cihaz tarafından kapatıldı)
ÇAĞLAR DEMİREL (Diyarbakır) – ...ya da AKP partisinin
kendi iç sorunu oluyor, bunu düşünmek gerekiyor diyorum. 
Teşekkür
ediyorum. 
BAŞKAN
– Teşekkürler Sayın Demirel. 
Birleşime
on dakika ara veriyorum. 
Kapanma Saati: 19.08
DÖRDÜNCÜ OTURUM
Açılma Saati: 19.21
BAŞKAN: Başkan Vekili Pervin BULDAN
KÂTİP ÜYELER: İshak GAZEL (Kütahya), Emre KÖPRÜLÜ
(Tekirdağ)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 87’nci Birleşiminin
Dördüncü Oturumunu açıyorum. 
Alınan
karar gereğince sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz. 
1’inci
sırada yer alan, Siyasi Etik Kanunu Teklifi ve Avrupa Birliği Uyum Komisyonu
ile Anayasa Komisyonu Raporlarının görüşmelerine başlayacağız. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Siyasi Etik Kanunu Teklifi (2/1000) ve Avrupa
Birliği Uyum Komisyonu ile Anayasa Komisyonu Raporları (S. Sayısı: 307)
BAŞKAN –
Komisyon? Yok. 
Ertelenmiştir.

2’nci
sırada yer alan, 248 sıra sayılı Tasarı’nın görüşmelerine başlayacağız. 
2.- Avrupa Konseyi Terörizmin Önlenmesi Sözleşmesine Ek
Protokolün Onaylanmasının Uygun Bulunduğuna Dair Kanun Tasarısı (1/672) ve
Dışişleri Komisyonu Raporu (S. Sayısı: 248)
BAŞKAN –
Komisyon? Yok. 
Ertelenmiştir.
3’üncü
sırada yer alan, 87 sıra sayılı Tasarı’nın görüşmelerine başlayacağız. 
3.- Türkiye Cumhuriyeti Hükümeti ile Yemen Cumhuriyeti
Hükümeti Arasında Gümrük Konularında İşbirliği ve Karşılıklı Yardım
Anlaşmasının Onaylanmasının Uygun Bulunduğuna Dair Kanun Tasarısı (1/419) ve
Dışişleri Komisyonu Raporu (S. Sayısı: 87)
BAŞKAN – Komisyon? Yok. 
Ertelenmiştir. 
4’üncü sırada yer alan, 5 sıra sayılı Tasarı’nın görüşmelerine
başlayacağız. 
4.- Türkiye Cumhuriyeti Hükümeti ile Ruanda Cumhuriyeti
Hükümeti Arasında Askeri Alanlarda Eğitim, Teknik ve Bilimsel İş Birliği
Çerçeve Anlaşmasının Onaylanmasının Uygun Bulunduğuna Dair Kanun Tasarısı
(1/308) ile Millî Savunma Komisyonu ve Dışişleri Komisyonu Raporları (S.
Sayısı: 5)
BAŞKAN –
Komisyon? Yok. 
Ertelenmiştir.

5’inci
sırada yer alan, 10 sıra sayılı Tasarı’nın görüşmelerine başlayacağız. 
5.- Türkiye Cumhuriyeti Hükümeti ile Nijer Cumhuriyeti
Hükümeti Arasında Güvenlik İşbirliği Anlaşmasının Onaylanmasının Uygun
Bulunduğuna Dair Kanun Tasarısı (1/316) ve Dışişleri Komisyonu Raporu (S.
Sayısı: 10)
BAŞKAN –
Komisyon? Yok. 
Ertelenmiştir.

6’ncı
sırada yer alan, 24 sıra sayılı Tasarı’nın görüşmelerine başlayacağız. 
6.- Türkiye Cumhuriyeti ile Afganistan İslam
Cumhuriyeti Arasında Stratejik Ortaklık ve Dostluk Anlaşmasının Onaylanmasının
Uygun Bulunduğuna Dair Kanun Tasarısı (1/325) ve Dışişleri Komisyonu Raporu (S.
Sayısı: 24)
BAŞKAN –
Komisyon? Yok. 
Ertelenmiştir.

7’nci
sırada yer alan, 26 sıra sayılı Tasarı’nın görüşmelerine başlayacağız. 
7.- Türkiye Cumhuriyeti Hükümeti ile Endonezya
Cumhuriyeti Hükümeti Arasında Deniz Taşımacılığı Anlaşmasının Onaylanmasının
Uygun Bulunduğuna Dair Kanun Tasarısı (1/332) ve Dışişleri Komisyonu Raporu (S.
Sayısı: 26)
BAŞKAN – Komisyon? Yok. 
Ertelenmiştir. 
8’inci sırada yer alan, Türkiye Cumhuriyeti Hükümeti ile Belçika
Fransız Toplumu Hükümeti, Valonya Hükümeti ve Brüksel-Başkent Bölgesi Fransız
Toplumu Komisyonu Heyeti Arasında Kültür, Eğitim ve Bilimsel Araştırma Alanında
İşbirliği Anlaşmasının Onaylanmasının Uygun Bulunduğu Hakkında Kanun Tasarısı
(1/324) ve Dışişleri Komisyonu Raporu’nun
görüşmelerine başlayacağız.
8.- Türkiye Cumhuriyeti Hükümeti ile Belçika Fransız
Toplumu Hükümeti, Valonya Hükümeti ve Brüksel-Başkent Bölgesi Fransız Toplumu
Komisyonu Heyeti Arasında Kültür, Eğitim ve Bilimsel Araştırma Alanında
İşbirliği Anlaşmasının Onaylanmasının Uygun Bulunduğu Hakkında Kanun Tasarısı
(1/324) ve Dışişleri Komisyonu Raporu (S. Sayısı: 29) (x)
BAŞKAN
– Komisyon? Burada.
Hükûmet?
Burada.
Komisyon
Raporu 29 sıra sayısıyla bastırılıp dağıtılmıştır.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, sizin bir söz talebiniz var.
ÖZGÜR
ÖZEL (Manisa) – Söz talebimden önce şunu ifade etmem lazım efendim, tutanaklar
açısından son derece önemli bir noktadayız.
BAŞKAN
– Buyurun.
VI.- AÇIKLAMALAR (Devam)
30.- Manisa Milletvekili Özgür Özel’in, komisyonların
bulunmaması nedeniyle çok sayıda kanun tasarısının ertelenmesinin doğru
olmadığına, üzerinde grupların muhalefet şerhinin olmadığı bir uluslararası
anlaşma olduğu için ve geleceğe kötü bir örnek teşkil etmeyecekse bu uygulamayı
bir seferlik kabul ettiklerine ilişkin açıklaması
ÖZGÜR
ÖZEL (Manisa) – Daha önce içeride saatlerce müzakere edip, tıkanıp aşamadığımız
bazı durumlar oluyor; işte, nasıl yapalım, elden Danışma Kurulu mu yapalım;
kapatalım, ertesi gün mü yapalım diye; o da şu: Mecliste yerleşik bir uygulama
var, komisyonun 3’ten fazla yerinde olmadığının anlaşıldığı durumlarda “Bundan
sonra da komisyonun olmadığı anlaşıldığından…” demek suretiyle bu yerleşik
uygulamayı sürdürüyoruz. Ben bundan iki ay kadar önce arka tarafta 4 grup
başkan vekilinin saatlerce müzakere edip Kanunlar Kararların bu konudaki
örnekleri ve daha sonra bunun kötü bir emsal teşkil etmemesi açısından,
müzakereleri hatırlıyorum, siz de hatırlıyorsunuz. Bugün burada bu 8 kere, 9
kere komisyonun olmaması durumu gerçekten kötü bir emsal teşkil eder. Sizin
yönetiminizde kadınlara olsun, günün anlam, önemiyle ilgili olsun, pozitif
ayrımcılıklarınız, söz haklarına sonuna kadar saygılı olmanız durumlarını da
kendi adımıza, grubumuz adına göz önüne alarak eğer bu, bugün böyle oldu ama
geleceğe kötü bir örnek teşkil etmeyecekse bunu bu seferlik kabul edelim; bir
uluslararası anlaşma olduğunu ve üzerinde grupların muhalefet şerhinin
olmadığını da kayda geçirerek bundan sonraki süreçte böyle bir şeyin
yapılmayacağının Başkanlık Divanı tarafından da kayda geçirilmesini özellikle
talep ediyoruz efendim.
BAŞKAN
– Teşekkür ederiz Sayın Özel.
Sizin
bu önerinizi dikkate alacağımızı ifade etmek isterim öncelikle.
Gruplar
arasında anlaşma olduğundan kaynaklı, ben sadece anlaşmaya uyarak bunu böyle
geçirdiğimi de belirtmek istiyorum.
ÖZGÜR
ÖZEL (Manisa) – Efendim, şimdi söz talebimi kullanabilir miyim?
BAŞKAN
– Peki, buyurun, size bir dakika söz veriyorum. 
31.- Manisa Milletvekili Özgür Özel’in, Aksaray
Milletvekili İlknur İnceöz’ün yerinden sarf ettiği bazı ifadelerine ilişkin
açıklaması
ÖZGÜR
ÖZEL (Manisa) – Sayın Başkanım, biraz önce Sayın İnceöz Cumhuriyet Halk
Partisine “Yazık, yazık!” diye bir ifade kullandı. Bu ifadesi son derece
talihsizdir, kendisinden alışık olduğumuz üsluba da uygun değildir. 
Ancak,
kendisinin bizi eleştirdiği nokta, iktidar partisinin iç işlerine karışma
noktasıdır. İki şeyi hatırlatmak isterim kendisine: Bundan iki önceki Bakanlar
Kurulunda Adalet Bakanı Bekir Bozdağ’ın Milliyetçi Hareket Partisinin kongre
sürecinin durumuyla ilgili bilgi verdiği, sunum yaptığı, bakanların sorularını
cevapladığı bir açıklama kamuoyuna yansıdı, iktidar partisi tarafından
yalanlanmadı. Ayrıca, İçişleri Bakanı Efkan Ala, burada, çıktı, yirmi dakika
boyunca CHP’nin ve MHP’nin iç işlerine yönelik eleştirilerde bulundu. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – O “Yazık, yazık!” ifadesinin karşılığını kendi bakanları ve
kendi grupları görmektedir. Cumhuriyet Halk Partisi olarak bunun altını
çiziyor, sözlerini iade ediyoruz. (CHP sıralarından alkışlar) 
BÜLENT
TURAN (Çanakkale) – Yazık, yazık!
BAŞKAN
– Teşekkür ederiz Sayın Özel, ifadeleriniz kayda geçmiştir. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
8.- Türkiye Cumhuriyeti Hükümeti ile Belçika Fransız
Toplumu Hükümeti, Valonya Hükümeti ve Brüksel-Başkent Bölgesi Fransız Toplumu
Komisyonu Heyeti Arasında Kültür, Eğitim ve Bilimsel Araştırma Alanında
İşbirliği Anlaşmasının Onaylanmasının Uygun Bulunduğu Hakkında Kanun Tasarısı
(1/324) ve Dışişleri Komisyonu Raporu (S. Sayısı: 29) (Devam)
BAŞKAN
– Sayın milletvekilleri, tasarının tümü üzerinde konuşmacı yok.
Soru-cevap
işlemi yok. 
Tasarının
tümü üzerindeki görüşmeler bu şekilde tamamlanmıştır. 
Şimdi
maddelerine geçilmesini oylarınıza sunuyorum: Kabul edenler... Kabul
etmeyenler... Kabul edilmiştir. 
1’inci
maddeyi okutuyorum: 
TÜRKİYE
CUMHURİYETİ HÜKÜMETİ İLE BELÇİKA FRANSIZ TOPLUMU HÜKÜMETİ, VALONYA HÜKÜMETİ VE
BRÜKSEL-BAŞKENT BÖLGESİ FRANSIZ TOPLUMU KOMİSYONU HEYETİ ARASINDA KÜLTÜR,
EĞİTİM VE BİLİMSEL ARAŞTIRMA ALANINDA İŞBİRLİĞİ ANLAŞMASININ ONAYLANMASININ
UYGUN BULUNDUĞU HAKKINDA KANUN TASARISI
MADDE 1-
(1) 7 Haziran 2011 tarihinde Brüksel’de imzalanan “Türkiye Cumhuriyeti Hükümeti
ile Belçika Fransız Toplumu Hükümeti, Valonya Hükümeti ve Brüksel-Başkent
Bölgesi Fransız Toplumu Komisyonu Heyeti Arasında Kültür, Eğitim ve Bilimsel
Araştırma Alanında İşbirliği Anlaşması”nın onaylanması uygun bulunmuştur.

BAŞKAN
– 1’inci madde üzerinde Milliyetçi Hareket Partisi Grubu adına Bursa
Milletvekili Sayın Kadir Koçdemir.
Buyurunuz
Sayın Koçdemir. (MHP sıralarından alkışlar) 
Süreniz
on dakika.
MHP
GRUBU ADINA KADİR KOÇDEMİR (Bursa) – Sayın Başkan, saygıdeğer milletvekilleri;
Türkiye Cumhuriyeti Hükümeti ile Belçika Fransız Toplumu Hükümeti, Valonya
Hükümeti ve Brüksel-Başkent Bölgesi Fransız Toplumu Komisyonu Heyeti Arasında
Kültür, Eğitim ve Bilimsel Araştırma Alanında İşbirliği Anlaşmasının
Onaylanmasının Uygun Bulunduğu Hakkında Kanun Tasarısı’nın 1’inci maddesiyle ilgili
Milliyetçi Hareket Partisi adına söz almış bulunuyorum. Sözlerimin başında
hepinizi saygıyla selamlıyorum. 
Yine
sözlerimin başında, başımızın tacı annelerimizin Anneler Günü’nü kutluyor,
annelerimizin başta şehit ve ölüm haberleri olmak üzere kötü yönetimden
kaynaklanan üzüntüleri yaşamadığı günler diliyorum. 
Bugünlere
çok benzeyen 12’nci yüzyılın sonu, 13’üncü yüzyılın başında yaşayan Yunus
Emre’nin güzel bir sözü var, belki hayatı birlikte yaşamanın bütün boyutlarını
kendine göre, güzel Türkçeyle özetleyen bir söz, diyor ki: “Gelin tanış olalım/
İşi kolay kılalım/ Sevelim, sevilelim/ Dünya kimseye kalmaz.” 
Uluslararası
ilişkiler bu realiteyi, bu hakikati dünya ölçeğinde, küre ölçeğinde hayata
geçirmenin önemli bir yoludur ama son zamanlarda uluslararası ilişkilere
baktığımızda uluslararası ilişkilerin bu boyutunun unutulduğunu, uluslararası
ilişkilerin belli ilkeler temelinde imkânlar ile millî menfaatler, millî
çıkarlar ve hedefler arasında ahengi bulma sanatı olduğunun bir tarafa
bırakıldığını görüyoruz. 
Geçen günlerde görevinden ayrılan Başbakanımızın
damgasını vurduğu uluslararası ilişkiler, özellikle içinde yer aldığımız
coğrafyada, Türkiye içine de, iç işlerimize de çok yakından ve maalesef olumsuz
olarak etkide bulunan bir sürece dönüşmüştür. “Değer esaslı, sadece normlara
dayanan” diyerek belli bir dünya görüşünün hayata geçmesini arzu eden bir dış
politika maalesef bugün Türkiye’yi hem dışarıda hem de içeride hareket edemez
hâle getirmiştir. Buraya çıkan başka hatipler de ifade ettiler, içeride
yaşadığımız pek çok terör olayının arkasında da dışarıda kaybettiğimiz
dostlarımız ve dışarıda arkasında duramayacağımız iddialar yer almaktadır.
Ben
“Sayın Davutoğlu’nun dış işleri” deyince bir fıkrayı hatırlıyorum. Kasabanın
birinde bir kabadayı yolda yürümektedir. Çelimsizdir, ufak tefek birisidir ama
millet şerrinden uzak durmak için baş eğmektedir, onun yürüdüğü yerde herkes
ayağa kalkmakta, önünü iliklemekte, ihtirama durmaktadır. Bu durumu seyreden
birisi, bir hürmet edenlere, ayağa kalkanlara, bir de bizim çelimsiz kabadayıya
bakar ve kabadayıya yaklaşarak onun ensesine bir şaplak indirir. Kabadayı
arkasına döner, bakar adama, güçlü kuvvetli, kavga etse alt edemeyecek ama bu
arada o sokaktaki herkes de ikisine bakmaktadır, bir şey demesi gerekir. “Bana
mı vuruyorsun?” der. Bizim adam bir şaplak daha indirerek “Sana vuruyorum.”
der. Kabadayı yine düşünür, bir çıkış yolu bulması gerekmektedir. “Essah mı
vuruyorsun, şakadan mı vuruyorsun?” der. Bu kabadayıya vuran adam ilk ikisinden
daha şiddetli olmak üzere üçüncü bir şaplağı indirir ve “Essah vuruyorum.” der.
Kabadayı yoluna devam eder, devam ederken de “Şakadan hoşlanmam da.” der. Türk
dış politikası da buna benziyor, büyük iddialarla yola çıkıp daha sonra
realiteyle yüzleştiğinde şakadan hoşlanmama yoluna gidiyor.
Bugün,
uluslararası anlaşmanın karşı tarafı, Türkiye'nin içini bu dış politika
sebebiyle getirdiğimiz nokta bakımından ayrıca anlamlıdır. Belçika’yla yaptık
biz anlaşmayı ama Belçika’da, kendi iç hukukundaki değişiklikler sebebiyle
demin saydığım 3 tane hükûmetle, 3 tane bölgeyle bu anlaşmayı yapıyoruz.
Belçika’nın 6 eyalet, 3 toplumu var, Fransızca konuşanlar, Almanca konuşanlar
ve Flamanca konuşanlar; ayrıca 3 tane de bölge var. Anayasal federal bir
monarşi, iki meclisli bir sistemle çalışıyor. Türkiye için çok küçük
sayılabilecek bir yer, 30 bin kilometrekarelik bir alanda 11 milyon insan
yaşıyor ama Belçika deyince, yakın tarihte birkaç şeyi hatırlıyoruz. Bu dil
temelli topluluklar sürekli bir ayrışmaya doğru gitmektedir. Modern Avrupa
tarihinde bir ilke Belçika’da imza atılmış ve 2011 yılında yapılan seçimlerde
beş yüz kırk gün hükûmet kurulamamıştır. 1961’den beri etnik aidiyetin nüfus
sayımlarında ve şeyde belirtilmesi yasaklanmıştır. 
Nihayet, yakın zamanlarda, 22 Martta Belçika’da 2 tane
terör olayı oldu biliyorsunuz ve burada, başta Independent’ta olmak üzere pek
çok uluslararası makalede Belçika devlet teşkilatı ahenkli çalışamadığı için,
pek çok bilgi olduğu hâlde -ki Türkiye de bu saldırıyı yapanla ilgili
Yunanistan’la birlikte Belçika birimlerini uyardığını söylemişti- bu ahenk
olmadığı için bu terör saldırısında önlenebilecek bir saldırı maalesef
önlenememiştir. Bu, Türkiye bakımından şu bakımdan anlamlıdır. Eğer
demokrasiden bahsediyor isek, müşterek bir “biz” duygusunu tesis etmek
zorundayız. Demokratik sahaya insanlar diğer özellikleriyle… Bu özelliklerini
toplum içinde tabii ki söylemelerinde hiçbir beis yoktur ama bunları
söyleyerek, kendilerini böyle tarif ederek geldiklerinde, bu dil ya da kan,
genetik, biyolojik özelliklere dayanan bir referans noktası olduğunda burada
demokrasi işlememektedir, dünyanın başka yerlerinde de bunun pek çok örneği
vardır. İşte, birisi de geçenlerde gittiğimiz… Biz, Mülkiyede okurken öz
yönetimin timsali, sembolü diye bize gösterilen Yugoslavya’dan 7 devletin
çıkmış olması ve bugün kalan Bosna-Hersek’in de on yıl sonra nereye gideceğinin
belli olmamasıdır. Türkiye'de de “alt-üst kimlik” diyerek kafaların altüst
edildiği, 36 etnik grubun sayılarak bunun nereye varacağının bilinmediği bir
süreç demokrasiyi de felç etmeye doğru gitmektedir. Ve bu demokrasimiz, son
günlerde yaşanan olaylarla hibrit bir demokrasi olduğunu ortaya koymuştur.
Biliyorsunuz, hibrit araçlar var, bunlar klasik yakıtla devam ediyor ama aynı
zamanda güneş enerjisiyle de çalışabiliyor; bizim demokrasimizde normal
parlamenter sistemle kabine kuruluyor, güvenoyunu Meclisten alıyor ama başka
yerde o bittiği vakit başka enerjiler devreye giriyor.
Bu,
şunu göstermiştir: “Tek millet”, “tek vatan”, “tek bayrak”, “tek devlet”
denilerek Türkiye tek adamlığa, tek adamlık noktasına getirilmiştir ve iktidar
partisinin çok sevdiği sözle ifade etmek gerekirse, Türkiye, 80 milyona
yaklaşan nüfusuyla tek adamdan daha büyüktür. Bugünlerde ihtiyacımız olan
husus, tekrar Meclisin meclis gibi davranması, anayasal kurumlarımızın kendi
dengeleme ve kontrol mekanizmalarını yerine getirmesidir.
Yunus’la
başladım, onunla bitireyim, diyor ki Yunus: 
“Kişi
bile söz demini, 
Demeye
sözün kemini. 
Bu
cihan cehennemini, 
Sekiz
uçmağ ede bir söz.” 
Bugünlerde
cihan cehennemini sekiz uçmağ edecek söz “Biz bir milletiz ve burası millî
iradenin tecelli ettiği yerdir.” olmalıdır.
Hepinize
saygılar sunuyorum. (MHP sıralarından alkışlar) 
BAŞKAN
– Teşekkür ederiz Sayın Koçdemir.
1’inci
madde üzerinde gruplar adına, Halkların Demokratik Partisi Grubu adına Adana
Milletvekili Sayın Meral Danış Beştaş. 
Süreniz
on dakika Sayın Beştaş.
Buyurun.
(HDP sıralarından alkışlar)
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri;
hepinizi saygıyla selamlıyorum.
Ben
de grubum adına, Türkiye Cumhuriyeti Hükümeti ile Belçika Fransız Toplumu
Hükümeti, Valonya Hükümeti ve Brüksel-Başkent Bölgesi Fransız Toplumu Komisyonu
Heyeti Arasında Kültür, Eğitim ve Bilimsel Araştırma Alanında İşbirliği
Anlaşmasının Onaylanmasının Uygun Bulunduğu Hakkında Kanun Tasarısı hakkında
söz aldım. Ancak bu tasarının 24’üncü Dönemden kalma bir tasarı olduğunu
sanırım buradaki bütün milletvekili arkadaşlar biliyordur. Ne yapıyoruz, niye
bu tasarıyı şimdi gündeme aldık? Büyük bir soru işareti koyarak diğer maddelere
geçeceğim çünkü biz gerçekten… Şu anda Meclis ne yapıyor, Meclise ne
yaptırılıyor? Gündem bu kadar yoğunken, savaş bu kadar yakıcıyken, insanlar her
yerde ölmeye devam ederken, tutuklamalar, gözaltılar, ağır insan hakları
ihlalleri yaşanırken Parlamentoda milletvekillerinin, özellikle iktidar partisi
grubunun önemli oranda kendi iç sorunlarını tartıştığını düşünerek, yapılan
darbeyi değerlendirdiklerini de gözeterek dostlar alışverişte görsün işte,
kendi kendimize Meclisi açık tutuyoruz; işte, kaç yıl önce gelen bir tasarıyı
bugün gündeme alarak kamuoyuna “Hiçbir sorun yok, biz de işte, uluslararası
anlaşmalara ilişkin uygun bulma kanunlarını onaylıyoruz.” diye bir mesaj
verilmeye çalışılıyor ama halk bunu yutmaz. Hiç kimseyi daha fazla
kandıramayacaksınız, her şey gün gibi ortada. Gerçekten, 4 Mayıstan sonra artık
hiçbir şey eskisi gibi olmayacak, bunu çok iyi biliyoruz çünkü iktidar partisi
her gün söylediğimiz darbeyi kendisi de yedi, darbenin sonuçlarıyla şimdi kendisi
de yüzleşecek. Tek insan, tek adam yönetiminin nelere mal olacağını, bir genel
seçimden çıkan bir Başbakanın bir kişinin iki dudağı arasındaki sözle
sonlandığını tarih unutmayacak, halklar unutmayacak, bunu iktidar partisi
milletvekillerinin de unutmamasını dileriz. Bu onların iç sorunu değil, bu
Türkiye'nin demokrasi meselesidir, bu Türkiye'nin Anayasa’sının ilga edilmesi
meselesidir, bu Türkiye'de darbenin adım adım her yere nüfuz ettiğinin ve bu
darbenin sonuçlarını hepimizin birlikte çok ağır yaşayacağımızın göstergesidir,
resmidir, bunu herkesin böyle değerlendirmesi lazım.
Bugün
neler oldu sayın milletvekilleri? Bizim bileşenimiz olan Demokratik Bölgeler
Partisi Eş Genel Başkanı Sayın Kamuran Yüksek Diyarbakır’da gözaltına alındı.
Demin avukat arkadaşlarla görüştüm. Niye gözaltına alındı? Yaptığı basın
açıklaması sebebiyle. İşte, Türkiye bu. 102 belediyenin bağlı olduğu bir
partinin eş genel başkanı, basın açıklaması yaptı diye kendi partisinin genel
merkezi önünde gözaltına alınıyor. Biz, bu gözaltının derhâl sonlanmasını
istiyoruz, bunun da darbenin yine partilere, diğer partilere dönük olarak devam
ettirildiğinin başka bir göstergesi olduğunu söylemek istiyoruz.
Yine,
bugün, Avrupa İnsan Hakları Mahkemesi, Nusret Kalkan’ın güvenlik güçleri eliyle
öldürülmesi sebebiyle Türkiye'yi mahkûm etti. 60 bin euro mahkûmiyet olarak
tazminata hükmetti, bunun hikâyesini ayrıca bir gün anlatacağım. Aynen bugünkü
gibi, kendisi, tırnak içinde “Teröristti, kaçtı, vurduk.” dediler, ama AİHM
“Hayır, bu sivildi, siz uyarı yapmadınız ve onu göz göre göre öldürdünüz.” diye
ihlal kararı verdi.
Bugün,
Birleşmiş Milletler çok önemli bir çağrı yaptı. “Cizre’de 100 insanı Türkiye
Cumhuriyeti devleti diri diri yaktı.” dedi. Bilmiyorum duydunuz mu? Şu anda,
bütün dünyada, Türkiye'de ve kürdistanda bu rapor konuşuluyor. Birleşmiş
Milletler bugün açıkladı, ama bu arada şu bağlantıyı da unutmayayım: Sevgili
meslektaşımız Ramazan Demir’i de bu arada anmak istiyorum. Kendisi şu anda
cezaevinde. Sadece, Cizre’deki bodrumda yakılan insanları, yaşam hakkı ortadan
kaldırılan insanları Avrupa İnsan Hakları Mahkemesine taşıdı diye avukat olarak
tutuklandı ve soruların en önemli bölümü bu: Türkiye’nin itibarını sarsıyormuş.
Nasıl bir itibar, ona büyük bir soru işareti daha koyuyorum.
Şimdi,
Birleşmiş Milletler raporu şunu söylüyor satır başlarıyla: Yani, ciddi bir
endişe verici hâl olduğunu söylüyor ve soruşturma açılması çağrısı yapıyor.
Birleşmiş Milletlerin İnsan Hakları Yüksek Komiseri Zeyd Raad El Hüseyin,
Türkiye’de bağımsız soruşturma yürütecek ekibin bölgede engellenmeden
gezebilmesine izin verilmesi için çağrı yaptı ve kendisine aralık ayı
ortalarından mart ayına kadar çok ciddi belgelerin geldiğini, tanıkların
olduğunu, dosyaların olduğunu ve şu ana kadar özellikle Türkiye devletinin
orada bağımsız gözlemcilerin, insan hakları denetçilerinin, uluslararası
mekanizmaların inceleme yapmasına izin vermediğini ve buna izin verilmesi
gerektiğini defaatle ifade ediyor.
Yine,
aynı açıklamada şunu söylüyor yani biz bir daha söylemiş olalım BM ağzından:
“Kendi halkını şiddet eylemlerinden korumak Türkiye’nin görevidir. Yetkililerin
terörizm karşıtı operasyonlar yaparken insan haklarına; işkence, yargısız
infaz, orantısız, öldürücü şiddet ve keyfî gözaltı eylemlerini yasaklayan
uluslararası hukuka daima saygı göstermesi temel önem arz etmektedir.”
Cizre’deki üç bodrumla ilgili şunu söylüyor özel olarak: Üç bodrum katına
sığınmış yüzden fazla kişinin yakılarak öldürüldüklerine ilişkin tanıklıklara
dayalı haberleri, en kaygı verici olanı olarak nitelendiriyor.
Bu
arada, Cizre’de vahşet bodrumlarında 100 kişi değil, 167 kişi katledildi.
Ve bugün, üç ay sonra teşhis edilen… Cizre Halk Meclisi
Eş Başkanı Asya Yüksel’in cenazesi bugün teşhis edildi. Cizre’de bodrumlarda
katledilen Asya Yüksel’in cenazesi bugüne kadar, bütün incelemelere rağmen,
teşhis edilememişti. 
Şimdi,
biz, gerçekten, Cizre’de yaşanan insanlığa karşı suçları, bodrumlardaki sivil
insanların isimlerini buradan okuduk ve Meclis kayıtlarında mevcut. Türkiye,
iktidarıyla, Cumhurbaşkanlığıyla, bütün erkleriyle, bu işin dâhilinde olan
erkleriyle birlikte bu katliamı göz göre göre işledi, göz göre göre, adım adım,
bunun propagandasını yaparak, fotoğraflarını çektirerek, “Ambulans gönderdim.”
diyerek, ambulansları geri çekerek. Ve bunların hepsinde bizim tanıklığımız
olduğu bilindiği hâlde o katliamı gerçekleştirdiler. 
Ve
Birleşmiş Milletler bugün açıkladı. Bu, Birleşmiş Milletlerle bitmeyecek.
Tabii, bizim Avrupa Birliğiyle ve uluslararası mekanizmalarla iktidarın ve
özellikle Cumhurbaşkanının nasıl bir ilişkisi var, anlamak mümkün değil. Bu
arada, Başbakanın görevden alınmasının sebeplerinden birinin de bu olduğu
rivayet edilir. Avrupa Birliğine gerçekten uymak mı istiyoruz yoksa Avrupa
Birliği normlarını tümüyle ret mi ediyoruz? Bu Meclis bunu öğrenmeli, bize bunu
açıklayın. Her gün Cumhurbaşkanı çıkıp halk diliyle Avrupa Birliğine, üyesi
ülkelere, mekanizmalara posta koyacak, “Sizi tanımıyorum. Türkiye kriterleri…”
Bugün de şöyle, hani, o kabadayıca söyleniyor ya: “3 milyar euroyu verecekseniz
verin ya!” diyor. Hayret bir şey! Böyle mi dış politika yapılır? Dış politikada
“Ben uymak zorunda değilim. ‘Terörle Mücadele Kanunu’nu değiştirin.’ diyorlar.”
diyor, bugün Cumhurbaşkanı söylüyor, “Biz bunu değiştirmeyiz. Türkiye emir
almaz.” diyor. Hayır, hayır, Türkiye emir alır, bütün ülkeler emir alır. Eğer
siz devlet olarak bir sözleşmenin altına imza koymuşsanız, “Bunun
gerekliliklerini yerine getireceğim.” diyorsanız siz o sözleşmenin kendi
gereklerini yerine getirmediğinizde yargılanırsınız, mahkûm edilirsiniz,
dışlanırsınız, atılırsınız; tercihinizi yapın. Kimse sizi ya da bizi zorla
Avrupa’ya davet etmiyor. 
Ve
şu tarihsel dönemeçte, gerçekten, adım adım uluslararası değerlerden
uzaklaşıyoruz, diktatörlüğe doğru bir adım daha her gün yaklaşıyoruz ve bugün
Birleşmiş Milletlerin çağrısıyla Uluslararası Ceza Mahkemesinin yolu biraz daha
kısalmıştır. İnsanlığa karşı işlenen bu suçların hesabı mahşere kalmaz,
vereceksiniz. 
HAKAN
ÇAVUŞOĞLU (Bursa) – Önce siz verin de ondan sonra…
MERAL
DANIŞ BEŞTAŞ (Devamla) – Bunun altında imzası olan, sessiz kalan, gülen,
milletvekilliğiyle hiçbir alakası olmayan sizin de hesabını vereceğiniz günler
çok yakındır. 
HAKAN
ÇAVUŞOĞLU (Bursa) – Ben senin çirkinliğine bir şey diyor muyum! Çirkinliğine
bir şey diyor muyum ben senin! 
BAŞKAN
– Sayın milletvekilleri…
MERAL
DANIŞ BEŞTAŞ (Devamla) – Uluslararası Ceza Mahkemesinin önünde…
HAKAN
ÇAVUŞOĞLU (Bursa) – Ahlaksız! 
MERAL
DANIŞ BEŞTAŞ (Devamla) – Ahlaksız sizsiniz! 
BAŞKAN
– Sayın milletvekilleri, lütfen…
HAKAN
ÇAVUŞOĞLU (Bursa) – Ben senin çirkinliğine bir şey diyor muyum! 
MERAL
DANIŞ BEŞTAŞ (Devamla) – Siz en büyük ahlaksızsınız ve terbiyesizsiniz biliyor
musunuz! 
HAKAN
ÇAVUŞOĞLU (Bursa) – Çirkinliğine bir şey diyor muyum ben senin! 
MAHMUT
TOĞRUL (Gaziantep) – Ahlaksız sensin!
ERTUĞRUL
KÜRKCÜ (İzmir) – Ya, yeter be! 
BAŞKAN
– Sayın milletvekilleri…
MERAL
DANIŞ BEŞTAŞ (Devamla) – Uluslararası Ceza Mahkemesinin önünde anlatırsınız. 
Teşekkür
ediyorum, saygılar sunuyorum. (HDP sıralarından alkışlar) 
BÜLENT
TURAN (Çanakkale) – Dokunulmazlığı beklesinler. 
AYŞE
SULA KÖSEOĞLU (Trabzon) – Açıkça tahrik ediyorsunuz ama. 
BAŞKAN
– Teşekkür ederiz Sayın Beştaş. 
HAKAN
ÇAVUŞOĞLU (Bursa) – Gülmeme takmışsın, çirkin şey!
ERTUĞRUL
KÜRKCÜ (İzmir) – Ne diyorsun be! 
HAKAN
ÇAVUŞOĞLU (Bursa) – Dedim diyeceğimi! 
MERAL
DANIŞ BEŞTAŞ (Adana) – Terbiyeli ol be, terbiyeli ol! 
HAKAN
ÇAVUŞOĞLU (Bursa) – Sen terbiyeli olacaksın! 
ÇAĞLAR
DEMİREL (Diyarbakır) – Ne biçim konuşuyorsun! 
MERAL
DANIŞ BEŞTAŞ (Adana) – Haddini bil, haddini bil! 
HAKAN
ÇAVUŞOĞLU (Bursa) – Ben gülerim de dururum da, seni ilgilendirmez! 
MERAL
DANIŞ BEŞTAŞ (Adana) – Sen başka bir şey bilmiyorsun zaten, senin milletvekili
olma gerekçen bu, gerekçen! 
HAKAN
ÇAVUŞOĞLU (Bursa) – Ben gülerim, seni ilgilendirmez! 
BAŞKAN
– Sayın Çavuşoğlu…
MERAL
DANIŞ BEŞTAŞ (Adana) – Sen sadece gülmek ve sataşmak için oturuyorsun zaten,
başka bir şey bilmiyorsun. 
HAKAN
ÇAVUŞOĞLU (Bursa) – Ben senin çirkinliğine bir şey diyor muyum! 
BAŞKAN
– Sayın Çavuşoğlu, “ahlaksız” kelimesini kullandığınızdan dolayı ben de sizi
kınıyorum. 
HAKAN
ÇAVUŞOĞLU (Bursa) – Ne yapıyorsanız yapın. 
BAŞKAN
– Böylesi bir kelimeyi bir kadın milletvekiline karşı kullandığınızdan dolayı…
HAKAN
ÇAVUŞOĞLU (Bursa) – Şu kürsüye birisi çıkıp da benim burada ne şekilde davranacağımı
bana dikte edemez! 
BAŞKAN
- …sizi eleştiriyorum Sayın Çavuşoğlu. Bu, doğru bir…
HAKAN
ÇAVUŞOĞLU (Bursa) – Bu kürsüye çıkan hatip benim ne şekilde duracağımı,
davranacağımı bana dikte edemez! 
BAŞKAN
– Çıkarsınız, cevabını verirsiniz. 
HAKAN
ÇAVUŞOĞLU (Bursa) – Diktatörlükten bahsedecek, nasıl konuşacak! 
BAŞKAN
– Sayın Çavuşoğlu, çıkarsınız, cevabını verirsiniz… 
ERTUĞRUL
KÜRKCÜ (İzmir) – Hakaret etmek zorunda mısın? 
MERAL
DANIŞ BEŞTAŞ (Adana) – Kime bağırıyorsun sen!
HAKAN
ÇAVUŞOĞLU (Bursa) – Ben de seni kınıyorum. Çirkin! 
ERTUĞRUL
KÜRKCÜ (İzmir) – Sensin çirkin! Şu suratına bak! 
BAŞKAN
- …ancak bir kadın milletvekiline “ahlaksız” kelimesini kullanamazsınız. 
HAKAN
ÇAVUŞOĞLU (Bursa) – Kullandım! 
MERAL
DANIŞ BEŞTAŞ (Adana) – Ahlaksızlık senin yaptığındır!
VURAL
KAVUNCU (Kütahya) – O da “terbiyesiz” dedi, “terbiyesiz” dedi! 
BÜLENT
TURAN (Çanakkale) – Sayın Başkan… 
BAŞKAN
– Buyurun Sayın Turan. 
BÜLENT
TURAN (Çanakkale) – Sayın Başkan, ortamı germek değil derdim, polemik yapmak
değil fakat aralarında konuşan arkadaşlarımıza kürsüden “Gülme, niye
gülüyorsun?” tarzı gereksiz bir polemikle, çok anlamsız…
HAKAN
ÇAVUŞOĞLU (Bursa) – Hayır, ona güldüğümüz de yok, ilgisiz, alakasız… 
MAHMUT
TOĞRUL (Gaziantep) – Yanındaki insan bu kadar laf ediyor, Grup Başkan
Vekilisin, bir müdahale et. 
BAŞKAN
– Sayın Turan, çıkıp cevap verebilirsiniz, bunda bir şey yok elbette ancak
“ahlaksız” kelimesini kabul etmemiz mümkün değil. 
BÜLENT
TURAN (Çanakkale) – Sayın Başkan, dolayısıyla, bunu böyle kapatalım. Bununla
ilgili yaklaşımımız da kadın erkek ayırmaksızın… 
VURAL
KAVUNCU (Kütahya) – Peki “Kendini milletvekili sanan” diye hitap etmesi doğru
mu? 
MERAL
DANIŞ BEŞTAŞ (Adana) – Ne demek? 
VURAL
KAVUNCU (Kütahya) – “Kendini milletvekili sanan” diye hitap ediyorsunuz. 
MERAL
DANIŞ BEŞTAŞ (Adana) – E, öyle, başka bir vasfı yok çünkü. 
VURAL
KAVUNCU (Kütahya) – Öyle bir şey olabilir mi? Size mi kaldı milletvekilinin… 
MERAL
DANIŞ BEŞTAŞ (Adana) – Ben “ahlaksız” demedim ama.
VURAL
KAVUNCU (Kütahya) – Bizi milletvekili sen mi yaptın! 
BAŞKAN
– Sayın Turan, buyurun, sizi dinliyorum. 
MERAL
DANIŞ BEŞTAŞ (Adana) – Ben “ahlaksız” demedim ama.
VURAL
KAVUNCU (Kütahya) – Milletvekili sen mi yaptın! 
MERAL
DANIŞ BEŞTAŞ (Adana) – Ben “ahlaksız” demedim ama.
HAKAN
ÇAVUŞOĞLU (Bursa) – O sözü söyleyen ahlaksızdır! Ahlaksızsın işte! 
MERAL
DANIŞ BEŞTAŞ (Adana) – Ahlaksız senin…
ERTUĞRUL
KÜRKCÜ (İzmir) – Yeter ya! İyi, hadi bakalım, ver şunu mahkemeye. 
HAKAN
ÇAVUŞOĞLU (Bursa) – Özür dilesin, milletvekilinden saymıyormuş beni! 
MERAL
DANIŞ BEŞTAŞ (Adana) – Sen özür dileyeceksin, sen! 
MAHMUT
TOĞRUL (Gaziantep) – Sen özür dile, sen! 
BAŞKAN
– Sizin de özür dilemeniz gerekiyor Sayın Çavuşoğlu. 
HAKAN
ÇAVUŞOĞLU (Bursa) – Dilemiyorum çünkü ahlaksız! 
BAŞKAN
– Sayın Çavuşoğlu, lütfen…
BÜLENT
TURAN (Çanakkale) – Sayın Başkan…
BAŞKAN
– Buyurun. 
BÜLENT
TURAN (Çanakkale) – Bir daha söylüyorum: Hakaret ederken kadın mı, erkek mi
ayrımı yapmak diye bir şey olmaz. 
FİLİZ
KERESTECİOĞLU DEMİR (İstanbul) – Ardından bir de “Özür dile.” diyorsunuz ya!
BÜLENT
TURAN (Çanakkale) - Bunu bir “kadın milletvekiline” ifadeniz doğru değil.
FİLİZ
KERESTECİOĞLU DEMİR (İstanbul) – Hiç fark etmez, “ahlaksız” dedi ya!
BAŞKAN
– Elbette ki öyle, elbette ki öyle Sayın Turan.
BÜLENT
TURAN (Çanakkale) – Yani kadın vekile yapılmaz da, erkeğe yapılırmış gibi algı
doğacak cümleyi doğru bulmuyorum ben de. Bu, birincisi.
İkincisi:
Kürsüden arkadaşımız konuşurken ısrarla “Gülme!”, “Vekil misin?”, “Nasıl
vekilsin?” gibi gereksiz bir polemiğe girdi. Oysa, arkadaşımız hiç laf
atmamıştı. Ben yanındayım.
MERAL
DANIŞ BEŞTAŞ (Adana) – O laf attı, laf.
HAKAN
ÇAVUŞOĞLU (Bursa) – Atmadım.
BÜLENT
TURAN (Çanakkale) – Hayır, hiç atmadı, hiç atmadı, ben yanındayım.
MERAL
DANIŞ BEŞTAŞ (Adana) – Laf attı.
HAKAN
ÇAVUŞOĞLU (Bursa) – Atmadım. Hayır, siz bir şey söyleyene kadar…
MERAL
DANIŞ BEŞTAŞ (Adana) – Bakacağız tutanaklara.
BÜLENT
TURAN (Çanakkale) – Anayasa Komisyonunda aynı polemik olmuştu, Hakan Bey’in
mütebessim hâlinden yola çıkarak. “Agresif davranıyor arkadaşımız…” Meral Hanım
yapıyor bunu, gerek yok buna. Biz bunu…
FİLİZ
KERESTECİOĞLU DEMİR (İstanbul) – Ya, siz bunu geri alacak mısınız, almayacak
mısınız? “Ahlaksız” dedi mi, demedi mi? Bu ne kadar ayıp bir şey ya!
MERAL
DANIŞ BEŞTAŞ (Adana) – Ya, geri alın.
MAHMUT
TOĞRUL (Gaziantep) - Önce yanındaki adama bir iki laf et. Ayıp be! Ayıp, sana
yakışıyor mu şimdi?
HAKAN
ÇAVUŞOĞLU (Bursa) – Yanındaki adam milletvekili be!
BÜLENT
TURAN (Çanakkale) – Meral Hanım, size laf atmadı.
MERAL
DANIŞ BEŞTAŞ (Adana) – Bakın, konuşmanın son on saniyesi bunlar.
BAŞKAN
– Peki, sayın milletvekilleri, lütfen… 
Sayın
Turan, buyurun, tamam.
Sayın
Demirel, sisteme girmişsiniz.
Buyurun.
ÇAĞLAR
DEMİREL (Diyarbakır) – Teşekkürler Sayın Başkan. 
FİLİZ
KERESTECİOĞLU DEMİR (İstanbul) – Hâlâ savunmaya kalkıyorsunuz. En azından bu laf
için bir özür dilenmesi gerekiyor.
VURAL
KAVUNCU (Kütahya) – Hocam, “Kendini milletvekili zanneden.” diyorsunuz.
BÜLENT
TURAN (Çanakkale) – Neyi savunuyor?
BAŞKAN
– Arkadaşlar…
HAKAN
ÇAVUŞOĞLU (Bursa) – Herkes haddini bilecek, herkes haddini bilecek! Bu kürsüde
isteyen, milletvekiline istediğini söyleyemez hiç kimse. 
FİLİZ
KERESTECİOĞLU DEMİR (İstanbul) – Sen de haddini bileceksin!
MERAL
DANIŞ BEŞTAŞ (Adana) – Sen de haddini bileceksin!
HAKAN
ÇAVUŞOĞLU (Bursa) – Biliyorum. Çirkinsin!
MERAL
DANIŞ BEŞTAŞ (Adana) – Çirkin sensin! Çirkin senin tutumundur.
BAŞKAN
– Sayın Çavuşoğlu, lütfen, rica ediyorum. Böyle bir usul yok, böyle bir hitabet
şekli yok Sayın Çavuşoğlu.
MERAL
DANIŞ BEŞTAŞ (Adana) – Artık burayı dağ başı hâline getirdiniz be! Çete tarzı
çalışıyorsunuz!
BAŞKAN
– Sayın Danış…
YILMAZ
TUNÇ (Bartın) – Sayın Başkan, konuşmacıyı ikaz etmeniz lazım, karşısındaki
milletvekiline kürsüden sataşıyor. Ne demek “Gülüyor.”?
HAKAN
ÇAVUŞOĞLU (Bursa) – “Kendisinin milletvekili olduğunu sanan insan…”
BAŞKAN
– Arkadaşlar, lütfen, karşılıklı birbirimize hakaret etmeyelim.
HAKAN
ÇAVUŞOĞLU (Bursa) – Ben milletvekiliyim, o sansın, sanmasın. Beni de millet
seçti buraya.
BAŞKAN
– Evet, elbette ki öyle Sayın Çavuşoğlu. Burada herkes milletvekili.
HAKAN
ÇAVUŞOĞLU (Bursa) – Bu sözler “ahlaksız” kelimesini hak eder. Ahlaksızdır!
ÇAĞLAR
DEMİREL (Diyarbakır) – Sayın Başkan… Sayın Başkan…
BAŞKAN
– Sayın Demirel, buyurun.
VI.- AÇIKLAMALAR (Devam)
32.- Diyarbakır Milletvekili Çağlar Demirel’in, kürsüde
konuşan milletvekiline laf atmak, sataşmak şeklindeki yaklaşımı doğru
bulmadıklarına ve kınadıklarına ilişkin açıklaması
ÇAĞLAR
DEMİREL (Diyarbakır) – Sayın Başkan, gerçekten, burası Parlamento mu, yoksa
sokak mı belli değil. 
YILMAZ
TUNÇ (Bartın) – O zaman terörü destekleme.
ÇAĞLAR
DEMİREL (Diyarbakır) – Yani milletvekili kürsüde konuşurken sataşmak…
YILMAZ
TUNÇ (Bartın) – Sataşan kendisiydi, kendisi.
HAKAN
ÇAVUŞOĞLU (Bursa) – Kendisi sataştı.
BÜLENT
TURAN (Çanakkale) – Sataşmadı Sayın Başkan.
ÇAĞLAR
DEMİREL (Diyarbakır) – …laf atmak, farklı hareketlerde bulunmak başından beri
mahkûm ettiğimiz bir durumdur. Eğer sözünüz varsa çıkar, kürsüden cevabını
verirsiniz, sözünüzü söylersiniz. Bu kaçıncı defadır oldu. Sadece bu konuya
ilişkin söz hakkı alıp bunu dile getiriyoruz. Bu yaklaşımı kabul etmiyoruz,
mahkûm ediyoruz, kınıyoruz. Gerçekten bizim milletvekili arkadaşlarımız, özelde
de kadın arkadaşlar Meclis kürsüsünden konuştuğunda AKP’li milletvekilleri
sataşmak dışında başka bir şey yapmıyor.
YILMAZ
TUNÇ (Bartın) – Sataşan HDP’li milletvekilleri, sataşan. 
ÇAĞLAR
DEMİREL (Diyarbakır) – O zaman söz alsın, kürsüden konuşsun. Milletvekilinin
bizim milletvekillerimize söylediği bütün sözleri kendinize iade ediyorum.
Teşekkür
ediyorum.
BAŞKAN
– Peki, teşekkür ederiz Sayın Demirel.
Bitirelim
bu tartışmayı.
BÜLENT
TURAN (Çanakkale) – Sayın Başkan…
BAŞKAN
- Sayın Turan…
BÜLENT
TURAN (Çanakkale) – Zapta geçsin Sayın Başkan.
Hiçbir
hakareti doğru bulmuyoruz, bir daha söylüyorum. Ancak, ısrarla sayın grup
başkan vekilinin ifade ettiği “Kürsüdeyken sataşıyordu.” ifadesini doğru
bulmuyorum. Ben Hakan Bey’le konuşuyordum, hiç sataşmadığı hâlde tebessüm
etmesine laf atıldığı için agresif davrandı, özeti budur. (AK PARTİ ve HDP
sıralarından gürültüler)
MAHMUT
TOĞRUL (Gaziantep) – Ettiği lafı dinliyor musunuz? Ayıp size ya!
YILMAZ
TUNÇ (Bartın) – Laf atan kendisi! Kürsüden laf atıyor.
FİLİZ
KERESTECİOĞLU DEMİR (İstanbul) – Ya, ne demek?
MERAL
DANIŞ BEŞTAŞ (Adana) – Etti, ben duydum ya.
BAŞKAN
– Bir saniye sayın milletvekilleri…
Sayın
Demirel, buyurun.
FİLİZ
KERESTECİOĞLU DEMİR (İstanbul) – Ettiği lafı duydunuz mu?
BÜLENT
TURAN (Çanakkale) – Hayır ama “Vekil misin?” demesin ya! “Vekil misin?” diyor,
“Sırıtma” diyor. Gerek var mı bunlara?
FİLİZ
KERESTECİOĞLU DEMİR (İstanbul) – “Ben senin çirkinliğine bir şey diyor muyum?”
diye bağırıyor.
BAŞKAN
– Sayın Kerestecioğlu, grup başkan vekiliniz ayakta.
HAKAN
ÇAVUŞOĞLU (Bursa) – “Kendini milletvekili sanan insan.” diyor, daha ne diyecek?
ÇAĞLAR
DEMİREL (Diyarbakır) – Sadece tutanaklara girsin diye söylüyorum.
Tutanakları
isteyeceğiz, tutanaklar gelecek. Tutanaklarda kimin laf attığı, kimin konuştuğu
ortaya çıkacak. Bizim adımıza konuşan vekilimize kürsüde konuşurken laf
atıldığı ortada, sataşıldığı ortada yani açık bir şekilde ifade ettik.
BAŞKAN
– Peki.
Sayın
Demirel, tutanakları isteyin, ben de isteyeceğim tutanakları, bir
değerlendirelim.
MAHMUT
TOĞRUL (Gaziantep) – Yani bize ne dediğini duymuyorsunuz.
BÜLENT
TURAN (Çanakkale) – Hakareti doğru bulmuyorum, bir daha mı söyleyeyim?
BAŞKAN
- Sayın Özel, buyurun.
33.- Manisa Milletvekili Özgür Özel’in, Çanakkale
Milletvekili Bülent Turan’ın yerinden sarf ettiği bazı ifadelerine ilişkin
açıklaması
ÖZGÜR
ÖZEL (Manisa) – Sayın Başkan, teşekkür ederim. 
FİLİZ
KERESTECİOĞLU DEMİR (İstanbul) – “Sana insan diyorlar, bir şey diyor muyuz?”
diyor. Bir şey demeyecek misiniz? 
BÜLENT
TURAN (Çanakkale) – Doğru bulmuyorum, döveyim mi?
BAŞKAN
– Sayın Kerestecioğlu, Sayın Özel’e söz verdim.
MERAL
DANIŞ BEŞTAŞ (Adana) – Bakın, hâlâ sataşmaya devam ediyor. Diyor ki: “Size
insan diyorlar, bir şey diyor muyuz?” 
Özür
dilerim Sayın Özel.
ÖZGÜR
ÖZEL (Manisa) – Sayın Başkan, teşekkür ederim.
Bülent
Turan’ın biraz önce yaptığı açıklamayı dikkatle dinledik. Bir hakaret söz
konusu olduğunda, bir eleştiri söz konusu olduğunda kadın-erkek ayrımı yapılmaması
gerektiğini söyledi. Bu Aile Bakanına, geçmişte kendi İçişleri Bakanının
kullandığı bir söz tekrar edildiğinde bütün savunmalarını “Bir kadına
söylenmemesi gerekir.” olarak kurmuş olan bir partinin, kendi grup başkan
vekili tarafından tekzip edilmesini son derece anlamlı buluyoruz. (CHP
sıralarından alkışlar)
BÜLENT
TURAN (Çanakkale) – Cevap vermeye değer bulmuyorum Sayın Başkan bu yaklaşımı.
ÖZGÜR
ÖZEL (Manisa) - Ayrıca, kürsüdeki kadın olsun erkek olsun, kürsüden yapılan
eleştirilere karşı bir milletvekilinin “ahlaksız” gibi bir kelime kullanmasını
da kendi ahlakıyla ilişkili bir durum olarak görüyoruz.
Teşekkür
ederim. (CHP sıralarından alkışlar)
BAŞKAN
– Teşekkür ederiz Sayın Özel.
HAKAN
ÇAVUŞOĞLU (Bursa) – Sayın Başkan…
BAŞKAN
- Buyurun Sayın Çavuşoğlu.
34.- Bursa Milletvekili Hakan Çavuşoğlu’nun, Adana
Milletvekili Meral Danış Beştaş’ın CHP grup önerisi üzerinde yaptığı konuşması
ile Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
HAKAN
ÇAVUŞOĞLU (Bursa) – Sayın Başkanım, bir kere öncelikle şunu ifade edeyim: Bu
kürsüde konuşurken hatip “kendini milletvekili sanan” ifadesini kullandı. Benim
bütün tepkim bu ifade üzerine gerçekleşmiştir. Bu ifade doğru bir ifade
değildir. Buna mukabil yapacağım karşılığı da hak etmiştir, tekrar söylüyorum.
İkincisi: Kusura bakmasın, Sayın Özel, HDP kendini
savunabilir. Özel’e ne düşüyor? Özel’e bir şey düşmez burada.
FİLİZ KERESTECİOĞLU DEMİR (İstanbul) – Burası Meclis,
Meclis, herkesi ilgilendirmesi gerekiyor.
HAKAN ÇAVUŞOĞLU (Bursa) – Buradan rol kapmaya gerek
yok. Şahsımla ilgili rol kapacak birisi varsa Özel çıksın, arkadaşımla ilgili
konuşması gereken şeyi söylesin. 
Özel’le ilgili olarak da çok şey söylenebilir, şimdilik
bununla iktifa edeyim.
BAŞKAN – Sayın Çavuşoğlu, burada yapılan her türlü
yanlışlığa karşı her milletvekilinin söz söyleme hakkı vardır. Dolayısıyla,
Sayın Özel de yapılan hakarete ilişkin bir değerlendirme yapmıştır, bu da çok
normaldir.
HAKAN ÇAVUŞOĞLU (Bursa) – Ben de değerlendirmemi yaptım
Başkanım.
ÖZGÜR ÖZEL (Manisa) – Sayın Başkan…
BAŞKAN – Sayın Özel, buyurun.
ÖZGÜR ÖZEL (Manisa) – Sayın Başkan, esas mesele, bu
kötü, Meclise yakışmayan tutanakları otuz sene sonra okuyacak bir master
öğrencisinin utanç duyacağı… 
KEMALETTİN YILMAZTEKİN (Şanlıurfa) - HDP grup başkan
vekili misin sen?
ÖZGÜR ÖZEL (Manisa) – Birisine bu ifadelerin
kullanılıyor olması, bir kez, gerçekten, kişinin ahlakla ilgili başka bir
sorununa işaret eder. 
RAMAZAN CAN (Kırıkkale) – Sana ne ya!
ÖZGÜR ÖZEL (Manisa) – Esas sorun şu: Bülent Turan
çıktı, dedi ki: “Bir ifade kullanıldığında kadın, erkek olarak ayırmak doğru
değil.” 
BÜLENT TURAN (Çanakkale) – Konu ben değilim Sayın
Başkan. Kaşımıyor ısrarla benimle ilgili meselelerini.
ÖZGÜR ÖZEL (Manisa) – Bütün bir grup olarak, geçmiş dönem
İçişleri Bakanınızın kullandığı “önüne yatma” ifadesi bir kadın bakana
kullanıldığı için bütün bir meseleyi bunun üzerine kuran bir partinin şimdi
düştüğü durum ortadadır. 
YILMAZ TUNÇ (Bartın) – Sana mı kaldı HDP’yi savunmak!
RAMAZAN CAN (Kırıkkale) – Onlara ne, şimdi nereden
açıyorsun onu? Sana ne ya!
YILMAZ TUNÇ (Bartın) - Terörü savunmak sana mı kaldı
ya!
ÖZGÜR ÖZEL (Manisa) – Tutanaklara geçsin diye söz
aldım.
BAŞKAN – Peki Sayın Özel.
Teşekkürler.
BÜLEN TURAN (Çanakkale) – Cevap vermeye değer bulmuyoruz
Sayın Başkan.
HAKAN ÇAVUŞOĞLU (Bursa) – HDP grup başkan vekili
konuştu!
ÇAĞLAR DEMİREL (Diyarbakır) – Sayın Başkan…
BAŞKAN - Sayın Demirel, buyurun.
35.- Diyarbakır Milletvekili Çağlar Demirel’in,
Parlamento kültürünün erkek egemen zihniyetten arındırılması gerektiğine ve
cinsiyetçi söylemleri kabul etmediklerine ilişkin açıklaması
ÇAĞLAR DEMİREL (Diyarbakır) – Sayın Başkan, yine,
tekrar aynı şekilde ifade ediliyor. Ben şunu buradan net olarak ifade edeceğim:
Bu Parlamentoda erkek milletvekillerinin özelde kadınlara karşı kullandıkları
sözler… Biz, kim kullanırsa kullansın cinsiyetçi söylemleri kabul etmediğimizi
ifade etmiştik, defalarca da ifade ediyoruz buradan. Sayın milletvekili, eğer
kendi üzerine alınıyorsa söz hakkı ister, kendisine sataşıldığını söyler,
kalkar, kürsüden cevabını verir. Yerinde sataşmanın ya da farklı kelimeleri
kullanmanın hiçbir şekilde bu Parlamento kültürüne yakışmadığını ifade etmek
istiyoruz. Biz, bu Parlamentonun, Parlamento kültürünün erkek egemen
zihniyetten arındırılması gerektiğini düşünerek bunu ifade ediyoruz. 
UĞUR AYDEMİR (Manisa) - Her aklınıza geleni kürsüden
söylemeyin o zaman, düşünün biraz. 
ÇAĞLAR DEMİREL (Diyarbakır) – Yani, bu, AKP Grubunun
artık alışkanlık hâline getirdiği bir durumdur. Ne yazık ki AKP grup başkan
vekili de bunu onaylar açıklamalarda bulunuyor.
UĞUR AYDEMİR (Manisa) – Tabii ki tepki gösterecekler.
Ne yapacaklar yani?
ÇAĞLAR DEMİREL (Diyarbakır) – Biz bunu kabul
etmediğimizi bir kez daha ifade ediyoruz.
BAŞKAN – Peki.
Teşekkür ederiz Sayın Demirel.
BÜLENT TURAN (Çanakkale) – Sayın Başkan…
BAŞKAN – Buyurun Sayın Turan.
36.- Çanakkale Milletvekili Bülent Turan’ın, Diyarbakır
Milletvekili Çağlar Demirel’in yaptığı açıklamasındaki bazı ifadelerine ilişkin
açıklaması
BÜLENT TURAN (Çanakkale) – Grup başkan vekiliyle ilgili
ifadesi için cevap vermek istiyorum. Bakınız, bu konu uzatılacak konu değildir.
Kürsüdeki arkadaş yanlış ifadede bulundu, bunun üzerine arkadaşımız da belki
olandan daha fazla tepki gösterdi.
ÇAĞLAR DEMİREL (Diyarbakır) – Tepki değil, hakaret. 
MAHMUT TOĞRUL (Gaziantep) - Ya bu tepki mi Allah’ını
seversen ya! Bu tepki mi ya!
ÇAĞLAR DEMİREL (Diyarbakır) – Hakaret, hakaret...
BÜLENT TURAN (Çanakkale) – Uyardık, konuştuk, konuyu
kapattık fakat...
BAŞKAN – Sayın Turan, Sayın Çavuşoğlu kendi üzerine
alındıysa eğer, kürsüden cevap verme hakkına sahiptir. Bunu ifade etmeye
çalışıyoruz. 
BÜLENT TURAN (Çanakkale) – Sayın Başkan, boğazım
ağrıyor çok sesli konuşamıyorum. Sözüm de bitmedi izin verir misiniz? 
FİLİZ KERESTECİOĞLU DEMİR (İstanbul) - Çok net
duyuyorsun, çok net konuşuyorsun. 
BAŞKAN – Buyurun. 
BÜLENT TURAN (Çanakkale) – Lütfen...
Konuşamıyorum, sesim iyi çıkmıyor bugün.
BAŞKAN – Buyurun.
BÜLENT TURAN (Çanakkale) – Bakınız, az önce sayın
başkan vekili kürsüye laf atılmaktan kaynaklı eleştirisini ifade ettiler. Oysa
biz, bırakın kürsüye laf atmayı, kürsüyü işgal eden, kürsünün üzerine yürüyen,
olmayacak hakaret eden insanlar tanıyoruz.
FİLİZ KERESTECİOĞLU DEMİR (İstanbul) – Biz bugünden
bahsediyoruz ya, bugünden bahsediyoruz ya!
ÇAĞLAR DEMİREL (Diyarbakır) - Siz yaptınız. 
BÜLENT TURAN (Çanakkale) – O yüzden, buradan bir laf...
FİLİZ KERESTECİOĞLU DEMİR (İstanbul) – Dünya ateşten
bir top değil deme yani bana. 
LEZGİN BOTAN (Van) - Çarpıtma, çarpıtma. 
BÜLENT TURAN (Çanakkale) – ...atılmasını “Tüm grup
bununla ilgili farklı bir tavır sergiliyormuş.” diye ifade edilmesini doğru
bulmadığımızı ifade etmek istiyorum.
BAŞKAN – Peki, teşekkür ederiz Sayın Turan. 
Değerli arkadaşlar, bakınız, eğer bir milletvekiline
yönelik bir hakaret varsa ya da farklı bir ifade varsa milletvekili kürsüye
çıkar, cevabını verir, konuşmasını yapar. Ancak burada, bugün gördüğümüz ve
tanık olduğumuz başka bir şey var: Burada, Sayın Meral Danış Beştaş’ın
konuşması esnasında Sayın Çavuşoğlu’nun kendisine “ahlaksız” demesini ben doğru
bulmuyorum, kabul de etmiyorum. 
BÜLENT TURAN (Çanakkale) – Hayır Sayın Başkan, öyle
değil. 
HÜSEYİN BÜRGE (İstanbul) - Saptırıyorsun be!
BAŞKAN – Divan adına bunu ifade ediyorum. Böylesi bir
tarzın, böylesi bir üslubun buraya yakışmadığını söylüyorum. Sayın grup başkan
vekilleri de zaten açıklama yaptılar bu konuda. 
Sayın Beştaş’ın söz talebi var. 
Buyurunuz Sayın Beştaş.
37.- Adana Milletvekili Meral Danış Beştaş’ın, Bursa
Milletvekili Hakan Çavuşoğlu’nun tutumunun ve grup başkan vekiliyle birlikte
alay eder bir tarzda davrandıklarının kamera kayıtlarından tespit
edilebileceğine ilişkin açıklaması
MERAL DANIŞ BEŞTAŞ (Adana) – Sayın Başkan, bir kere,
öncelikle kameralar kaydediyor. Milletvekilinin, o sırada, kendisinin tutumu,
bizzat grup başkan vekiliyle birlikte konuşarak alay eder bir tarzda
davrandıkları kamera kayıtlarından da tespit edilebilir. Ben konuşmamda kendi
gündemim dışında bir konudan söz etmedim fakat kendilerinin tutumu sebebiyle...
Ve özellikle “ahlaksız” kavramını kendilerine iade ediyorum. Özür dileme
olgunluğunu göstermedikleri için onların düzeyine düşmeyi asla kendime
yedirmezdim ama en büyük ahlaksızlık bunun arkasında durmaktır ve burada bu
tutuma devam etmektir diyorum ve teşekkür ediyorum. 
BAŞKAN – Peki, teşekkür ederiz Sayın Beştaş. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
8.- Türkiye Cumhuriyeti Hükümeti ile Belçika Fransız
Toplumu Hükümeti, Valonya Hükümeti ve Brüksel-Başkent Bölgesi Fransız Toplumu
Komisyonu Heyeti Arasında Kültür, Eğitim ve Bilimsel Araştırma Alanında
İşbirliği Anlaşmasının Onaylanmasının Uygun Bulunduğu Hakkında Kanun Tasarısı
(1/324) ve Dışişleri Komisyonu Raporu (S. Sayısı: 29) (Devam)
BAŞKAN
– Sayın milletvekilleri, şimdi 1’inci madde üzerinde Cumhuriyet Halk Partisi
Grubu adına Aydın Milletvekili Sayın Hüseyin Yıldız. (CHP sıralarından
alkışlar)
CHP
GRUBU ADINA HÜSEYİN YILDIZ (Aydın) – Sayın Başkanım, değerli milletvekillerim;
17 milyon yoksulun olduğu bir ülkede, 6 milyon işsizin olduğu bir ülkede pazar
günü Anneler Günü’nü kutladık. Annelerin ne kadar üzgün olduğunu, mutsuz
olduğunu hepimiz biliyoruz. Bu vesileyle bütün kadınların Anneler Günü’nü
kutluyorum, bütün annelerin ellerinden öpüyorum. 
Sayın
milletvekillerim, ilk defa Orman ve Su İşleri Bakanına denk geldik. Daha önce
iki önerge vermemize rağmen, soru önergesi vermemize rağmen maalesef cevap
vermediler. 
Değerli
milletvekillerim, Büyük Menderes havzası bölgenin en önemli havzasıdır. Bakan
kendisi de bilir, Afyonludur. Dinar’da doğar; Uşak, Denizli, Denizli’den sonra
Aydın, Aydın’dan sonra Ege Denizi’ne ulaşır. Evet, ben hep şunu hayal
ediyordum… Bakan, hem ormana hem suya çok önem verir. Kendi memleketinde doğan
bir nehri… O nehir havzasında komple 2,5 milyon insan yaşar, 2,5 milyon insan.
Ama üzülerek söylüyorum, Uşak’tan ve Denizli’den geçerken oradaki sanayi,
tabakhane -yani deri işlenen yere tabakhane diyoruz- onlar olduğu gibi arıtma
kullanılmadan bütün o pislikleri nehre bırakır ve orada döner, çıkar gelir.
Aydın’da Buharkent’le Ege Denizi’ne ulaştığı yer 150 kilometre, genişliği 80
kilometre ve Aydın, Ege… Bütün o ürünler, sebzeler, meyveler o havzada yetişir.
Yaklaşık -dikkatinizi çekiyorum- 2,5 milyon insan yaşıyor değerli arkadaşlar.
Ama ne hikmetse, Sayın Bakanım, Çevre ve Şehircilik Bakanı o fabrikaları bir
türlü denetleyemiyor ve ruhsat alırken “Arıtma yapmak zorundasınız.”
denilmesine rağmen, arıtması yok ama buna rağmen, tıkır tıkır o tabakhaneler
işlenir ve ta Ege’ye kadar o kokular gelir. O yetmiyormuş gibi, yine burada
söylüyorum Sayın Bakanım, Aydın’da biliyorsunuz… 2007’de bir yasa çıkarıldı,
ÇED raporunu ortadan kaldırdınız, jeotermal elektrik santrallerine ÇED raporunu
kaldırdınız. Şu an Aydın’da jeotermal elektrik santrallerinden çıkan o kirli
metan sularının hepsi Büyük Menderes Nehri’ne akıyor ve 19 çeşit bitki ve sebze
oluşan Aydın Ovası’nda, şu an üzülerek söylüyorum, zehir içinde yaşıyoruz. 
Değerli
arkadaşlar, havzanın alanı 24.873 kilometre, su alanı 1.732 kilometre. Başlıca
geçim kaynakları hayvancılık, tarım, sanayi, turizm. Havzada yaşayan kişi
sayısı, yine, aşağı yukarı demin dediğim gibi 2,5 milyon. Havzada kullanılan
suyun yüzde 79’u tarım, yüzde 21’i endüstriyel ve evsel amaçlı olarak
kullanılıyor. 
Değerli
Bakanım, buradayken, lütfen, sizden rica ediyorum Aydın İl Tarım Müdürünü
arayın, Devlet Su İşleri Bölge Müdürünü arayın, Devlet Su İşleri İl Müdürünü
arayın, Çevre ve Şehircilik İl Müdürünü arayın, deyin ki: “Gidin şu
Menderes’ten bir su alın, tahlil yapın.” Ne kadar sağlıklıdır size bildirirler.
Üzülerek söylüyorum, 10 sefer şikâyet ettik, Çevre ve Şehircilik Bakanlığı İl
Müdürü şunu söyledi: “Sayın Vekilim, gidiyoruz, tahlil ediyoruz. Evet,
sağlıksız bir su, tarımda kullanılmaması gereken bir sudur ama bizim yapacağımız
bir şey yok.” Bakın, ANAP’ın zamanında başlatılan Çine Barajı var Sayın
Bakanım, en azından bu kirliliği önlemek için sulama zamanında o barajları
açın. En azından, o kirliliği biraz daha aşağı düşürmemiz gerekiyor. Aksi
takdirde, o Aydın havzasında yediğiniz bütün sebzeler, meyveler ve o bölgede
yaşayan insanlar kansere doğru gidiyor; kanser yüzde 15, yüzde 20 arttı;
Aydın’a telefon açabilirsiniz.
Özellikle,
geçen hafta yine buraya getirmiştik, jeotermalle ilgili bir araştırma komisyonu
kuralım dedik, üzülerek söylüyorum, AKP’li milletvekilleri reddetti. Değerli
arkadaşlar, geçen hafta Aydın’daydım, Germencik’teydim, orada miting yapıldı,
bütün arkadaşlarla görüştük, şunu söyledik: Yani itiraz etmiyoruz, bir
araştırma komisyonu kurun veya Bakanlıkta kurun, gönderin, orada havzadan geçen
o suyu kontrol edin, eğer kirlilik oranı uygunsa ben gelip burada sizden özür
dileyeceğim. Çünkü ben sizin Bakanlığınızın gerçekten çalıştığını biliyorum ama
-ne hikmetse- Dinar’da, sizin memlekette doğan bir suyu -ben isterdim ki- Bakan
olarak onu tertemiz, Ege Denizi’ne dökmenizi isterdim. 
Arkadaşlar,
tekrar ediyorum: 150 kilometre derinlikte, 80 kilometre genişlikte,
Türkiye’deki en verimli topraklar Aydın toprakları. Orada yetişen o sebzeler, o
meyveler eğer zehirli olarak yansıyorsa ve onları biz çocuklarımıza
yediriyorsak çocuklarımızın yüzde 15’i, yüzde 20’si kansere gidiyor. Daha on
beş gün önce 16 yaşındaki bir çocuk mide kanserinden öldü. Sevgili Bakanım, siz
bürokratlarınıza talimat verin, gönderin Uşak’a, gönderin Denizli ekibini,
arıtma yapılmayan o fabrikaları kapatın. Gidiyorsunuz, 2 bin lira ceza
kesiyorsunuz, o adam için önemli değil ki 2 bin lira, hiç önemli değil.
Değerli
arkadaşlar, jeotermalle ilgili, gündeme getirdiğimizde bana kızdılar, size bir
şey söyleyeyim: Hepiniz iş adamısınız, ticaret yapan insanlarsınız, çok iyi
bilirsiniz; jeotermalleri eski teknolojiyle kurdukları için iki yılda kendini
amorti ediyor arkadaşlar, iki yılda. Şimdi, ben Sayın Bakanıma soruyorum: Allah
aşkına, hangi mantıkla jeotermal elektrik santralleri kurulurken o ÇED
raporunu, o kanunu kaldırdınız, sebebi neydi acaba, sebebi? Ben onu öğrenmek
istiyorum. Yani adam iki yılda 20 milyon dolar yatırım yapacak, iki yılda
amorti edecek ama 1 milyon dolar fazla verecek, oraya, çevreye zarar vermeyecek
şekilde… “Yok, o beyefendi 1 milyon dolar masraf etmesin; o köyleri, inciri,
zeytini, sebzeyi, meyveyi ve Aydın halkını zehirlesin, çok önemli değil.”
diyorsunuz. Bu, Allah’tan reva mı ya! Bu, Allah’tan reva mı size soruyorum
Sayın Bakanım?
Sayın
Bakanım, jeotermallerin, dediğim gibi, şehir yaşam merkezinden 40 kilometre
uzakta olması gerekiyor. Kanunu siz çıkarmışsınız. 5 kilometre, 3 kilometre,
şehir merkezinde şu an kuruyorlar, şehir merkezinde. 
Ulaştırma
Komisyonundayım. Geçen hafta Aydın milletvekilleri şunu demişti: “Aydın’a
havaalanı yapıyoruz.” On beş gün önce gittim, araştırdım Aydın Havaalanı
yapılan yere dahi jeotermal ruhsatı verilmiş Sayın Bakanım. Yani siz orada
jeotermal santrali kuracaksınız, uçak gelecek herhâlde buharın üzerinde inecek,
öyle tahmin ediyorum. Böyle saçma bir şey olabilir mi değerli arkadaşlar?
Türkiye'nin en verimli topraklarını zehir hâline getirdiniz. Ben tekrar
ediyorum: Bürokratlarınızı çalıştırın. İstiyorsanız komisyon kuralım, siz verin
önergeyi, ben altına imza atayım CHP milletvekili olarak. (CHP sıralarından
alkışlar) Siz kurun, getirin buraya, ben imza atacağım arkadaşlar. 
Arkadaşlar,
Aydın 1 milyon nüfuslu bir il. Eskiden Ankara’da, İzmir’de emekli olan o
emekliler ne diyordu biliyor musunuz? “Aydın’a gidelim, yerleşelim,
emekliliğimizi orada yaşayalım.” Şu an Aydın’da emekli olan o vatandaşlarımız
İzmir’e, Bursa’ya, diğer illere gidiyor. Yani size Aydın 4 milletvekili verdi
2002’de, 2007, 2011’de üçer milletvekili verdi, 2015’te 3 milletvekili verdi.
Bu mu bizim mükâfatımız, bu mu Sayın Bakanım? Sizden rica ediyorum…
Değerli
arkadaşlar, ben burada üç aydır konuşuyorum, AKP’lilere sesleniyorum: Verin bir
araştırma komisyonu önergesini, Cumhuriyet Halk Partisi olarak destekliyoruz.
Onun için, Aydın’ı seviyoruz, Aydın için ne bedel gerekiyorsa da ödemeye
hazırım.
Hepinize
teşekkür ediyorum. (CHP sıralarından alkışlar)
BAŞKAN
– Teşekkür ederiz Sayın Yıldız.
ORMAN
VE SU İŞLERİ BAKANI VEYSEL EROĞLU (Afyonkarahisar) – Sayın Başkan…
BAŞKAN
– BAŞKAN – Sayın Bakan, soru-cevap işleminde isterseniz cevap verin, on
dakikayı oraya ayıracağız.
ORMAN
VE SU İŞLERİ BAKANI VEYSEL EROĞLU (Afyonkarahisar) – Tabii. 
OKTAY
VURAL (İzmir) – Sayın Başkan, ben öncelikli olarak. Bir sataşma var. 
BAŞKAN
– Biliyorum Sayın Vural. Daha önce size vereceğim, elbette ki.
OKTAY
VURAL (İzmir) – Sataşmadan dolayı ben alayım efendim, müsaade ederseniz. 
BAŞKAN
– Sayın Bakan, sayın grup başkan vekillerinin talebi var. 
OKTAY
VURAL (İzmir) – Sayın Başkan, ben söz istedim.
BAŞKAN
– Sayın Vural “Vereceğim.” diyorum. 
OKTAY
VURAL (İzmir) – Evet.
BAŞKAN
– Yani önceliği size tanıyacağım zaten ama sözümüzü kesiyorsunuz burada. 
OKTAY
VURAL (İzmir) – Anlıyorum.
BAŞKAN
– Sayın Bakan, isterseniz soru-cevap işleminde size söz vereyim isterseniz de
sayın grup başkan vekillerinden sonra söz vereyim.
ORMAN
VE SU İŞLERİ BAKANI VEYSEL EROĞLU (Afyonkarahisar) – Tamam.
BAŞKAN
– Sayın Vural, buyurun. 
VI.- AÇIKLAMALAR (Devam)
38.- İzmir Milletvekili Oktay Vural’ın, Manisa
Milletvekili Özgür Özel’in Milliyetçi Hareket Partisinin kongre süreciyle
ilgili iddialarının mesnetsiz olduğuna ilişkin açıklaması
OKTAY
VURAL (İzmir) – Efendim, teşekkür ederim.
Biraz
önce Sayın Özgür Özel, Cumhuriyet Halk Partisi Grup Başkan Vekili, Bakanlar
Kurulunda Adalet Bakanının, Milliyetçi Hareket Partisi kongre süreciyle ilgili
bilgi verip sorularını cevaplandırdığına ilişkin gerçekten son derece mesnetsiz
bir iddiada bulunmuştur. 
Milliyetçi
Hareket Partisi kongre süreci parti içinde yürütülen bir konudur ve hukuki
boyutları vardır ve bu süreç Yargıtaydadır. Dolayısıyla mahkemelere intikal
etmiş bir konu hakkında böyle farklı bir intiba uyandıracak bir kanaat
uyandırmanız gerçekten etik değildir. Burada, Cumhuriyet Halk Partisinin kendi
içindeki mesele ve tercihlerini Parlamento gündemine getirmeyi ahlaki bakımdan
doğru bulmadığım gibi bir başka partinin de Milliyetçi Hareket Partisinin
kongre süreciyle ilgili ahkâm kesmesini doğru bulmadığımı ifade etmek
istiyorum.
ÖZGÜR
ÖZEL (Manisa) – Hiç öyle bir şey demedim ben.
OKTAY
VURAL (İzmir) – Milliyetçi Hareket Partisine hukukun dışındaki…
(Mikrofon
otomatik cihaz tarafından kapatıldı)
OKTAY
VURAL (İzmir) - …hiç kimse ya da kurumun bu süreçle ilgili müdahil olmasının
haddi olmadığını ifade etmek isterim. Milliyetçi Hareket Partisi de hiçbir
parti, yapı, sınıf, zümre, güç ya da siyaset mihraklarının tavsiye, telkin ve
himayesine de muhtaç değildir. Bunu da özellikle ifade ediyorum. 
Teşekkür
ederim. 
BAŞKAN
– Teşekkürler Sayın Vural.
ÖZGÜR
ÖZEL (Manisa) – Sayın Başkan, cevap vermem lazım.
BAŞKAN
– Sayın Özel, sanırım bir cevap verme talebiniz var.
ÖZGÜR
ÖZEL (Manisa) – Tabii. 
BAŞKAN
– Buyurunuz. 
39.- Manisa Milletvekili Özgür Özel’in, İzmir
Milletvekili Oktay Vural’ın yaptığı açıklamasındaki bazı ifadelerine ilişkin
açıklaması
ÖZGÜR
ÖZEL (Manisa) – Aslında bir düzeltme. Tutanağı okuyayım. Belki hani tutanağa mı
doğru yansımadı? Ben, Sayın Bülent Turan’ın, daha doğrusu Sayın İnceöz’ün,
bizim partimizin kendi partilerinin iç meselesiyle ilgili bir şey söylemesi
üzerine, bunu söyleyecek son parti onların olduğunu; bundan iki hafta önce
Adalet Bakanı Bekir Bozdağ’ın, Milliyetçi Hareket Partisinin kongre süreciyle
ilgili Bakanlar Kurulunda bilgi verip sunum yaptığını, bunun basına
yansıdığını, ancak yalanlanmadığını söyledim. Eğer burada böyle bir şey
anlaşıldıysa onu düzeltelim. Ben “Burada böyle bir şey oldu.” demedim. 
OKTAY
VURAL (İzmir) – Bu konuda böyle bir isnatta bulunmanız…
ÖZGÜR
ÖZEL (Manisa) – Evet, yalanlasınlar efendim. Sizinle ilgili değil ki. 
OKTAY
VURAL (İzmir) – Bu durumda da size müdahil olan zümrelerle ilgili o konuları da
buraya getirme ihtiyacı olur. Sizi bu konudan özenle uzak durmanızı, külliyen…
ÖZGÜR
ÖZEL (Manisa) – Sayın Grup Başkan Vekilim, mesele, sadece ve sadece Bakanlar
Kurulunda olan bir şeydir. Yalanlayacaksa Adalet ve Kalkınma Partisi çıkıp
bunun olmadığını söyleyecek. 
OKTAY
VURAL (İzmir) – Bakın, olmadığını söylesinler. Ama böyle bir bilgiyi Milliyetçi
Hareket Partisine atfen söylemeniz hâlinde de dikkatli bir üslup kullanmanızı
tavsiye ederim size.
ÖZGÜR
ÖZEL (Manisa) – Çok dikkatli bir üslup kullanıyorum. O konuda…
OKTAY
VURAL (İzmir) – Size tavsiye ederim bunu. 
ÖZGÜR
ÖZEL (Manisa) – Üslup telkini noktasında bir tavsiyeye muhtaç olduğumuzu da
düşünmüyoruz.
OKTAY
VURAL (İzmir) – Tavsiye ederim. Dolayısıyla, yalan yanlış bilgilerle Milliyetçi
Hareket Partisinin bu kongre sürecine sizin de müdahil olmanızı doğrusu
anlamıyorum. 
ÖZGÜR
ÖZEL (Manisa) – Hiç öyle bir niyetimiz yok. Allah selamet versin. Hiç öyle bir
niyetimiz yok.
BAŞKAN
– Peki, sayın grup başkan vekilleri, karşılıklı konuşmayalım lütfen. 
Sayın
Bakanın bir söz talebi var. 
Buyurun
Sayın Bakan. 
40.- Orman ve Su İşleri Bakanı Veysel Eroğlu’nun,
Bakanlar Kurulunda Milliyetçi Hareket Partisinin kongresiyle alakalı bir görüş,
herhangi bir söylem veya sunum yapılmadığına ilişkin açıklaması
ORMAN
VE SU İŞLERİ BAKANI VEYSEL EROĞLU (Afyonkarahisar) – Sayın Başkanım, çok
değerli milletvekilleri…
ÖZGÜR
ÖZEL (Manisa) – Yok öyle bir şey demedim ya. Hiç öyle bir şey demedim. 
OKTAY
VURAL (İzmir) – Nasıl demediniz? Tutanak burada. 
ÖZGÜR
ÖZEL (Manisa) – “Bakanlar Kurulunda bilgi vermiş adam” dedim. “Başka partinin
iç işine karışıyor.” dedim. 
ORMAN
VE SU İŞLERİ BAKANI VEYSEL EROĞLU (Afyonkarahisar) –Müsaade ederseniz… 
BAŞKAN
– Sayın Bakana söz verdim. 
Sayın
Özel…
ORMAN
VE SU İŞLERİ BAKANI VEYSEL EROĞLU (Afyonkarahisar) – Sayın Başkanım, değerli
milletvekilleri…
OKTAY
VURAL (İzmir) – Sen miydin Bakanlar Kurulunda? 
ÖZGÜR
ÖZEL (Manisa) – Siz olacaksınız yakında. O anlaşılıyor. 
ORMAN
VE SU İŞLERİ BAKANI VEYSEL EROĞLU (Afyonkarahisar) – Bakanlar Kurulunda asla
-ben bir Bakanlar Kurulu üyesiyim- MHP’nin kongresiyle alakalı bir görüş,
herhangi bir söylem veya sunum yapılmadı, görüşülmedi. Bakanlar Kurulunun
tutanakları ortadadır. Dolayısıyla, kati surette böyle bir şey söz konusu
değildir. Ben, bunu, Bakanlar Kurulu üyesi olarak söylüyorum. Biz Bakanlar
Kurulunda sadece yapılacak işleri görüşüyoruz. Gündemi bellidir, her şeyi
belli. Böyle bir şeyin görüşülmesi asla söz konusu değildir, olamaz da, doğru
da değildir. Onu özellikle vurgulamak isterim. 
BAŞKAN
– Peki, teşekkürler Sayın Bakan.
HAKAN
ÇAVUŞOĞLU (Bursa) – Özür dilesin Özel.
ÖZGÜR
ÖZEL (Manisa) – Senden dileyeceğim!
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
8.- Türkiye Cumhuriyeti Hükümeti ile Belçika Fransız
Toplumu Hükümeti, Valonya Hükümeti ve Brüksel-Başkent Bölgesi Fransız Toplumu
Komisyonu Heyeti Arasında Kültür, Eğitim ve Bilimsel Araştırma Alanında
İşbirliği Anlaşmasının Onaylanmasının Uygun Bulunduğu Hakkında Kanun Tasarısı
(1/324) ve Dışişleri Komisyonu Raporu (S. Sayısı: 29) (Devam)
BAŞKAN
– Sayın milletvekilleri, 1’inci madde üzerinde konuşmalar tamamlanmıştır. 
OKTAY
VURAL (İzmir) – Şimdi ifadenizi geri alıyor musunuz?
ÖZGÜR
ÖZEL (Manisa) – Ya ifade değil… “Yalanlamadınız.” dedim, yalanlıyor adam. Bu
sizin için iyi bir şey Sayın Başkan, kötü bir şey değil ki. 
BAŞKAN
– Sayın Özel…
Şimdi,
1’inci madde üzerinde soru-cevap işlemini gerçekleştireceğim. 
Sadece
bir milletvekili sisteme girmiş. 
OKTAY
VURAL (İzmir) – Hayır, dinleme merkeziniz mi var Bakanlar Kurulunda? O zaman
açıklayın onu. Dedikoduları buraya taşıyıp, partiler hakkında farklı kanaat
uyandırıyorsunuz. Gerçekten yakışık değil ya. 
BAŞKAN
- Sayın Tümer, sizi dinliyoruz.
OKTAY
VURAL (İzmir) – Cumhuriyet Halk Partisine yakışmıyor ya. Bu kadar köklü bir
partisiniz.
ÖZGÜR
ÖZEL (Manisa) – Yakında Bakanlar Kurulunda birlikte olursanız şaşırmayacağız
zaten!
HAKAN
ÇAVUŞOĞLU (Bursa) – Yakışır! Kaset operasyonundan sonra her şey yakışır Cumhuriyet
Halk Partisine!
BAŞKAN
– Sayın Tümer, sizi dinliyoruz.
Buyurun.
ZÜLFİKAR
İNÖNÜ TÜMER (Adana) – Sayın Bakan, Adana’da çiftçinin suyu düzenli ve rantabl
kullanabilmesi, toprağın yapısının korunması ve ürün deseninin artması adına
kapalı sulama sistemine geçilmesinin şart olduğu anlaşılmıştır. Çiftçinin can
damarı Adana’daki Seyhan, Çatalan, Ceyhan ve Aslantaş barajlarının
işletimlerinin özel şirkete devredilme girişimleri de büyük sorun doğuracaktır.

Bir
diğer önemli sorun ise Akyatan lagünlerinin pis sularla kaplı olmasıdır.
Lagünler nesli tükenmekte olan flamingoların yaşam alanı olmakla birlikte
caretta caretta kaplumbağalarının yanı sıra geçmiş yıllarda her sezon 700 tona
yakın balık üretilen bir bölge olmasına karşın şimdilerde balık üretimi 60 tona
kadar düşmüştür. Lagünlerdeki atık sular nedeniyle kuş ve balık ölümleri
gerçekleşmektedir. 
(Mikrofon
otomatik cihaz tarafından kapatıldı)
ZÜLFİKAR
İNÖNÜ TÜMER (Adana) – Bu kapsamda, çiftçimizin modern tarıma geçişinde büyük
etken olan kapalı sulama sistemine geçilmesi, lagünlerin atık sulardan
temizlenmesi ve drenaj kanallarıyla temiz su aktarılması için bir girişim
gerekmektedir. 
Bilgilerinize
sunarım.
BAŞKAN
– Sayın Aydın? Yok.
Sayın
Atıcı…
AYTUĞ
ATICI (Mersin) – Teşekkür ederim Sayın Başkan.
Sayın
Bakan, Mersin büyük oranda geçimini tarımla sağlayan bir kenttir ve dış
politikalarınız nedeniyle çiftçi ürettiğini satamamaktadır. Bugün, erikler,
Mut’un kayısıları, narenciyeler tamamen çiftçinin elinde kalmıştır. Ancak
bundan daha tehlikeli olmak üzere çiftçi ürün elde etmek için su
bulamamaktadır. Başta Mersin’in Toroslar ilçesinin Doruklu, Evrenli, Çelebili
köyleri olmak üzere bütün bu köylere gölet sözünüz vardır. Seçimden önce
verdiğiniz bu sözleri ne zaman tutacaksınız?
BAŞKAN
– Sayın Sarıhan…
ŞENAL
SARIHAN (Ankara) – Bugün, bildiğiniz gibi, 10 Ekimin 7’nci ayındayız ve “10
Ekim Barış ve Dayanışma Derneği” adıyla kurulmuş olan derneğimiz bugün
Parlamentonun çeşitli gruplarını ziyaret etti. Onların en büyük talebi adaletin
sağlanması konusunda. Adalet, yaşam haklarının iadesiyle elbette ki
sağlanamayacak ama yakınlarının acısını dindirebilmek için Parlamentonun acilen
yeni bir yasal düzenlemeyle onların yasal haklarını aramalarının yollarını
ücretsiz hâle getirmesi gerekiyor. Bu konuyu arkadaşların bilgisine sunarak
üzerinde düşünmelerini rica ediyorum, bu sebeple söz aldım.
Teşekkür
ederim. 
BAŞKAN
– Sayın Gürer…
ÖMER
FETHİ GÜRER (Niğde) – Teşekkürler Sayın Başkan.
Niğde
ili Ulukışla ilçesi Koçak köyünde afet nedeniyle köyün taşınması gündeme gelmiş
ve köyün bir kısmı başka yerlere göç etmek durumunda kalmıştır. Köy için yakın
çevrede yer aranmıştır. Hazine ve orman alanlarında yer verilmediği için
köylüler mağdur durumdadır. Bu bağlamda, köylülerin talebi, köyün Niğde merkez
ilçe yakınlarına taşınması ya da kendilerinin ikamet edecekleri bir alanın
kendilerine verilmesi yönündedir. Köyün afet kapsamına alınarak, yapılacak bir
düzenlemeyle Niğde ili merkez ilçeye taşınmasıyla sorunun çözüleceği yönünde
düşünce vardır. Sayın Bakan, Niğde’ye taşınmaması hâlinde orman alanında yer
verilmesi mümkün müdür?
Teşekkür
ediyorum.
BAŞKAN
– Sayın Bakan, geri kalan süre size ait.
Buyurun.

ORMAN
VE SU İŞLERİ BAKANI VEYSEL EROĞLU (Afyonkarahisar) – Teşekkür ediyorum.
Saygıdeğer
Başkanım, değerli milletvekillerim; önce, Adana’da kapalı sistem… Yani bundan
sonra yaptığımız bütün projeleri kapalı sistem olarak yapıyoruz. Mesela
İmamoğlu Sulaması, şu anda Adana’daki 75 bin hektarlık sulanacak alan tamamen
kapalı sistemdir. Ama diğer, Aşağı Ceyhan vesaire ovalarında, oralarda kot
müsait olmadığı için mecburen geçmişte açık sistem olarak, klasik sistem
planlanmıştır. Ama biz o konuda da… Ben Adana’ya biliyorsunuz bir buçuk ay önce
gittim, o konuda da bir çalışma yapılması talep edildi. Arkadaşlarımız çalışma
yapıyor ama şuna emin olun: “Bundan sonraki bütün sulamaları kapalı sistem
yapın.” diye talimat verdim. Hatta şu anda İmamoğlu Sulaması, Misis Ovası
vesaire çok hızlı şekilde ilerliyor. 
Bunun
dışında, tabii, caretta caretta’ları koruyoruz. O lagünlere bakacağım. İnşallah,
onları… Zaten Doğa Koruma ve Milli Parklar bunların yaşam alanlarını koruyor.
Ben de o lagünlere bakarak ne yapılabilecekse yapacağım. Sizin de başka
tavsiyeniz olursa bildirirseniz memnun olurum. 
Efendim,
Sayın Atıcı, Mersin’de, hakikaten, çok sayıda baraj, gölet, sulama tesisi
yapıyoruz yani, siz de biliyorsunuz. Şu anda, söz verdiğim bütün göletler
yapılacak, hatta sulamalarda kapalı sistem yapılacak. Ben size bu konuda
Mersin’de yapılanları çok detaylı -sizin zaten e-postanız var- göndereceğim. 
AYTUĞ
ATICI (Mersin) – Söz veriyor musunuz Sayın Bakan?
ORMAN
VE SU İŞLERİ BAKANI VEYSEL EROĞLU (Afyonkarahisar) – Söz, sözdür, yani sözdür,
onları yapacağız. Zaten şu anda biz, bütün vekillerim, şu anda biz “Bin Günde
Bin Gölet ve Sulama”yı bitirdik; şimdi, 2019 yılına kadar “1071 Gölet ve
Sulama”, Türkiye’de vatandaşların bütün taleplerini yerine getireceğiz.
Hakikaten, onun için, Mersin ve diğer illerimizdeki talepleri yerine
getireceğiz. 
Niğde
Ulukışla’daki konuyu biliyorum. Ben, biliyorsunuz, Sayın Vekilim, Ulukışla’ya
en son gittiğimde konu gündeme geldi. Bakacağız, mutlaka o köye bir yer
bulmamız lazım. Ormanlık alanlarda da eğer -AFAD ve Çevre ve Şehircilik
Bakanlığı- orada bir afet durumu söz konusu ise mevzuata göre ormanlık alanda
da yer verilebilir. Bunu inceleyelim, Niğde milletvekillerimizle beraber
inceleyelim. Ben, AFAD Başkanıyla ve Çevre ve Şehircilik Bakanıyla da
görüşeyim, bunu bir an önce halledelim. Yani, ben de takip edeceğim. 
Gelelim
diğer, Aydın milletvekilimizin az önceki konuşmasına. Birkaç söz söylemek
istiyorum. Efendim, Aydın’a en büyük yatırımları Bakanlık olarak biz yaptık.
Yani, şu anda Aydın’a yaklaşık 25 milyar TL’lik yatırım yapılmış, bunun 4,5
milyar TL’sini Orman ve Su İşleri Bakanlığı yapmıştır. Tam yüz elli yıldır
hayal edilen, Çine Adnan Menderes Barajı’nı biz bitirdik. Karacasu-Dandalaz
Barajı, İkizdere Barajı, yani oradaki bütün baraj, göletler, sulama tesisleri
bizim dönemimizde yapıldı. Yani, orada Büyük Menderes’ten çoğu kere sulanmıyor;
çoğu kere barajlardan, Kemer Barajı, işte, orada, diğer, daha önce yapılan
barajlar, Karacasu-Dandalaz Barajı gibi barajlardan sulanıyor ve bu konuda,
kaldı ki Büyük Menderes’le alakalı, bir komisyon marifetiyle, bütün illeri
kapsayan bir çalışma grubu kurduk. Bizzat buna da ben Başkanlık yapıyorum.
Hatta şu anda size bir müjde daha vereyim: Kendi odamdan Büyük Menderes’teki
bazı istasyonlardaki su kalitesini bizzat takip ediyorum. Gerekli tedbirleri
alıyoruz. 
Bakın,
Büyük Menderes de daha önce tamamen dolmuştu. İlk defa Büyük Menderes Nehri’ni
temizleyen, büyük bir çalışma yaparak, biliyorsunuz, makineli çalışma yaparak
hakikaten tanzim eden, hatta, biliyorsunuz, tam, özellikle dökülmeden önce,
Büyük Menderes Nehri denize dökülmeden önce dünyada örneği nadir olan bir
lastik, şişme botla, biliyorsunuz, orada Bafa Gölü’ne su aktaran ve oradaki
bütün içme suyu yatırımlarını yapan bakanlık bizim Bakanlığımız. Ben sizden,
doğrusu, teşekkürü beklerdim. Şu anda, orada sulamaları biz yaptık. Oradaki
şehrin içme suyunu kim temin etti, şehir ve civarının? İkizdere Barajı’ndan
arıtma tesisleri, isale hatlarını biz yaptık. Kaldı ki, kirletme deyince… 
Bakın,
biz Bakanlık olarak atık su arıtma tesisi yapmıyoruz, ancak ceza verebiliriz.
Mesela benim sizden ricam şu: Hemen Büyükşehir Belediyesi Başkanına deyin ki…
“Ya, kaç tane mahallenin kanalizasyonu şu anda doğrudan Büyük Menderes’e
akıyor? Sizin vazifeniz Aydın Su ve Kanalizasyon İdaresinin vazifesidir. Bunu
niye yapmıyorsunuz?” diye o soruyu sorsanız daha çok memnun olurum diye
düşünüyorum. 
Yani
neticede Aydın’a ne yapılacaksa yapmak bizim boynumuzun borcudur. Ben de o
bölgenin gerçekten bir evladı olarak Aydın’a büyük önem veriyorum. Bunu
herhâlde bütün Aydınlılar takdir ediyor. 
Ayrıca,
şimdi yapacağımız bir eksik var. Nazilli ve civarının içme suyu problemi var,
onu da Allah nasip ederse…
(Mikrofon
otomatik cihaz tarafından kapatıldı)
ORMAN
VE SU İŞLERİ BAKANI VEYSEL EROĞLU (Afyonkarahisar) – Bir dakika müsaade
ederseniz…
BAŞKAN
– Sayın Bakan, lütfen tamamlayınız.
ORMAN
VE SU İŞLERİ BAKANI VEYSEL EROĞLU (Afyonkarahisar) – Babalar için de bir
pozitif ayrımcılık yaparsanız.
BAŞKAN
– Yaptım Sayın Bakan. 
Buyurun
bir dakika.
ORMAN
VE SU İŞLERİ BAKANI VEYSEL EROĞLU (Afyonkarahisar) – Yani neticede bir tek o
kaldı. Onu da, projeleri bizzat takip ediyorum. Karacasu-Dandalaz Barajı’ndan
D1 isale hattı, modern bir ilave içme suyu arıtma tesisiyle ta İsabeyli’den
Denizli sınırına kadar olan bütün bölgeye Nazilli merkez de olmak üzere içme
suyunu 2060 yılına kadar verecek sistemi de yapacağız. O zaman yaptığımız işler
tamamlanmış olacak, onun da sözünü veriyoruz.
Teşekkür
ediyorum, sağ olun.
BAŞKAN
– Teşekkür ederiz Sayın Bakan.
HÜSEYİN
YILDIZ (Aydın) – Söz alabilir miyim?
BAŞKAN
- Sayın Yıldız, buyurun.
HÜSEYİN
YILDIZ (Aydın) – Sayın Bakanım demin dedi ki: “Çine Barajı’nı biz yaptık.” Çine
Barajı ANAP’ın zamanında yapıldı, ufak tefek eksiklikleri Sayın Bakanım yaptı,
bir. İki, demin “25 milyar para harcadık Aydın’a.” dedi. Ben 25 milyar Aydın’a
nereye harcadıklarını merak ediyorum.
ÖZGÜR
ÖZEL (Manisa) – Milyondur o.
HÜSEYİN
YILDIZ (Aydın) – “25 milyar” dedi, öyle dedi.
ORMAN
VE SU İŞLERİ BAKANI VEYSEL EROĞLU (Afyonkarahisar) – Listesini göndereyim size.
HÜSEYİN
YILDIZ (Aydın) – Sayın Aydın milletvekilleri bilir, geçen sene seçim zamanında
bu kurutma kanalı… Sayın Bakanım, 2002-2016, bir kere temizlenmedi ama şöyle
olabilir: Orada ihaleye çıkarıyorsunuz, fatura kesip parasını ödemişsinizdir,
denetleme yapmadığınız için de kanalı temizlememişlerdir, ona bir şey diyemem
ama bana “Aydın’a 25 milyar TL yatırım yaptım.” diyorsanız onu bir göreyim ya.
Yoksa ben Aydın’da yaşamıyorum, onu merak ettim.
ORMAN
VE SU İŞLERİ BAKANI VEYSEL EROĞLU (Afyonkarahisar) – O zaman size göndereyim, içtiğiniz
suyu da biz temin ettik.
BAŞKAN
– Peki, Sayın Bakan ayrıntılarıyla gönderecek Sayın Yıldız. 
ATİLA
SERTEL (İzmir) – Sayın Bakan, dört sene önce Gediz’de balık tutacaktık, hâlâ
Gediz kirli akıyor. Gediz’de balık tutacağız Bakanım, bekliyorum. Gelin oraya,
gelin, oltayı ben alacağım Sayın Bakan. Menemen Ovası’nı kirlilik bastı,
kirlilik.
BAŞKAN
– Sayın milletvekilleri, 1’inci madde üzerinde soru-cevap işlemini tamamlamış
bulunuyoruz.
Şimdi
1’inci maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir.
2’nci
maddeyi okutuyorum: 
Madde (2) – Bu kanun yayımı tarihinde yürürlüğe
girer.
BAŞKAN
– 2’nci madde üzerinde Halkların Demokratik Partisi Grubu adına Gaziantep
Milletvekili Sayın Mahmut Toğrul. 
Buyurun.(HDP
sıralarından alkışlar) 
Süreniz
on dakika Sayın Toğrul.
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan.
Değerli
milletvekilleri ve Genel Kurulun sevgili emekçileri; hepinizi saygıyla
selamlıyorum.
Değerli arkadaşlar, 29 sıra sayılı Uluslararası
Anlaşma’yla ilgili söz almış bulunuyorum. 
Anlaşmanın
başlığına baktığımda hakikaten Türkiye Cumhuriyeti devletinin çoğulculuğu
önemsemeye başladığı duygusuna kapılıyorum. Çünkü, bu anlaşma Türkiye
Cumhuriyeti ile Belçika Hükûmeti arasında değil, Belçika Fransız Toplumu
Hükûmeti, Valonya Hükûmeti ve Brüksel-Başkent Bölgesi Fransız Toplumu’yla
yapılmış ve bu toplumlarla, bu hükûmetlerle Türkiye’nin eğitim, spor, kültür,
sanat alanında çeşitli iş birliklerini öneriyor.
Değerli
arkadaşlar, bugün Avrupa’da, daha doğrusu dünyada giderek artan trend
çoğulculuktur. Çoğulcu, tüm farklılıkların bir arada, birbirini değiştirmeden,
birbirini değişime zorlamadan bir arada yaşamaya çalışmaktır. Buna negatif hep
bir örnek verilir, Yugoslavya’nın parçalandığı söylenir. Ama Yugoslavya’nın
parçalanma süreci, aslında şu andaki Türkiye’nin yaşadığı iç sorunla aşağı
yukarı benzerlik gösteriyor. Yugoslavya’nın parçalanma sürecini hızlandıran
şey: Yugoslavya, çok farklı, çok kültürlü, çok etnisiteli bir topluluğa
Sırplığı dayatması, Sırp kültürünü dayatması sonucu bir parçalanma süreci
geçirmiştir. 
Dediğim gibi Türkiye şu anda maalesef yüz yıllık tekçi,
her şeyi tek gören, tüm farklılıkları yok eden, kendi içinde eriten yüz yıllık
bir tekçi paradigmayla işleri yürütüyor. Hâlbuki Türkiye, çok kültürlü, çok
etnisiteli, çok farklı inançları olan, neredeyse birçok kültürün üzerine
basarak geçtiği bir coğrafyadır Anadolu toprakları. Dolayısıyla, Anadolu’da
farklılıklar aslında ayrışma nedeni değil, tam tersi, farklılıklar bir
bütünleşme aracıdır; farklılıklar, birbirini olduğu gibi kabul etmektir. 
Bugün,
yüz yıllık tekçi paradigma maalesef Türkiye'de çatırdadığı için Türkiye şu anda
bir savaş koşulunda, Türkiye bir iç savaşa doğru evrilmek durumunda kalıyor. 
Türkiye
çoğulcudur, yerinden yönetimi... Bakın, küçücük Belçika’da işte 3 farklı grup
kendi kültürünü, kendi dilini, kendi bölgesini yönetme esasına dayanıyor. Bizim
de söylediğimiz şey, aslında demokratik özerklik tam da budur; farklı
etnisiteler, farklı bölgeler, kendi kültürünü, kendi dilini, bölgesinde kendi
kendisini yönetmesini esas alan bir sistemdir. 
Şimdi,
neresinden bakarsanız bakın, bu ülkede 25-30 milyon Kürt yaşıyor ama daha
öncesinde biyolojik varlığı dahi yok sayılan Kürtler hâlâ ana dilde eğitim
yapamıyorlar. Hâlbuki, dünyada artık tüm dillerin yaşatılabilmesi için özel
kültür programları uygulanıyor, diller ölmesin, kültürler ölmesin diye Avrupa
Birliği nezdinde projeler geliştiriliyor. 
Bugün
içinde bulunduğumuz hafta Kürt Dili Bayramı Haftası’dır değerli arkadaşlar.
1932 yılında, Mir Celadet Bedirhan’ın Şam’da ilk kez Kürtçe alfabeyle Hawar
dergisini çıkardığı gün olan 15 Mayıs tarihi Kürt Dili Bayramı olarak
kutlanıyor. Bu haftayı da Kürt Dili Bayramı Haftası olarak ifade ediyoruz ancak
maalesef bugün, yurttaşı olduğu 30 milyon civarında insan, hâlâ kendi dilinde
eğitim yapamıyor, kendi diliyle konuştuğu veya kendi dilini kullanmak istediği
için birçok baskıya, birçok gadre uğruyor. Daha iki gün önce, Uşak’ta, Kürtçe
konuştukları gerekçesiyle işçiler linç edildi.
Şimdi,
bu tekçi paradigma artık dikiş tutmamak üzere dağılmış durumdadır. Bu tekçi
paradigma artık bu ülkede bizi bir arada tutmayacaktır. Artık bu tekçi
paradigmanın yerine çoğulcu, farklılıkları kabul eden, farklılıkları kendi
içerisinde bir zenginlik kabul eden bir anlayışı egemen kılmamız gerekiyor. Bu,
son dönemde bölgede yaşadığımız çatışmaların da aslında temelinde yatan
nedenleri oluşturuyor, bu tekçi paradigma. Bizim -dediğim gibi- çoğulcu bir
paradigmayla, çoğulculukla farklılıklarımızı zenginliğimizin bir aracı olarak
görüp bunu yeşertmemiz, bunu büyütmemiz gerekiyor. Farklılıklar, bölünme nedeni
olarak gösterilmeye çalışılıyor ısrarla. Böyle değil değerli arkadaşlar; tam
tersi, farklılıklarımız, bizim zenginliğimiz olarak öne çıkarıldığında
birleştiren, kaynaştıran, farklı kültürleri daha da zenginleştiren bir
anlayışa, bir toplumsal yapıya evriliriz.
Değerli
arkadaşlar, bir diğer taraftan, Avrupa Birliğiyle her gün mülteciler üzerinden
pazarlıklara girişiyoruz. Mülteciler üzerinden, işte “Veriyorsanız 3 milyar
euroyu verin; vermiyorsanız siz yolunuza, ben yoluma.” diye, her gün, aslında,
yürütmenin başı olmayan Cumhurbaşkanı tarafından dış politikamıza ayar
verilmeye çalışılıyor. Aslında, sıkışmış, içeride katliamlarla sıkışmış… Bugün
biraz önceki hatip arkadaşım Birleşmiş Milletlerin verdiği kararı okudu. Kendi iç sıkışmışlığını aşmanın
bir yolu olarak Avrupa’yla mülteciler
üzerinden bir pazarlık geliştiriliyor. 
Değerli arkadaşlar, bu pazarlık, ahlaki, insani,
vicdani değildir. Biz, Suriyeli mültecileri sadece dış politikada bir araç
olarak kullanmıyoruz, aynı zamanda ülke içerisinde de bir araç olarak
kullanıyoruz. Kendimize muhalif gördüğümüz kesimler üzerinde, maalesef, bugün,
bölgede Alevilerin içerisine, Kürtlerin içerisine bu
mültecileri yerleştirmek suretiyle, muhaliflerimizin de demografik yapısını
bozmaya ve onları da kendi iç hukukumuza göre, kendimize göre dizayn etmeye ve
orada gelecekte belki bir üstünlük sağlamaya yönelik bir çaba var. 
Avrupa Birliğiyle vizesiz girişle ilgili günlerdir
burada çalışmalar yapıldı, yasalar çıkarılmaya çalışıldı ama değerli
arkadaşlar, bu yasaların hiçbiri, maalesef, gerçekten, bu ülkenin çağdaş
uygarlığa, Avrupa Birliğine girişi için yapılmış olan şeyler değil, tam tersi
“yapılıyormuş” gibi yapmak ve kendimize göre dizayn etmek ve yine kendi
bildiğimiz gibi, bunun üzerinden siyaset yapmak üzerine kuruluyor. 
Bugün, aslında, fiilî olarak Hükûmet çökertilmiş
durumda, fiilî olarak Bakanlar Kurulu çalışmaz durumda, fiilî olarak aslında
AKP Hükûmeti, Türkiye’ye hükûmet etmemektedir. Başbakanın yetkileri
sınırlandırılıyor. Şu anda, Türkiye, 4 Mayıstan bu yana, aslında
Başbakansızdır. Türkiye, şu anda Başbakansız olarak, Meclis de bir bütün
olarak, saraydan verilen emirler neticesinde, burada “çalışıyormuş” gibi,
Meclisi de boşa çıkaran, anlamsızlaştıran ve gittikçe tek adam diktatöryasını
egemen kılmaya yönelik bir iş ve işlem görüyor. Saraydan verilen emirlerle
Meclis maalesef iş göremez hâle gelmiştir. Meclisin gündemi her gün, her an
değişebilmektedir. Günlerdir siyasi etik yasasının geleceği söyleniyor ama
gelmiyor bir türlü. Bugün sabahleyin geldiğimizde elektrik piyasası yasasının
geleceği söylendi ama gelmedi. Çünkü gerçekten Meclis çalıştırılmak istenmiyor,
Meclis burada devre dışı bırakılarak tek adam diktatöryasının egemen kılınması
için “Meclis çalışmıyor.” gibi bir algı Türkiye kamuoyuna yedirilmek isteniyor.

Değerli arkadaşlar, bu politika, maalesef, Türkiye’nin
geldiği son noktadır. Türkiye tek adam diktatöryasına doğru hızlı adımlarla
ilerliyor. Bunun önünde HDP engeldir, engel olmaya devam edecektir. 
Teşekkür
ediyorum. (HDP sıralarından alkışlar)
BAŞKAN
– Teşekkür ederiz Sayın Toğrul.
2’nci
madde üzerinde Cumhuriyet Halk Partisi Grubu adına…
İLKNUR
İNCEÖZ (Aksaray) – Sayın Başkan…
BAŞKAN
- Sayın İnceöz, buyurun.
İLKNUR
İNCEÖZ (Aksaray) – Tutanaklara geçmesi açısından söylüyorum. Biraz evvelki
söylemleri asla kabul etmiyoruz. “Tek adam paradigması…” Bunları reddediyoruz.
Biz, iktidara geldiğimiz ilk günden beri farklılıklarımızı zenginlik olarak
addetmiş, söylemiş ve bunu politika olarak hayata geçirmiş bir partiyiz; bunu
kabul etmemiz mümkün değil. “Otorite, diktatörya…” Bunlar kendilerinin hayal
ürünleridir. Bugün milletin gönlünde kabul görmüş, milletimizin teveccühüne
layık olmuş Sayın Cumhurbaşkanımız, bu şekilde algı yönetimleriyle
milletimizdeki itibarından asla kaybetmeyecektir. Bu ithamların hiçbirini kabul
etmiyoruz.
Teşekkür
ederim.
BAŞKAN
– Peki Sayın İnceöz, kayıtlara geçti.
Teşekkür
ederiz.
ÇAĞLAR
DEMİREL (Diyarbakır) – Sayın Başkan… 
BAŞKAN
– Sayın Demirel, buyurun.
ÇAĞLAR
DEMİREL (Diyarbakır) – Sayın grup başkan vekilinin konuşmasında grubumuza
ilişkin direkt bir sataşma söz konusu. İfade ettiğimiz şeylerin hepsinin hayal
olduğunu ifade ediyor… 
İLKNUR
İNCEÖZ (Aksaray) – Hepsi değil.
ÇAĞLAR
DEMİREL (Diyarbakır) – …sanki hayalî şeyleri ifade ederek konuşmamızı yaptık
gibi algılatmaya çalışıyor. Ona ilişkin kürsüden, sataşmaya ilişkin…
BAŞKAN
– Sayın Demirel, Sayın İnceöz kürsüyü kullanmadan, sadece kayıtlara geçmesi
açısından ifade etti. 
ÇAĞLAR
DEMİREL (Diyarbakır) – Ama sataştı, sataştı Sayın Başkan.
BAŞKAN
– Siz de kayıtlara geçmesi açısından yerinizden cevap verebilirsiniz.
Buyurun.
ÇAĞLAR
DEMİREL (Diyarbakır) – Teşekkürler Sayın Başkan.
Sayın
Başkan, kullandığımız ifadeleri evet, her zaman dile getiriyoruz. Bu ülkeyi bir
diktatör rejime sürükleyen bir anlayış söz konusu, şu anda yapılmak istenen de
budur. Yani “benim istediğim gibi bir başbakan, benim istediğim gibi bakanlar
kurulu, benim istediğim gibi bir Türkiye” dizaynı yapılmaya çalışılıyor, bunu
da saray, tek başına diktatör olarak gerçekleştirmek istediğini söylüyor. Bunu
sadece biz değil -Halkların Demokratik Partisi olarak defalarca ifade ettik ve
haklı da çıktık; bu görünen, son 4 Mayıs itibarıyla da pratikleşmiş oldu- tüm
dünya gördü; sadece Türkiye halkları değil, bütün dünya bunu gördü. Bunu
“Görünen köy, kılavuz istemez.” sözüyle bitirmek istiyorum. Bunu herkes biliyor
ve herkes görüyor. Bir diktatöryal rejime götürmeye çalışan bir hükûmet ve bir
saray anlayışı vardır. 
Teşekkür
ediyorum. 
BAŞKAN
– Teşekkürler Sayın Demirel. 
Sayın
milletvekilleri, 2’nci madde üzerinde Cumhuriyet Halk Partisi Grubu adına
Mersin Milletvekili Sayın Aytuğ Atıcı. (CHP sıralarından alkışlar) 
CHP
GRUBU ADINA AYTUĞ ATICI (Mersin) – Teşekkür ederim Sayın Başkan.
Değerli
milletvekilleri, bugünlerde, Türkiye Cumhuriyeti Hükümeti ile Belçika Fransız
Toplumu Hükümeti, Valonya Hükümeti ve Brüksel-Başkent Bölgesi Fransız Toplumu
Komisyonu Heyeti Arasında Kültür, Eğitim ve Bilimsel Araştırma Alanında
İşbirliği Anlaşmasının Onaylanmasının Uygun Bulunduğu Hakkında Kanun
Tasarısı’nın 2’nci maddesi üzerinde CHP Grubumuz adına söz almış bulunuyorum.
Bilimden ve kültürden beslenen, terörden, kandan, gözyaşından beslenmeyen,
“Terör arttıkça oylarımız artıyor.” diye sevinmeyen herkesi saygıyla
selamlıyorum. (CHP sıralarından alkışlar)
Değerli
arkadaşlar, ülkemizin önemli sorunları var mı? Elbette var. Terör can yakıyor
mu? Yakıyor. Kilis yanıyor mu? Yanıyor. Mersin’in çiftçileri, Türkiye’nin
çiftçileri, belleri kırılmış, kan ağlıyor mu? Evet, kan ağlıyor. Bu sorunların
üstesinden kim gelecek? Ee, devleti yöneten Hükûmetin gelmesi lazım. Hükûmet
var mı? Hem var hem yok; görüntü var, ses yok. Hükûmet bir yanda var, öbür
tarafta da devlet olmaya çalışıyor; devleti yönetmesi gereken Hükûmet, işi gücü
bırakmış devlet olmaya çalışıyor. 
Peki,
bugün, Başbakan acaba Kabineyi toplayabilir mi? Var mı böyle bir yiğitliği, var
mı böyle bir delikanlılığı Başbakanın? “Ben bugün Bakanlar Kurulunu
topluyorum.” derse, Allah aşkına, güler misiniz, gülmez misiniz Başbakana?
UĞUR
AYDEMİR (Manisa) – Biz sana gülüyoruz, sana.
AYTUĞ
ATICI (Devamla) – Grup toplantısı bile yapamayan bir grupsunuz. Neye hükûmet
edeceksiniz? Ancak bize gülmeye çalışırsınız, dönün kendinize gülün. 
YILMAZ
TUNÇ (Bartın) – Bugün 10 Mayıs. Siz kendi hâlinize ağlayın, CHP, hâline
ağlasın. 
AYTUĞ
ATICI (Devamla) - Bu ülkede her şey normalmiş gibi, zatımuhterem, veda
turlarına çıkmış. Fiilen Hükûmet yok, biz burada kanun yapmaya çalışıyoruz. 4
Mayıs saray darbesiyle iktidardan düşürülen Başbakanınıza sahip çıkamadınız,
tarih bunu yazacak. İradesini teslim etmiş, millî iradeye saygı duymayan, âdeta
da iktidarı olmayan bir grupla karşı karşıyayız. Bugünün şartlarında,
Cumhurbaşkanı tarafından yetkiler istismar edilerek bir darbe yapılmıştır.
Kabul edin veya etmeyin, bunun adı “darbe”dir, tarih bunu “darbe” olarak
yazacaktır. 
UĞUR
AYDEMİR (Manisa) – CHP Grubu olarak mı söylüyorsunuz bunları?
AYTUĞ
ATICI (Devamla) - Neden biliyor musunuz? Bakın, Türk Dil Kurumunun “darbe”
tanımını sizlere okuyorum: “Bir ülkede baskı kurarak, zor kullanarak…” Burayı
iyi dinleyin: “…veya demokratik yollardan yararlanarak hükûmeti istifa ettirme
veya rejimi değiştirecek biçimde yönetimi devirme işi.” darbedir diyor. Türk
Dil Kurumu bunu bu şekilde tanımlamış.
HASAN
BASRİ KURT (Samsun) – Tam CHP’ye göre.
UĞUR
AYDEMİR (Manisa) – CHP’ye yapıldı mı bu?
AYTUĞ
ATICI (Devamla) - Şimdi, Hükûmet devrildi mi, devrilmedi mi; darbe yapıldı mı,
yapılmadı mı; neyi tartışıyoruz? Lütfen, durun…
HASAN
BASRİ KURT (Samsun) – Cumhuriyet mitingleri neydi bu ülkede? Destek olduğunuz
cumhuriyet mitingleri ne?
UĞUR
AYDEMİR (Manisa) – CHP’ye yapıldı mı söylediğin şey?
AYTUĞ
ATICI (Devamla) – Bari susun, bari biraz “edep” kavramını hatırlayın ve hiç
olmazsa susun arkadaşlar. 
O
anlı şanlı, o onurlu Gezi direnişindeki gençleri “darbe yapıyor” diye
suçladınız, onların ölümüne sebep oldunuz, birçoğunu içeri attınız, onları
darbecilikle suçladınız. Öte taraftan, Ergenekon’du, Balyoz’du, FETÖ’ydü,
nokta, nokta, nokta, pek çok darbeci yarattınız. 
HASAN
BASRİ KURT (Samsun) – Hepsini savundunuz bunların değil mi?
AYTUĞ
ATICI (Devamla) – Hiçbirisi darbe yapmaya muvaffak olamadı ancak Sayın
Cumhurbaşkanı darbe yapmaya muvaffak oldu. Bakalım ne yapacaksınız?
Sakın
bu işi “İç işimizdir.” diye kimse konuşmasın. Bakın, biz, Sayın Başbakana oy
vermedik, Sayın Cumhurbaşkanına oy vermedik Cumhuriyet Halk Partisi
milletvekilleri olarak…
HAKAN
ÇAVUŞOĞLU (Bursa) – Yemin et, yemin et, Cumhurbaşkanına oy vermediğine yemin
et!
AYTUĞ ATICI (Devamla) – …bizler AKP’ye oy vermedik.
HAKAN ÇAVUŞOĞLU (Bursa) – 2 kişiden 1’i,
Cumhurbaşkanına verdi, yemin et.
AYTUĞ ATICI (Devamla) – Ancak, milletimiz…
MUSTAFA ŞÜKRÜ NAZLI (Kütahya) – HDP’ye verdi, HDP’ye.
HAKAN ÇAVUŞOĞLU (Bursa) – 2 kişiden 1’i,
Cumhurbaşkanına verdi herhâlde, yemin et, yemin et.
ÖZGÜR ÖZEL (Manisa) – Çavuşoğlu, terbiyesizlik yapma,
otur!
AYTUĞ ATICI (Devamla) – …Recep Tayyip Erdoğan’a oy
verdiği için onu başlangıçta meşru Cumhurbaşkanı olarak kabul ettik; halkımız,
Davutoğlu’na oy verdiği için onu meşru Başbakan olarak kabul ettik.
HAKAN ÇAVUŞOĞLU (Bursa) – Zavallı, zavallı.
ÖZGÜR ÖZEL (Manisa) – Otur Çavuşoğlu, düzeyini belli
ettin, otur.
FİLİZ KERESTECİOĞLU DEMİR (İstanbul) – Düzeyi burada,
düzeyi burada.
AYTUĞ ATICI (Devamla) – Yani istemesek de bizim de
Başbakanımız, bizim de Cumhurbaşkanımız. Yani, bu, sizin iç işiniz değil; bu,
benim ülkemin sorunudur.
CAHİT ÖZKAN (Denizli) – Önce Deniz Baykal’ın…
AYTUĞ ATICI (Devamla) – Benim ülkemin başını öne
eğdirmeye hakkınız yok.
CAHİT ÖZKAN (Denizli) – 10 Mayıs, muhalefet partisine
darbe günüdür, unutturamazsınız.
AYTUĞ ATICI (Devamla) – Oradan konuşacağınıza benim
ülkemin başını dik tutun. (CHP sıralarından alkışlar)
CAHİT ÖZKAN (Denizli) – 10 Mayıs, Cumhuriyet Halk
Partisine darbedir, paralel yapının darbesidir.
ÖZKAN YALIM (Uşak) – Adı üzerinde “paralel” sizinle
eşit gidiyor, eşit. 
AYTUĞ ATICI (Devamla) – Ülke yanarken sizler
kalkmışsınız kültür, eğitim ve bilimle ilgili bir kanun tasarısı getirmişsiniz.
Ülke yanıyor, ülkenin sorunu, şu anda kültürel sorunlar mı, ülkenin sorunu şu
anda bilimsel sorunlar mı? Kalkmışsınız bana böyle bir anlaşmayı
getiriyorsunuz, ayıptır yahu! İnsanlar yanarken, bu ülke hükûmetsiz kalırken
siz bana getirmişsiniz eğitimden, bilimden, kültürden bahsediyorsunuz. Yakışır
mı size? Elbette yakışır. Çünkü Meclisi de, milleti de oyalamak istiyorsunuz.
Peki, oyalamak istiyorsunuz, parmak çoğunluğunuz var,
bunu getirdiniz, bakalım ne getiriyorsunuz? 1’inci madde, dinleyin. Eğer,
içinizde bunu okuyanlar yüzde 10’u geçerse birisi gelsin kulağımı çeksin,
okumadığınızı adım gibi biliyorum. 1’inci madde diyor ki: “Efendim, sanatçıları
koruyacağız, sanatı teşvik edeceğiz.” Allah Allah, daha dün sanatın içine
tüküren, sanata “ucube” diyen sizler, her ne olduğuysa Avrupa Birliğine bir
yandan rest çekerken öbür taraftan “Vallahi de billahi de sanatçıyı
koruyacağız.” diyorsunuz. Buyurun, madde 1.
KEMALETTİN YILMAZTEKİN (Şanlıurfa) – Sanata değil o,
sanatçıya değil o; ucubeye, ucubeye.
AYTUĞ ATICI (Devamla) – İnanıyor musunuz
koruyacağınıza? İnanmıyorsunuz.
Beterin
beteri var mı? Var. 3’üncü madde diyor ki: “Biz, kitabı çok severiz,
kütüphaneleri artıracağız, kütüphanecileri koruyacağız, kütüphaneciler arasında
değişim yapacağız.” Yahu, Allah aşkına, siz, basılmamış kitabı toplatan, onu
yasaklayan bir zihniyet değil misiniz? Hangi akla hizmet bana kütüphaneleri
artıracakmışsınız? (CHP sıralarından alkışlar) 
Bakın,
Allah aşkına, madde 8, diyorsunuz ki: “Sinema alanında Fransızlarla iş birliği
yapacağız.” Ya, millet sizden bunu mu istiyor? Gidin Fransızlarla sinema
alanında iş birliği mi yapın diyor?
YILMAZ
TUNÇ (Bartın) – Bizden istediklerini de yapıyoruz. 
AYTUĞ
ATICI (Devamla) - Gidin orada film mi çevirin diyor? Millet, sizden bunu
beklemiyor. Bunu beklemediği hâlde ne yapıyorsunuz? Konuşan sanatçıyı içeri
alıyorsunuz. Ondan sonra, kalkmışsınız diyorsunuz ki: “Ben sanata, sanatçıya,
sinemasevere destek olacağım.” 
YILMAZ
TUNÇ (Bartın) – Hangi konuşan sanatçı içeri alındı ya? İsmini söyle. 
AYTUĞ
ATICI (Devamla) - Kim inanır size ya? Vallahi de inanmaz, çocuklar bile
inanmaz. 
Bakın,
eğitim alanında diyorsunuz ki…
UĞUR
AYDEMİR (Manisa) - Bize inanıyorlar da size inanmıyorlar, size!
AYTUĞ
ATICI (Devamla) – Madde 10, ben yazmadım bunu ya, altına siz imza attınız,
birazdan ellerinizi siz kaldıracaksınız. Diyorsunuz ki: “Okul öncesinde,
ortaöğretimde, profesyonel teknik, ticari, turistik eğitiminde önemli işler
yapacağız, güzel işler yapacağız, belge alışverişinde bulunacağız, çağdaş
eğitim yapacağız.” Siz yazmışsınız yahu! Altına imza atan sizsiniz. Allah
aşkına! İki yüzlü değil, on yüzlü politika yapıyorsunuz, bunun farkında mısınız?

Şimdi
anlatıyorum ne yaptığınızı: Minicik yavrularımızı, Mersin’de “dört gün okula,
bir gün camiye” götürme projesini mi gidip anlatacaksınız Fransızlara? 
Şimdi
diyeceksiniz ki: Hop, camiye karşı mısınız? Hayır, değiliz, hiçbir ibadet
yerine karşı değiliz, hepsini saygıyla anıyoruz ama ben nasıl ibadet edeceğimi
babamdan öğrendim, dört gün okula gidip de bir gün camiye gitmedim, siz de
gitmediniz. Siz camiye bir gün gitmediniz diye dinsiz mi kaldınız Allah aşkına!
Bırakın, millî eğitimle uğraşmayın. Camilere kreş açarak, kentin içinde kreş
açmayarak, çocukları cami kreşine zorunlu tutarak, okulları da camilere
bağlayarak -arzu edenlere tek tek bunların belgelerini veririm- bu şekilde
İslam’ı savunacağınızı mı düşünüyorsunuz? Bunu mu gidip Fransızlarla konuşacaksınız
Allah aşkına! 
Bakın,
madde 17, diyorsunuz ki: Akademisyenler yani öğretim görevlileri değişimi
yapacağız, onları iyi yerlere getireceğiz. Allah aşkına, konuşan
akademisyenleri içeri atan biz miyiz, siz misiniz? 
YILMAZ
TUNÇ (Bartın) – Terörü destekleyenler hariç.
AYTUĞ
ATICI (Devamla) – O akademisyenleri içeri atıp, ondan sonra Avrupa’ya gidip,
bir başka yüzünüzü gösterip, şirin şirin gülümseyip “Biz akademisyenlere destek
olacağız.” diyorsunuz. Allah aşkına, bizi kandırmayın.
UĞUR
AYDEMİR (Manisa) – Konuşanları değil, terör yanlılarını, konuşanları değil.
YILMAZ
TUNÇ (Bartın) – Terörü destekleyenler hariç.
AYTUĞ
ATICI (Devamla) - Sakın iş birliği yapmayın, bari Avrupa’yı bozmayın, bırakın,
Avrupa’yı biz örnek alıyorduk bu alanlarda, iş birliği yapmayın, orası
bozulmasın bari. (CHP sıralarından alkışlar)
BAŞKAN
– Teşekkür ederiz Sayın Atıcı.
İLKNUR
İNCEÖZ (Aksaray) – Sayın Başkan…
BAŞKAN
– Buyurunuz Sayın İnceöz.
İLKNUR
İNCEÖZ (Aksaray) – Sayın Başkan, az evvel, hatibin bütün konuşması grubumuzu
ilzam ve itham edici. Ayrıca şahsıma ilişkin…
BAŞKAN
– Sesiniz gelmiyor Sayın İnceöz.
İLKNUR
İNCEÖZ (Aksaray) – Biraz evvel hatip, bütün konuşması içerisinde grubumuzu
ilzam ve itham edici bir konuşma gerçekleştirdi, 69’a göre sataşmadan söz talep
ediyorum, cevap vermek durumundayım.
BAŞKAN
– Buyurun Sayın İnceöz. (AK PARTİ sıralarından alkışlar)
İki
dakika size sataşmadan söz veriyorum.
X.- SATAŞMALARA İLİŞKİN KONUŞMALAR
1.- Aksaray Milletvekili İlknur İnceöz’ün, Mersin
Milletvekili Aytuğ Atıcı’nın 29 sıra sayılı Kanun Tasarısı’nın 2’nci maddesi
üzerinde CHP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
İLKNUR
İNCEÖZ (Aksaray) – Sayın Başkan, değerli milletvekilleri; öncelikle, grubumuza
sabrından dolayı teşekkür ediyorum. Bir kere, biraz evvel bu kürsüden yapılan
konuşmaların hakikaten hangi minvalde yapıldığının bir çerçevesini çizeceğim.
Bir
kere, neredeyse bugün milletvekili arkadaşlarımızın çoğu, bugün yaşadığımız
sürecin bir darbe olduğunu itham etmekte. Biraz evvelki konuşmamızda söyledim.
Bak, “darbe” deyince darbenin içeriğini bir açmak lazım. Darbe, bir kere,
millete karşı yapılır, milletimize karşı yapılır, darbenin amacı, demokrasiyi
kesintiye uğratmak, inkıtaya uğratmak, askıya almaktır.
BURCU
KÖKSAL (Afyonkarahisar) – Millete karşı yapıyorsunuz zaten.
ÖZGÜR
ÖZEL (Manisa) – Diyor ki: “Millete yapmadık, Davutoğlu’na yaptık.”
İLKNUR
İNCEÖZ (Devamla) - Darbe, Anayasa'yı ortadan kaldırır. Bak, hâlâ bir darbe
anayasasıyla yönetiliyoruz.
Değerli
milletvekillerim, grubuma da soruyorum ve sabırlarından dolayı da teşekkür
ediyorum: Şu anda böyle bir şey var mı? Anlamak lazım. Bugün yaşadığımız süreç
içerisinde Sayın Başbakanımız, Genel Başkanımız, bir görev değişimi uygun
görmüşler, bunu açıklıyorlar. Tabii, sizin bunu anlamanız imkânsız.
ERTUĞRUL
KÜRKCÜ (İzmir) – Nasıl ya, böyle bir olay mı var ya?
ÖZKAN
YALIM (Uşak) – Böyle bir karar değiştirme mi olur ya? Bu ne biçim karar
değiştirme?
İLKNUR
İNCEÖZ (Devamla) - Ya, arkadaşlar ne oluyor? “Bu kadar sessiz, bu kadar
gürültüsüz bunlar nasıl bu işi başarıyor?” diye şaşkınlık içerisindeler, bu
anlamda da ben sizin sabrınıza teşekkür ediyorum.
BURCU
KÖKSAL (Afyonkarahisar) – Başbakan kendisi diyor: “İstifa etmem kendi tercihim
değil, zaruret hasıl oldu, istemiyorum istifa etmeyi, zaruret hasıl oldu.” 
İLKNUR
İNCEÖZ (Devamla) – Bunun sebebi şu: Aslolan, millete hizmet olunca sizin bunu
anlamanız mümkün değil.
Burada
ikinci kez hatırlatmak istediğim bir konu da var ki, bütün bunları söylerken,
Sayın Cumhurbaşkanımıza “diktatör” derken bir bakmak lazım, milletine hizmetkâr
olmayı hedef koymuş, on dört yıldır milletine hizmetkârlık eden, milletimizin
oyuyla seçilmiş bir Cumhurbaşkanımız…
Bir
de özellikle şunu belirtmek istiyorum: Biraz evvel bu süreçle alakalı “darbe”
derken insan bir şöyle aynaya bakar “Benim geçmişimde ne var? Bunu söylerken
benim yüzüm kızarmaz mı?” diye. Bakın, 10 Mayıs 2010 tarihinde bir genel başkan
değişikliğine gidiliyor. Hicap ediyorum bana bunları bu kürsüde söylettiğiniz
için…
(Mikrofon
otomatik cihaz tarafından kapatıldı) 
İLKNUR
İNCEÖZ (Devamla) – Ya, bir düşünün, 10 Mayıs 2010’da, sonra partinizin grup
başkan vekili -bugün Genel Başkanınız- “Ben aday olmayacağım.” diyor, daha
sonra bir bakıyorsunuz 17 Mayısta aday oluyor. Ya, sizin böyle bir geçmişiniz
varken, Hükûmet burada, yerinde, konuşmalarına devam ederken, söylediğiniz
şekilde bir darbe yokken bunları söylemekten insanın biraz yüzü kızarır.
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkürler Sayın İnceöz. 
İLKNUR
İNCEÖZ (Aksaray) – Tabii, iki dakikada cevap vermek mümkün değil, yani onu da
söyleyeyim.
AYTUĞ
ATICI (Mersin) – Sayın Başkan… 
BAŞKAN
– Sayın Atıcı, buyurun.
AYTUĞ
ATICI (Mersin) – Sayın Başkan, şimdi, “Geçmişinizle yüzleşin.”, “Yüzünüz kızarsın!”
gibi ithamlarda bulundu izin verirseniz…
ÖZGÜR
ÖZEL (Manisa) – Şahsı adına, ben grup adına cevap vereceğim.
AYTUĞ
ATICI (Mersin) – …şahsım adına iki dakika cevap…
BAŞKAN
– Peki, buyurun Sayın Atıcı.
İki
dakika size de sataşmadan…
YILMAZ
TUNÇ (Bartın) – 10 Mayısta bari konuşmayın ya, 10 Mayısta bari konuşmayın!
2.- Mersin Milletvekili Aytuğ Atıcı’nın, Aksaray
Milletvekili İlknur İnceöz’ün sataşma nedeniyle yaptığı konuşması sırasında
şahsına sataşması nedeniyle konuşması
AYTUĞ
ATICI (Mersin) – Teşekkür ederim.
Değerli
arkadaşlar… 
Sayın
Grup Başkan Vekili, çok teşekkür ederim, tam da benim söylemek istediğim
şeylerin bir kısmını söylediniz. Evet, darbe millete de yapılır, zaten
yaptığınız darbe de budur; darbe burada millete yapılmıştır, millî iradeye
yapılmıştır.
İLKNUR
İNCEÖZ (Aksaray) – Sen diğer soruya cevap ver, 10 Mayısa cevap ver. 
AYTUĞ
ATICI (Devamla) - Sayın Grup Başkan Vekili, biz istemediğimiz hâlde, çok
mücadele ettiğimiz hâlde 7 Haziranda Sayın Başbakan yüzde 41 oy almıştır. Biz
bunu istemedik, keşke daha az oy alsaydı. Buna rağmen siz çeşitli yollarla
uğraştınız ve milletin oyunu yüzde 49,5’a çıkardınız bu Başbakanla. Altı
aylığına mı bu yetkiyi aldınız, yoksa dört yıllığına mı?
UĞUR
AYDEMİR (Manisa) – O, bizim sorunumuz ya, sen 10 Mayısa cevap ver.
AYTUĞ
ATICI (Devamla) – Altı aylığına bu yetkiyi aldıysanız ben susarım ama yetkiyi
dört yıllığına aldınız. Sonra, evet, Başbakan hastalanır, efendim, yaşamını
yitirebilir, büyük problemler olur ülkede, istifa edebilir. 
UĞUR
AYDEMİR (Manisa) – Onu biz düşünürüz, siz 10 Mayısa cevap verin! Onu biz
düşünürüz.
AYTUĞ
ATICI (Devamla) – Adam diyor ki: “Kardeşim, ben kendim bunu istemedim, ben
istemediğim hâlde görevi bırakmak zorunda kaldım.” Kardeşim, bu görevi sana
Cumhurbaşkanı mı verdi, millet mi verdi? 
UĞUR
AYDEMİR (Manisa) – 10 Mayısa gel! 10 Mayısı dinleyelim!
AYTUĞ
ATICI (Devamla) – Millet eğer yüzde 49,5 oyu verdiyse bu Başbakanın
yönetimindeki AKP’ye, o zaman sizin yaptığınız, millete darbedir…
UĞUR
AYDEMİR (Manisa) – Niye 10 Mayısı anlatmıyorsun?
AYTUĞ
ATICI (Devamla) – …ama ne gariptir, nasıl ki zamanında bir şiirden dolayı
yapılanlar nedeniyle Recep Tayyip Erdoğan’ı savunduysak, bugün de sizin
Başbakanınızı savunmak bize düştü, demokrasi adına. 
ÖZKAN
YALIM (Uşak) – Bir de Başbakanı savunsanıza ya! Biz savunuyoruz sizin adınıza!
UĞUR
AYDEMİR (Manisa) – 10 Mayısı konuş!
AYTUĞ
ATICI (Devamla) – Savunulacak hiçbir tarafı olmadığı hâlde. Savunulacak hiçbir
tarafı olmadığı hâlde demokrasi adına savunmak bize düştü. 
UĞUR
AYDEMİR (Manisa) – 10 Mayısı konuşmayacak mısın, 10 Mayısı!
AYTUĞ
ATICI (Devamla) – Evet, biz, sizi anlayamayız, bizde biat kültürü yoktur, onun
için anlayamayız. Bizde demokrasi kültürü var…
HAKAN
ÇAVUŞOĞLU (Bursa) – Kaset kültürü var!
AYTUĞ
ATICI (Devamla) – …sizde biat kültürü var, tabii ki anlayamayız. (CHP
sıralarından alkışlar)
UĞUR
AYDEMİR (Manisa) – Şu 10 Mayısı anlatsana, ne oldu? Ne oldu?
BAŞKAN
– Teşekkürler Sayın Atıcı.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkan, grubumuza yapılan sataşmalara cevap vermek için
söz istiyorum efendim. 
İLYAS
ŞEKER (Kocaeli) – Ne sataştı? Ne dedi ya!
ÖZGÜR
ÖZEL (Manisa) – Sayın Atıcı, şahsına yapılan sataşmaya cevap verdi. 
BAŞKAN
– Gruba ne söylendi Sayın Özel?
HAKAN
ÇAVUŞOĞLU (Bursa) – “Kaset” dendi.
ÖZGÜR
ÖZEL (Manisa) – Efendim, Cumhuriyet Halk Partisi Grubunun tüm süreç boyunca
darbelerle ilgili bir şey görmek istiyorsa kendisine bakması gerektiğini
söyledi. 
HAKAN
ÇAVUŞOĞLU (Bursa) – Neye baksın? Neydi o? Kaset mi?
BAŞKAN
– Buyurun Sayın Özel. 
İki
dakika da size söz veriyorum. (CHP sıralarından alkışlar)
3.- Manisa Milletvekili Özgür Özel’in, Aksaray
Milletvekili İlknur İnceöz’ün sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, anlayışınızdan dolayı teşekkür ederim. 
Sayın
Grup Başkan Vekili İlknur İnceöz’ün bir ifadesini çok tehlikeli bulduğumu
söylemek isterim; grubuna sabrından dolayı teşekkür ediyor. 
Bugüne
kadar, bu Parlamentoda eleştirilere karşı sabırsız davranan, kürsüye karşı
fiilî taarruzda bulunan, istenmeyen görüntülere sebebiyet veren durumlardan
sonra hep birlikte arkaya gittiğimizde, bu durumdan grup olarak utanç
duyduklarını, sıkıldıklarını ifade ederken, bugün, artık gruba sabrından dolayı
teşekkür etmek, aslında, gruba “Eleştirilere karşı tahammülsüz olun, sabırsız
olun.” demek ve görüşünü açıklayan muhalefet milletvekillerini hedef göstermek
anlamına gelir, bu, son derece tehlikeli bir davranış.
İLKNUR
İNCEÖZ (Aksaray) – Asla, asla!
ÖZGÜR
ÖZEL (Devamla) – Genel Başkanları görev değişimini gerekli görmüş! Genel
Başkanınız çıktı, bütün Türkiye’nin gözünün içine baka baka “Özür dilerim
seçmenlerden. Bu, benim tercihim değil, bir zarurettir.” dedi, bir zaruret.
YILMAZ
TUNÇ (Bartın) – Sizinki nasıl değişti ya, onu söyle!
ÖZNUR
ÇALIK (Malatya) – Sizin genel başkanınız nasıl değişti ya? Bir kasetle adamı
alaşağı ettiniz. Deniz Baykal nerede şimdi? Kasetle alaşağı ettiniz.
YILMAZ
TUNÇ (Bartın) – Yazık oldu!
ÖZGÜR
ÖZEL (Devamla) – Genel Başkanınıza darbe yapıldı. Şimdi, o darbeyi yapan
kişiyle ilgili, “millete hizmetkâr” diyor.
ÖZNUR
ÇALIK (Malatya) – Siz kendi içinizdeki darbelere bakın. AK PARTİ aslanlar gibi
yola devam ediyor.
ÖZGÜR
ÖZEL (Devamla) – Arkadaş, bu, nasıl hizmetkâr; 3 bin tane korumayla geziyor,
normalden 70 kat fazla örtülü ödenek kullanıyor? Bu nasıl hizmetkâr; 5 tane
özel uçağı var? Bu nasıl hizmetkâr; 1.300 tane aracı, 800 tane danışmanı, bir
eli yağda, bir eli balda? Bir tane yüzükle girmiş, oğlunda 7 tane gemi, millete
hizmet ediyormuş! Böyle bir şey olabilir mi? (CHP sıralarından alkışlar)
İLKNUR
İNCEÖZ (Aksaray) – Çok ayıp!
FARUK
ÇATUROĞLU (Zonguldak) – Çirkinleşme!
BÜLENT
YENER BEKTAŞOĞLU (Giresun) – Ağzına sağlık!
ÖZGÜR
ÖZEL (Devamla) – Arkadaşlar, bakın, biz Adalet ve Kalkınma Partisinin değerli,
vicdan sahibi, namuslu milletvekillerine karşı yapılan hakarete de karşıyız.
KEMALETTİN
YILMAZTEKİN (Şanlıurfa) – Bugün senin doğum günün, 10 Mayıs! 
ÖZGÜR
ÖZEL (Devamla) – Oradan bağırarak… Anlıyorum, Başbakan adayları bağırıyor.
Profilinizi tarif ediyorsunuz. 
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) – En düşük profilliniz ayağa kalksın, bir adım öne çıksın,
Başbakan yapacaklar! (CHP sıralarından alkışlar)
KEMALETTİN
YILMAZTEKİN (Şanlıurfa) – Bugün sen doğdun, sen; 10 Mayısta sen doğdun!
HAKAN
ÇAVUŞOĞLU (Bursa) – Ama prematüre doğmuş!
BAŞKAN
– Teşekkürler Sayın Özel.
İLKNUR
İNCEÖZ (Aksaray) – Sayın Başkan…
BAŞKAN
– Buyurunuz Sayın İnceöz.
İLKNUR
İNCEÖZ (Aksaray) – Asıl tehlikeli bulduğum, grubuma asla böyle bir kasıtta
bulunmadığımı belirtmek istiyorum. Asıl tehlikeli bulduğum…
HAKAN
ÇAVUŞOĞLU (Bursa) – Özel, 10 Mayısta doğmuşsun ama prematüre olmuşsun koçum!
ÖZGÜR
ÖZEL (Manisa) – Seni bu düzeyinle kesin başbakan yaparlar!
BAŞKAN
– Sayın İnceöz, hiçbir şekilde duyulmuyorsunuz.
İLKNUR
İNCEÖZ (Aksaray) – Bu kürsüde çıkıp hakaret dolu, başta Sayın Cumhurbaşkanımız
ve ailesine karşı bu şekilde ilzam ve itham olması… Daha evvel defaatlerce “Bu
Mecliste, Parlamentoda bulunmayanlar hakkında konuşurken ailesini burada
karıştırmayalım.” diye söylememize rağmen, asıl tehlikeli bulduğum şey bu.
ÖZGÜR
ÖZEL (Manisa) – Varsa dava açıyor zaten efendim; tutanağa bakıyor, dava açıyor.
İLKNUR
İNCEÖZ (Aksaray) – Yazıklar olsun diyorum grup başkan vekiline. (AK PARTİ sıralarından
alkışlar)
BAŞKAN
– Peki.
ERTUĞRUL
KÜRKCÜ (Mersin) – Bu mu, olay bu mudur?
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
8.- Türkiye Cumhuriyeti Hükümeti ile Belçika Fransız
Toplumu Hükümeti, Valonya Hükümeti ve Brüksel-Başkent Bölgesi Fransız Toplumu
Komisyonu Heyeti Arasında Kültür, Eğitim ve Bilimsel Araştırma Alanında
İşbirliği Anlaşmasının Onaylanmasının Uygun Bulunduğu Hakkında Kanun Tasarısı
(1/324) ve Dışişleri Komisyonu Raporu (S. Sayısı: 29) (Devam)
BAŞKAN
– Sayın milletvekilleri, 2’nci madde üzerinde, şahsı adına Afyonkarahisar
Milletvekili Sayın Burcu Köksal konuşacaktır. (CHP sıralarından alkışlar)
Sayın
Köksal, süreniz beş dakika.
BURCU
KÖKSAL (Afyonkarahisar) – Sayın Başkan, değerli milletvekilleri; ülkemizin
içinde bulunduğu durum ne yazık ki ortada. Ülke yangın yerine dönmüş; bir yanda
terör belası, bir yanda yurttaşlarımızın sıkıntıları. Esnaf, çiftçi, emekli,
işçi, her kesimden yurttaşımız sıkıntılı. Ama halka dokunabilseydiniz onların
sıkıntılarını anlardınız. Sizden bir şey beklemiyoruz zaten. 
KEMALETTİN
YILMAZTEKİN (Şanlıurfa) - Bunu CHP mi söylüyor? CHP mi söylüyor bunu? 
BURCU
KÖKSAL (Devamla) - Emeklilikte yaşa takılanlar 3 Mayısta Dikmen Kapısı’nda
eylem yaptılar haklarını alabilmek için ama ne oldu? Sayın Bakan burada dedi
ki: “Batı’da da böyle. Ben de emeklilikte yaşa takıldım. Veremeyiz onların
haklarını.” 
Atanamayan
öğretmenler, atanamayan sağlıkçılar, her gün birçok öğretmen ve sağlıkçı arıyor
“Ne zaman atanacağız? Biz o kadar yıl dirsek çürüttük, ne olacak bizim
hâlimiz?” diye. 
Kapanan
belediyeler kapanmadan önce “Hizmet konusunda bize dua edeceksiniz.” dediniz.
Şimdi o belediyelerde yaşayan yurttaşlar dua değil beddua ediyor size çünkü
yeterli hizmeti alamıyorlar.
Bakın,
seçim bölgem Afyonkarahisar. Sayın Bakanımız, Orman ve Su İşleri Bakanımız
Veysel Eroğlu da Afyonkarahisarlıdır. “Köyleri hizmete boğduk, hizmet edecek
köy bulamıyoruz.” dedi katıldığı bir programda. İsterseniz ben o köyleri
sayayım, hizmet alamayan köyleri: 
ALİ
ÖZKAYA (Afyonkarahisar) - Say bakayım. 
BURCU
KÖKSAL (Devamla) - Bakın, bu su Alanyurt köyünde; klorlu falan değil, normal,
musluktan akan su, içme suyu, vatandaşa reva gördüğünüz su. Ve bu suyu içmek
zorunda Alanyurt’taki yurttaşlarımız. Bu klorlu olmayan, bulanık, görünümünden
dahi tiksindiğiniz suyu hak, reva gördünüz. Acaba diyorum, Cumhuriyet Halk
Partisi 1’inci çıktığı için ceza olarak mı bu suyu reva görüyorsunuz? 
Afyon
Şeker Fabrikası bir ilke imza attı, günde iki saat fazladan işçi çalıştırıyor.
Neden biliyor musunuz? Fabrikaları kapanmasın diye, sırf özelleşmesin diye,
ekmek kapımız elden gitmesin diye oradaki işçiler hayatlarından, yaşamlarından
fedakârlık edip günlük iki saat fazla mesai yapıyorlar, hafta tatili yapmadan
çalışıyorlar. Ve orada yirmi-yirmi beş yıldır geçici işçi olarak çalışan
işçilerimiz var, onlara kadro vermiyorsunuz, neden? Yirmi-yirmi beş yıl, her
yıl beş ay yirmi dokuz gün çalışıyor, altı ay işsiz kalıyor; bu hak mıdır, reva
mıdır? Emeklilik hakkı yok, kıdem tazminatı yok, ihbar tazminatı yok. Bir yanda,
kalifiye eleman sıkıntısı, eleman eksikliği, öbür tarafta geçici işçi olarak
çalıştırdığınız işçiler. Onlardan haberiniz var mı sizin? Onların sıkıntılarını
dinliyor musunuz? 
Ve
biraz önce söylediğim Alanyurt köyü, İscehisar ilçesinde, Eskişehir’le arasında
bir yol var yıllardır yapılamayan ve sizin yetkiliniz tarafından “E, siz AKP’ye
oy vermiyorsunuz, neden yapalım?” denilen bir yol. Bu yolu neden yapmıyorsunuz?
Ne zaman yapılacak, doğrusu merak ediyorum. 
Bakın,
Sandıklı ilçemizde Yunus Emre Mahallesi, buradaki elektrik direkleri. Her gün
yangın tehlikesiyle yaşıyor vatandaşlar burada. Bu ağaçlara değiyor bu elektrik
telleri ve elektrik kesintisi olduğunda, beş gün, on gün elektrik verilmiyor bu
mahalleye. Sandıklı’nın göbeği, öyle köye möye gitmeye gerek yok, elektriksiz
yaşıyorlar ve bu teller bu ağaçlara değdiğinde, elektrikten dolayı, her an
yangın tehlikesi var, çarpılma tehlikesi var. Defalarca şikâyet etmişler,
defalarca ihbarda bulunmuşlar ve sizin milletvekili adaylarınız her seçim
dönemi “Bu sorunu çözeceğiz.” diye oy isteyip bir daha uğramaz hâle gelmiş.
Acaba buradaki elektrik sıkıntısı ne zaman çözülecek? 
Afyonkarahisar
ili Dinar ilçemiz var, orada Yeşilhüyük köyü Afyon Milletvekili Sayın Ali
Özkaya ziyaret etmiş ve demiş ki: “2015 yılı Mayıs ayında en geç, burada
ilkokulu açacağız.” 2016 yılı Mayıs ayı, “İlkokul açacağız.” dediğiniz yerde
yeller esiyor. Acaba gerçekten ilkokul açılacak mı, merak ediyorum doğrusu.
(CHP sıralarından alkışlar) Bu sözün tutulmasını istiyoruz. 
Bakın,
Yumruca köyü, Sandıklı’da, birinci çıktığımız bir köy. Muhtar çırpınıyor “Köy
odası yapacağım.” diye, adama doğru dürüst ödenek vermiyorsunuz. Düşünmüyor
değilim, acaba Cumhuriyet Halk Partili olduğu için mi muhtarımıza doğru dürüst
ödenek verilmiyor diye. 
Köylerimizde
o kadar çok sıkıntı var ki. Sandıklı Saltık köyü analiz raporu… Arsenikli su
içiyor Saltık köyü ve siz diyorsunuz ki: “Bu içme suyunu içeceksiniz.”
(Mikrofon
otomatik cihaz tarafından kapatıldı) 
BURCU
KÖKSAL (Devamla) – Bakın, rapor var elimizde, analiz raporu. Arsenikli suyu
içmeye mahkûm ettiniz. Ya, Afyon’dan Orman ve Su İşleri Bakanı gönderiyoruz.
Ziyaret ettiğim, dolaştığım her iki köyden birinde ya içme suyu ya sulama suyu
krizi var. Allah aşkınıza, hizmetiniz bu mu sizin? (CHP sıralarından alkışlar)
Ve
son bir şey söylemek istiyorum. Başbakan, seçimlerden önce…
(Mikrofon
otomatik cihaz tarafından kapatıldı) 
BAŞKAN
– Sayın Köksal, pozitif ayrımcılık yapabilirim.
BURCU
KÖKSAL (Devamla) - Evet, lütfen Sayın Başkan.
BAŞKAN
– Buyurun.
BURCU
KÖKSAL (Devamla) – Seçimlerden önce söz verdiniz, dediniz ki: “Enişteniz
Davutoğlu’na oy verin.” Şimdi, ben de size soruyorum: Afyon’a ne diyeceksiniz?
“Sarayla anlaşamadı, itaat etmedi de kenara getirdik Davutoğlu’nu.” mu
diyeceksiniz? Merak ediyorum doğrusu. (CHP sıralarından alkışlar)
BAŞKAN
– Teşekkür ederiz Sayın Köksal. 
ALİ
ÖZKAYA (Afyonkarahisar) – Sayın Başkan…
BAŞKAN
– Buyurun.
ALİ
ÖZKAYA (Afyonkarahisar) – Sayın hatip, 69’uncu maddeye göre, ismimi de
söyleyerek sataştı. Dolayısıyla, birinci fıkraya göre cevap hakkımı kullanmak
istiyorum. 
BAŞKAN
– Buyurun. (AK PARTİ sıralarından alkışlar)
Sataşmadan
iki dakika söz veriyorum. 
X.- SATAŞMALARA İLİŞKİN KONUŞMALAR (Devam)
4.- Afyonkarahisar Milletvekili Ali Özkaya’nın,
Afyonkarahisar Milletvekili Burcu Köksal’ın 29 sıra sayılı Kanun Tasarısı’nın
2’nci maddesi üzerinde şahsı adına yaptığı konuşması sırasında şahsına
sataşması nedeniyle konuşması
ALİ
ÖZKAYA (Afyonkarahisar) – Sayın Başkan, saygıdeğer milletvekilleri…
BURCU
KÖKSAL (Afyonkarahisar) – Okulu açtınız mı açmadınız mı, temel atıldı mı
atılmadı mı? Sayın Özkaya, bunu söyleyin. 
ALİ
ÖZKAYA (Devamla) - Sayın Vekilim, sabırlı olursanız… 
BURCU
KÖKSAL (Afyonkarahisar) – “2015 yılı Mayıs ayında açacağım.” dediniz. Bu okul
açıldı mı açılmadı mı, bunu söyleyin. 
BAŞKAN
– Sayın Köksal, sayın hatibi dinleyelim lütfen.
Buyurun.
BURCU
KÖKSAL (Afyonkarahisar) – “Açacağım, açacağım.” demiş. “2015 yılı Mayıs ayında
açacağım.” dedi. 
ALİ
ÖZKAYA (Devamla) – Sayın Köksal…
BAŞKAN
– Sayın Özkaya, sürenizi yeniden başlatıyorum.
Buyurun.
ALİ
ÖZKAYA (Devamla) – Sayın Başkan, saygıdeğer milletvekilleri; Sayın Burcu Köksal
Dinar Yeşilyurt köyündeki okulun açılmadığını söylüyor. Bu köyümüzde, il genel
meclisimiz 2016 yılı bütçesinde ödeneğini ayırdı ve on beş gün önce temeli
atıldı. Burcu Hanım, on beş gün önce temelini attık. (AK PARTİ sıralarından
alkışlar) 
BURCU
KÖKSAL (Afyonkarahisar) – “Açacağım.” dediniz Sayın Özkaya, “2015 yılı Mayıs
ayında ilkokulu açacağım.” diye seçim vaadinde bulundunuz. 
ALİ
ÖZKAYA (Devamla) - Efendim, öyle bir şey…
Arkadaşlar,
tabii, Burcu Hanım’ın aslında bir avukat olarak bunları eksik bilmesine de
üzülüyorum. 
BURCU
KÖKSAL (Afyonkarahisar) – Eksik bilmiyorum. “2015 yılı Mayıs ayında açacağım.”
dediniz. Sizden sonra ben ziyaret ettim o köyü ve hâlâ açılmadı. “Temel
atıldı.” diyorsunuz, “Açacağım.” dediniz siz. 
ALİ
ÖZKAYA (Devamla) - İl genel meclisinin bütçeleri ekim ayında belirlenir. Ekim
ayında bütçesi yapılmayan, ödeneği ayrılmayan bir iş ancak CHP’nin hayalî
temeli olur. Onun dışında, iş eğer kanuna, usule uygun olacak ise bütçe
ayrılır. Bütçeyi ekim ayında ayırdık ve on beş gün önce de temelini attık.
Yeşilhüyük köyünde, inşallah, eylül ayında çocuklarımız eğitime devam edecek.
(AK PARTİ sıralarından alkışlar) 
Dolayısıyla,
şimdi, ben her defasında, sayın milletvekilinin… Afyonkarahisar’a, bu büyük
coğrafyadaki ilçelerimize, köylerimize yapılmış olan hizmetleri görüyoruz.
KEMALETTİN
YILMAZTEKİN (Şanlıurfa) – Bilmiyor ki.
BURCU
KÖKSAL (Afyonkarahisar) – Sizin milletvekilleriniz ziyaret etmiyor.
ALİ
ÖZKAYA (Devamla) - 1950’den beri Afyonkarahisar, tarihinin en yüksek oyunu
verdi AK PARTİ’ye. CHP 1.500 oy eksik alsaydı Burcu Hanım burada olamayacaktı. 
BURCU
KÖKSAL (Afyonkarahisar) – Çaldığınız o kadar oylara rağmen yine de seçildim ben
Afyonkarahisar’da.
ALİ
ÖZKAYA (Devamla) - Dolayısıyla, Afyonkarahisarlı görüyor. 
(Mikrofon
otomatik cihaz tarafından kapatıldı) 
ALİ
ÖZKAYA (Devamla) - Bu kürsüden boş konuşmayı da…
BURCU
KÖKSAL (Afyonkarahisar) – Sayın Başkan…
BAŞKAN
– Sayın Köksal, sayın hatip bitirsin lütfen.
ALİ
ÖZKAYA (Devamla) - …hayalî sözleri de görüyor; vatandaş görüyor ve oyunu
veriyor. (AK PARTİ sıralarından “Bravo” sesleri, alkışlar)
BAŞKAN
- Teşekkürler Sayın Özkaya.
BURCU
KÖKSAL (Afyonkarahisar) – Sayın Başkan, sataşma var.
BAŞKAN
- Sayın Köksal…
BURCU
KÖKSAL (Afyonkarahisar) - Sayın Başkan, Sayın Özkaya “Hukukçu kimliğiyle
bilmemesini yadırgıyorum.” diyerek hem şahsıma hem de hukukçu kimliğime bir
sataşmada bulunmuştur. Sataşmadan dolayı söz istiyorum.
SEBAHATTİN
KARAKELLE (Erzincan) – Az bile söylemiş, az!
BAŞKAN
– Buyurun Sayın Köksal. (CHP sıralarından alkışlar)
5.- Afyonkarahisar Milletvekili Burcu Köksal’ın,
Afyonkarahisar Milletvekili Ali Özkaya’nın sataşma nedeniyle yaptığı konuşması
sırasında şahsına sataşması nedeniyle konuşması
BURCU
KÖKSAL (Afyonkarahisar) – Sayın Özkaya dedi ki: “On beş gün önce temel atıldı.”

İLYAS
ŞEKER (Kocaeli) – Sizin kulaklarınız duymuyor mu?
BURCU
KÖKSAL (Devamla) – Ben “Temel atıldı atılmadı.” demedim dikkat ederseniz. 
İLYAS
ŞEKER (Kocaeli) – Kulaklarınız duymuyor mu sizin? Sayın Vekil, kulaklarınız
duymuyor mu sizin?
BURCU
KÖKSAL (Devamla) – “2015 yılı Mayıs ayında, söz veriyorum, Yeşilhüyük’de
okulunuz açılacak.” dedi ve aradan bir yıl geçti, Sayın Özkaya çıkıp “Bu okulu
açamadım.” demek yerine “On beş gün önce temel atıldı.” diyor.
İLYAS
ŞEKER (Kocaeli) – Kulaklarınız duymuyor mu, kulaklarınız? Problem mi var
kulaklarda?
BURCU
KÖKSAL (Devamla) - Oradaki köylülerinize ne diyeceksiniz? Dinarlı hemşehrilerinize
ne diyeceksiniz? Sözünüzü tutamadınız Sayın Özkaya.
Hukukçu
kimliğime gelince, ben hukukçu kimliğimle her zaman gurur duydum, onur duydum.
HÜSEYİN
BÜRGE (İstanbul) – Okulu yapıyorlar, daha ne istiyorsunuz? 
İLYAS
ŞEKER (Kocaeli) – Kulaklarınızda problem mi var sizin?
BURCU KÖKSAL (Devamla) - Cumhuriyet Halk Partisi
milletvekili olmaktan da onur duyuyorum ve diyorsunuz ki: “1.500 oy daha
alamasaydınız burada olamazdınız.” (AK PARTİ sıralarından gürültüler) Doğru,
haklısınız, o kadar oy çalmanıza rağmen yine de Afyonkarahisarlı hemşehrilerim
beni buraya gönderdiler ve burada sizin hizmet etmediğiniz, sizin
ötekileştirdiğiniz, sizin ayrıştırdığınız bütün hemşehrilerimin, bütün
köylülerimin, bütün Afyonlularımın sesi olacağım. (CHP sıralarından alkışlar,
AK PARTİ sıralarından gürültüler)
BAŞKAN – Teşekkürler Sayın Köksal.
ALİ ÖZKAYA (Afyonkarahisar) – Sayın Başkan…
BAŞKAN – Buyurun Sayın Özkaya.
ALİ ÖZKAYA (Afyonkarahisar) – Sayın Başkan, bundan
sonra ne söylerse söylesin söz almayacağım. Ama “Oy çaldınız.” dediği için,
69’uncu maddeden, atılı bir suçlama var, buna cevap verip başka da ne söylerse
cevap vermeyeceğim.
BAŞKAN – Buyurun. (AK PARTİ sıralarından alkışlar) 
6.- Afyonkarahisar Milletvekili Ali Özkaya’nın,
Afyonkarahisar Milletvekili Burcu Köksal’ın sataşma nedeniyle yaptığı konuşması
sırasında şahsına sataşması nedeniyle konuşması
ALİ ÖZKAYA (Afyonkarahisar) – Sayın Başkan, saygıdeğer
milletvekilleri; şimdi, Afyonkarahisar, nüfusuyla, coğrafyasıyla AK PARTİ’nin
kurulduğu bir il ve her dönem en güçlü desteği bize verdi. 
Sayın Burcu Köksal, Sayın Milletvekili, hangi sandık
için itiraz ettiniz? Burada yalan söylemeyeceksiniz, gerçek dışı bir şey
söylemeyeceksiniz. (AK PARTİ sıralarından alkışlar) Bir tek sandık söyleyin,
bir tek sandık söyleyin ki “Şu sandıkta haksızlık yapıldı.” diye.
Afyonkarahisarlı insanlar şerefli insanlardır, AK PARTİ’liler şerefli ve
namuslu insanlardır, hiçbir şeye ihtiyacı yoktur, hiçbir sahte oya ihtiyacı
yoktur. (AK PARTİ sıralarından alkışlar) Afyonkarahisarlılar bize vereceğinin
en yükseğini veriyor. Yüzde 64 oy verdi, daha ne yapacak? Veriyor, hepsinden
Allah razı olsun. Ama, siz o 1.500 oyu almamış olsaydınız -nasip, takdir- AK
PARTİ 4 olacaktı, belki biraz daha olsa 5 olacaktı. 
BÜLENT YENER BEKTAŞOĞLU (Giresun) – Aldıysa kötü mü
etmiş?
ALİ ÖZKAYA (Devamla) – Biz Afyonkarahisarlıların, AK
PARTİ’lilerin oy çalmaya veya bir başka şeye ihtiyacı yok, millet fazlasıyla
veriyor. 
ERTUĞRUL KÜRKCÜ (İzmir) – Yani ihtiyaç olsa çalacak
mısın o zaman?
ALİ ÖZKAYA (Devamla) – Millet sizi de görüyor, bizi de
görüyor. Daha fazlasını da Afyonkarahisar’a haksızlık olarak görüyorum,
hemşehrilerimize haksızlık olarak görüyorum.
Hepinize saygılar sunuyorum. (AK PARTİ sıralarından
alkışlar) 
BAŞKAN – Teşekkür ederiz Sayın Özkaya.
BURCU KÖKSAL (Afyonkarahisar) – Sayın Başkan…
BAŞKAN – Sayın Köksal, buyurun.
BURCU KÖKSAL (Afyonkarahisar) – Sayın Özkaya,
yalancılıkla suçlamıştır, ağır sataşmadan dolayı söz hakkı istiyorum.
VURAL KAVUNCU (Kütahya) – Oy çalmayı ispat etmeyen
müfteridir!
UĞUR AYDEMİR (Manisa) - Afyonlular hırsız değildir
Hanımefendi! Afyonlulara hırsız diyemezsiniz!
BURCU KÖKSAL (Afyonkarahisar) – AKP’ye söylüyorum,
Afyon’a değil, lütfen…
BAŞKAN – Sayın Köksal, buyurun, son bir defa ama. (CHP
sıralarından alkışlar) 
Lütfen yeni bir sataşmaya mahal vermeyin.
7.- Afyonkarahisar Milletvekili Burcu Köksal’ın,
Afyonkarahisar Milletvekili Ali Özkaya’nın sataşma nedeniyle yaptığı konuşması
sırasında şahsına, tekraren sataşması nedeniyle konuşması
BURCU KÖKSAL (Afyonkarahisar) – Sayın Özkaya,
yalancılıkla suçlamıştır. Geçersiz oylara bir baktık, inceledik…
ALİ ÖZKAYA (Afyonkarahisar) – Hangi sandığa itiraz
ettiniz, hangi sandığa?
BURCU KÖKSAL (Devamla) – …ve gördük ki geçersiz oyların
birçoğu Cumhuriyet Halk Partisi oylarıydı ve oradaki sandık görevlilerimize,
müşahitlerimize yapılmadık baskı bırakmadınız.
İLYAS ŞEKER (Kocaeli) – Sizin kulaklarınızda problem mi
var?
BURCU KÖKSAL (Devamla) - Bunların hepsini Afyon
biliyor, yaptığınız hizmeti de biliyor...
SALİH CORA (Trabzon) - İtirazın var mı, yok mu?
BURCU KÖKSAL (Devamla) - ...söz verip uğramadığınız
köyler de biliyor, yalan söylediğiniz yerler de biliyor. Gidip kendi
hemşehrilerinize yalan söylediniz, muhtarlarınızın telefonlarını açmadınız
Sayın Özkaya. Bir Dinar’a uğrayın, Afyon’a uğrayın, köylere uğrayın,
sıkıntıları görün. 
İyi günler diliyorum herkese. (CHP sıralarından
alkışlar) 
ALİ ÖZKAYA (Afyonkarahisar) - Cevap vermeye değer
görmüyorum Sayın Başkan. 
İLKNUR İNCEÖZ (Aksaray) – Sayın Başkan...
BAŞKAN - Sayın İnceöz...
İLKNUR İNCEÖZ (Aksaray) – Sayın Başkan, sadece kayda
girsin diye söylüyorum: Bir iddiada bulunuyorsa bunu ispat etmesi lazım, hele
ki hukukçu kimliğiyle bu kürsüde konuşurken bunları belgeleriyle konuşmak
lazım. Bu kadar genel bir söylemle tüm Afyon’u ilzam etmek çok doğru değildir. 
Teşekkür ederim, kayıtlara girsin. 
BAŞKAN – Peki, teşekkür ederiz Sayın İnceöz.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
8.- Türkiye Cumhuriyeti Hükümeti ile Belçika Fransız
Toplumu Hükümeti, Valonya Hükümeti ve Brüksel-Başkent Bölgesi Fransız Toplumu
Komisyonu Heyeti Arasında Kültür, Eğitim ve Bilimsel Araştırma Alanında
İşbirliği Anlaşmasının Onaylanmasının Uygun Bulunduğu Hakkında Kanun Tasarısı
(1/324) ve Dışişleri Komisyonu Raporu (S. Sayısı: 29) (Devam)
BAŞKAN – Sayın milletvekilleri, 2’nci madde üzerinde
konuşmalar tamamlanmıştır. 
Şimdi soru-cevap işlemini gerçekleştireceğim. 
Sayın Atıcı sisteme girmiş.
Sayın Atıcı, buyurun. 
AYTUĞ ATICI (Mersin) – Teşekkür ederim Sayın Başkan.
Sayın Bakan, Mersin’in Silifke ilçesine bir çimento
fabrikası kuruldu. Biz bu çimento fabrikasına sağlığa zararlı olacağı
düşüncesiyle karşı çıkmıştık ancak ÇED raporu alındı ve bu çimento fabrikası
yürürlüğe girdi. Ancak, sizin de onayladığınız ÇED raporunda “Bu çimento
fabrikası şehir içinden gitmeyecek, insanların ciğerine o tozları sokmayacak,
kendine özel bir yol yapacak.” dediniz; yapmadılar, şehir içerisinden
gidiyorlar. Ayrıca, dediniz ki ÇED raporunda: “Burada fok balıkları yaşıyor,
burada yirmi dört saat çalışılmaz.” Çalışma saatlerini belirlediniz ancak
çimento fabrikası sizi de dinlemiyor, hiç kimseyi de dinlemiyor, çatır çatır
burada her şeye rağmen sağlığı ve çevreyi tehdit ederek çalışıyor. Bu kadar
aciz içerisinde misiniz hakikaten merak ediyorum. 
(Mikrofon otomatik cihaz tarafından kapatıldı) 
BAŞKAN – Sayın Yalım da sisteme girmiş. 
ÖZKAN
YALIM (Uşak) – Evet, teşekkür ederim Başkanım. 
Sisteme
girdim son anda çünkü gerçekten arkadaşları dinlerken heyecandan unutmuşuz sisteme
girmeyi. 
Bu
arada, muhtarların maaşları 1.000 TL iken 1.300 TL oldu; oldu ama unutulan,
verilen sözler hâlâ yerine gelmedi. Değerli muhtarların SGK’ları ödenmiyor.
Bugün bir muhtar kendi sigorta primini ödemezse gidip ilacını alamıyor,
kendisini devlet hastanesinde tedavi ettiremiyor. Onun için bir an önce
muhtarların SGK’larını da ödemelerini arz ve talep ediyoruz. 
BAŞKAN
– Sayın Köksal…
BURCU
KÖKSAL (Afyonkarahisar) – Sayın Başkan, seçim bölgem Afyonkarahisar ili
Sandıklı ilçesinde Sorkun köyümüzde halı saha yapılmasıyla ilgili bir söz
verilmiş fakat hâlâ daha halı saha yapılmamış. 
Yine
aynı şekilde, İscehisar ilçesi Alanyurt köyümüzde de bir halı saha sözü
verilmiş fakat hâlâ halı saha yapılmamış. 
Acaba
bu şekilde planlanan bir yapım var mı? Bunu merak ediyoruz. 
BAŞKAN
– Sayın Purçu…
ÖZCAN
PURÇU (İzmir) – Sayın Başkanım, teşekkür ediyorum. 
Sayın
Bakanım, geçen hafta Roman Strateji Belgesi açıklandı, eylem planıyla beraber
19 sayfa. Altı seneden beri bize 19 sayfayı beklettiler. Yalnız, 2016, 2017 ve
2018’de Romanlarla alakalı, sahada hiçbir çalışma yok, bütçe de yok. Ne
yapacağız biz? Hani vatandaşa bir şeyler yapılıyordu -burada söyleniyor
durmadan- ama Romanlara bir şey yapılmıyor, sahada hiçbir şey yok. Eylem
planını altı sene bekletti, üç sene de şimdi strateji belgesini
bekleteceksiniz. Ne yapsın bu insanlar? Nefes almasın mı, yaşamasın mı?
Yazıklar olsun! Çadırda duran Roman çocuğunun, gençlerin, kadınların,
çocukların günahını bu devlet çeksin. 
Biz
eylem istiyoruz arkadaş, sahada, sahaya dönük çalışmalar istiyoruz. TOKİ
evlerimizi yıkıyor, çadıra sevk ediyor bizi. TOKİ ev vermiyor, yuva yıkıyor.
Bakın, TOKİ bizim mahallelerimizi yıkıyor, bizi çadırda yaşamaya sevk ediyor,
şehrin dışına atıyor. 
(Mikrofon
otomatik cihaz tarafından kapatıldı) 
ÖZCAN
PURÇU (İzmir) – Artık bıktık TOKİ’den. Roman mahalleleri daha önce şehrin
dışındaydı ama şu an şehrin en önemli rant alanları içerisinde kaldı. Şu an
herkesin gözü, iş adamlarının gözü, sanayicinin gözü, inşaatçının gözü Roman
mahallelerinde. Sulukule gitti, dünyanın en eski Roman mahallesi; bin yıllık,
yok oldu. Şu an…
BAŞKAN
– Sayın Purçu, diğer arkadaşların hakkını alıyorsunuz ancak.
ÖZCAN PURÇU (İzmir) – Özür diliyorum Başkanım, ben tek
başımayım, burada mücadele ediyorum. Bir Allah’ın kulu kalkıp orada tutmasın.
Bana söz verin Başkanım. (CHP sıralarından alkışlar)
Bakın, Sayın Ekonomi Bakanım, lütfen artık ya.
“Strateji belgesi” dediniz, altı yıl beklettiniz. Bakın, şimdi, 19 sayfa
strateji belgesi açıklandı. O da neden? 72 maddelik vize muafiyeti için, Avrupa
Birliğine hoş görünmek için yapıldı bu ama biz yaşayamıyoruz Sayın Bakanım.
Lütfen, bakın, biz burada artık 50 defa söyledik, yeter yani. Eyleme dönük,
sahaya dönük iş istiyoruz, bizi oyalamayın. Bakın, bizi herkes dinliyor. Yarın
da konuşacağım Sayın Bakanım. 
Bütçe ayırın bize, bütçe!
Teşekkür ediyorum, sağ olun. (CHP sıralarından
alkışlar)
BAŞKAN – Peki, teşekkürler Sayın Purçu.
Sayın Atıcı, siz ikinci kez sormuş olacaksınız ancak
Sayın Yıldız da sistemde. Sadece bir vekile söz verebilirim, isterseniz Sayın
Yıldız kullansın, siz bilirsiniz. 
AYTUĞ ATICI (Mersin) – Nasıl münasip görürseniz.
BAŞKAN – Sayın Yıldız, buyurun.
HÜSEYİN YILDIZ (Aydın) – Teşekkür ediyorum Sayın
Başkanım.
Sayın Bakanım, 2002 yılından beri “Aydın-Denizli
otoyolunun ihalesini yapacağız, yapacağız.” dediniz, tam on beş yıl geçti,
hâlen bir çivi dahi çakılmadı. Bu yolu ne zaman başlatacaksınız? Ne zaman
ihaleye çıkaracaksınız? 
Teşekkür ediyorum.
BAŞKAN – Teşekkür ederiz. 
Sayın Bakan, buyurunuz. 
Kalan süre size ait.
EKONOMİ BAKANI MUSTAFA ELİTAŞ (Kayseri) – Aydın-Denizli
otoyolu… Aydın-Denizli arasında çok güzel bir yol var, o yol geçiyor, bölünmüş
olarak yapıldı. İnşallah Hükûmetimiz -zaten devam ediyor- Türkiye'nin her
tarafına otoyol yapacak. Biz Türkiye'nin bütün birimlerini, bütün noktalarını
en güzel şekilde, en çağdaş şekilde birleştirmeye gayret ediyoruz.
Yalnız,
Sayın Başkan, dikkat ediyorum şu anda biz hangi kanunu görüşüyoruz diye, sıra
sayısı 29; Türkiye Cumhuriyeti Hükümeti ile Belçika Fransız Toplumu Hükümeti,
Valonya Hükümeti ve Brüksel-Başkent Bölgesi Fransız Toplumu Komisyonu Heyeti
Arasında Kültür, Eğitim ve Bilimsel Araştırma Alanında İşbirliği Anlaşması…
Sorulan sorular, çok değişik değişik sorular. 
AYTUĞ
ATICI (Mersin) – Zor mu geldi Sayın Bakan?
EKONOMİ
BAKANI MUSTAFA ELİTAŞ (Kayseri) – Ben arkadaki bürokrat arkadaşlara sordum. “Bu
sorulardan bilginiz var mı?” diye, arkadaşlar dediler ki: “Bu konular bizim
dışımızda olan konular. Biz bu işleri bilmiyoruz, Dışişlerinin temsilcisiyiz.”
Yani, açıkçası, sayın milletvekillerimizin burada yapılan konuşmalardan… 
AYTUĞ ATICI (Mersin) – Yazılı cevap verirsiniz Sayın
Bakan.
EKONOMİ BAKANI MUSTAFA ELİTAŞ (Kayseri) – Zaten sözlü
soru olan şeyde…
AYTUĞ
ATICI (Mersin) – Siz orada Hükûmeti temsil ediyorsunuz, siz de dış işlerinden
anlamazsınız ki.
EKONOMİ
BAKANI MUSTAFA ELİTAŞ (Kayseri) – Siz, maşallah, her şeyden anlıyorsunuz yani
sizden başkasına ihtiyaç yok. O kadar çok şeyden anlıyorsunuz ki sadece
mesleğinizi bilmiyorsunuz. Siz her şeyden anlıyorsunuz, sadece mesleğinizi
bilmiyorsunuz, ancak konuşuyorsunuz. (AK PARTİ sıralarından alkışlar) 
ÖZGÜR
ÖZEL (Manisa) – Yüksek profilli.
CEMAL
OKAN YÜKSEL (Eskişehir) – Bizim milletvekilleri yüksek profilli.
AYTUĞ
ATICI (Mersin) – Dışişleri Bakanı mısınız siz?
EKONOMİ
BAKANI MUSTAFA ELİTAŞ (Kayseri) – Sen o kadar çok şey biliyorsun ki başka
kimsenin bilmesine gerek yok. 
CEMAL
OKAN YÜKSEL (Eskişehir) – Bir bakana yakışıyor mu şu üslup?
BAŞKAN
– Sayın Bakan, lütfen karşılıklı konuşmayalım.
ÖZGÜR
ÖZEL (Manisa) – Ya, bırak, polemik yapma, Özcan’ın sorusuna cevap ver, Özcan’ın
sorusuna cevap ver.
EKONOMİ
BAKANI MUSTAFA ELİTAŞ (Kayseri) – Sayın Grup Başkan Vekili, ayağa kalkarak
konuşmayın.
BAŞKAN
– Sayın Bakan…
ERTUĞRUL
KÜRKCÜ (İzmir) – Oo, ayar veriyor ya!
ÖZGÜR
ÖZEL (Manisa) – Hayır, siz orada polemik yapma makamında değilsiniz, cevap
verin; ona veremiyorsanız, Özcan’a verin. 
EKONOMİ
BAKANI MUSTAFA ELİTAŞ (Kayseri) – Ben burada sataşmalara cevap veren birisiyim.
Sorulan soru değil…
ÖZGÜR
ÖZEL (Manisa) – Ya, polemik yapıyorsun!
EKONOMİ
BAKANI MUSTAFA ELİTAŞ (Kayseri) – Sen bana polemik yapma, sen bana da bu
şekilde söyleme, ben konuşurum. 
ÖZGÜR
ÖZEL (Manisa) – Yahu, Özcan’ın sorusuna cevap ver, Özcan’ın.
CEMAL
OKAN YÜKSEL (Eskişehir) – Ya, sen kiminle konuştuğunu zannediyorsun?
EKONOMİ
BAKANI MUSTAFA ELİTAŞ (Kayseri) – Bak, oradaki milletvekili, sayın milletvekili
ayağa kalktı, hepimiz sabırla dinledik, hiç ağzımızı açmadık. Niye?
Milletvekilinin hakkı diye. Ama o hak mikrofon kapanana kadardır, mikrofon
kapandığı an o hak bitmiştir. Niye? Sayın Başkan bir dakikalık soru-cevap
süresini sayın milletvekiline tanımıştır. Milletvekili heyecanlı, hakkını
hukukunu savunacak, ifade edecek ama bunu yapmanın da değişik yolları vardır. 
BÜLENT
YENER BEKTAŞOĞLU (Giresun) – Ama siz de çok uzattınız ya!
EKONOMİ
BAKANI MUSTAFA ELİTAŞ (Kayseri) – Türkiye Büyük Millet Meclisi İçtüzüğü’nün
uygulanmasından birinci derecede sorumlu olan kişilerden biri de sizsiniz, grup
başkan vekilidir. 
ÖZGÜR
ÖZEL (Manisa) – Doğru.
HAKAN
ÇAVUŞOĞLU (Bursa) – Nerede!
EKONOMİ
BAKANI MUSTAFA ELİTAŞ (Kayseri) – Eğer grup başkan vekili olarak böyle yapılan
şeylere “Hadi…” diye veya yanınızda oturan bir milletvekilinin ayağa kalkarak
Türkiye Büyük Millet Meclisi İçtüzüğü’nü ihlal etmesine fırsat verdiğiniz
takdirde Türkiye Büyük Millet Meclisinin çalışma usul ve esasları maalesef kötü
noktaya doğru gidebilir. Biz burada sorulan sorulara… Şu İç Tüzük’ü herhâlde
bilmeniz gerekir, İç Tüzük’te der ki: Eğer konu dışına çıkıldığı takdirde
Başkan uyarır, konuya davet eder, konuya gelmediği takdirde milletvekilinin
sözünü keser.
ERTUĞRUL
KÜRKCÜ (İzmir) – Sayın Bakan konu dışına çıkmıştır efendim. 
BAŞKAN
– Sayın Bakan, ben şimdi sizi konuya davet ediyorum çünkü siz de konunun
dışında konuşuyorsunuz. (CHP ve HDP sıralarından alkışlar, AK PARTİ
sıralarından gürültüler)
EKONOMİ
BAKANI MUSTAFA ELİTAŞ (Kayseri) – Doğru söylüyorsunuz. Sayın Başkan, aslında bu
yetkinizi -ben şurada yarım saattir duruyorum- daha önce kullanmanız gerekirdi.

YILMAZ
TUNÇ (Bartın) – Sabahtan beri konu yeni aklına geldi herhâlde!
KEMALETTİN
YILMAZTEKİN (Şanlıurfa) – Sayın Başkan, davet edeceğiniz bir sürü insan var. 
BAŞKAN
– Sorulan sorulara cevap verirseniz bence daha iyi olur. 
EKONOMİ
BAKANI MUSTAFA ELİTAŞ (Kayseri) – Ben de size hatırlattığım için memnuniyet
duyuyorum, bu görevinizi size hatırlattığım için memnuniyet duyuyorum. 
CAHİT
ÖZKAN (Denizli) – Tarafsız Başkan(!) Değilsiniz tarafsız.
EKONOMİ
BAKANI MUSTAFA ELİTAŞ (Kayseri) – Burada konuşulan şeyde, beni uyarmak yerine,
gündem dışına çıkıp alakasız olan konuları gündeme getiren milletvekillerini
uyarmak sizin göreviniz çünkü İç Tüzük’e…
YILMAZ
TUNÇ (Bartın) – Yeni aklına geldi, yeni. 
BAŞKAN
– Ben onları da uyarıyorum Sayın Bakan. (AK PARTİ sıralarından gürültüler)
EKONOMİ
BAKANI MUSTAFA ELİTAŞ (Kayseri) – Beni uyararak mı görevinizi yapıyorsunuz?
BAŞKAN
– Ama şu anda sizi uyardım Sayın Bakan.
EKONOMİ
BAKANI MUSTAFA ELİTAŞ (Kayseri) – Bakın, biz burada…
KEMALETTİN
YILMAZTEKİN (Şanlıurfa) – Bir kere bile uyarmadınız, bir kere bile uyarmadınız,
bir kere bile! 
CAHİT
ÖZKAN (Denizli) – Bu nasıl tarafsızlık!
BAŞKAN
– Ne oluyor sayın vekiller?
EKONOMİ
BAKANI MUSTAFA ELİTAŞ (Kayseri) – Hakaretin ne olduğunu bilmiyorsun herhâlde
sen.
KEMALETTİN
YILMAZTEKİN (Şanlıurfa) – Bir kere bile uyarmadınız!
BAŞKAN
– El işareti yapmayın lütfen, elinizi böyle yapmayın!
CAHİT
ÖZKAN (Denizli) – Siz de yapmayın.
KEMALETTİN
YILMAZTEKİN (Şanlıurfa) – Siz de yapmayacaksınız.
EKONOMİ
BAKANI MUSTAFA ELİTAŞ (Kayseri) – Hakaretin ne olduğunu bilmiyorsun herhâlde
sen.
BAŞKAN
– Lütfen, sayın vekiller…
EKONOMİ
BAKANI MUSTAFA ELİTAŞ (Kayseri) – Hakaretin ne olduğunu bilmiyorsunuz.
KEMALETTİN
YILMAZTEKİN (Şanlıurfa) – Bir kere bile uyarmadınız Başkan!
BAŞKAN
– Böyle bir hakkınız yok! Haddiniz de değil, hakkınız da değil, lütfen!
KEMALETTİN
YILMAZTEKİN (Şanlıurfa) – Sizin de hakkınız değil, haddiniz de değil.
EKONOMİ
BAKANI MUSTAFA ELİTAŞ (Kayseri) – Sayın Başkan…
BAŞKAN
- El işareti yapmayın, ben de yaparım yoksa, lütfen!
KEMALETTİN
YILMAZTEKİN (Şanlıurfa) – Siz de yapmayacaksınız, burada öğretmen değilsiniz!
EKONOMİ
BAKANI MUSTAFA ELİTAŞ (Kayseri) – Sayın Başkan…
BAŞKAN
– Buyurun Sayın Bakan.
YILMAZ
TUNÇ (Bartın) – Konuya davet yeni aklına gelmiş daha.
EKONOMİ
BAKANI MUSTAFA ELİTAŞ (Kayseri) – Bakın, orada bir milletvekilini “El işareti
yapmayın, ben de yaparım.” diye azarlayamazsınız. Siz Meclis Başkan
Vekilisiniz.
BAŞKAN
– Bana böyle yapamaz. Sayın Bakan, bana böyle yapamaz.
YILMAZ
TUNÇ (Bartın) – El hareketi yapma.
EKONOMİ
BAKANI MUSTAFA ELİTAŞ (Kayseri) – Ama, siz onu azarlayarak susturamazsınız.
BAŞKAN
– Burası Meclis Başkanlık Divanı, benim şahsıma yapılan bir şey değil bu,
Başkanlık Divanına yapılan saygısızlıktan kaynaklı.
EKONOMİ
BAKANI MUSTAFA ELİTAŞ (Kayseri) – Sayın Başkan, sizin göreviniz
milletvekillerini susturmak değil, hakkı hukuku korumaktır. Meclis Başkanı
adına oturuyorsunuz siz orada. (AK PARTİ sıralarından “Bravo” sesleri,
alkışlar) O milletvekilini susturmak sizin göreviniz değil, tehdit etmek
göreviniz değil sizin. Milletvekilini tehdit ediyorsunuz.
ÇAĞLAR
DEMİREL (Diyarbakır) – Sayın Bakan, siz sorularınıza cevap verin, sorulara.
BAŞKAN
– Benim yetkimi siz belirleyemezsiniz Sayın Bakan, lütfen…
LEZGİN
BOTAN (Van) – Sayın Bakanım, polemik yapmayın, sorulara cevap verin.
EKONOMİ
BAKANI MUSTAFA ELİTAŞ (Kayseri) – Bakın, Sayın Başkan, “Elinizi kaldırmayın,
ben de elimi kaldırırım.” diye tehdit ediyorsunuz.
BAŞKAN
– Bana yapıyor Sayın Bakan, şahsıma ve Başkanlık Divanına yapıyor.
YILMAZ
TUNÇ (Bartın) – Bundan sonra konuya davet eder, tamam mı?
MAHMUT
TOĞRUL (Gaziantep) – Sayın Bakan, başından beri bir soruya cevap vermediniz,
Genel Kurula laf yetiştiriyorsunuz.
LEZGİN
BOTAN (Van) – Ekonomik alandaki sorulara cevap verin.
EKONOMİ
BAKANI MUSTAFA ELİTAŞ (Kayseri) – Bakın, bana laf atınca bir şey demiyorsunuz. 
BAŞKAN
– Sayın Bakan, konuşun, buyurun.
ERTUĞRUL
KÜRKCÜ (İzmir) – Ya, sorunun cevabını bilmiyor ki.
EKONOMİ
BAKANI MUSTAFA ELİTAŞ (Kayseri) – Değerli milletvekilleri, sorulan sorularla
ilgili konuda, değerli milletvekili arkadaşlarımızın zaten isimleri kayıtlara
geçti, o çerçevede ben bu sorulara yazılı cevap vereceğim. 
Afyon’la
ilgili konuştuğumuz konu…
(Mikrofon
otomatik cihaz tarafından kapatıldı)
AYTUĞ
ATICI (Mersin) – Bütün söyleyeceğiniz buydu, hepsi buydu söyleyeceğinizin yani.
Kışkırtmaya ne gerek var?
BAŞKAN
– Sayın Bakan, bir polemik yaşandı, size ek süre veriyorum, tamamlayınız
lütfen.
Buyurun.
EKONOMİ
BAKANI MUSTAFA ELİTAŞ (Kayseri) – Teşekkür ediyorum.
Yani
sorulan sorular ile konuşulan kanun arasında herhangi bir alakanın olmadığını
görüyorum. 
AYTUĞ
ATICI (Mersin) – Ya, sizinle de Dışişleri arasında bir alaka yok.
ÖZGÜR
ÖZEL (Manisa) – Doğru söylüyor şimdi, Allah için doğru söylüyor. 
AYTUĞ
ATICI (Mersin) – Bu Dışişleri Komisyonunun raporu, siz Dışişleri Bakanı
değilsiniz.
ÖZGÜR
ÖZEL (Manisa) – Dışişleri Bakanını oturtun o zaman.
BAŞKAN
– Sayın Atıcı, lütfen müdahale etmeyin.
ÖZKAN
YALIM (Uşak) – Sayın Bakan, muhtarlara verilecek olan…
EKONOMİ
BAKANI MUSTAFA ELİTAŞ (Kayseri) – Sayın Başkan, sorulara yazılı cevap
vereceğim.
Teşekkür
ediyorum.
BAŞKAN
– Peki, teşekkür ederiz Sayın Bakan.
ÖZKAN
YALIM (Uşak) – Muhtarların SSK primlerinin ödenmesi Ekonomi Bakanını nasıl
ilgilendirmiyor Bakanım?
BAŞKAN
- Sayın milletvekilleri, Sayın Bakan yazılı cevap vereceğini ifade etti.
Sayın
Özel, buyurun.
VI.- AÇIKLAMALAR (Devam)
41.- Manisa Milletvekili Özgür Özel’in, Ekonomi Bakanı
Mustafa Elitaş’ın 29 sıra sayılı Kanun Tasarısı’nın 2’nci maddesi üzerindeki
soru-cevap işlemi sırasındaki bazı ifadelerine ve Meclis Başkan Vekiline had
bildirme şeklindeki davranışını kınadığına ilişkin açıklaması
ÖZGÜR
ÖZEL (Manisa) - Sayın Başkanım, teşekkür ederim.
Şimdi,
gecenin bu vaktinde daha fazla uzatmayalım ama Sayın Bakan soruların konuyla
ilgili olmadığını söylüyor. Eğer, Hükûmetin bu konuda ilgili bakanı oraya
oturmuş olsaydı Dışişleri Bakanına sorulacak sorular sorulurdu. Dışişleri
Bakanıyla ilgili konuda Dışişleri Bakanı yok, yerine Su İşleri Bakanı ile
Ekonomi Bakanı oturmuş, ona göre sorular geliyor. Aslında, arkadaşlarımız
Dışişleri Bakanına sorulacak soru sorsalar o zaman Sayın Bakanlar zor durumda
kalacaklar. Kendi alanlarından ama Sayın Elitaş, maalesef -herhâlde grup başkan
vekilliğini özledi, buralar o işlere biraz daha müsait yerler- polemik yapmayı
tercih etti. Benim kendisine söylediğim şu: Kendi konunuzla ilgili, “Bütçe
istiyorum.” diye haykırıyor. Arkadaşın ayağa kalkması, yıllardır eksikliğini
çektiği, buralarda dile getirilmesini özlemle beklediği bir topluluğun
sorunlarını…
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – …dile getirme fırsatı bulmuş. Hepimiz sempatiyle karşıladık.
Burada, Sayın Bakanın bu yaklaşımı da doğru değil. 
HAKAN
ÇAVUŞOĞLU (Bursa) – Sayın Başkan, grup başkan vekili elini indirsin.
ÖZGÜR
ÖZEL (Manisa) – Onun dışında bir de grup başkan vekili olarak bana bir
göndermede bulundu. Onu da şöyle söyleyeyim: Grup başkan vekili ne iş yapar, ne
iş yapmaz, onu bana hatırlatabilir. Eski bir grup başkan vekili olarak da, ben
bu eleştiriyi olumlu karşılarım ama Sayın Elitaş’ın Meclis Başkan Vekiline had
bildirme hakkı olduğunu kesinlikle düşünmüyorum ve bu davranışınızı kınıyorum.
(CHP ve HDP sıralarından alkışlar)
BAŞKAN
– Sayın Demirel, sisteme girmişsiniz. 
42.- Diyarbakır Milletvekili Çağlar Demirel’in,
herkesin düşüncesini özgürce ifade edebileceğine ama had bildirme şeklindeki
bir yaklaşımın doğru olmadığına ilişkin açıklaması
ÇAĞLAR
DEMİREL (Diyarbakır) – Teşekkürler Sayın Başkan. 
Yani
bunu her seferinde dile getirmek zorunda kalıyoruz. Burada herkes düşüncesini
özgürce ifade edebilir ama kimsenin kimseye had bildirme, hiç kimsenin had bildirme
lüksünün olduğunu düşünmüyorum. Böyle bir yaklaşımın da doğru olmadığını ifade
etmek istiyorum. 
KEMALETTİN
YILMAZTEKİN (Şanlıurfa) – Bu söz size Başkan.
MAHMUT
TOĞRUL (Gaziantep) – Size söylüyor, anlarsanız size söylüyor. 
ÇAĞLAR
DEMİREL (Diyarbakır) – Şimdi, Sayın Bakan tabii ki sorulan sorular karşısında
kendi süresi içerisinde cevap verme yetkisine sahiptir. Biz de onu buradan
dinliyoruz ve bekliyorduk ki cevaplarını versin ama ne yazık ki AKP Grubunun
sataşmalarından Sayın Bakanın ne söylediğini anlayamadık. AKP Grubunda, her
zaman kadın Meclis Başkan Vekilimiz kürsüye çıktığında ya da yönettiğinde
nedense erkeklerin tarzı ve tavrında değişiklik vardır. Bunu Sayın Bakanın
oradan görüp aslında…
(Mikrofon
otomatik cihaz tarafından kapatıldı)
ÇAĞLAR
DEMİREL (Diyarbakır) - …ona müdahale etmesi gerekirken Sayın Başkan Vekilimizi
uyarması gerçekten kabul edilecek bir durum değildir. 
İLKNUR
İNCEÖZ (Aksaray) – Ama bu açık bir niyet okumadır yani.
ÇAĞLAR
DEMİREL (Diyarbakır) – Biz burada Bakanı dinlerken AKP sıralarından hem el kol
işaretleri hem de sözlü olarak sataşmalar söz konusu ve hakaretler var. Bunu
hiç kimsenin kabul etmemesi gerektiğini bir kez daha ifade etmek istiyorum. 
Teşekkür
ediyorum Sayın Başkan.
BAŞKAN-
Peki, teşekkür ederiz Sayın Demirel 
Sayın
milletvekilleri, evet, biraz önce bir polemik yaşadık. Açıkçası karşıdan el
işaretiyle bana haddimi bildirmeye çalışan sayın milletvekilini buradan bir kez
daha kınıyorum. 
KEMALETTİN
YILMAZTEKİN (Şanlıurfa) – Ben de sizi kınıyorum. 
BAŞKAN
- O yapılan hakaret ve işaret sadece benim şahsıma değil Başkanlık Divanına
yapılmıştır.
KEMALETTİN
YILMAZTEKİN (Şanlıurfa) – Hiç başka yerlere çekmeyin.
YILMAZ
TUNÇ (Bartın) – Muhalefetten hiç hareket beklemiyoruz. 
BAŞKAN
– Buyurun, isterseniz buradan cevap verebilirsiniz Sayın Milletvekili.
KEMALETTİN
YILMAZTEKİN (Şanlıurfa) – Ben her şekilde cevap veririm Sayın Başkan!
BAŞKAN
– Tabii ki, buyurun!
KEMALETTİN
YILMAZTEKİN (Şanlıurfa) – Şahsınıza şahsileştirmeyin bu meseleyi. Siz bana had
bildirmeye çalışırsanız ben de cevabımı veririm size. 
BAŞKAN
– Siz bana el işareti yaptınız Sayın Milletvekili. El işareti yaptınız bana. Bu
sizin hakkınız değil, haddiniz de değildir. 
KEMALETTİN
YILMAZTEKİN (Şanlıurfa) – Bir milletvekiline oradan had bildiremezsiniz. Bunu
hepimizin bilmesi lazım Sayın Başkan.
ÇAĞLAR
DEMİREL (Diyarbakır) – Disiplin işlemi talep ediyoruz, disiplin uygulansın, İç
Tüzük’ü uygulayın.
BAŞKAN
– Sayın İnceöz, grubunuza mensup bir milletvekilinin bu tür bir konuşma
yapmasını gerçekten doğru bulmuyorum. Bir grup başkan vekili olarak, bir kadın
grup başkan vekili olarak sizden bir açıklama beklediğimi de ifade etmek
istiyorum. (AK PARTİ sıralarından gürültüler)
Sayın
İnceöz, evet, lütfen.
43.- Aksaray Milletvekili İlknur İnceöz’ün,
eleştirilerin çerçevesinin çok iyi çizilmesi, tüm milletvekillerinin nezaket ve
zarafet kurallarına uygun davranması ve Meclis Başkan Vekilinin görevini ifa
ederken İç Tüzük hükümlerine bağlı bir şekilde çalışmaları sürdürmesi
gerektiğine ilişkin açıklaması
İLKNUR
İNCEÖZ (Aksaray) – Öncelikle şunu belirtmek istiyorum: Her zaman söylediğimiz
bir şey var, elbette ki biz iktidar partisiyiz, iktidar partisine mensup
milletvekilleriyiz; arkadaşlarımız eleştiri yapabilir, biz buna tahammül
edeceğiz, bunun olgunluğu içerisindeyiz ama eleştirinin çerçevesini çok iyi
çizmek lazım. Meclis açılmaya başladığından itibaren “eleştiri” adı altında
kürsüde, oturduğumuz yerde sürekli hakaretvari konuşmalar, sürekli niyet
okuyucu konuşmalar… Ki az evvel bir grup başkan vekilimiz burada, erkek
milletvekillerimizin, kadınlara yönelik, kadın Meclis Başkan Vekili olduğunuz
için böyle bir davranış içerisine girdiği gibi yine bir niyet okuyuculuğu
içerisine girmiştir. Bunları kabul etmediğimizi özellikle belirtmek istiyorum. 
Elbette
ki nezaket ve zarafete ve Meclisin mehabetine, çalışma temposuna uygun bir
şekilde olması gerektiği kanaatindeyim. Bu konuda nezaketi aşan hiçbir
davranışı da tasvip etmediğimi ama aynı şekilde Meclisteki tüm
milletvekillerinin de bu eleştiri çerçevesinde nezaket ve zarafet kurallarına
uygun davranması gerektiğini de ben bir kez daha hatırlatmak istiyorum. Tabii,
bu çerçeveye uygun davranılmadığı takdirde de olanları görüyoruz. Bu,
birincisi.
İkinci
olarak da şunu özellikle belirtmek istiyorum Sayın Başkan.
(Mikrofon
otomatik cihaz tarafından kapatıldı)
BAŞKAN
– Sayın İnceöz, ben başka bir şeyden bahsettim, siz başka bir açıklama
yapıyorsunuz. (AK PARTİ sıralarından gürültüler)
İLKNUR
İNCEÖZ (Aksaray) – Ben ona geliyorum Sayın Başkan.
BAŞKAN
– Buyurun, tamamlayın.
İLKNUR
İNCEÖZ (Aksaray) – Yani, ben de şunu özellikle belirtmek istiyorum: Meclis
başkan vekilinin de orada görevini ifa ederken İç Tüzük hükümlerine bağlı bir
şekilde çalışmaları sürdürmesi gerekir. Zaman zaman buna uygun hareket
ediyorsunuz ama az evvel olduğu gibi, sizin o kürsüde böyle bir kınamaya dair
beyanatta bulunmanızı ben de size hiç yakıştıramadığımı özellikle belirtmek
istiyorum.
Teşekkür
ediyorum. (AK PARTİ sıralarından “Bravo” sesleri, alkışlar)
BAŞKAN
– Sayın İnceöz, bakınız, ben bana yapılan işaretin doğru olmadığını söyledim,
el işaretinin Başkanlık Divanına yapıldığını söyledim, bunu ifade ettim ama bu
konuda böyle bir açıklama yaptınız, ben de size yakıştıramadım açıkçası. (AK
PARTİ sıralarından gürültüler)
İLKNUR
İNCEÖZ (Aksaray) – Ama, bu tür uygulamayı gerektirecek bir durum değil. Ben de
size yakıştıramadım.
BAŞKAN
– Sayın milletvekilleri…
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel, bir daha mı açıklama yapacaksınız?
44.- Diyarbakır Milletvekili Çağlar Demirel’in, Aksaray
Milletvekili İlknur İnceöz’ün yaptığı açıklamasındaki bazı ifadelerine ilişkin
açıklaması
ÇAĞLAR
DEMİREL (Diyarbakır) – Sadece bir dakika… 
Sayın
grup başkan vekili niyet okuduğumuza dair ifadede bulundu. Yani, sadece bir
dakika şunu söylemek istiyorum: Biz, burada kimsenin niyetini okumak niyetinde
de değiliz, niyet de okumuyoruz; yaşanan pratikler üzerinden değerlendirme
yapıyoruz. Az önce burada yaşanan bir pratik vardı, bir davranış vardı; o
davranışı mahkûm etmek için söz aldık ve bu davranışları asla kabul etmediğimizi
bir kez daha ifade ediyoruz. Niyet değil, bir somut davranıştır. Tüm kamuoyu da
bunu biliyor, kameralar da çekiyor, tutanaklarda da yer alıyor. Bu tür
davranışları kabul etmediğimizi, bir kez daha kınadığımızı ifade etmek
istiyorum.
Teşekkür
ediyorum.
BAŞKAN
– Peki, teşekkürler Sayın Demirel.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
8.- Türkiye Cumhuriyeti Hükümeti ile Belçika Fransız
Toplumu Hükümeti, Valonya Hükümeti ve Brüksel-Başkent Bölgesi Fransız Toplumu
Komisyonu Heyeti Arasında Kültür, Eğitim ve Bilimsel Araştırma Alanında
İşbirliği Anlaşmasının Onaylanmasının Uygun Bulunduğu Hakkında Kanun Tasarısı
(1/324) ve Dışişleri Komisyonu Raporu (S. Sayısı: 29) (Devam)
BAŞKAN
- Sayın milletvekilleri, 2’nci madde üzerinde soru-cevap işlemi tamamlanmıştır.
Şimdi,
2’nci maddeyi oylarınıza sunuyorum: Kabul edenler… Kabul etmeyenler… 2’nci
madde kabul edilmiştir.
3’üncü
maddeyi okutuyorum:
MADDE
3.- (1) Bu Kanun hükümlerini Bakanlar Kurulu yürütür.
BAŞKAN
– 3’üncü madde üzerinde söz talebi yoktur.
Soru-cevap
işlemi yoktur.
3’üncü
maddeyi oylarınıza sunuyorum: Kabul edenler… Kabul etmeyenler… 3’üncü madde
kabul edilmiştir.
Sayın
milletvekilleri, tasarının tümü açık oylamaya tabidir.
Açık
oylamanın elektronik oylama cihazıyla yapılmasını öncelikle oylarınıza
sunuyorum: Kabul edenler… Kabul etmeyenler… Kabul edilmiştir.
Oylama
için iki dakika süre vereceğim. Bu süre içinde sisteme giremeyen üyelerin
teknik personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen iki dakikalık süre içinde
Başkanlığa ulaştırmalarını rica ediyorum ve iki dakikalık süreyi başlatıyorum.
(Elektronik
cihazla oylama yapıldı) 
BAŞKAN
– Sayın milletvekilleri, Türkiye Cumhuriyeti Hükümeti ile Belçika Fransız
Toplumu Hükümeti, Valonya Hükümeti ve Brüksel-Başkent Bölgesi Fransız Toplumu
Komisyonu Heyeti Arasında Kültür, Eğitim ve Bilimsel Araştırma Alanında
İşbirliği Anlaşmasının Onaylanmasının Uygun Bulunduğu Hakkında Kanun Tasarısı
açık oylama sonucu: 
“Oy sayısı  : 205
Kabul : 204
Çekimser : 1 (x)
 Kâtip Üye Kâtip
Üye
 Emre Köprülü İshak
Gazel
 Tekirdağ Kütahya”
Tasarı
kabul edilmiş ve kanunlaşmıştır. 
Sayın
milletvekilleri, 9’uncu sırada yer alan Türkiye Cumhuriyeti Hükümeti ile
Birleşmiş Milletler İnsani İşler Eşgüdüm Ofisi Arasında Türkiyede Bir Ülke
Ofisi Kurulmasına İlişkin Anlaşmanın Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu’nun görüşmelerine başlayacağız. 
9.- Türkiye Cumhuriyeti Hükümeti ile Birleşmiş
Milletler İnsani İşler Eşgüdüm Ofisi Arasında Türkiyede Bir Ülke Ofisi
Kurulmasına İlişkin Anlaşmanın Onaylanmasının Uygun Bulunduğuna Dair Kanun
Tasarısı (1/327) ve Dışişleri Komisyonu Raporu (S. Sayısı: 30)
BAŞKAN
– Komisyon? Yok.
Ertelenmiştir.

Bundan
sonra da komisyonun olmayacağı anlaşıldığından, alınan karar gereğince kanun
tasarı ve teklifleri ile komisyonlardan gelen diğer işleri sırasıyla görüşmek
için 11 Mayıs 2016 Çarşamba günü saat 14.00’te toplanmak üzere birleşimi
kapatıyorum. 
Kapanma Saati: 21.38




(x) (10/196) esas numaralı Meclis
Araştırması Önergesi’nin tam metni tutanağa eklidir.


(x) 29 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




