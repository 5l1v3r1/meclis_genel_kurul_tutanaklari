



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
93’üncü Birleşim
17 Mayıs 2017 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, açlık grevlerinin 70’nci gününde olan 2 kişiye açlık
grevini bitirme çağrısında bulunduğuna ve Türkiye Büyük Millet Meclisi olarak
bu olaya kulak vermenin yaşam hakkına saygı göstermenin bir gereği olduğunu
düşündüğüne ilişkin konuşması
2.- Oturum Başkanı TBMM Başkan Vekili
Mehmet Akif Hamzaçebi’nin, Başkanlık Divanı olarak Süper Lig’e çıkan Sivasspor
ve Yeni Malatyaspor’a başarılar dilediklerine ve Mardin Milletvekili Gülser
Yıldırım ile Diyarbakır Milletvekili İdris Baluken’in sağlık durumlarıyla ilgili
yetkililerle konuşacağına ilişkin konuşması
3.- Oturum Başkanı TBMM Başkan Vekili
Mehmet Akif Hamzaçebi’nin, 1953 yılında kabul edilen 6183 sayılı Kanun’un
gerekçelerine ilişkin konuşması
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Manisa Milletvekili Murat Baybatur’un,
Çerkez sürgünü ve soykırımına ilişkin gündem dışı konuşması
2.- Denizli Milletvekili Cahit Özkan’ın,
Zeybekler Günü’ne ilişkin gündem dışı konuşması
3.- İstanbul Milletvekili Mahmut Tanal’ın,
Üsküdar’ın sorunlarına ilişkin gündem dışı konuşması
V.- AÇIKLAMALAR
1.- Afyonkarahisar Milletvekili Burcu
Köksal’ın, Afyonkarahisar’ın bazı köylerinde yaşanan sorunlara ilişkin
açıklaması
2.- Bursa Milletvekili Nurhayat Altaca
Kayışoğlu’nun, 16 Nisan referandumunun sonunda gayrimeşru bir Anayasa’yla karşı
karşıya kalındığına ve yapılan üye seçimleri sonucunda Hâkimler ve Savcılar
Kurulunun 2010’daki gibi alçak bir iradeye teslim edilmediğini umduğuna ilişkin
açıklaması
3.- Mersin Milletvekili Hüseyin Çamak’ın,
Türkiye’nin Avrupa Konseyinde antidemokratik uygulamalar ve insan hakları
ihlalleri nedeniyle denetim sürecine alındığına ilişkin açıklaması
4.- Kocaeli Milletvekili Fatma Kaplan
Hürriyet’in, PKK’ya karşı mücadelede yaralanan ancak sağlık yönetmeliği gereği
gazi sayılmayanların hak ettikleri “gazilik” unvanlarını almak için
beklediklerine ilişkin açıklaması
5.- İstanbul Milletvekili Sibel Özdemir’in,
bu Hükûmetle ve bu ekonomi politikalarıyla ülkenin ihtiyacı ve önceliği olan
büyümenin gerçekleşmeyeceğine, istihdamın sağlanamayacağına ve işsizliğe çözüm
üretilemeyeceğine ilişkin açıklaması
6.- Uşak Milletvekili Özkan Yalım’ın, 20
yaşını doldurmuş araçlara hurda desteğinin çıkarılmasını talep ettiğine ilişkin
açıklaması
7.- Adana Milletvekili İbrahim Özdiş’in, KHK’larla
kapatılan ve cemaate ait olduğu bilinen radyo ve televizyon kanallarına ilişkin
çeşitli iddialar hakkında bilgi almak istediğine ilişkin açıklaması
8.- Çanakkale Milletvekili Bülent Öz’ün,
ülkede her geçen gün sayısı artan Suriyelilerin sosyolojik yaralar açtığına
ilişkin açıklaması
9.- Denizli Milletvekili Kazım Arslan’ın,
Denizli’de üreticilerin elindeki çekirdeksiz kuru üzümlerin okullarda
dağıtılması projesinin uygulanarak üreticinin rahatlatılmasını ve süt
üreticilerine daha fazla destekleme yapılmasını istediğine ilişkin açıklaması
10.- Kahramanmaraş Milletvekili İmran
Kılıç’ın, internet bağımlılığının önemle üzerinde durulması gereken bir tehlike
olduğuna ilişkin açıklaması
11.- Sivas Milletvekili Ali Akyıldız’ın,
PTT Birinci Ligi’nden Süper Lig’e yükselen Sivasspor’u kutladığına ve başarılar
dilediğine ilişkin açıklaması
12.- Kayseri Milletvekili Çetin Arık’ın,
Kayseri’nin Yeşilhisar ilçesine bağlı Soğanlı köyünün sorunlarına ve iktidarın
Suriyeliler için gösterdiği gayreti kendi vatandaşları için ne zaman
göstereceğini öğrenmek istediğine ilişkin açıklaması
13.- Niğde Milletvekili Ömer Fethi
Gürer’in, Hükûmetin millî eğitim politikasını gözden geçirmesi gerektiğine
ilişkin açıklaması
14.- Manisa Milletvekili Mazlum Nurlu’nun,
iş ve ekmek mücadelesi veren gençlerin seslerinin duyulması gerektiğine ilişkin
açıklaması
15.- Manisa Milletvekili Erkan Akçay’ın,
Uluslararası Aile Haftası’na ve The Washington Post’ta Türkiye’yle ilgili
skandal bir makale yayımlandığına ilişkin açıklaması
16.- Muş Milletvekili Ahmet Yıldırım’ın,
Kandıra Cezaevinde bulunan Mardin Milletvekili Gülser Yıldırım’ın sağlık durumu
konusundaki uygulamalara, tutuklu olan Diyarbakır Milletvekili İdris Baluken’in
tedavisinin yerine getirilmediğine, milletvekillerinin hem hukuktan yoksun
gerekçelerle cezaevinde tutulmaları hem de tedavilerinin karşılanmamasının bu
Parlamentonun utancı olduğuna ve Nuriye Gülmen ve Semih Özakça’nın açlık grevi
gerekçelerinin iktidar tarafından bir an önce ortadan kaldırılması gerektiğine
ilişkin açıklaması
17.- İstanbul Milletvekili Engin Altay’ın,
Nuriye Gülmen ve Semih Özakça’ya açlık grevlerini bir an önce bitirmeleri
çağrısını yinelediğine, KESK’i bir terör örgütü gibi görmenin kabul edilebilir
bir şey olmadığına, cezaevlerinde kötü ve insanlık dışı muamele, psikolojik ya
da fiziki işkence iddialarının had safhaya çıktığına ve Türkiye’nin bu ayıptan
bir an önce kurtulması gerektiğine, bazı alacakların yeniden
yapılandırılmasıyla ilgili kanuna teklifine olumlu katkı yapacaklarına ilişkin
açıklaması
18.- Amasya Milletvekili Mehmet Naci
Bostancı’nın, Cumhurbaşkanı ile Amerika Başkanı arasında gerçekleşen başarılı
görüşmenin terör faaliyetleri bakımından anlamlı ve ümit verici sonuçlar doğurmasının
beklendiğine, The Washington Post’ta yayınlanan Türkiye’yle ilgili makaleye ve
Gençlik Haftası’na ilişkin açıklaması
19.- Manisa Milletvekili Erkan Akçay’ın,
İstanbul Milletvekili Engin Altay’ın geçen tutanak hakkında yaptığı
konuşmasındaki bazı ifadelerine ilişkin açıklaması
VI.- GEÇEN TUTANAK HAKKINDA KONUŞMALAR
1.- İstanbul Milletvekili Engin Altay’ın,
16/5/2017 tarihli 92’nci Birleşimdeki bazı ifadelerini düzelttiğine ilişkin
konuşması
VII.- BAŞKANLIĞIN GENEL KURULA SUNUŞLARI
A) Genel Görüşme Önergeleri
1.- Ankara Milletvekili Mustafa Mit ve 20
milletvekilinin, bölgemizde yaşanan olayların yarattığı veya yaratacağı
politik, ekonomik ve askerî risklerin bertaraf edilmesi için gerekli
politikaların tespit ve takibi konusunda genel görüşme açılmasına ilişkin
önergesi (8/9)
2.- Ankara Milletvekili Mustafa Mit ve 20
milletvekilinin, Suriye ve Irak’tan iltica eden muhacirlerin sorunları ile
ülkemizin bu nüfus hareketi sonucunda karşı karşıya kaldığı ve kalacağı
problemler konusunda genel görüşme açılmasına ilişkin önergesi (8/10)


B) Meclis Araştırması Önergeleri
1.- İstanbul Milletvekili İsmail Faruk Aksu
ve 21 milletvekilinin, fındık üreticilerinin sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/528)
VIII.- ÖNERİLER
A) Siyasi Parti Grubu Önerileri
1.- HDP Grubunun, 12/5/2017 tarihinde Grup
Başkan Vekili İstanbul Milletvekili Filiz Kerestecioğlu Demir tarafından,
KHK’yla gerçekleştirilen ihraçların durdurulması ve sağlık durumları kritik bir
aşamada olan açlık grevindeki 2 eğitimci başta olmak üzere hukuksuzca ihraç
edilmiş tüm akademisyenlerin ve kamu emekçilerinin görevlerine iade edilmesi
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 17 Mayıs 2017 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
IX.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Amasya Milletvekili Mehmet Naci Bostancı’nın yerinden sarf ettiği bazı
ifadeleri sırasında şahsına sataşması nedeniyle konuşması
2.- Amasya Milletvekili Mehmet Naci
Bostancı’nın, Muş Milletvekili Ahmet Yıldırım’ın sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş’ın Bazı Alacakların Yeniden
Yapılandırılması ile Bazı Kanunlarda Değişiklik Yapılmasına Dair Kanun Teklifi
(2/1703) ve İstanbul Milletvekili Tülay Kaynarca ve 13 Milletvekilinin Hazineye
Ait Taşınmaz Malların Değerlendirilmesi ve Katma Değer Vergisi Kanununda
Değişiklik Yapılması Hakkında Kanunda Değişiklik Yapılması Hakkında Kanun
Teklifi (2/1622) ile Plan ve Bütçe Komisyonu Raporu (S. Sayısı: 475)
XI.- YAZILI SORULAR VE CEVAPLARI
1.- İstanbul Milletvekili Mahmut Tanal’ın,
İstanbul’da İGDAŞ’a bağlı bir şirkette çalışan sekiz işçinin referandum
tercihleri sebebiyle işten atıldıkları iddiasına ilişkin sorusu ve Çalışma ve
Sosyal Güvenlik Bakanı Mehmet Müezzinoğlu’nun cevabı 7/12689)
2.- İzmir Milletvekili Müslüm Doğan’ın,
İzmir’in Gaziemir ilçesinde yol çalışmasında görevli bir işçinin yaşamını
kaybettiği olayın soruşturulmasına ilişkin sorusu ve Çalışma ve Sosyal Güvenlik
Bakanı Mehmet Müezzinoğlu’nun cevabı (7/12776)
3.- Denizli Milletvekili Melike
Basmacı’nın, taşeron işçilerin sorunlarının çözümüne ve lehlerine sonuçlanan
mahkeme kararlarının uygulanmamasına ilişkin sorusu ve Çalışma ve Sosyal
Güvenlik Bakanı Mehmet Müezzinoğlu’nun cevabı (7/12840)
4.- İzmir Milletvekili Aytun Çıray’ın,
Hazine tarafından yapılan bir döviz piyasası işlemine ilişkin sorusu ve
Başbakan Yardımcısı Mehmet Şimşek’in cevabı (7/12930)
17 Mayıs 2017 Çarşamba
BİRİNCİ OTURUM
Açılma Saati: 14.01
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Mehmet Necmettin
AHRAZOĞLU (Hatay)
-----0-----
BAŞKAN
– Türkiye Büyük Millet Meclisinin 93’üncü Birleşimini açıyorum.
Toplantı
yeter sayısı vardır, görüşmelere başlıyoruz.
Birleşime
yarım saat ara veriyorum.
Kapanma Saati : 14.02
İKİNCİ OTURUM
Açılma Saati: 14.34
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Mehmet Necmettin
AHRAZOĞLU (Hatay)
-----0-----
BAŞKAN
– Sayın milletvekilleri, Türkiye Büyük Millet Meclisinin 93’üncü Birleşiminin
İkinci Oturumunu açıyorum. 
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, açlık grevlerinin 70’nci gününde olan 2 kişiye açlık
grevini bitirme çağrısında bulunduğuna ve Türkiye Büyük Millet Meclisi olarak
bu olaya kulak vermenin yaşam hakkına saygı göstermenin bir gereği olduğunu
düşündüğüne ilişkin konuşması
BAŞKAN
– Gündem dışı konuşmalara geçmeden önce Türkiye’nin gündeminde olan bir konu
hakkında görüşlerimi sizlerle paylaşmak istiyorum. 
Sayın
milletvekilleri, hemen yanı başımızda, Türkiye Büyük Millet Meclisine yaklaşık
300 metre mesafede, Yüksel Caddesi’nde 2 insanımız açlık grevini
sürdürmektedir. Bu 2 gencimizin açlık grevinde ulaştıkları, geldikleri gün
sayısı 70’tir yani açlık grevinin 70’inci günündeler. 
Sayın
milletvekilleri, eğer önlem alınmazsa, bu 2 insanımıza kulak verilmezse bunları
kaybedeceğiz, ölecekler. İnsan canı her şeyden önemlidir, yaşam hakkı
kutsaldır. Haksızlığa uğradığını ifade eden bu 2 insanımıza kulak vermek,
onları dinlemek, bir yerde bir haksızlık yapılmışsa bu haksızlığı gidermek
bütün toplumun, herkesin görevidir. Toplumu temsilen Türkiye Büyük Millet
Meclisinin bu olaya kulak vermesi bizlerin görevidir. Ben bu meseleyi sadece
Hükûmetin, sadece toplumun değil, aynı zamanda Türkiye Büyük Millet Meclisinin
meselesi olarak görüyorum. O nedenle Türkiye Büyük Millet Meclisi olarak
buradan bu olaya kulak vermenin demokrasinin, yaşam hakkına saygı göstermenin
bir gereği olduğunu düşünüyorum.
Buradan
aynı zamanda bu 2 gencimize de bir çağrıda bulunmak istiyorum. Bizlerin sesine
kulak tıkamayın. Adalet için kendi yaşamınızı dahi tehlikeye atabileceğinizi,
hayatınızdan vazgeçebileceğinizi ortaya koydunuz. Adaletin toplum için ne kadar
gerekli olduğunu gerçekten ifade ettiniz. Gelin, bu açlık grevini sonlandırın.
Sizlerin yaşam hakkına saygı göstermek hepimizin görevidir ancak sizler de
bizim, benim bu çağrıma kulak verin, toplumun bu çağrısına kulak verin, açlık
grevini sonlandırın. (CHP sıralarından alkışlar) Bir yerde bir haksızlık
yapılmışsa bunu gidermek için herkes el birliğiyle çalışır. 
İBRAHİM
ÖZDİŞ (Adana) – Sayın Başkan, iktidarın gözleri kör, kulakları sağır. 
BAŞKAN
– Evet, şimdi, gündeme geçmeden önce üç sayın milletvekiline gündem dışı söz
vereceğim.
ENGİN
ALTAY (İstanbul) – Sayın Başkan…
BAŞKAN
- Sayın Altay…
ENGİN
ALTAY (İstanbul) – Sayın Başkan, uygun göreceğiniz bir zaman dilimi içerisinde
İç Tüzük 58’e göre söz talebim vardır. 
Arz
ederim efendim.
BAŞKAN
– Peki, gündem dışı konuşmalardan sonra size söz vereceğim Sayın Altay.
Gündem
dışı ilk söz, Çerkez sürgünü ve soykırımı konusunda söz isteyen Manisa
Milletvekili Murat Baybatur’a aittir.
Buyurunuz
Sayın Baybatur. (AK PARTİ sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Manisa Milletvekili Murat Baybatur’un,
Çerkez sürgünü ve soykırımına ilişkin gündem dışı konuşması
MURAT
BAYBATUR (Manisa) – Sayın Başkan, değerli milletvekilleri; bundan yüz elli üç
yıl önce gerçekleşmiş dünya tarihinin en acımasız ve karanlık sayfalarından
biri olan Çerkez sürgünü ve soykırımıyla ilgili yaşanan faciayı hatırlatmak
üzere şahsım adına gündem dışı söz almış bulunuyorum. Hepinizi saygıyla selamlıyorum.

İlk
çağlardan başlamak üzere medeni âlemin ağırlık merkezlerinden biri olan Akdeniz
havzasının siyasi ve ekonomik hayatında Kafkasya’nın müstesna bir yeri
bulunmaktaydı. İpek Yolu, doğuya uzanan transit ticaret güzergâhının kritik
geçitleri ve kavşağı olan Kafkasya aynı zamanda tarım, hayvancılık ve yer altı
kaynaklarıyla da ihmali mümkün olmayan bir konumdaydı. 
Günümüz
dünyasında jeostratejik açıdan Türkiye için olduğu gibi, Anadolu savunmasının
batıda Balkanlardan doğuda Kafkaslardan başladığı o dönemde de Karadeniz
kıyılarını bir Rus denizi ve toprağı hâline getirmeyi arzulayan Çarlık
Rusyası’nın önündeki tek engel Kafkas milletiydi. Nitekim Rus Çarı I. Petro'nun
ifadesiyle “Rusya'nın çıkarları için mümkün olabildiği kadar İstanbul'a ve Hindistan'a
yaklaşmak lazımdır. Buraları elinde tutan dünyaya hükmeder. Bunun için de ne
gerekiyorsa onu yapmalıyız.” anlayışıyla hareket eden Çarlık Rusyası, Karadeniz
sahiline inme emelinin bir sonucu olarak, köklü tarihiyle cesur ve onurlu bir
halka ev sahipliği yapan Kafkasya'da üç yüz yılı aşkın süren acımasız bir savaş
yürüttü. Rus İmparatorluğu'nun Kafkasları istilası ve işgali sırasında meydana
gelen çarpışmalarda ve 21 Mayıs 1864’teki nihai ateşkesten sonra yürütülen
sistematik baskı ve katliamlar neticesinde 1,5 milyon Çerkez, Soçi ve Sohum
gibi liman kentlerine toplanarak başta Varna, Kefken, Samsun, Sinop ve Trabzon
olmak üzere Osmanlı topraklarına sürüldü. Ancak sürgün sırasındaki yol
şartları, salgın hastalıklar, açlık gibi nedenlerden dolayı resmî olmayan
rakamlara göre 400 bin ila 500 bin arasında Çerkez hayatını kaybetti. Anadolu
ve Rumeli topraklarına sürülen Çerkezler, o zaman Osmanlı toprağı olan Ürdün,
Suriye, Mısır, Filistin, Lübnan gibi bölgelere göç etti. Günümüzde ise dünyada
yaşayan Çerkezlerin yaklaşık yüzde 80'i Türkiye’de bulunmaktadır.
Sayın
Başkan, değerli milletvekilleri; 21 Mayıs, Çerkezlerin uğramış oldukları
soykırım ve sürgünün tarihsel simgesidir. Çerkez halkının sürgünü modern çağın
en acımasız sürgünlerinden biridir. Atalarımız Şeyh Şamil gibi nice kahraman
komutanların önderliğinde, onursuzca yaşamaktansa ölmeyi tercih eden Çerkezler
Kafkasya’daki soykırım ve emperyalizme karşı destansı bir mücadele vermiştir. 
Üç
yüz yılı aşan savaşların ardından bir sürgün, bir hicret yaşanmıştır.
Cennetmekân Abdülaziz Han döneminde bu kadim Anadolu toprakları bizlere,
Kafkasya’dan gelen Çerkezlere kucak açmıştır. Tarihin her döneminde zulme
uğramış milletlerin ana kucağı olmuş Anadolu, tıpkı bizler gibi Avrupa’da,
Balkanlarda, Arap Yarımadası’nda göç etmek durumunda bırakılan Boşnak, Makedon,
Arnavut, Yahudi, Arap, Kürt tüm mazlumlara yurt olmuştur. Çanakkale ve Kurtuluş
Savaşı başta olmak üzere bu vatan için canıyla kanıyla mücadele eden, aynı
gelecek adına nefes alan büyük Türkiye’nin fertleri olarak biz Çerkezler,
vatanın ne kadar kıymetli olduğunu, devletin ne kadar kıymetli olduğunu, hür ve
bağımsız yaşamanın ne kadar kıymetli olduğunu, inanç özgürlüğünün ne kadar
kıymetli olduğunu bilerek güçlü bir Türkiye için bugüne kadar olduğu gibi bundan
sonra da her türlü katkıyı vermeye ve bu güzel vatanın bölünmez bütünlüğünü
korumak adına canımızı feda etmeye hazırız. 
Sözlerime
son verirken, tarihe büyük Çerkez soykırımı ve sürgünü olarak geçen ve
uluslararası zeminde fazlasıyla hak ettiği ancak yansımasını henüz bulmadığını
üzülerek gördüğümüz bu büyük faciada yaşamını yitirenlere Allah’tan rahmet
diliyor, başta Türkiye olmak üzere dünyanın dört bir yanında yaşayan
torunlarına başsağlığı dileklerimi sunuyorum. 
Allah
hiçbir millete böylesi soykırım ve sürgün yaşatmasın diyor, hepinizi saygıyla
selamlıyorum. (AK PARTİ, CHP ve MHP sıralarından alkışlar) 
BAŞKAN
– Teşekkür ederim Sayın Baybatur.
Gündem
dışı ikinci söz, Zeybekler Günü münasebetiyle söz isteyen Denizli Milletvekili
Cahit Özkan’a aittir. 
Buyurunuz
Sayın Özkan. (AK PARTİ sıralarından alkışlar) 
2.- Denizli Milletvekili Cahit Özkan’ın,
Zeybekler Günü’ne ilişkin gündem dışı konuşması
CAHİT
ÖZKAN (Denizli) – “Zeybekler nam yürütür dağlarda, 
Nasibi
yok ovalarda, bağlarda, 
Sanırsın
yaşamış eski çağlarda, 
Tarihten
göz kırpar Tavas zeybeği.

Toprağına
düşürmez elemi, gamı, 
Geçtiği
yerlere koyar nizamı,
Bugün
de arıyor gönüller seni,
Selam
olsun sana Tavas zeybeği.”
Sayın
Başkan, değerli milletvekilleri; Zeybekler Günü sebebiyle söz almış bulunmaktayım.
Yüce Meclisi saygıyla selamlarım. 
Davaz
Ovası’nın en önemli figürü olan zeybek, Denizli’mizin Tavas ilçesiyle tarihsel
geçmişi olmasının ötesinde, aziz milletimizin derinlikli kimliğini
yansıtmaktadır. Zeybeğin daha iyi anlaşılması ve gelecek kuşaklara aktarılması
için Tavas Belediyemiz, Tavas’ın millî mücadele günü olan 16 Mayısı Zeybekler
Günü olarak ilan etmiştir.
Değerli
milletvekilleri, tipik Anadolu köylüsünü temsil eden zeybek, Ege yöresinde köy
ve çiftliklerde yaşayan Türklere verilen isimdir. Zeybekler, Anadolu Selçuklu
Dönemi’nde Denizli, Aydın ve Muğla yöresinde yolların güvenliğini sağlayan bir
çeşit askerlerdir. Zeybeğin asıl kökeni: 17’nci yüzyılda yenilgilerle bozulmaya
yüz tutan merkezî idare ve halka zulmeden vali ve mültezimler, isyanların çığ
gibi büyümesine yol açmıştır. İşte, böylesi bir ortamda yeniden kamu
otoritesinin tesisi, zulmün ortadan kaldırılması için zeybekler, Menteşe
Sancağı’nda yeniden tarihî sorumluluğunu üstlenmiştir.
Ege'deki
kurtuluş mücadelesi, zeybekler başı efeler komutasında başlatılmış ve
kazanılmıştır. Zeybekler, canlarını ve yüreklerini ortaya koyarak Kuvayımilliye
ruhu içerisinde en ön saflarda yer almışlardır.
Zeybekler,
haksızlığa ve zorbalığa karşı çıkan, fakiri kollayan, köprüleri onaran, gönlü tok,
topluma yararlı insanlardır. Bu yaşam tarzlarını, türkülere ve dans figürlerine
motif motif nakşetmişlerdir. İşte, zeybeklerin dansları da yörede günümüz halk
oyunlarının temelini oluşturmaktadır. Zeybek oyunlarının atası olarak bilinen
Tavas zeybeği, tam manasıyla mücadeleyi, kahramanlığı, savaşı ve barışı
anlatmaktadır. Tavas zeybeği, asaletin, cengâverliğin, gayretkeşliğin,
merhametin ve yardımseverliğin, affetmenin ve mertliğin sembolüdür. Zeybek
kültürünün yaşatılması ve yeni nesillere aktarılması amacıyla Zeybekler
Günü’nün de birlikte yaşama kültürümüzü, millî değerlerimizi geliştireceği
şüphesizdir.
Sayın
Başkan ve değerli milletvekilleri; Denizli’mizin Millî Mücadele gününde ne
kadar önemli bir görev üstlendiği hepimizce malumdur. Müftü Ahmet Hulusi Efendi
15 Mayıs 1919’da İzmir’in işgalinden dört saat sonra Denizli sancağını alarak
“Elinizde hiçbir silahınız olmasa dahi üçer taş alarak düşman üzerine atmak
suretiyle mutlaka fiilî mukabelede bulununuz.” diyerek Millî Mücadele ruhunu
ateşlemiştir. Bu sebeple, Denizli işgale karşı duran ilk şehirlerimizdendir.
Müftü Ahmet Hulusi Efendi’nin çağrısına kulak veren Tavaslılar, 16 Mayıs sabahı
Müftü Cennetzade Tahir Efendi öncülüğünde, sancak eşliğinde miting düzenlemiştir.
Tavas mitingi, işgalin hemen ertesinde Anadolu’da yapılan ilçe düzeyindeki ilk
miting olması sebebiyle oldukça önemlidir. Tavas mitingi sadece işgali protesto
olarak kalmamış, ardında vatan savunması için genci, yaşlısı ve zeybekleriyle
yola çıkmıştır. 16 Mayıs günü, bu sebeple, Tavas ilçemizin Millî Mücadele
günüdür.
Sayın
Başkan, değerli milletvekilleri; bugünü Zeybekler Günü ilan eden ve yaşatan,
başta Tavas Belediye Başkanımız olmak üzere, emeği geçen herkese teşekkür
ediyor, Zeybekler Günü’müzün ülkemize, milletimize ve Denizli’mize hayırlı
olmasını diliyor, bu vesileyle Denizli’mizin ve Tavas ilçemizin Millî Mücadele
kahramanlarına ve şehitlerimize Allah’tan rahmet diliyor, yüce Meclisi saygıyla
selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Özkan.
Gündem
dışı üçüncü söz, Üsküdar’ın sorunları hakkında söz isteyen İstanbul
Milletvekili Mahmut Tanal’a aittir. 
Buyurunuz
Sayın Tanal. (CHP sıralarından alkışlar)
3.- İstanbul Milletvekili Mahmut Tanal’ın,
Üsküdar’ın sorunlarına ilişkin gündem dışı konuşması
MAHMUT
TANAL (İstanbul) – Değerli Başkan, değerli milletvekilleri; hepinizi saygıyla
selamlıyorum. 
Bizi
televizyonun başında izleyen tüm vatandaşlarımızı da saygıyla selamlarken,
Üsküdar’ın derdini dert edinen ve bana bu Üsküdar’ın sorunlarını dinleme,
anlatma fırsatını veren, halkın sorunlarını bire bir yaşayan ve çözüm yollarını
arayan Sayın Meclis Başkan Vekilimiz Akif Hamzaçebi’ye de ayrıca teşekkür
ediyorum ben. 
Değerli
milletvekilleri, bugüne kadar, AK PARTİ’nin kuruluşundan bugüne kadar, Cumhurbaşkanı,
başbakanlar, bakanların hepsi Üsküdar’da oturuyor ancak Üsküdar’ın bitmeyen
sorunları var. Üsküdar’ın bitmeyen bu sorunları… Yani Üsküdar’ın nüfusunun
yaklaşık yarısı 2960 sayılı Boğaziçi Kanunu’nun geri görünüm ve etkilenme
alanında kalmaktadır. Bu sebepten dolayı, Üsküdar ilçemizin 33 mahallesinin
16’sını ilgilendiren bu 2960 sayılı Boğaziçi Yasası’ndan dolayı, 16 mahalle
imar sorunu nedeniyle mağdurdur ve bu mağduriyetle ilgili, 2013’ten bugüne
kadar hep belediye başkanlığı seçimlerinde yetkililer, ilgililer, bakanlıklar,
Başbakanlık, Cumhurbaşkanlığı, hep birlikte “Biz bu 16 mahallenin imar sorununu
çözeceğiz.” derler ancak bugüne kadar çözülmedi, hep erteleniyor; bu, hep oy
devşirmek için, oy almak için âdeta bir silah olarak kullanılıyor.
Bu
anlamda, Türkiye Büyük Millet Meclisine 2960 sayılı Yasa’nın değişikliğiyle
ilgili bir kanun teklifi verdik Yavuztürk Mahallesi’ndeki bu sorunların
öncelikle çözülmesi açısından ama maalesef bugüne kadar gündeme gelmedi.
Yavuztürk Mahallesi’nin, mülkiyet sorunu, imar sorunuyla birlikte, nüfusu 40
bindir, çoğu ilin nüfusunu geçmektedir, lisesi yoktur. Geceleyin sokaklarda
aydınlatmalar yanmamaktadır, okulların çevresinde bonzai satan satıcılar,
uyuşturucu satanlar yoğunluktadır; bu bölgelerde yani Üsküdar’daki okulların
çevresinde Emniyet, polis görevini yapmamaktadır, bonzai ve uyuşturucu çeteleri
çocuklarımızı zehirlemektedir. 
Üsküdar
İskelesi’nin meydanı, maalesef, aşağı yukarı on yıldan beri sürekli tamirat
hâlindedir. Oralar yıkıldı, hatta belediyenin bulunduğu alan da yıkıldı; esnaf
mağdurdur, halk mağdur durumdadır. Üsküdar’daki vergi dairesi… Türkiye'de vergi
dairesi kendi ilçe sınırları dışına çıkarılan bir ilçe varsa o da Üsküdar’dır,
Üsküdar Vergi Dairesi Ümraniye’ye taşınmıştır yani Üsküdar’daki esnaf
vatandaşımız vergisini vermek için Ümraniye’ye gitmekte, bu anlamda da büyük
bir mağduriyet yaşamaktadır. 
Üsküdar
ilçemizde gençlerin barınabileceği, eğlenebileceği, zamanını geçireceği bir
alan yoktur; ya Beşiktaş’a gitmektedir veyahut da Kadıköy’e gitmektedir. 
Bakın,
Üsküdar’da bugüne kadar, AK PARTİ belediye başkanın kırmızı çizgisi olan
alkolle ilgili, 19 iş yerinin alkol ruhsatı iptal edildi ancak Dubai Şeyhi
orada rezidanslar yapınca gayet rahat içki ruhsatını verdiler. 
ENGİN
ALTAY (İstanbul) – Takiyeci bunlar, takiyeci. 
MAHMUT
TANAL (Devamla) – Takiyecinin âlâsı Sayın Başkanım. Yani, düşünebiliyor musun,
Dubai Şeyhi orada gayet rahat içki ruhsatını alıyor, vatandaşın içki ruhsatını
iptal ediyor, seçim dönemi de geldiği zaman diyorlar ki: “Efendim, biz içkiye
karşıyız, şuna karşıyız...” Böyle çift yüzlülük… İkiyüzlülük denilmez, buna
binbir surat denilir aslında; bu kadar açık ve net değerli arkadaşlar. (CHP
sıralarından alkışlar)
Şimdi,
Üsküdar Belediyesinde ilktir bu, belediyenin Maliyeye borçlarını neyle
ödüyorlar biliyor musunuz? Camileri Maliyeye satıyorlar, satış yapıyorlar, güya
borç ödendi görünüyor, belediye borcundan kurtulmuş oluyor. Bu paranın
Maliyenin kasasına girmesi lazım ki Üsküdar’da oturan vatandaşa hizmet olarak
geri dönsün. Bu, kanuna karşı hiledir; bu, kabul edilebilecek bir durum değil
değerli arkadaşlar.
Şimdi,
bir başka sorun, yine aynı şekilde, Boğaz terası. Nakkaştepe’deki askerî alanda
2960 sayılı…
(Mikrofon
otomatik cihaz tarafından kapatıldı)
BAŞKAN
– Sayın Tanal, mikrofonunuzu açıyorum, sözlerinizi tamamlayınız lütfen.
MAHMUT
TANAL (Devamla) – Değerli Başkanım, çok teşekkür ederim.
Bakın,
bu bahsettiğimiz 16 mahallede vatandaş bir çivi çakamamaktadır, Boğaz’ın terası
konumundaki Üsküdar’da bulunan Nakkaştepe’de askeriye tarafından terkedilen
alanda inşaatlar yapılmaktadır. Peki, bu ikiyüzlülük değil midir? Siz
Nakkaştepe’de askeriyenin terk ettiği alana inşaat yapacaksınız, inşaata izin
vereceksiniz ama garip vatandaş bulunduğu eve çivi çakamayacak. Bu, çifte
standarttır. Bunun bir an önce halledilmesi lazım. 
Tekrar,
sabrınız için ben teşekkür ediyorum, saygı ve hürmetlerimi sunuyorum. (CHP
sıralarından alkışlar) 
BAŞKAN
– Teşekkür ederim Sayın Tanal.
Üsküdar
Yavuztürk Mahallelilere buradan selamlarımızı gönderiyoruz.
Sayın
milletvekilleri, şimdi elektronik sisteme girerek söz talep eden
milletvekillerine sırayla söz vereceğim. 
Söz
verme işlemini başlatıyorum.
Sayın
Köksal…
V.- AÇIKLAMALAR
1.- Afyonkarahisar Milletvekili Burcu
Köksal’ın, Afyonkarahisar’ın bazı köylerinde yaşanan sorunlara ilişkin
açıklaması
BURCU
KÖKSAL (Afyonkarahisar) – Sayın Başkan, seçim bölgem Afyonkarahisar ili Emirdağ
ilçemize bağlı Ağılcık köyünde sokak lambaları yaklaşık iki yıldan beri
yanmamaktadır. Defalarca bildirildiği hâlde arıza giderilmemiştir. Bu devirde
vatandaşı karanlık sokaklara mahkûm etmek ne derece doğrudur, insaniyetlidir,
hakkaniyetlidir?
Yine,
seçim bölgem Afyonkarahisar ili Sultandağı ilçemize bağlı Kırca köyünde seçim
döneminde söz verildiği hâlde meyve hali hâlâ yapılmamıştır. Acaba bu, o günü
kurtarmak için verilen boş bir seçim vaadi midir, yoksa, boş bir seçim vaadi
değilse ne zaman yerine getirilecektir? 
Yine,
seçim bölgem Afyonkarahisar ili Şuhut ilçemize bağlı Kayabelen köyündeki gölet
arıza nedeniyle uzun süredir kullanılamamaktadır, vatandaş tarlasını
sulayamamaktadır. Orman ve Su İşleri Bakanının memleketinde yaşanan bu
mağduriyetin giderilmemesinin, duyarsızlığın sebebi nedir?
BAŞKAN
- Sayın Altaca Kayışoğlu…
2.- Bursa Milletvekili Nurhayat Altaca
Kayışoğlu’nun, 16 Nisan referandumunun sonunda gayrimeşru bir Anayasa’yla karşı
karşıya kalındığına ve yapılan üye seçimleri sonucunda Hâkimler ve Savcılar
Kurulunun 2010’daki gibi alçak bir iradeye teslim edilmediğini umduğuna ilişkin
açıklaması
NURHAYAT
ALTACA KAYIŞOĞLU (Bursa) – 16 Nisan tarihli mühürsüz seçimin sonunda gayrimeşru
bir Anayasa’yla karşı karşıya kaldık. Meşru olmayan bu Anayasa “yüksek”
ibaresini kaldırmayı unuttuğunuz ya da bilerek bıraktığınız Yüksek Seçim Kurulu
tarafından yürürlüğe sokulmuş olsa da halkın ve dünyanın gözünde hiçbir zaman
meşruiyet kazanmayacaktır. Bu arada, “yüksek” sıfatını kaldırmayı unuttuğunuz
ya da bilerek bıraktığınız YSK, bu yüce Meclisin çıkardığı yasanın emredici
hükümlerini yok sayarak kendisinden yüksek bir irade tanımadığını göstermiş
oldu. Kendisini Meclisten yüksek zanneden, yüksek olmayan Seçim Kurulunun
getirdiği gayrimeşru Anayasa’yla “yüksek” sıfatını kaldırdığınız Hâkimler
Savcılar Kurulu dün gece yaptığınız seçimle umarız 2010’daki gibi alçak bir
iradeye teslim edilmemiştir. 
Teşekkürler.
(CHP sıralarından alkışlar) 
BAŞKAN
– Sayın Çamak…
3.- Mersin Milletvekili Hüseyin Çamak’ın,
Türkiye’nin Avrupa Konseyinde antidemokratik uygulamalar ve insan hakları
ihlalleri nedeniyle denetim sürecine alındığına ilişkin açıklaması
HÜSEYİN
ÇAMAK (Mersin) – Teşekkür ederim Sayın Başkan.
Türkiye,
kurucuları arasında olduğu Avrupa Konseyinde antidemokratik uygulamalar ve
insan hakları ihlalleri nedeniyle denetim sürecine alındı. Avrupa’yla yaşanan
kopuş orada yaşayan gurbetçileri de bu gerilimli ilişkinin nesneleri hâline
getirdi. İktidarın referandumda Avrupa’da Türklerin yoğun olduğu ülkelerle
yaşadığı gerginlik sonrası buralarda entegrasyon tartışmaları yeniden başladı.
Şu an bu ülkeler göçmenlerin oturum şartlarını ağırlaştırmayı ve çifte
vatandaşlığı tamamen yasaklamayı planlamakta. Avusturya gibi çifte vatandaş
yasağı olanlar ise buna uymayanların vatandaşlıklarını iptal ediyor. Avrupa’yla
gerginlikten siyaseten kazançlı çıkan iktidarı gurbetçilerin sorunlarını
çözmeye davet ediyorum.
Teşekkür
ederim. (CHP sıralarından alkışlar) 
BAŞKAN
– Sayın Kaplan Hürriyet…
4.- Kocaeli Milletvekili Fatma Kaplan
Hürriyet’in, PKK’ya karşı mücadelede yaralanan ancak sağlık yönetmeliği gereği
gazi sayılmayanların hak ettikleri “gazilik” unvanlarını almak için
beklediklerine ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan.
Terör
örgütü PKK’ya karşı dağda, tepede, ovada vatanı için mücadele eden, yaralanan,
kalbinde terörist kurşunuyla yaşayan ancak Sağlık Yönetmeliği gereği gazi
sayılmayan vatan evlatlarımız hâlen hak ettikleri gazilik unvanlarını almak
için bekliyorlar. Başbakan Yardımcısı Numan Kurtulmuş 24 Ocakta “684 sayılı
KHK’yla gaziler arasındaki fark kapatılacak, 19 bin kişi terörle mücadele
sırasında uzuv ya da fonksiyon kaybına uğramışsa gazi olacaktır." demişti.
O sözlerin üzerinden beş ay geçti ama değişen hiçbir şey yok. Ne yazık ki bu
KHK’yla haklardan yararlanmak için başvuran Mehmetçiklerimiz ret cevabı
aldılar. Kurumlardan verilen cevapta “Bu KHK sizi değil, 15 Temmuz gazilerini
kapsıyor, boşuna ümitlenmeyin.” denmiştir. 
Şimdi
soruyorum Sayın Başbakan Yardımcısına: 15 Temmuzda 19 bin gazi mi verilmiştir,
verilmediyse o 19 bin gazi kimdir? İnsanları artık kandırmayın ve umut
tacirliği yapmayın. Gelin, vatan evlatlarına gazilik haklarını verin diyorum.
(CHP sıralarından alkışlar) 
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkanım, biraz önce bir dakikalık konuşma
süreleri içerisinde söz alan bir arkadaşımız, Hâkimler ve Savcılar Kuruluna
ilişkin bir eleştiri getirirken “2011’de Hâkimler ve Savcılar Yüksek Kuruluyken
şimdi alçak bir iradeye teslim edildi.” diyerek esasen…
ENGİN
ALTAY (İstanbul) – “Edilmez umarım.” dedi.
MEHMET
NACİ BOSTANCI (Amasya) – Öyle dedi.
NURHAYAT
ALTACA KAYIŞOĞLU (Bursa) – “2010’daki gibi” dedim. 
MEHMET
NACİ BOSTANCI (Amasya) –…Meclisin diline uygun olmayan son derece ayıp ve utanç
verici bir ifade kullanmıştır. Bu, doğrudan doğruya tahkir amaçlı bir dildir.
Bunu kabul etmiyoruz, reddediyoruz.
BAŞKAN
– Teşekkür ederim Sayın Bostancı.
Sayın
Altay…
ENGİN
ALTAY (İstanbul) – Sayın Bostancı belli ki Sayın Altaca’nın konuşmasını
dinlememiş. Olabilir, normaldir. Sayın Kayışoğlu “2010’da, AK PARTİ’nin iddia
ettiği şekliyle yargı nasıl alçak FETÖ örgütüne teslim edildiyse şimdi de
umarım alçak bir yapılanmaya teslim edilmemiştir.” şeklinde bir samimi uyarı ve
iyi niyet beyanı göstermiştir. Ancak Sayın Bostancı ayakta yaptığı konuşmada
sayın milletvekilimize açıkça hakaret etmiştir, sataşmıştır. Bu anlamda Sayın
Kayışoğlu’na sataşmadan dolayı söz talep etmekteyiz. 
BAŞKAN
– Hangi cümleyle sataştı Sayın Altay?
ENGİN
ALTAY (İstanbul) – Sayın milletvekilimizin Hâkimler ve Savcılar Kurulunu
“alçak” olarak nitelediğini söylemek suretiyle, söylemediği bir sözü söylemiş
gibi bir anlam çıkmasına yol açtı. 
Bir
de dilini de…
BAŞKAN
– Anlıyorum. 
MEHMET
NACİ BOSTANCI (Amasya) – Sayın Başkan…
BAŞKAN
– Kendi söylemediği bir ifadeyi ona atfen ifade edilmiş gibi ifade ettiğini
söylüyorsunuz. 
ENGİN
ALTAY (İstanbul) – Evet.
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Engin Altay yaptığı konuşmada burada ifade
edilen konunun yanlış anlaşıldığından bahsetti ve benim konuşmamın da bu yanlış
anlaşılma üzerine kurulduğunu ifade etti. Sayın konuşmacının esas niyetinin,
buradaki yapılanma ve teslim edilen irade olmayıp, 2010’daki gibi bir durum söz
konusu olabilir mi şeklindeki bir ihtimalden bahsettiğini belirttiğine göre
ortada herhangi bir hakaret söz konusu değildir.
NURHAYAT
ALTACA KAYIŞOĞLU (Bursa) - Yakışmayan bir ifade kullanmadım.
ENGİN
ALTAY (İstanbul) – Sayın Grup Başkan Vekili, milletvekilimin konuşmasını Meclis
adabına yakışmayan bir konuşma olarak da ayrıca itham etmek suretiyle duble bir
sataşmada bulunmuştur.
MEHMET
NACİ BOSTANCI (Amasya) – Sayın Altay’ın ifadesi doğru ise benim sataşmam söz
konusu değildir. Kendisini tekzip ediyorsa bunu sataşma olarak kabul ederim.
ENGİN
ALTAY (İstanbul) – Tekzip… Asla tekzip etmiyoruz. Sayın milletvekilimizin
yaptığı konuşma doğrudur, altına ben de imza atarım. Ama yaptığı konuşmanın
Meclisin kural, kaide ve üslubuna yakışmayacak, düşük seviyeli bir konuşma
olarak algılanmasına yol açtı, böyle bir ithamda bulundu. Sataşma talebimizi
ısraren sürdürüyoruz Sayın Başkan.
BAŞKAN
– Şimdi, Sayın Altay, Sayın Bostancı, konuyu ben şöyle değerlendiriyorum: Sizin
de ifade ettiğiniz gibi, Sayın Bostancı’nın da kabul ettiği gibi bir yanlış
anlaşılma söz konusu. Sayın Altaca Kayışoğlu 2010 yılındaki Anayasa
değişikliğiyle Hâkimler ve Savcılar Yüksek Kurulunun alçak bir örgütün eline
geçmesine sebep olunduğunu belirterek…
ENGİN
ALTAY (İstanbul) – Yargının.
BAŞKAN
- …şimdi de böyle bir ihtimalin olabileceğini ifade etti. Böyle olunca, Sayın
Bostancı’nın Meclis adabına uygun olmayan konuşma şeklindeki ifadesinin
gerekçesi de ortadan kalkmış oluyor.
ENGİN
ALTAY (İstanbul) – Ama ortada böyle bir itham henüz var. 
BAŞKAN
– Öyle midir Sayın Bostancı?
ENGİN
ALTAY (İstanbul) – Sayın Bostancı geri çekerse talebimiz biter Sayın Başkan.
MEHMET
NACİ BOSTANCI (Amasya) – Sayın Başkan, biz, burada, Anayasa değişikliği
çerçevesinde usulüne uygun bir tarzda bir seçim yaptık, kurallara uygun bir
seçimdi. Bu, seçimin kendisine, teşekkül eden kurula yönelik olmayıp, 2011
hatırlatması üzerinden bu tür konulara dikkat etmek gerekir, yine bu tür
yapılanmalara bırakmamak gerekir şeklindeki bir ifade ise hiç problem yok, ben
sözümü geri alırım. Ama doğrudan doğruya yapılan işleme ve Meclisin buradaki
kararına, teşekkül eden iradeye yönelik bir eleştiri ise –ki öyle olmadığı
ifade ediliyor- o zaman problem yok benim açımdan. 
BAŞKAN
– Sanıyorum konu açıklığa kavuştu Sayın Altay.
NURHAYAT
ALTACA KAYIŞOĞLU (Bursa) – Geri aldığına göre…
ENGİN
ALTAY (İstanbul) – Tamam herhâlde.
BAŞKAN
– Evet, açıklığa kavuşmuştur.
Kaldığımız
yerden devam ediyoruz.
Sayın
Sibel Özdemir…
5.- İstanbul Milletvekili Sibel Özdemir’in,
bu Hükûmetle ve bu ekonomi politikalarıyla ülkenin ihtiyacı ve önceliği olan
büyümenin gerçekleşmeyeceğine, istihdamın sağlanamayacağına ve işsizliğe çözüm
üretilemeyeceğine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkanım.
TÜİK’in
önceki gün açıkladığı resmî işsizlik verilerine göre, işsiz sayımız 2017 yılı
Şubat döneminde geçen yılın aynı dönemine göre 676 bin kişi artarak 3 milyon
900 bin kişi oldu. İşsizlik oranı yüzde 12,6 seviyesine, genç işsizlik oranı
ise 4,7 puanlık artışla yüzde 23,3 seviyesine yükseldi. Sadece sanayi
sektöründe 23 bin vatandaşımız işsiz kaldı. Hükûmetin çözüm olarak işverenlerle
işçi pazarlıklarıyla işsiz kişi sayısı, istihdam edilen kişi sayısını geçti. 3
milyonu aşkın vatandaşımız borcunu ödeyemediği için bankaların yasal takibinde.
Varlık yönetim şirketlerinin tahsilat yapamadığı borçlu sayısı ise 1,5 milyon
civarında. İşte bu Hükûmetle, bu ekonomi politikalarıyla ülkenin ihtiyacı ve
önceliği olan büyüme gerçekleşmeyecek, istihdam sağlanamayacak ve yüksek
işsizliğe çözüm üretilemeyecektir. 
BAŞKAN
– Sayın Yalım…
6.- Uşak Milletvekili Özkan Yalım’ın, 20
yaşını doldurmuş araçlara hurda desteğinin çıkarılmasını talep ettiğine ilişkin
açıklaması
ÖZKAN
YALIM (Uşak) – Teşekkür ederim Sayın Başkanım.
Ulaştırma
Bakanımıza ve de Ekonomi Bakanımıza sesleniyorum: Çiftçimizin kullandığı, 20
yaşını aşmış olan traktörlere ve de esnafımızın ve vatandaşımızın kullandığı
kamyonet, kamyon, tır, minibüs, otobüs ve otomobillerin 20 yaşını doldurmuş
olanlarına hurda desteği verilmesi ve de bu destekle birlikte hem otomobil
sektörüne can suyu verilmesi, otomobil sektörüne yeni bir hareket
kazandırılması ve de vatandaşlarımızın sağlığı açısından kazaların da
azaltılması adına yapılacak olan en doğru bir hamledir. Onun için 20 yaşını
doldurmuş araçlara hurda desteğinin çıkarılmasını talep ediyorum.
Teşekkür
ederim.
BAŞKAN
– Sayın Özdiş…
7.- Adana Milletvekili İbrahim Özdiş’in,
KHK’larla kapatılan ve cemaate ait olduğu bilinen radyo ve televizyon kanallarına
ilişkin çeşitli iddialar hakkında bilgi almak istediğine ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan.
Sorum
Sayın Maliye Bakanına: OHAL KHK’larıyla kapatılan ve cemaate ait olduğu bilinen
seksen altı radyo ve televizyon kanalına ilişkin çeşitli iddialar var. TMSF’ye
devredilen söz konusu kanalların ilansız ve ihalesiz olarak yandaş medya
gruplarına satılmaya başlandığı konuşuluyor. Bu olayın hukuki boyutu nedir?
Turkuvaz medya grubuna herhangi bir kanal devredilmiş midir? Satış bedelleri
nedir? İlan ve ihale neden yapılmamaktadır? 
Teşekkür
ediyorum Sayın Başkan. (CHP sıralarından alkışlar) 
BAŞKAN
– Sayın Öz…
8.- Çanakkale Milletvekili Bülent Öz’ün,
ülkede her geçen gün sayısı artan Suriyelilerin sosyolojik yaralar açtığına
ilişkin açıklaması
BÜLENT
ÖZ (Çanakkale) – Sorum İçişleri Bakanınadır.
Ülkemizde
her geçen gün sayısı artan Suriyeliler sosyolojik yaralar açmaktadır. Medyadan
takip ettiğimiz üzere Suriyelilerin kızlarımızı taciz etmeleri, kendi
aralarında ettikleri kavgayı ayırmaya çalışan polisimize saldırmaları,
Gaziantep’te evleri ve arabaları taşlamaları, Mersin’de “Gürültü yapmayın.”
diye uyaran vatandaşımızı bıçaklayarak öldürmeleri, iş yerlerine saldırmaları
yaşattıkları zulmün sadece birkaçıdır. Davranışlarının getirdiği sonuç ise
vatanımızda bizleri endişeyle yaşamaya mahkûm etmektir.
Suriyeliler
mağdur olmaktan ve ülkemize sığınan mülteciler olmaktan çıkmıştır. Zorbalıkları
yüzünden vatandaşımız isyan etmektedir. Sizin ifadenizle 25 milyar dolar
harcadığınız Suriyelileri başımızın üstüne çıkarmak için gerekçeniz nedir?
Yaptığınız, yardımseverliği aşmıştır. Biraz olsun vatandaşımızın isyanına ve
haykırışına kulak verin. Kim için, ne için bu kadar göz yumuyorsunuz bilmiyoruz
ama bilesiniz ki toplumumuzun takati kalmamıştır.
Teşekkür
ederim.
BAŞKAN
– Sayın Kazım Arslan…
9.- Denizli Milletvekili Kazım Arslan’ın,
Denizli’de üreticilerin elindeki çekirdeksiz kuru üzümlerin okullarda
dağıtılması projesinin uygulanarak üreticinin rahatlatılmasını ve süt
üreticilerine daha fazla destekleme yapılmasını istediğine ilişkin açıklaması
KAZIM
ARSLAN (Denizli) – Tarım ve Hayvancılık Bakanından talep ediyorum.
1)
Denizli Buldan, Çal, Güney, Bekilli ilçelerimizde bağcılık çok önemli bir gelir
kaynağıdır. Çekirdeksiz kuru üzüm üretiminde önde gelen bu ilçelerimizde
üreticinin elinde satamadığı için bekleyen önemli ölçüde çekirdeksiz kuru üzüm
bulunmaktadır. Üreticinin borçlarını ödeyebilmesi ve yeniden üretim yapabilmesi
için bunların alınması gerekmektedir. Bu nedenle Millî Eğitim Bakanlığıyla
anlaşılarak okullara çekirdeksiz kuru üretim dağıtılması projesinin
uygulanmasını, stokların eritilmesini, üreticinin rahatlatılmasını istiyorum.
2)
Süt üreticileri 1 kilogram sütle 1 kilogram yem alamıyorlar, 1 kilogram süt 1
kilogram su bile etmiyor. Bu nedenle süt üreticilerine destek olunması
açısından desteklemelerin daha fazla yapılmasını, en azından 1 kilogram sütle 1
kilogram yem alınabilecek fiyata çıkarılmasını istiyorum.
Teşekkür
ederim.
BAŞKAN
– Sayın İmran Kılıç…
10.- Kahramanmaraş Milletvekili İmran Kılıç’ın, internet
bağımlılığının önemle üzerinde durulması gereken bir tehlike olduğuna ilişkin
açıklaması
İMRAN
KILIÇ (Kahramanmaraş) – Teşekkür ederim Sayın Başkan.
İnternet
bağımlılığı günümüz insanının karşı karşıya olduğu, önemle üzerinde durulması
gerekli tehlikelerden biridir. Kadın-erkek, genç, yaşlı, çocuk, her yaştan
insan bugün internet bağımlısı olma durumuyla karşı karşıyadır. Teknolojinin
hızla ilerlemesi bilgisayar ve cep telefonlarını günlük hayatımızın vazgeçilmezleri
arasına sokmuş bulunmaktadır. Bu, çok insanın olağan haberleşme ve bilgi
iletişim vasıtası olan internet artık oyunlar ve sohbet siteleriyle yeni bir
boyut kazanmıştır. Faydalı bilgiye erişme imkânı da sunan ve iletişim kaynağı
olan internet şimdilerde âdeta kontrolden çıkma eğilimi göstermekte ve zararlı
bir bağımlılığa dönüşebilmekte, kullanılan birtakım figürler ve işaretler
dolayısıyla dil öğrenimi ve gelişimini de olumsuz yönde etkilemektedir. 
Bu
durum, ayrıca, sosyal ilişkileri zedelemekte, fiziki ve ruhi sağlık sorunlarına
yol açmaktadır. 
(Mikrofon
otomatik cihaz tarafından kapatıldı)
BAŞKAN
– Sayın Akyıldız…
11.- Sivas Milletvekili Ali Akyıldız’ın,
PTT Birinci Ligi’nden Süper Lig’e yükselen Sivasspor’u kutladığına ve başarılar
dilediğine ilişkin açıklaması
ALİ
AKYILDIZ (Sivas) – Teşekkür ediyorum Sayın Başkanım. 
2015-2016
sezonunda Süper Lig’den PTT Birinci Lig’e düşmüş olan ve bir senelik
misafirliğin ardından tekrar hak ettiği yere, Süper Lig’e yükselen
Sivasspor’umuzu ve Sivasspor’umuzun bu başarısında emeği, katkısı olan başta
kulüp başkanımıza ve yönetim kurulu üyelerimize olmak üzere, tabii, en başta da
yiğidolarımıza, emek veren, katkı veren, sponsor olan bütün herkese teşekkür
ediyorum ve Sivasspor’umuza gelecek sezon tekrar Süper Lig’de başarılar
diliyorum. (CHP sıralarından alkışlar) 
BAŞKAN
– Sayın Arık…
12.- Kayseri Milletvekili Çetin Arık’ın,
Kayseri’nin Yeşilhisar ilçesine bağlı Soğanlı köyünün sorunlarına ve iktidarın
Suriyeliler için gösterdiği gayreti kendi vatandaşları için ne zaman
göstereceğini öğrenmek istediğine ilişkin açıklaması
ÇETİN
ARIK (Kayseri) – Teşekkür ederim Sayın Başkan. 
Kayseri’nin
Yeşilhisar ilçesine bağlı Soğanlı köyümüz var. El yapımı oyuncak bebekleriyle
tanınan bu şirin köyümüzün derdini ise iktidar görmezden geliyor. Yıllar önce
meydana gelen bir kaya yuvarlanması sonucu vatandaşlar evlerinden çıkartılarak
geçici konutlara yerleştirilmiş. Ancak bu geçici konutlarda vatandaşların
çilesi de kalıcı hâle gelmiş. 
Bugün,
normal bir evin salonu kadar olmayan bu konutlarda 6-7 kişilik aileler çile
dolduruyor. Tuvaletin içinde banyo yapıyorlar. Tarım arazileri var, yolları
olmadığı için ekemiyorlar. Ekenler de binbir güçlükle ekiyor. 
İktidara
soruyorum: Suriyelilere milyarlar harcayıp vatandaşlık vermek için ortaya
koyduğunuz gayreti kendi vatandaşlarımız için ne zaman göstereceksiniz?
Teşekkür
ediyorum. 
BAŞKAN
– Sayın Gürer…
13.- Niğde Milletvekili Ömer Fethi
Gürer’in, Hükûmetin millî eğitim politikasını gözden geçirmesi gerektiğine
ilişkin açıklaması
ÖMER
FETHİ GÜRER (Niğde) – Teşekkürler Sayın Başkanım. 
Gençlik
Haftası’ndayız. Mustafa Kemal Atatürk’ün geleceğimizi emanet ettiği gençlerimiz
AKP eğitim politikalarıyla mutsuz öğrenci durumuna gelmişlerdir. PISA
verilerine göre, öğrenci mutluluğunda OECD ülkeleri içinde son sıradayız. 
Okullarda
eğitimin kalitesi düşüyor, şiddet olayları artıyor. Öğrenciler arasında yapılan
araştırmalara göre, hiç mutlu olmayanlar yüzde 29’dur. Ders çalışırken stres
altında olduğunu ifade edenler yüzde 56, okullarda birkaç kez zorbalığa maruz
kaldığını söyleyenlerin oranı yüzde 19, sınavlara çok iyi hazırlandığı hâlde
kaygı duyduğunu ifade edenler yüzde 59, kendini okula ait hisseden sayısı ise
yüzde 61’dir. 
Sağlıklı
bir toplum için öğrencilerimizi mutlu kılmak zorundayız. Millî eğitimin tek
hedefi başarılı, nitelikli öğrenci yetiştirmek olmalıdır. Sorun her yönüyle
vahimdir. Mevcut eğitim sistemi sorun üretmektedir. Başarısızlık ve mutsuzluk
eğitimin adı olmamalıdır. Hükûmet millî eğitim politikasını gözden
geçirmelidir.
BAŞKAN
– Sayın Nurlu…
14.- Manisa Milletvekili Mazlum Nurlu’nun,
iş ve ekmek mücadelesi veren gençlerin seslerinin duyulması gerektiğine ilişkin
açıklaması
MAZLUM
NURLU (Manisa) – Değerli milletvekilleri, 19 Mayıs Atatürk’ü Anma, Gençlik ve
Spor Bayramı yaklaşırken gençlerin en önemli sorunu işsizliğe dikkat çekmek
için söz aldım.
Dört
ayda 1 milyon kişinin iş bulduğu açıklandı fakat gerçek böyle değildir. İşsiz
sayısı 4 milyona dayanmış, işsizlik oranı yüzde 12,6’ya yükselmiştir. Genç
işsizlerin oranı yüzde 23,3’e çıkmıştır yani 4 gençten 1’i işsizdir. Bu
işsizlere bir de KHK’yle atılanlar eklenmiştir. Yirmi gün önce açığa alınan,
Mecliste görevli genç bir polis memuru intihar etti. Haksız yere işten atılan
akademisyen Nuriye Gülmen ve öğretmen Semih Özakça başladıkları açlık grevinde
yetmişinci güne geldiler. 
İş
ve ekmek mücadelesi veren gençlerin seslerinin duyulması gerektiğini ifade
ediyor, Genel Kurulu saygıyla selamlıyorum.
BAŞKAN
– Teşekkür ederim Sayın Nurlu.
Söz
talep eden sayın grup başkan vekillerine söz vereceğim.
Sayın
Akçay…
15.- Manisa Milletvekili Erkan Akçay’ın,
Uluslararası Aile Haftası’na ve The Washington Post’ta Türkiye’yle ilgili
skandal bir makale yayımlandığına ilişkin açıklaması
ERKAN
AKÇAY (Manisa) – Teşekkür ederim Sayın Başkan.
İçinde
bulunduğumuz bu hafta Uluslararası Aile Haftası olarak kutlanmaktadır. Bu
haftanın Aile Haftası olarak ilan edilmesinin temelinde toplumun tüm
kesimlerinin aile konusundaki, “aile” kavramındaki farkındalığının artırılması,
aileleri destekleyici faaliyetlerin teşvik edilmesi, ailenin toplumsal
sorumluluklarını yerine getirebilmesine yardımcı olunması ve ayrıca ailelere
yönelik mümkün olan tüm korumaların ve yardımların sağlanması yatmaktadır.
Aile
tarihin en köklü kurumudur. Ailenin bir diğer fonksiyonu da çocuklarına temel,
millî, mukaddes ve insani değerleri, erdemleri aşılamak, onları kendi
kültürlerine yabancılaşmadan iyi bir şahsiyet hâline getirmektir. Her millet
kendi aile yapısı üzerine kurulur. Bizler Türk aile yapısının tarihsel
köklerinden aldığımız birikimle yarınlara emin bir şekilde milletimizi huzur,
birlik ve beraberlik içerisinde tutmak, hiçbir fitne ve yıkıcılığa geçit
vermemek için aile yapımıza daha da sımsıkı sarılacağız. Ailenin Türk
toplumunun temeli olduğunu belirten Anayasa’mıza göre ailenin huzur ve refahı
ile özellikle annenin ve çocukların korunması hususunda devletimiz vazifelidir.
Devlet, ailenin toplumsal fonksiyonlarını başarıyla yerine getirmesine yardımcı
olmak zorundadır. 
Sayın
Başkan, değerli milletvekilleri; Sayın Cumhurbaşkanının ABD ziyaretinin
başladığı dün, ABD medyasında, The Washington Post’ta skandal bir makale yer
almış, Türkiye âdeta aba altından tehdit edilmiştir. 
(Mikrofon
otomatik cihaz tarafından kapatıldı) 
BAŞKAN
– Bir dakika ek süre veriyorum Sayın Akçay.
Buyurunuz.
ERKAN
AKÇAY (Manisa) – Teşekkür ederim Sayın Başkan. 
Türkiye’yi
Washington’dan yönetme gayretinde olanlar, teröristbaşı Fetullah Gülen’in kanlı
elleriyle bir makale yayımlamıştır ve bu Fetullah Gülen adına bir makaledir. 
Sahibinin
sesi niteliğindeki bu yazı Türkiye'nin FETÖ’yle mücadelesini eleştirmekte,
Türkiye'de sözüm ona demokrasinin yok olduğunu belirtmekte ve tehlikedeki
demokrasinin kurtarılması için Batılı ülkelere ve NATO’ya çağrıda bulunmuş,
Türk halkının NATO’dan yardım beklediği iftirasını atmıştır. Bu yazı, darbe
girişimiyle başarılamayan işgal hamlesinin yabancı askerler eliyle
tekrarlanması için yapılan aşağılık bir zırvadır. Teröristbaşının çağrısı Irak,
Suriye ve Libya’da yaşanan manzaranın Türkiye’de de yaşanması için yapılan bir
çağrıdır. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, tamamlayınız Sayın Akçay.
Buyurunuz.
ERKAN
AKÇAY (Manisa) – Teşekkür ederim Sayın Başkan.
Türk
milleti bu işgal girişimine karşı iradesini, ferasetini ve dirayetini 15 Temmuzda
göstermiştir. Türk milleti işgal ve imha hamlelerine her zaman karşı
duracaktır. NATO’dan yardım bekleyenlere diyoruz ki: Hadi oradan!
Teşekkür
ederim Sayın Başkan.
BAŞKAN
– Teşekkür ederim Sayın Akçay.
Sayın
Yıldırım…
16.- Muş Milletvekili Ahmet Yıldırım’ın,
Kandıra Cezaevinde bulunan Mardin Milletvekili Gülser Yıldırım’ın sağlık durumu
konusundaki uygulamalara, tutuklu olan Diyarbakır Milletvekili İdris Baluken’in
tedavisinin yerine getirilmediğine, milletvekillerinin hem hukuktan yoksun
gerekçelerle cezaevinde tutulmaları hem de tedavilerinin karşılanmamasının bu
Parlamentonun utancı olduğuna ve Nuriye Gülmen ve Semih Özakça’nın açlık grevi
gerekçelerinin iktidar tarafından bir an önce ortadan kaldırılması gerektiğine
ilişkin açıklaması
AHMET
YILDIRIM (Muş) – Teşekkür ederim Sayın Başkan.
Sayın
Başkan, bir siyasi soykırım operasyonuyla 4 Kasım 2016’dan beri rehin tutulan,
Kandıra Cezaevinde rehin tutulan Mardin Milletvekilimiz Gülser Yıldırım, hafta
sonu, dizinde şiddetli bir ağrı ve şişkinlik gerekçesiyle cezaevi hekimliğine
başvuruyor ve İzmit Devlet Hastanesine sevki sağlanıyor. Orada hem ortopedi hem
de kalp ve damar cerrahi bölümlerinden hekimlerin muayenesi neticesinde
ayrıntılı radyolojik testlere acil ihtiyaç duyulduğu belirtiliyor. Ancak “Çok
sıra var.” diye, tetkikler yapılmadan ve herhangi bir tarih verilmeden sayın
vekilimiz, Kandıra Cezaevinde rehin tutulan vekilimiz, maalesef, Kandıra
Cezaevine geri gönderiliyor ve şu anda yürüme güçlüğü çekiyor sayın vekilimiz.
Bu konuda, bu Parlamentonun üyesi olan sayın vekilimize karşı bu uygulamaları
kabul edilemez buluyoruz. 
Aynı
şekilde, partimizin Grup Başkan Vekili olan ve Kandıra Cezaevinde üç ay
kaldıktan sonra maalesef, bir his kaybıyla ayağında kısmî felçle çıkan İdris
Baluken de tedavisi hiçbir şekilde yerine tamamıyla getirilmeden Sincan
Cezaevinde tutulmaya devam ediyor. Kaldı ki bir hukuk garabetiyle ikinci kez
tutuklanmıştı ve ikinci kez gözaltına alınıp tutuklanmasıysa bir hastane
ortamında gerçekleşmişti. Bu, sadece bizim veya Adalet Bakanının değil bu
Parlamentonun utancıdır. Parlamentonun üçüncü büyük grubunun, grup başkan
vekili ve milletvekillerinin hem hukuktan yoksun gerekçelerle cezaevinde
tutulması hem de tedavilerinin maalesef karşılanmadan o hâlde tutuluyor olması…
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Yıldırım.
AHMET
YILDIRIM (Muş) – Teşekkür ederim.
…başta
siyasi iktidar olmak üzere bu Parlamentonun utancıdır, bu utancı bu Parlamento
daha fazla taşımamalıdır. 
Bir
diğeri, malumunuz, bugün yetmişinci gündür, Nuriye Gülmen ve Semih Özakça
hocalarımız Ankara Yüksel Caddesi’nde bir kanun hükmünde kararname terörüyle
görevlerinden atılmışlar, ihraç edilmişlerdi Talepleri, haksızca, hukuksuzca,
idari bir karar olmaksızın, yargı kararı olmaksızın ihraç edildikleri
görevlerine dönme talebidir. Her geçen gün durumları daha bir kritik evreye
varıyor. Ayrıca, Hükûmetin ne kadar bilgisi dâhilindedir bilmiyoruz ama
bulundukları yerlere getirilen çiçekler her gün alınmakta, üzerine oturdukları
sandalyelere el konulmakta, ziyaretçilere ise antidemokratik uygulamalarla bir
reaksiyon gösterilmektedir. 
Bugün,
Tunceli’de...
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Yıldırım.
Tamamlayınız
lütfen.
AHMET
YILDIRIM (Muş) – Teşekkür ederim.
Dersim’de
açlık grevinin 83’üncü gününde bulunan Kemal amcanın, Kemal Gün’ün tek arzusu
oğlunun, ölmüş olan, öldürülmüş olan oğlunun cenazesine, kemiklerine
ulaşabilmekti. 83’üncü günde bu talebi kabul edildi ve açlık grevini sonlandırması
talebi mülki amirler tarafından iletildi. Aynı şeyin, bir kanun hükmünde
kararname faşizmiyle işinden olmuş ve hak arama sürecini işleten bütün kamu
emekçilerine uygulanması gerektiğini düşünüyoruz. Semih ve Nuriye Hoca’nın
açlık grevi gerekçesi iktidar tarafından bir an önce ortadan kaldırılmalıdır
diyorum.
Teşekkür
ediyorum sabrınıza.
BAŞKAN
– Teşekkür ederim Sayın Yıldırım.
Sayın
Altay, 58’inci maddeye göre söz talebinizi daha sonra karşılayacağım.
ENGİN
ALTAY (İstanbul) – Teşekkür ederim.
BAŞKAN
– Buyurunuz.
17.- İstanbul Milletvekili Engin Altay’ın,
Nuriye Gülmen ve Semih Özakça’ya açlık grevlerini bir an önce bitirmeleri
çağrısını yinelediğine, KESK’i bir terör örgütü gibi görmenin kabul edilebilir
bir şey olmadığına, cezaevlerinde kötü ve insanlık dışı muamele, psikolojik ya
da fiziki işkence iddialarının had safhaya çıktığına ve Türkiye’nin bu ayıptan
bir an önce kurtulması gerektiğine, bazı alacakların yeniden
yapılandırılmasıyla ilgili kanuna teklifine olumlu katkı yapacaklarına ilişkin
açıklaması
ENGİN
ALTAY (İstanbul) – Teşekkür ederim Sayın Başkan.
Zatıaliniz
de Genel Kurulu açınca değindiniz, dün Sayın Genel Başkanımız grup
toplantısında değindi. Nuriye Gülmen ve Semih Özakça’nın biz de hiç şüphesiz bu
açlık grevlerini bir an önce bitirmeleri çağrısını yineliyoruz -Dersim’de de
benzer bir durum var- ancak bununla beraber, hükûmetler vatandaşlarıyla
inatlaşmazlar, didişmezler ve ötekileştirmezler. Biz ana muhalefet partisi
olarak müteaddit defalar bu kürsülerden Hükûmete “Terörle mücadele konusunda
size her türlü desteği vermeye hazırız.” demiş bir partiyiz. İlaveten, terörle
etkin, katı bir mücadelenin zaruretini ortaya koymuş bir partiyiz ama bununla
beraber, Hükûmetin, öyle görülüyor ki terörle mücadele adı altında sap ile
samanı birbirine çok feci bir şekilde karıştırdığı da bir gerçek. 
Sayın
Başkan, sayın milletvekilleri; buradan Türkiye Büyük Millet Meclisi Cumhuriyet
Halk Partisi Grubu olarak sesleniyoruz ki hem Hükûmete hem kamuoyuna: Kamu
Emekçileri Sendikaları Konfederasyonu (KESK) bir terör örgütü değildir. AK
PARTİ’nin içine nasıl binlerce FETÖ teröristi sızmışsa belki KESK’in içine de
birkaç terörist sızmış olabilir, ben onu bilmem, onu bilecek olan devletin
güvenlik kuvvetleridir ancak koskoca bir KESK’i tümüyle bir terör örgütü gibi
görmek ve böyle bir muameleye tabi tutmak demokrasilerde kabul edilebilir bir
şey değildir. 
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Altay. 
ENGİN
ALTAY (İstanbul) – Hükûmetin bu tutumunu bu vesileyle şiddetle kınıyoruz. 
Gene,
öte yandan, cezaevlerinde kötü muamele, insanlık dışı muamele, psikolojik ya da
fiziki işkence iddiaları had safhaya çıkmış durumda. İlan edilen OHAL’le
birlikte, Birleşmiş Milletler Medeni ve Siyasi Haklar Sözleşmesi’nde çekince
koyduğumuz 13 maddenin içinde adil yargılama, işkence ve kötü muameleyle ilgili
Türkiye’nin çekince koyması gerçekten bu çağda dünya insanlık ailesi için
Türkiye bakımından büyük bir ayıptır. Türkiye’nin bu ayıptan bir an önce
kurtulması lazım. Hiç kimseye işkence yapılmasını doğru bulmayız, hele hele bir
siyasi partinin milletvekillerine, grup başkan vekillerine, genel başkanına
psikolojik ve fiziki işkenceyi asla ve asla kabul etmemiz mümkün değildir. 
(Mikrofon
otomatik cihaz tarafından kapatıldı)
BAŞKAN
– Tamamlayınız lütfen Sayın Altay. 
ENGİN
ALTAY (İstanbul) – Hemen tamamlıyorum. 
Hükûmeti
bu konuda insani ve daha demokratik bir mod içinde görevini yapmaya
çağırıyoruz. Türkiye Büyük Millet Meclisinde bu işlerin ısrarla takipçisi
olacağımızın da tekrar altını çiziyoruz. 
Bu
vesileyle biraz sonra görüşülecek olan 475 sıra sayılı Bazı Alacakların Yeniden
Yapılandırılması Hakkında Kanun Teklifi’ne Cumhuriyet Halk Partisi Grubu olarak
vatandaşların beklentisi doğrultusunda olumlu katkı yapacağımızı da beyan
ediyorum. 
Teşekkür
ederim. 
BAŞKAN
– Teşekkür ederim Sayın Altay. 
Sayın
Bostancı…
18.- Amasya Milletvekili Mehmet Naci
Bostancı’nın, Cumhurbaşkanı ile Amerika Başkanı arasında gerçekleşen başarılı
görüşmenin terör faaliyetleri bakımından anlamlı ve ümit verici sonuçlar
doğurmasının beklendiğine, The Washington Post’ta yayınlanan Türkiye’yle ilgili
makaleye ve Gençlik Haftası’na ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler. 
Dün,
Amerika’nın başkentinde Sayın Cumhurbaşkanımız ile Amerika’nın Sayın Başkanı
arasında başarılı bir görüşme gerçekleşmiştir. Bu görüşmenin, bölgemizde öteden
beri çok can kaybına neden olan ve etrafımızdaki ülkelerin iç barışı için bir
tehdit oluşturan terör faaliyetleri bakımından anlamlı ve ümit verici sonuçlar
doğurmasını bekliyoruz; insani, ahlaki ve adil gelişmeler bakımından da yine
aynı şekilde birtakım sonuçlar doğurmasını ümit etmek istiyoruz. 
Bu
ziyaret sırasında, FETÖ terör örgütü elebaşı, Washington Post’ta diplomatik bir
dille, NATO’nun gelecek hafta yapacağı toplantıya atıfla, NATO’nun yani bir
askerî örgütlenmenin Türkiye’ye vaziyet etmesi gerektiği, Türkiye’yi birtakım
belli istikametlerde zorlaması gerektiği şeklinde bir makale kaleme almıştır. 
NATO’nun
yapısı ve karakteri bellidir, bir ittifak örgütüdür. Ülkelerin iç ilişkilerine
yönelik böyle bir çağrı, esasen 15 Temmuz 2016’da yaşanan darbe girişiminin
mahiyetine ve bu işgal hareketi olarak gerçekleştirilmek istenen, aziz
milletimizin direnişiyle akim kalmış teşebbüsün içeriğine ilişkin de bu
makalenin bizatihi kendisi, makaleyi kaleme alan kişinin ve çevrenin ne tür
düşünceler içinde olduklarına dair fikir verici nitelikler taşımaktadır.
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Bostancı. 
MEHMET
NACİ BOSTANCI (Amasya) – Bunlara dikkat etmek, diplomatik bir kılıfa sarılmış
olan işgalci niyetleri ve uluslararası alana yaslanmaya çalışan karanlık terör
örgütünün yüzünü görmeye bizatihi bu makalenin bile kendisinin nasıl anlamlı
bir örnek teşkil ettiğini görmek gerekir diye düşünüyorum.
Gençlik
Haftası’ndayız. Türkiye genç bir nüfusa sahip. Gençlerimizi geleceğe hazırlamak
hepimizin görevi. Eğitim çok önemli bir unsur ama hep eğitim lazım şeklindeki
bir değerlendirmeyi de doğru bulmam. Gençlerimizin yani Türkiye’nin geleceğinin
hazırlanması bakımından bütün kurumlara, bütün çevrelere, bu ülkenin
sokaklarına, caddelerine, sivil toplum örgütlerine, elbette siyasi partilerine,
herkese görev düşüyor.
(Mikrofon
otomatik cihaz tarafından kapatıldı)
BAŞKAN
– Açıyorum mikrofonunuzu Sayın Bostancı.
Buyurunuz.
MEHMET
NACİ BOSTANCI (Amasya) – Çok teşekkür ediyorum.
Gençlerimizin
özgürce, güvenlik içinde Türkiye’nin istikbalini daha ilerilere taşıyacak bir
öz güven ve cesaretle kendilerini yetiştirmeleri ve geleceğe hazırlanmaları
bakımından toplumun bütün kesimlerine görev düştüğünün bilincindeyiz. Biz AK
PARTİ olarak gençlerimizin siyasette seçme ve seçilme haklarına kavuşmaları
bakımından önemli değişiklikler yaptık. Siyaset mühim bir mecradır. Bunun da
yine bu doğrultuda gençlerimizin geleceğe hazırlanmasında ve Türkiye’ye
ilişkin, kendilerine ilişkin sorumluluk sahibi olmalarında çok önemli bir rol
üstleneceğini düşünüyoruz.
Teşekkür
ederim.
BAŞKAN
– Teşekkür ederim Sayın Bostancı.
III.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili
Mehmet Akif Hamzaçebi’nin, Başkanlık Divanı olarak Süper Lig’e çıkan Sivasspor
ve Yeni Malatyaspor’a başarılar dilediklerine ve Mardin Milletvekili Gülser
Yıldırım ile Diyarbakır Milletvekili İdris Baluken’in sağlık durumlarıyla
ilgili yetkililerle konuşacağına ilişkin konuşması
BAŞKAN
– Sayın milletvekilleri, Süper Lig’e çıkmayı garantileyen Sivasspor ve Yeni
Malatyaspor’a Başkanlık Divanı olarak başarılar diliyoruz.
Sayın
Ahmet Yıldırım’ın cezaevindeki 2 sayın milletvekilimizin sağlık durumuyla
ilgili olarak ifade ettiği hususla ilgili olarak ilk verdiğim arada ben de
ilgileneceğim, yetkililerle konuşacağım.
AHMET
YILDIRIM (Muş) – Teşekkür ederim.
BAŞKAN
- Sayın Altay, İç Tüzük’ün 58’inci maddesine göre geçen birleşim tutanağında
yer alan bir beyanın düzeltilmesi konusunda söz talebiniz olmuştu. 
Buyurunuz,
size söz veriyorum.
Süreniz
üç dakikadır. (CHP sıralarından alkışlar)
VI.- GEÇEN TUTANAK HAKKINDA KONUŞMALAR
1.- İstanbul Milletvekili Engin Altay’ın,
16/5/2017 tarihli 92’nci Birleşimdeki bazı ifadelerini düzelttiğine ilişkin
konuşması
(x) 
ENGİN
ALTAY (İstanbul) – Teşekkür ederim Sayın Başkan. 
Sayın
milletvekilleri, Genel Kurulu saygıyla selamlıyorum. 
Türkiye
Büyük Millet Meclisinde işlerin nasıl yürüdüğü malumdur. Orta yerdeki bir
Anayasa, yürürlükteki kanunlar ama onun ötesinde, Türkiye Büyük Millet Meclisi
İçtüzüğü ve bununla beraber oturmuş, oluşmuş teamüller.
Sayın
Başkan, dün burada yapılacak oylama öncesinde Anayasa ve Adalet Karma
Komisyonunun usulüne uygun teşekkül etmediğinden bahisle bu oylamanın Genel
Kurulda yapılamayacağını iddia etmiştim ancak bunu yaparken Komisyonun usulüne
uygun nasıl teşekkül etmediği konusunda bir hususu eksik bıraktığımı sonradan
gördüğüm için 58’e göre söz talep ettim. 
Sayın
milletvekilleri, Türkiye Büyük Millet Meclisinde, komisyon üyeliklerine siyasi
partiler kendi gruplarının sayısal büyüklüğüyle orantılı olarak düşen
kontenjanlarını seçimle ya da merkezî değerlendirmeyle belirlerler ve
bildirirler. Bugüne kadar, bu bildirimlerden sonra -yanlış biliyorsam Başkanlık
beni düzeltsin- hiçbir milletvekilinin komisyon üyeliği bir grubun yazısıyla,
şifahi talimatıyla sona erdirilmemiştir. Anayasa ve Adalet Karma Komisyonunda
Sayın Kadir Koçdemir’in başına gelen bu hâl çok manidardır, çok anlamlıdır ve
Türkiye Büyük Millet Meclisinin teamüllerine aykırıdır. Kaldı ki siz, oturumu
yöneten Başkan olarak dün bu konuya dikkat çektiniz ve teamüllere aykırı
olduğunu siz de beyan etmek suretiyle tutanaklara geçirdiniz. 
Buradan
muradım şudur: Bunlar doğru şeyler değil. Ben, her vesileyle kanunların hiç
çiğnenmemesi gereken bir yer varsa oranın Türkiye Büyük Millet Meclisi olduğunu
hep söyleyegeldim. Bir siyasi planlamadan kaynaklı olarak bir partinin -bu
başka parti de olabilir, Milliyetçi Hareket Partisiyle ilgili bunu
söylemiyorum- “Ya, bu komisyondan şu oylamayı rahat geçirelim, şu
milletvekilinin tutumu bizim rahat geçirmemize engel olabilir. O hâlde biz onu
çıkarıyoruz, onun yerine şunu yolluyoruz.” mantığı doğru bir mantık değil.
Burası ciddi bir ülke, bu Meclis ciddi bir Meclis. 
Bunun,
en azından bundan sonra yol olmaması için, bir içtihat, bir teamül
oluşturmaması için bu konuşmayı yapmaya gerek duydum Sayın Başkan. Siz de dün
oturumu yönetirken bunun teamül dışı bir durum olduğunu beyan ettiniz. Bunun,
bu ve benzeri olayların bundan sonra yaşanması teker teker milletvekillerinin
buradaki hakları bakımından önemli bir sıkıntıya yol açar, milletvekillerinin
saygınlığına gölge düşürür diye düşünüyorum. 
Söz
verdiğiniz için tekrar teşekkür ediyorum. (CHP sıralarından alkışlar) 
BAŞKAN
– Teşekkür ederim Sayın Altay.
ERKAN
AKÇAY (Manisa) – Sayın Başkan…
BAŞKAN
– Sayın Akçay…
ERKAN
AKÇAY (Manisa) – Sayın Başkan, Sayın Altay konuşmasında Milliyetçi Hareket
Partisi Grubuna mensup bir milletvekilinin komisyon üyeliğiyle ilgili
konuşmuştur. Konu tarafımızdan da açıklanmaya muhtaç bir hâle gelmiştir, izin
verirseniz söz almak istiyorum.
BAŞKAN
– Açıklama gerekçesiyle kürsüden söz veremem Sayın Akçay.
ERKAN
AKÇAY (Manisa) – Peki, buradan o zaman…
ENGİN
ALTAY (İstanbul) – Benim eleştirim Türkiye Büyük Millet Meclisi Başkanlığının
uygulamalarına yöneliktir. 
BAŞKAN
– Sataşma varsa, sataşma gerekçesini söylerseniz değerlendireceğim.
ERKAN
AKÇAY (Manisa) – Hayır, bunu sataşma olarak kabul etmeye gerek yok yani önemli
olan maksadın…
BAŞKAN
– Mikrofondan, yerinizden söz vereyim Sayın Akçay.
Buyurunuz.
V.- AÇIKLAMALAR (Devam)
19.- Manisa Milletvekili Erkan Akçay’ın,
İstanbul Milletvekili Engin Altay’ın geçen tutanak hakkında yaptığı
konuşmasındaki bazı ifadelerine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Sayın
Altay’ın bahsettiği konuda, tabii, biz de gerekli İç Tüzük çalışmalarını,
geçmişteki uygulamaları, teamülleri, hepsini inceledik. Geçmişte uygulanmış
veya uygulanmamış olması yani bir teamül şeklinde… Önemli olan aykırı olup
olmamasıdır. Hukukta “usulde paralellik” kavramı vardır. Bu “usulde paralellik”
ilkesinden hareketle bir milletvekili komisyonda hangi şekilde, hangi
prosedürle görevlendiriliyor ise yine aynı usulle bu komisyondaki görevini bir
başka vekile vermek suretiyle veya komisyon üyeliğini sonlandırmak suretiyle,
grup talebi üzerine ve Genel Kurul kararıyla karar verilebileceği görüşü
hâkimdir. Fakat Sayın Altay’ın sanırım bilmediği ve hatırlamadığı şudur ki
geçen haftaki o oylama esnasında Cumhuriyet Halk Partisi Grubu da olumlu oy
kullanmıştır. Bunu da hatırlatmak isterim.
Teşekkür
ederim. 
BAŞKAN
– Teşekkür ederim Sayın Akçay.
ENGİN
ALTAY (İstanbul) – Sayın Başkan…
BAŞKAN
– Sayın Altay…
ENGİN
ALTAY (İstanbul) – Sayın Başkanım, benim buradaki eleştirim Türkiye Büyük
Millet Meclisi Başkanlığına, bu uygulamaya yönelikti. 
İlaveten,
böyle bir örneği yok diyorum ben. 
KAMİL
AYDIN (Erzurum) – Her şeyin bir ilki vardır.
ENGİN
ALTAY (İstanbul) – Dolayısıyla, Başkanlık kürsüsünden böyle bir komisyona
görevlendirme okunduğunda uygulamadır, teamüldür, bütün partiler el kaldırır.
Biz bu olayı şöyle zannettik: Sayın Kadir Koçdemir komisyondan istifa etti,
Milliyetçi Hareket Partisine düşen üyeliğe Milliyetçi Hareket Partisi birini
önerdi, burada okundu zannettik. Burada bir bilgisizlik asla söz konusu
değildir. Yapılan işlemin bundan sonra yol olmaması bakımından bugün bu
tartışmayı yaptık.
Teşekkür
ederim.
BAŞKAN
– Teşekkür ederim Sayın Altay.
ERKAN
AKÇAY (Manisa) – Sayın Başkan…
BAŞKAN
– Sayın Akçay…
ERKAN
AKÇAY (Manisa) – Geçen haftaki yapılan işlemde herhangi bir yanlışlık
görmüyoruz, İç Tüzük’e aykırı bir husus da söz konusu değildir. Bu da bir
uygulama hâline gelir, bu da bir teamül oluşturabilir Genel Kurul kararıyla.
Dolayısıyla, bir yanlışlık, bir uygulama hatası olarak da görmüyoruz.
BAŞKAN
– Teşekkür ederim.
Tutanaklara
geçmiştir Sayın Akçay.
Gündeme
geçiyoruz.
Başkanlığın
Genel Kurula sunuşları vardır.
Genel
görüşme açılmasına ilişkin iki, Meclis araştırması açılmasına ilişkin bir
önerge vardır; ayrı ayrı okutuyorum:
VII.- BAŞKANLIĞIN GENEL KURULA SUNUŞLARI
A) Genel Görüşme Önergeleri
1.- Ankara Milletvekili Mustafa Mit ve 20
milletvekilinin, bölgemizde yaşanan olayların yarattığı veya yaratacağı
politik, ekonomik ve askerî risklerin bertaraf edilmesi için gerekli
politikaların tespit ve takibi konusunda genel görüşme açılmasına ilişkin
önergesi (8/9)
Türkiye Büyük Millet Meclisi
Başkanlığına
Dünyada,
özellikle bölgemizde meydana gelen gelişmelerin bütün boyutlarıyla
değerlendirilerek muhtemel tehditler, siyasi, diplomatik imkân ve kabiliyetler
ile uluslararası anlaşmaların hak ve yükümlülükleri, bu sözleşmelerin ve
belirsizliklerin içerisinde barındırdığı risklerin araştırılarak psikolojik eşiği
zorlayan tehdit algılamalarının toplumu irite etmesinin önüne geçmek ve tehdit
potansiyeli karşısında millî birlik ve bütünlüğün diplomasinin en önemli güç
kaynağı olduğu gerçeğinden hareketle alınacak tedbirler ve oluşturulacak
politikaların belirlenmesi için Anayasa’nın 98'inci maddesi ve İç Tüzük’ün 102
ve 103'üncü maddeleri gereğince genel görüşme açılmasını arz ve talep ederiz. 
1)
Mustafa Mit (Ankara)

2)
Erkan Akçay (Manisa)
3)
Mehmet Necmettin Ahrazoğlu (Hatay)

4)
Baki Şimşek (Mersin)
5)
Mehmet Erdoğan  (Muğla)

6)
Arzu Erdem (İstanbul)
7)
Saffet Sancaklı (Kocaeli)
8)
Celal Adan (İstanbul)

9)
Ekmeleddin Mehmet İhsanoğlu (İstanbul)

10)
Ruhi Ersoy (Osmaniye)
11)
Mustafa Kalaycı (Konya)

12)
Ümit Özdağ (Gaziantep)

13)
İsmail Ok (Balıkesir)

14)
Zihni Açba (Sakarya)

15)
Muharrem Varlı (Adana)

16)
Nuri Okutan (Isparta)

17)
Kamil Aydın (Erzurum)
18)
Mehmet Günal  (Antalya)

19)
Atila Kaya (İstanbul)

20)
Kadir Koçdemir (Bursa)

21)
Ahmet Selim Yurdakul (Antalya)
Gerekçe:

Dünyada
ve bölgemizde meydana gelen gelişmeler kamuoyunda endişe yaratmaktadır.
Rusya
Federasyonu Başbakanı Medvedev'in üçüncü dünya savaşı metaforu, huzursuzluğu
daha da artırıcı boyutlar taşımaktadır. Bölgedeki çok yönlü istikrarsızlık
istikametleri, diplomatik çabaları ve çalışmaları akamete uğratmaktadır.
Diplomatik imkânların kullanılmasında çekingen davranışın sonucu olan durum,
esasen, Suriye özelinde bütün Orta Doğu'yu içine alacak, mevcutlarının yanına
yenilerini de eklenerek sonu gelmez zihnî çatışma alanlarını fiilî çatışma
alanına dönüştürme potansiyeline sahiptir.
Güney
sınırlarımızı belirleyen sınır çizgisinde başlayan tehdit ve riskler yeni bir
paradigma oluşturulmasını gerektirmektedir. Gelişmeler sonucunda sınır
güvenliğimizin başlangıç noktası sınırda konuşlu top menzillerine çekilmiştir.
Irak
ve Suriye'yi içine alan bir IŞİD yapılanması, tanımlama zorlukları veya
çekinceler yüzünden akademik seviyede anlaşılabilecek, tartışılabilecek
teolojik konuların her seviyede İslam kamuoyuna açık bir şekilde yapılması,
fikrî alanda kaosa neden olmuştur.
Teo
stratejilerin hedefi olan Orta Doğu, Huntington'ın kategorize ettiği
medeniyetin maverasıdır. Uluslararası ilişkilerde ilkeler ve ideallere
inanmanın yanında, reel politik anlayışa sahip olma iddiası esasen Immanuel
Kant'ın uluslararası ilişkilerdeki idealizminin bir politik ve felsefi illüzyon
olduğu gerçeğini görememenin zihnî bulanıklığı, kafa karışıklığıdır.
Bölgedeki
kamplaşmanın doğuracağı sonuç, kazananı olmayan, mutlaka bölge dışı bir güce
muhtaç hâlde yaşamak zorunda olan bir Orta Doğu coğrafyasıdır. Güneyimizde
bütün sınır hattında oluşturulmaya çalışılan PYD hattı Arap coğrafyasından
Türkiye'yi tecrit etmek, sonu gelmez Arap-Kürt, Türk-Kürt çatışmasının zeminini
hazırlamaktır.
Bugünlerde
krize girmiş olan Türkiye-Rusya ilişkilerinin sadece Suriye ekseninde değerlendiriliyor
olması rasyonellikten uzak bir tercihtir. Bütün münasebet alanlarının Suriye
denklemine hasredilmesi Rus duygusallığının yansıması olsa gerektir. Türki
cumhuriyetlerle olan münasebetleri zehirleme potansiyeli açısından Türk-Rus
münasebetlerinin aklıselime evrilmesi gerekmektedir. Rusya'nın Türk hükümranlık
alanına saygı göstermesi dünya ve bölgesel barışın tesisinde göz ardı
edilemeyecek yegâne temel parametredir.
Kasr-ı
Şirin Anlaşması’ndan beri sınır ihtilafı yaşamadığımız İran’la esasen siyasi
alana pek tekabül etmeyen terakkiye yönelik rekabetin, Suriye ve Irak özelinde
yukarıda zikredilen bloklaşma eğilimleri karşısında fikrî, zihnî ve fiilî
çatışmaya dönüşme riskinin ortadan kaldırılması gerekmektedir.
Kıbrıs’ta
toplumlar arası görüşmelerin aldığı şekil, geldiği son aşama eskiye nazaran
Türk kamuoyunun ilgisini çekmemektedir. Türkiye'nin garantörlük hakkından
vazgeçmesi kara ve deniz olarak güneyimizin tamamen kuşatılmasına neden
olacaktır.
Yunanistan'ın
ekonomik olarak iflas etmiş olması, hâline bakmadan Ege Denizi’ndeki Türk
adalarını sessiz sedasız işgal ederek defakto durum yaratması kabul edilebilir
değildir. Yunanistan'ın kendisi açısından gösterdiği fiilî atağın zihnî arka
planındaki şuurun, sahip olduklarını korumada mütereddid olan yetkililerimizde
bulunmayışı hariciyemiz hakkında bizi karamsarlığa sevk etmektedir.
Bölgemizde
yaşanan bu olayların yarattığı veya yaratacağı politik, ekonomik ve askerî
risklerin öngörülebilir hâle getirilmesi, bu risklerin ülkemizin imkân ve
kabiliyetleri muvacehesinde bertaraf edilmesi için gerekli politikaların tespit
ve takibi gerekmektedir.
2.- Ankara Milletvekili Mustafa Mit ve 20
milletvekilinin, Suriye ve Irak’tan iltica eden muhacirlerin sorunları ile
ülkemizin bu nüfus hareketi sonucunda karşı karşıya kaldığı ve kalacağı
problemler konusunda genel görüşme açılmasına ilişkin önergesi (8/10)
Türkiye Büyük Millet Meclisi Başkanlığına
Bölgemizde
yaşanan olaylar sebebiyle zaman zaman ülkemize bazen kitleler hâlinde bazen de
küçük gruplar hâlinde iltica talepleri vaki olmaktadır.
Son
yıllarda yaşadığımız ve hâlâ yaşamakta olduğumuz Suriye ve Irak'taki
istikrarsızlık sebebiyle ülkemiz büyük bir göç dalgasına maruz kalmıştır.
İnsani gerekçelerle ülkeye kabul edilen mülteci (muhacir) kardeşlerimizin sorunları
ile demografik hareketliliğin ülkemiz üzerindeki sosyal, iktisadi, siyasi
etkileri ve sonuçları ile alınması gereken tedbirler için Anayasa'nın 98'inci
maddesi ve İç Tüzük’ün 102 ve 103'üncü maddeleri gereğince genel görüşme
açılmasını arz ve talep ederiz.
1)
Mustafa Mit  (Ankara) 
2)
Erkan Akçay  (Manisa)
3)
Mehmet Necmettin Ahrazoğlu  (Hatay)
4)
Baki Şimşek  (Mersin)
5)
Mehmet Erdoğan  (Muğla)
6)
Arzu Erdem  (İstanbul)
7)
Saffet Sancaklı  (Kocaeli)
8)
Celal Adan  (İstanbul)
9)
Ekmeleddin Mehmet İhsanoğlu  (İstanbul)
10)
Ruhi Ersoy  (Osmaniye) 
11)
Mustafa Kalaycı  (Konya)
12)
Ümit Özdağ  (Gaziantep)
13)
İsmail Ok  (Balıkesir)
14)
Zihni Açba  (Sakarya)
15)
Muharrem Varlı  (Adana)
16)
Nuri Okutan  (Isparta)
17)
Kamil Aydın  (Erzurum)
18)
Mehmet Günal  (Antalya)
19)
Atila Kaya  (İstanbul)
20)
Kadir Koçdemir  (Bursa)
21)
Ahmet Selim Yurdakul  (Antalya)

Gerekçe:
İmparatorluk
bakiyesi olan ülkemiz, jeopolitik konumu, tarihî tecrübesi, gelişmişlik düzeyi
ve demokratik yapısıyla dara düşenlerin ilk aklına gelen ülke olması bize
ahlaki, siyasi ve iktisadi sorumluluklar yüklemektedir.
Türkiye
Cumhuriyeti devleti bu ağır mesuliyetin idrakiyle bölgesinde sulh ve sükûnun
teminatıdır. Aktüalitenin sıcaklığı asil milletimizin fedakârlığının bugün için
gerektiği biçimde idrak edilmesini engelleyebilir. Türk milleti her zaman
mazlumun yanında yer almış ve yer almaya devam edecektir. Bunun bedeli ne ise
dün ödemiştir, yarın da ödeyecektir.
Bölgeyi
dış güçlerin müdahalesi istikrarsızlaştırmaktadır. Bu durum Orta Doğu dışındaki
bölgelerde dahi böyledir. Güneydoğu Asya, Afrika, Orta ve Güney Amerika uzun
yıllar istikrarsızlığı yaşamıştır, yaşamaya devam etmektedir. Bu sorunların
oluşumunda ortak olan şey yabancı güçlerin bir şekilde müdahalesidir.
Meydana
gelen çatışma ortamından kaçarak ülkemize sığınan 3 milyon civarındaki mülteci
zor şartlar içerisinde sadece hayatta kalma mücadelesi veriyor. İnsan olarak
yaşanan şahsi trajediler bir yana, bütün bir insanlık da hayatta kalma
mücadelesi vermektedir.
Suriyeli
sığınmacıların yaşadığı trajedi devam etmektedir. Suriye'de çatışmaların
bitirilmesi, yeniden yapılanma, çöken altyapının tekrar kurulması ve nihayet,
mültecilerin yerlerine yurtlarına geri dönmesi bugün için tam anlamıyla
belirsizdir. Bu süre zarfı içerisinde bu insanların barınma , iaşe, sağlık ve
eğitim gibi temel ihtiyaçları ile sosyal, psikolojik, kültürel ihtiyaçlarının
karşılanması göründüğü kadarıyla bütün insanlığın değil büyük Türk milletinin
sorumluluğundadır.
Bu
sebepten dolayı, ülkemize sığınan kardeşlerimizin sorunları, yerinde yurdunda
olduğu zamandaki gibi, bugün daha yakın ve yakıcı bir şekilde bizim sorunumuz
olmuştur. Trafik ışıklarında cam silmeye çalışan çoluk çocuk, naylon
barakalarda veya bir apartman dairesinde 30-40 kişilik gruplar hâlinde barınma
ihtiyacını karşılamaya çalışanlar, sağlık problemleri, eğitim imkânından yoksun
yüz binlerce çocuk, kaçakçıların elinde ölüme gönderilen binlerce insan bizim
sorunumuzdur.
Türkiye'nin
hemen hemen her yerine dağılmış durumdaki sığınmacıların kendi ülkelerine geri
dönmeleri veya gönderilmesi kısa zamanda pek mümkün görünmemektedir.
Bu
konunun araştırılarak muhtemel sonuçlarının tespiti ile geleceğe yönelik
politikaların belirlenmesi, içinde bulunulan durumun olumlu ve olumsuz
potansiyellerinin belirlenmesi devlet aklı gereğidir.
Sayıları 3 milyon olarak ifade edilen sığınmacıların
ülkemize etkileri ve sonuçları araştırılması gereken bir zarurettir.
Tartışmalar baskın olarak iktisadi etkiler açısından yürütülmesine rağmen, iktisadi
etkiler kadar önemli olan sosyal meseleler, kültürel değişim ve dönüşümler ile
yapılan evlilikler ve yeni doğanlar; bütün bu etkilerin toplumda yaratacağı
dalgalanmalar, sosyal problemlerin yanında iç ve dış güvenlik problemi yaratma
kapasitesine sahiptir.
Yaşadığımız
zaman dilimi içinde Suriye ve Irak’tan iltica eden muhacirlerin bütün sorunları
ile ülkemizin bu nüfus hareketi sonucunda karşı karşıya kaldığı ve kalacağı
problemlerin bütün boyutlarıyla araştırılması, alınması gereken tedbirlerin bugünden
belirlenmesi gerekmektedir.
B) Meclis Araştırması Önergeleri
1.- İstanbul Milletvekili İsmail Faruk Aksu
ve 21 milletvekilinin, fındık üreticilerinin sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/528)
Türkiye Büyük Millet Meclisi Başkanlığına
Fındık
üreticilerinin sorunlarının araştırılarak bu sorunların çözümüne yönelik
alınabilecek tedbirlerin ve yapılabilecek düzenlemelerin belirlenmesi amacıyla,
Anayasa'nın 98'inci ve TBMM İçtüzüğü'nün 104 ile 105'inci maddeleri uyarınca
Meclis araştırması açılması hususunda gereğini saygılarımla arz ederim.
09/02/2016
1) İsmail
Faruk Aksu (İstanbul)
2) Erkan
Akçay  (Manisa)
3) Mehmet
Necmettin Ahrazoğlu  (Hatay)
4) Mustafa
Mit (Ankara)
5) Ruhi
Ersoy  (Osmaniye) 
6) Mustafa
Kalaycı  (Konya)
7) Zihni
Açba (Sakarya)
8) Mevlüt
Karakaya (Adana)
9) Ahmet
Selim Yurdakul (Antalya)
10) Mehmet
Erdoğan  (Muğla)
11) Saffet
Sancaklı  (Kocaeli)
12) Fahrettin
Oğuz Tor  (Kahramanmaraş)
13) Erkan
Haberal  (Ankara)
14) Baki
Şimşek  (Mersin)
15) Celal
Adan  (İstanbul)
16) Ekmeleddin
Mehmet İhsanoğlu  (İstanbul)
17) Ümit
Özdağ  (Gaziantep)
18) Emin
Haluk Ayhan  (Denizli)
19) Ahmet
Kenan Tanrıkulu  (İzmir)
20) Şefkat
Çetin  (Ankara)
21) Muharrem
Varlı  (Adana)
22)  Mehmet Günal (Antalya)
Gerekçe:
Karadeniz
kıyılarında üretilen fındık, bölge halkının ana geçim kaynağı ve halkın
gelirlerini belirleyen en önemli kaynaklardan biridir. Ticari değeri yüksek
olan fındık Türkiye'de Giresun, Ordu, Trabzon illerinde tek tarım tipi olarak
yapılmaktadır. Tarımsal ürün ihracatımızda yaklaşık yüzde 15-20'lik payı olan
fındığın en önemli özelliklerinden biri, ülkemize getirdiği döviz girdisinin
tamamını millî kaynaklardan sağlamasıdır.
Çiftçi
Kayıt Sistemi’ne göre Türkiye'de 43 ilde fındık yetiştiriciliği yapılmasına
rağmen, ticarete konu olan yetiştiriciliğin tamamına yakını Ordu, Giresun,
Samsun, Trabzon, Düzce, Sakarya, Zonguldak, Artvin, Bartın, Kocaeli, Kastamonu
ve Rize illerinde gerçekleştirilmektedir. Türkiye fındık üretimi için gerekli
uygun hava koşullarına sahip birkaç ülkeden biridir.
Türkiye
fındık tarımında üretim ve ihracat bakımından dünyada 1’inci sırada yer
almasına rağmen, bu üründen hem vatandaşlarımız hem de devlet arzu edilen
ölçüde yararlanamamaktadır. Bu duruma neden olan sorunların başında üretim ve
fiyatlandırma politikalarındaki yanlışlar gelmektedir. Fındık fiyatının
belirlenmesinde üretim miktarı önemli bir rol oynamakta, rekolte tahminleri
fındık üreticisinin eline geçecek parayı da önceden belirlemiş olmaktadır.
Fındık fiyatları Türkiye'de belirlenememekte, AKP'nin fındık politikasıyla
fındık üreticileri değil, Avrupalı fındık alıcıları ve alivreciler
kayırılmaktadır.
Fındık
üreticisinin bir diğer sorunu ise girdi maliyetlerinin yüksekliğinden dolayı
üretim maliyetini karşılayamama endişesidir. Fındık üretim maliyetlerinin en
önemli unsuru gübreleme, ilaçlama ve toplatma işçiliğidir. Kullanılan gübre,
ilaç ve mazot fiyatlarına yüksek oranlarda zam yapılması üretimi olumsuz
etkilemektedir. Fındık üreticileri destekleniyor gibi görünse de bu destekleme
politikaları küçük üreticinin tüccara ya da tefeciye bağımlılığını ortadan
kaldıramamıştır. Küçük üreticiler serbest piyasanın çarpık işleyişi içinde
tüccarın insafına bırakılmıştır. Fındık üreticisi her geçen gün
yoksullaşmıştır.
Fındık
üreticilerine alan bazlı gelir desteği ödemesiyle tapulu bahçe sahiplerine
gelir desteği sağlanmış ancak büyük bir çoğunluğu az miktarda toprak sahibi
olan fındık üreticileri için bu destek yetersiz kalmıştır. Sadece mülkiyet
sahipliğine bağlı destek sistemi bazı adaletsizlikleri beraberinde getirmiştir.
Fındık
üreticilerinin karşı karşıya bulunduğu diğer önemli sorunlar şunlardır:
Fındıkta periyodisiteye bağlı olarak kendiliğinden oluşan maliyet ve ürün
fiyatlandırma yaklaşımının yerine bilimsel esaslar çerçevesinde destek, garanti
fiyat ve üretim planlama politikalarının hayata geçirilememesi, fındık
ağaçlarında oluşan hastalıklar ve buna bağlı kalitesiz ürünün yarattığı
olumsuzluklar, don ve diğer doğal afetlere bağlı verim düşüklüğü, üretilen
fındığın tamamını ihraç edebilecek tanıtım ve pazar araştırma politikalarının
yetersizliği, üreticilere modern üretim teknikleri, budama, ilaçlama ve
gübreleme konularında yeterli teknik destek verilmemesi, fındığın katma değeri
yüksek bir ihraç ürünü hâline getirilememesi, yöre insanının büyük kentlere göç
etmesi, FİSKOBİRLİK’in yapısal sorunları, depolama kapasite ve şartları
nedeniyle bilinçsiz yapılan kurutma ve depolamadan kaynaklanan kalite sorunu.
Dünya
fındık rekoltesinin yaklaşık yüzde 75'ine sahip olmamıza rağmen, ülkemizde bu
stratejik ürün önemine uygun bir şekilde değerlendirilememekte, bu üründen
ekonomik ve sosyal açıdan yeterli fayda temin edilememektedir. Bu çerçevede,
Türkiye'de 5 milyondan fazla kişinin tek geçim kaynağı olan fındığın ve fındık
üreticilerinin sorunlarının araştırılarak bir çözüme kavuşturulması zorunludur.
Sonuç
olarak Karadeniz halkının ana geçim kaynağı olan, Türkiye için hem ekonomik hem
de toplumsal bir değere sahip olan fındığın yerini tutacak başka bir ürün
bulunamayacağının farkına varılarak ve kıymeti bilinerek fındık üreticilerinin
sorunlarının çözülmesine, sağlıklı bir fındık politikası için alınacak
önlemlerin tespitine ilişkin Meclis araştırması açılması yerinde olacaktır.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- HDP Grubunun, 12/5/2017 tarihinde Grup
Başkan Vekili İstanbul Milletvekili Filiz Kerestecioğlu Demir tarafından,
KHK’yla gerçekleştirilen ihraçların durdurulması ve sağlık durumları kritik bir
aşamada olan açlık grevindeki 2 eğitimci başta olmak üzere hukuksuzca ihraç
edilmiş tüm akademisyenlerin ve kamu emekçilerinin görevlerine iade edilmesi
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 17 Mayıs 2017 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
17/5/2017
Türkiye Büyük Millet Meclisi Başkanlığına
Danışma
Kurulu 17/5/2017 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Ahmet
Yıldırım 
 (Muş)

 Grup
Başkan Vekili 
Öneri:

12
Mayıs 2017 tarihinde İstanbul Milletvekili Grup Başkan Vekili Filiz
Kerestecioğlu tarafından (4550 sıra numaralı) KHK’yla gerçekleştirilen
ihraçların durdurulması ve sağlık durumları kritik bir aşamada olan açlık
grevindeki 2 eğitimci başta olmak üzere hukuksuzca ihraç edilmiş tüm
akademisyenlerin ve kamu emekçilerinin görevlerine iade edilmesi amacıyla
Türkiye Büyük Millet Meclisine verilmiş olan Meclis araştırması önergesinin
Genel Kurulun bilgisine sunulmak üzere bekleyen diğer önergelerin önüne
alınarak 17/5/2017 Çarşamba günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir. 
BAŞKAN
– Halkların Demokratik Partisi Grubu önerisi üzerinde söz talep eden sayın
milletvekillerine söz vereceğim. 
İlk
söz hakkı Diyarbakır Milletvekili Sayın Sibel Yiğitalp tarafından
kullanılacaktır. 
Buyurunuz
Sayın Yiğitalp. (HDP sıralarından alkışlar) 
SİBEL
YİĞİTALP (Diyarbakır) – Sayın Başkan, değerli milletvekilleri; konuşmama
başlamadan önce -biliyorsunuz, geçen pazar günü Anneler Günü’ydü- öncelikle,
Cizre’de katledilen, cenazesi yedi gün boyunca sokakta bekletilen Taybet İnan
şahsında Berkin’in annesi olan Gülsüm anneyi, Silopi’de uykuda katledilen
Furkan ve Muhammed’in Nesime annesini ve yine, ücretsiz kreş olmadığı için işe
giderken çocuklarını evde bırakıp yangında kaybeden Kütahyalı temizlik emekçisi
annenin Anneler Günü’nü kutluyorum, artık annelerin ağlamaması ve ağlatılmaması
üzerinden bir ülke diliyorum. 
Sözümü
KHK’lar üzerinden aldım ve annelerle başladım ama bu KHK’lar anneleri hem
ağlattı hem de ağlatmaya devam ediyor. Biliyorsunuz, 15 Temmuz darbe meselesi
üzerinden 20 Temmuzda OHAL’lerle birlikte başlayan ve OHAL’in kendi yasal
dayanağı olarak oluşturulan KHK’lar devreye girdi ve şu söylendi, dendi ki:
“KHK’larla biz cemaatin devletteki, bürokrasi ayağındaki sızmaları
engelleyeceğiz, onlar üzerinde bir operasyon yapacağız ve iki aylık bir süre
içerisinde umuyoruz ki bunu bitireceğiz.” 
Ancak
KHK’ların aslında kendi içindeki dengesine baktığınızda, bu itiraz edenler,
muhalefet edenler, cemaatin dışında tamamen itiraz etme potansiyeli taşıyanlar
da dâhil olmak üzere bir gecede binlerce, yüz binlerce insan işinden oldu ve
onlarca yıl emek veren, çaba gösteren, mücadele eden akademisyenler bir gecede yine
işlerinden oldu. Sorduklarında şu söylendi Hükûmet tarafından: “Biz FETÖ’ye
karşı bir mücadele yürütüyoruz, cemaat üzerinden bir mücadele yürütüyoruz ve bu
cemaatin temizlenmesi gerekiyor. Cemaatin temizlenmesi için de buna ihtiyacımız
var.” Dersiniz ki sanki 20 Temmuzda yeni bir hükûmet göreve başladı; 15 Temmuz
öncesine kadar başka bir hükûmet vardı, başka bir siyasi parti vardı ve o
siyasi partinin kendi içinde terörle bağlantısı var ve o terörle bağlantısını
temizlemek için böyle bir uygulamaya gidiliyor. Oysaki Hükûmet aynı Hükûmet,
yasaları uygulayan yine bu Hükûmet, iktidar olan bu Hükûmet ama kendisinden
önce bir süreç varmış gibi o sürecin kendisine yabancılaşan, kendisiyle
çelişen, kendisini hiçleştiren, kendisini yok sayan, aslında gerçekte mantıken
düşündüğünüzde kendisini yok sayan, kendi pratiklerini terörize eden ve kendi
pratiklerinde görev alanlar da dâhil olmak üzere herkesi terörist olarak
nitelendiren bir uygulamaya dönüştürdü. 
Ama
bu işin siyasi ayağına, bu işin karar verici mekanizmasına baktığımızda
hiçbirini göremiyorsunuz. Bunun karşısına baktığınızda ise itiraz edenler, az
önce dediğim gibi, itiraz etme potansiyeli taşıyanlar da dâhil olmak üzere bir
gecede binlerce insan, yüz binlerce insan görevinden alındı. Bunların içinde özellikle
KESK’liler (Kamu Emekçileri Sendikası) yani emekçiler, kamu emekçileri itiraz
ettikleri için ve devlete, Hükûmete muhalefet ettikleri için aynı uygulamaya
maruz kaldılar ya özgürlüklerinden oldular ya işlerinden oldular, hatta ve
hatta yıllarca biriktirdikleri birikimlerine bile bir gecede el konuldu, bütün
hayatları ipotek altına alındı. Bunu yaptıkları gibi, bununla birlikte insanlar
işsiz kalmakla, yoksul ve yoksunlaşmakla birlikte onlarca insan hayatını
kaybetti, intihar etti ve bu KHK’lar ve OHAL’lerin sonuçları olarak etti, bu
ülkeyi yöneten Hükûmetin yönetememe krizinden dolayı insanlar intihar etti. Bu
ülkeyi yönetemeyen AKP bu kadar insanın hayatına mal oldu. Bakın, öğretmen olan
bir vatandaşımız işinden olduğu için inşaatta çalıştı ve daha üç gün önce bir
iş cinayetine kurban edildi. Yine bu Hükûmetin başarısız uygulamaları sonucu bu
pratikler gelişiyor. 
Bunun
dışında 378 barış akademisyenimiz, onlarca yıl o kadar ağır emeklerle bir
akademik unvana gelen ve bu ülkenin yüz akları, bu ülkenin vicdanları olan
insanlarımız yine sadece itiraz ettikleri, muhalefet ettikleri ve barış
istedikleri için ihraç edilmiş oldu. Onlar sadece ihraç edilmedi, aileleri,
çocukları da mağdur oldu; sağlık haklarından bile artık faydalanamaz hâldeler;
pasaportlarına el konuldu, yurt dışına gidemiyorlar, gidebilen öncesinden gitti
ve büyük bir beyin göçü de oluşturuldu. Yani bu ülkenin kıymetli beyinleri ve
değerli insanları, akademisyenleri, yüz akları, vicdanları, maalesef, bu
Hükûmetin başarısız politikaları sonucunda yine siyaseti intikam aracı olarak
kullanan AKP sayesinde işsizler. 
Bu
bir taraftan yapılırken diğer tarafa baktığınızda -Fırat’ın batı tarafında bu
uygulanırken- kürdistanda neler yapıldı? KHK’larla belediyelere kayyumlar
atandı. O belediyelere atanan kayyumlar çok rahat, keyfî şekilde, kendi
isteklerini kendi yandaşları için -ihalelerle- rant alanına dönüştürdü ve neler
olduğunu bu KHK’lar sayesinde… KHK’lar engellediği için göremiyoruz ama gün
olacak, bu KHK’ları uygulayanlar ve bu uygulamada sessiz kalanlar üç yıl sonra
veya beş yıl sonra halkın vicdanında mahkûm edilecek; birileri de bunun
itirafını yapacak, hatıralarında yazacak. Bu dönemde, bu süreçte intihar
edenlere, işsiz kalanlara ve yanı başımızda, bağırsak duyacağımız kadar yakın
olan 2 akademisyen eğitimci arkadaşımızın ölüm sınırında olmasına sessiz
kalanlar da yine bu halkın vicdanında yerini bulacaklar arkadaşlar.
Bunlar
yapılırken KHK’lara karşı da yeni bir komisyon oluşturuldu, çok enteresan; 7
kişilik, hepsi erkek ve tamamen AKP’nin istediği ve kendisinin belirlediği
komisyon üyeleri, 7 kişi. Yüz binlerce ihraç var, karşısında 7 kişilik bir
komisyon var. Bu komisyon kimlerden oluşuyor, baktığınızda, tamamen Hükûmetin
bürokrasi ayağından getirdikleri 7 kişi. Bunlar nasıl karar verecekler, bu yüz
binlerce kişinin geri dönüşünü sağlayacaklar, o bir muamma. Ama biz tahmin
ediyoruz, tecrübe ettik, biliyoruz nasıl olduğunu; birinin yakını olacak,
birinin referansıyla gelmiş olacak ya da birinin telefonuyla ya da kendisine
göre kişisel duygularıyla, kişisel yaklaşımlarıyla o yüz binlerce insanın
tekrar işine dönüp dönmeyeceğine onlar karar verecek. Bu kadar kolaysa… Bu
kadar kolay işten atılmak, bu kadar kolay işe alınmak, insanların hayatını bu
kadar ucuz görmek; bu mudur bizim insana bakış açımız, bu mudur insanların
hayatına bakış açımız? Koca koca hayatlar gidiyor, çocuklar geleceği göremiyor
artık, karanlık bir ülkede yaşıyoruz. Bakın, akademisyenler gibi değerli
beyinler, vicdanlar şu anda ihraç edildiler. Onların karşısına koyduğunuz iyileştirmeye
baktığınızda, 7 komisyon üyesi, hepsi erkek ve nasıl bir uygulama yapılacağını,
bu insanların işe döneceğini söyleyecek bir durumları da yok. İşsiz kalan,
akademisyenler de dâhil olmak üzere, yüz binlerce kamu emekçisinin çok büyük
kısmı da kadın. 7 erkek komisyon üyesinin karşısına binlerce kadın gidip nasıl
kendini ifade edecek? Burada sizin kadına nasıl baktığınızı da aslında bu
komisyonun oluşturuluş biçiminden görmek mümkün. 
Şunu
söylemek lazım: Bu süreç içerisinde, hani 15 Temmuz öncesi başka bir AKP vardı
ya, aslında aynı AKP ama -böyle garip, anormal bir durum var gerçekten,
trajikomik bir durum- kendi uygulamasını hiçleştiren bir yaklaşım izlediği
için, beraber dertleştiği, aynı masada yemek yediği, ortaklaştığı insanları
bugün terörist ilan ettikleri için açıkçası hangi AKP’yle konuşacağımı ben de
bilmiyorum. Çünkü cemaatin neredeyse devletin bütün alanlarına sızdığını ya da
cemaat üzerinden bir yapılanma olduğunu hepimiz iyi biliyoruz. Öyle ki
zamanında cemaatten izinsiz bir yerden bir yere gidilemezdi. Aynı cemaat şimdi
terörizm faaliyetleri yapanlar olarak karşımızda görünüyor ama bu faaliyetleri
yapanların, yürütenlerin, o cemaat üyelerinin unsurlarını oralara
yerleştirenlerin hiçbiri, bu karar mekanizmasında yer alanların bir tanesi dahi
işinden olmadı, yargılanmadı, kriminalize edilmedi. Aslında bir güç
zehirlenmesi olduğunu söylemek mümkün, bir güç zehirlenmesi var. Bu ülkede AKP,
ne yazık ki yüz binlerce insanı işsiz bıraktı ve yüz binlerce insanın ailesini
de mağdur etti -nereden baksanız 1 milyona denk gelecek kadar mağdur insan
sayısı var- ama bunlara dair yaptığı hiçbir iyileştirme yok, iyileştirme
yapmadığı gibi ısrarla ve ısrarla, azimle, büyük bir çaba göstererek aynı
yanlışta devam ediyor. 
Aynı
şekilde devam edersek, aslında anlatacak o kadar çok şey var ki... Burada her
gün, mağdur olan insanları anlatıyoruz, her gün, mağdur edilen, yakılan yıkılan
köyleri, işinden olan insanları anlatıyoruz. Bir gün de AKP’den biri gelip
“Gerçekten biz bu konuda yanlış yaptık, bakın yüz binlerce insanı mağdur ettik,
bununla ilgili yapmış olduğumuz bu komisyon bu sebepten dolayı oluşturuldu ve
bu komisyonun görevi ve sorumluluğu bunlardır, bu komisyonda bunlar olacak.”
deme gibi bir yüzleşmeyle karşı karşıya değil. Öyle ki bu komisyon kurulduktan
sonra artık adaletin yargı mekanizmasıyla hiçbir ilişkimiz kalmıyor, tamamen
onların tasarrufunda oluşuyor ve tasarrufu ne gerektiriyorsa ona karar veriyor.
Bir de diğer taraftan baktığınızda savcı, savcı hakkında gözaltı kararı
veriyor; polis, polisi tutukluyor; hâkim, hâkimi tutukluyor...
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, buyurunuz Sayın Yiğitalp.
SİBEL
YİĞİTALP (Devamla) - ...kimse kimseye güvenmiyor, bir bütün olarak güvensiz ve
toplumu muhbirleştiren, ajanlaştıran, birbirine kuşku duyan, birbirini
sevmeyen, birbirine nefret duygusuyla yaklaşan, ötekileştiren, kutuplaştıran
bir toplum yaratılıyor ki bu toplum hepimizin, bu halklar hepimiziz. Bu
halkların mutsuzluğu bizim mutsuzluğumuzdur, halkın kendi içindeki iç barışı
bizim barışımızdır. Eğer bugün halklar arasında iç barış yoksa burada bizim
hiçbirimizin söz söyleme hakkı da yoktur ve başta AKP’nin söz söyleme hakkı
yoktur, mağdur oldum deme hakkı yoktur; yapamadım, kandırıldım deme hakkı
yoktur çünkü sorumludur, yönetendir ve her türlü sorumluluktan da kendisi
mesuldür. Bugün yargı mekanizmasını siz siyasallaştırdınız ancak bu yargı
mekanizması gün olacak düzene girdiğinde de onlar sizi yargılayacaklar. Burada
da tutuklanan, aynı zamanda siyasi saiklerle tutuklanmış olan eş başkanlarıma,
milletvekili arkadaşlarıma, belediye başkanlarıma ve bütün siyasi tutsaklara,
hepsine saygılarımı, sevgilerimi iletiyorum. İnanın ki biz mutlaka kazanacağız
ve mutlaka başaracağız. (HDP sıralarından alkışlar) 
BAŞKAN
– Teşekkür ederim Sayın Yiğitalp.
Halkların
Demokratik Partisi Grubu önerisi aleyhinde Mahmut Kaçar, Şanlıurfa
Milletvekili. 
Buyurunuz
Sayın Kaçar. (AK PARTİ sıralarından alkışlar)
MAHMUT
KAÇAR (Şanlıurfa) – Sayın Başkan, saygıdeğer milletvekilleri; HDP grup önerisi
aleyhinde söz almış bulunmaktayım. Bu vesileyle yüce Meclisi saygıyla
selamlıyorum. 
Türkiye,
stratejik ve jeopolitik konumu nedeniyle uzun yıllardan bu yana çeşitli terör
gruplarının ve ülkemizin gelişmesini, büyümesini istemeyen ve en önemlisi
tarihteki misyonuna tekrar kavuşmasından korkan çevrelerin hedefinde olmuştur.
Bu çevreler farklı dönemlerde farklı terör örgütlerini kullanmış, bu terör
örgütlerinin adı kimi zaman “PKK”, kimi zaman “FETÖ”, kimi zaman “DHKP-C”, kimi
zaman “DEAŞ”, kimi zaman farklı isimler adı altında olmuştur. 
Bu
ülke yaklaşık kırk yıldır ülkemizin genelini başta doğu ve güneydoğu olmak
üzere tehdit eden, binlerce insanımızın ölmesine, birçok insanımızın yaşadığı
bölgeyi terk etmesine neden olan bir bölücü terör sorunuyla karşı karşıyadır.
Bugün hem bölge hem de çevre ülkelerde yaşananlar bu örgütlerin dış mihrakların
taşeronu olduğu gerçekliğini bir kez daha gözler önüne sermiştir. Bu terör
yapılarının farklı isimlerle devlete sızma girişimleri, bölgede sözde öz yönetim
kurma girişimleri, çukur siyaseti ülkemiz açısından tehlikenin boyutunu bir kez
daha ortaya koymuştur. 
Yine,
diğer yandan, 17-25 Aralık sürecinde yargı eliyle yapılmaya çalışılan darbe
girişimi, milletin kendi silahının millete çevrildiği, milletin Meclisinin
bombalandığı, 249 insanımızın şehit edildiği, binlerce insanımızın yaralanıp
gazi olduğu 15 Temmuz kanlı darbe girişimi ve sonrası ortaya çıkan gerçekler
FETÖ terör örgütünün ülkemiz için ne denli büyük bir tehlike olduğunu ortaya
koymuştur. Başta askeriye, emniyet, adalette devlet otoritesinin dışında
örgütlenen bu yapının dış mihraklar ve şer odaklarıyla iş birliği içerisinde
Türkiye'nin birlik beraberliğini tehdit etmesi çeşitli tedbirler alınmasını da
doğal olarak elzem hâle getirmiştir. Bu tehditler dikkate alındığında, alınan
tedbirlerin ülkemiz ve milletimizin geleceği açısından önemi çok daha iyi
anlaşılacaktır. 
Şimdi,
bizden önceki konuşmacı arkadaşımız OHAL kapsamında yapılan ihraçlardan ve bu
ihraçlar kapsamında oluşan tabloyla ilgili kendi cihetiyle bazı
değerlendirmelerde bulundu. Önce şunu hatırlatmakta fayda var: Bu ülkede durup
dururken olağanüstü hâl ilan edilmedi, bu ülkede durup dururken ihraçlarla
ilgili böyle bir mekanizma işletilmesi söz konusu olmadı. Bu ülkede 15 Temmuzda
bir darbe girişimi oldu; millet iradesini ayaklar altına almayı amaçlayan, bu
ülkeyi bölmeyi, parçalamayı, bu ülkede iç savaşı hedefleyen bir darbe girişimi
oldu ve bu Mecliste grubu bulunan bütün siyasi partiler olarak bu millet
iradesine karşı yapılan girişime karşı ortak bir tavır ortaya koyduk. 
Bugün
alınan tedbirler, olağanüstü hâl uygulamasıyla başlayan tedbirler, ardından
yine bir kanun hükmünde kararnameyle birlikte terör örgütleriyle irtibatı ve
iltisakı olanların kanun hükmünde kararnameyle ihracının önünü açan
düzenlemeler. Şimdi nisan ayı itibarıyla bu süreçte terör örgütleriyle mücadele
kapsamında 24 kanun hükmünde kararname çıkarıldı. Yine, bu süreçte durumun
vahameti dikkate alınarak olağanüstü hâl uygulaması 3 kez uzatıldı. Şu ana
kadar FETÖ/PDY terör örgütü üyeliği irtibatı ve iltisakı sebebiyle toplam
100.801 kamu görevlisi; PKK, DHKP-C gibi terör örgütleri üyeliği ve irtibatı ve
iltisakı sebebiyle de toplam 2.784 kamu görevlisi, toplamda da 103.350 kamu
görevlisi ihraç edildi. Yine, aynı dönemde, gerekli inceleme ve soruşturma
yapılarak göreve iade edilen kamu görevlisi sayısı 32.692. Hâlen açıkta bulunan
ve haklarında inceleme devam eden kamu görevlisi sayısı 35.782. 
32.692
kamu görevlisinin yapılan inceleme ve soruşturma neticesinde görevine iade
edilmiş olması bu sürecin tek taraflı işlemediğini, bir yandan, yapılan
incelemeler neticesinde terör örgütleriyle irtibatı ve iltisakı olanlarla
ilgili bir ihraç mekanizması işlerken diğer yandan da yine aynı mekanizma
içerisinde yapılan itirazların değerlendirildiği ve bu konuda haklı
görülenlerin görevlerine iade edildiği bir mekanizmanın olduğunu yapılan 32.692
iade de ortaya koymaktadır. 
Ama
bütün bunlara rağmen, yanlış işlemden dolayı, hatalı işlemlerden dolayı, eksik
işlemlerden dolayı bir kişi dahi eğer mağdur edilmişse bunun sesine kulak
vermek, bunun hukukunu korumak elbette ki hepimizin ortak görevi. Anayasa,
kanun hükmünde kararnamelerle yapılan ihraçlarda yargı yolunun kapalı olduğunu
açık ve net bir şekilde ortaya koymakta ama buna rağmen, eğer bir tane dahi
olsa yanlış işlemden dolayı, hatalı işlemlerden dolayı, eksik işlemlerden
dolayı bir yanlış varsa o bir kişinin dahi mağdur olmaması adına, hukuk
kurallarının tamamen işletilmesi adına Hükûmetimiz tarafından son derece önemli
bir adım atıldı. Bu atılan adım, Olağanüstü Hâl İşlemleri İnceleme Komisyonu
kurulmasıyla ilgili kanun hükmünde kararnameyle yapılan düzenlemedir. Bu
düzenlemede, bütün bu ihraç edilenlerin kendi iç mekanizması içerisinde
yaptıkları itirazlardan bir netice alamamaları hâlinde bu OHAL İnceleme
Komisyonuna itiraz etme hakkı tanınmakta. Bu İtiraz Komisyonu 7 kişiden
oluşuyor, iki yıllık bir görev süresi var ve bunun -malumunuz olduğu üzere, dün
kamuoyuna da yansıdı- Başkan ve üyeleri belli oldu ki bunların çok önemli bir
kısmı yargı mensubu, tetkik hâkimi, Danıştaydan, Yargıtaydan, değişik yargı
kurumlarından gelen kişiler. Bu kurum, önümüzdeki günlerde çıkartacağı usul ve
esaslarla, nasıl işleyeceğiyle ilgili yol haritasını kamuoyuyla paylaşacak.
İhraç edilenler buraya müracaatını yapacak, bunun neticesinde, yapılan
değerlendirme neticesinde haklı görülenler görevlerine iade edilecek, atamaları
Devlet Personel Başkanlığı tarafından yapılacak ama terör örgütleriyle irtibatı
ve iltisakı olduğu noktasındaki değerlendirme devam edenlerle ilgili
reddedilecek. Bunlara karşı da idare mahkemelerine müracaat etme hakkı tanındı.
Yani bir yandan Komisyon işliyor, Komisyonda kabul edilenler göreve iade
edilecek, reddedilenlere yargı yolu açılıyor. Ankara İdare Mahkemesine yapılan
müracaatların reddedilmesi hâlinde de yine bir üst yargı organı olan Danıştaya
müracaat etme hakkı tanınıyor. 
Şimdi,
bu HDP grup önerisinde, yargıya müracaat etmeleri durumunda yeni delil sunamama
ve savunma yapamama gibi bir yaklaşım yapılmış. Bunun doğru olmadığını bir kez
ifade etmek istiyorum. Normal, bağımsız yargıdaki yargılama usul ve esasları ne
ise bu ihraç edilenlerin yargıda açacağı davalarla ilgili de aynı usul ve
esaslar söz konusu yani delil de sunabilecekler, kendileri veya vekilleri
aracılığıyla kendilerini savunabilme imkânına sahip olduklarını da özellikle
buradan da ifade etmek istiyorum.
Böyle
bir komisyon 100 bini aşkın kişiyi nasıl değerlendirecek? Bu konuda OHAL’le
ilgili, OHAL İşlemleri İnceleme Komisyonu Kurulması Hakkında Kanun Hükmünde
Kararname incelendiğinde bu OHAL Komisyonunun 7 kişiden oluşacağı, bunun bir
sekretaryasının olacağı, sekretaryasına iş ve işlemlerin takibi açısından
istediği kadar, ihtiyaç olduğu kadar kadro tahsisi yapılacağı da kanun hükmünde
kararnamede açık bir şekilde ifade edilmiş. Yani bu 7 kişilik Komisyon, bu işin
karar vericileri olan 7 kişilik Komisyon iş ve işlemlerini belirlenen
sekretarya üzerinden ihtiyaç olduğu kadar kendilerine kadro tahsis edileceği ve
bunların istedikleri kurumlardan ihtiyaç olan bütün bilgi ve belgeleri almaya
da hakları olduğu, yetkileri olduğuyla ilgili düzenlemenin de kanun hükmünde
kararnamede olduğunu özellikle ifade ediyorum. Yani şundan ihraç edilenlerden
terörle ilgisi olanların mutlaka ödeyecekleri bir bedel olacak çünkü millet
olarak biz 15 Temmuzda da, 15 Temmuz süreci sonrasında da millet olarak ciddi
anlamda bedeller ödedik. 250’ye yakın şehidimiz var…
(Mikrofon
otomatik cihaz tarafından kapatıldı)
BAŞKAN
– Sayın Kaçar, mikrofonunuzu açıyorum, tamamlayınız lütfen.
MAHMUT
KAÇAR (Devamla) – Millet iradesini hedef alan terör örgütleriyle irtibatı ve
iltisaki olanlar, onları finanse edenler, üye olanlar, darbeyi destekleyenler,
darbenin içinde olanlar elbette bunun bedelini ödeyecek. Ama bunun dışında olup
da bir yanlış uygulamadan, hatalı uygulamadan mağdur olduğunu düşünenler varsa
bunlarda hukuk kurallarının tamamı işletilerek kendilerinin hem bu komisyona
müracaat etme, bu komisyonun her türlü bilgi ve belge temin etmek suretiyle
daha doğru karar verme noktasında gereken düzenlemelerin yapıldığını, burada
reddedilmeleri hâlinde yargı yolunun açık olduğunu, eğer idari mahkemelerde de
bir netice alamamaları hâlinde Danıştay yolunun açık olduğunu buradan ifade
etmek istiyorum. 
Terör
örgütleriyle mücadeleye devam edilecek ama bu mücadelenin de hukuk çerçevesi
içerisinde olacağını, olduğunu buradan tekrardan hatırlatıyor, yüce Meclisi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Kaçar.
AHMET
YILDIRIM (Muş) – Sayın Başkan…
BAŞKAN
– Sayın Yıldırım…
AHMET
YILDIRIM (Muş) – Sayın Başkan, şimdi sayın hatip konuşmasını yaparken bir defa
şunu göz önünde bulundurmuş olsa araştırma önergemize daha farklı bir
pencereden bakabilirdi: İhraç edilenlerin kahir ekseriyetinin ilk kez AKP
iktidarı döneminde göreve alındığını, yüksek mevkilerde görev alan idarecilerin
ise tamamının onların döneminde terfi ettirilenler olduğunu göz önünde
bulundurursak kendi partisinin bu paralel devlet yapılanması ve bu örgütle
iltisakı çok açık ortaya çıkar.
OSMAN
AŞKIN BAK (Rize) – Ne alakası var ya?
AHMET
YILDIRIM (Muş) – Bir diğer husus: Özellikle önergemizin yanlı, taraflı olduğunu
söyleyerek sayın hatibimize açıktan sataşmada bulunmuştur. İç Tüzük 69’a göre
sataşmadan söz talep ediyoruz.
OSMAN
AŞKIN BAK (Rize) – Öyle bir şey söylemedi efendim. Nereden çıktı o?
BAŞKAN
– Sayın Yıldırım, şimdi ben Sayın Kaçar’ı dinledim, önergedeki bir iki cümleye
değinerek bunun doğru olmadığını ifade etti.
MAHMUT
KAÇAR (Şanlıurfa) – Evet.
OSMAN
AŞKIN BAK (Rize) – Aynen.
BAŞKAN
– Eğer kastınız buysa bu bir sataşma değil.
BÜLENT
TURAN (Çanakkale) – Sataşmadı Sayın Başkan.
BAŞKAN
– Bunun dışında bir sataşma var ise ifade ederseniz değerlendireceğim ya da
Sayın Yiğitalp söylerse değerlendireceğim.
AHMET
YILDIRIM (Muş) – Şimdi, Sayın Başkan, gerekçemiz okunursa ve benim az önce bir
iki cümleyle ifade ettiğim, KHK’yla ihraç edilenlerin mağduriyetindeki
haklılığımız ortaya çıkar. Bunların doğru olup olmadığı sayın hatibin subjektif
görüşüdür. Bizim yazdıklarımızın doğruluğu sadece bir kişi tarafından
belirlenmez, bu da açık bir sataşmadır yani doğruluk sadece bir kişiye göre
belirlenemez. Bu anlamda araştırma önergemiz de töhmet altında bırakılmıştır bu
konuşmayla.
BAŞKAN
– Şimdi, Sayın Yıldırım, biliyorsunuz ki İç Tüzük’ün 69’uncu maddesine göre, bir
sataşma olması hâlinde ilgili milletvekili veya siyasi parti grubu bu hakkını
talep eder, birleşimi yöneten Meclis başkan vekili de bu hakkı teslim eder ama
sadece bir siyasal eleştiriye dayalı ya da bu önergenin doğru olmadığına
yönelik bir iddia, bir görüşün ortaya konulması tek başına sataşmayı
oluşturmaz. Burada karşılıklı görüşler ifade ediliyor, siz ya da Sayın
Yiğitalp, Halkların Demokratik Partisi Grubu bir görüş ortaya koyuyor; Adalet
ve Kalkınma Partisi Grubu kendi anlayışı, görüşü çerçevesinde o da bir görüş
ortaya koyuyor. Mesele budur. Ben ne Sayın Yiğitalp’in konuşmasında bir sataşma
gördüm, öyle bir şey yoktu, Sayın Kaçar’ın konuşmasında da bir sataşma
görmedim.
AHMET
YILDIRIM (Muş) – Sadece iki kelime...
BAŞKAN
– Buyurunuz.
AHMET
YILDIRIM (Muş) – “Yetersiz” ve “taraflı” kelimeleri kendi görüşünü beyan
etmenin ötesinde sayın hatibimize sataşmak için yeterli karine değil midir?
“Yetersiz ele alma” ve “taraflı konuşma...” Bu açıktan bir sataşma değil mi
Sayın Başkan?
BAŞKAN
– Şöyle yapalım mı Sayın Yıldırım: Bakınız, tutanağı alalım, bu dediğiniz gibi
bir şey var ise elbette sataşmadan dolayı o hakkınızı teslim edeceğim; birlikte
inceleyelim, değerlendirelim, siz de bakın olur mu? 
AHMET
YILDIRIM (Muş) – Tamam Sayın Başkan. 
BAŞKAN
– Ama, Sayın Yiğitalp talep ederse yerinden 60’ıncı maddeye göre söz
verebilirim şu anda. 
AHMET
YILDIRIM (Muş) – Önce bir tutanaklar gelsin Sayın Başkan. 
BAŞKAN
– Peki. 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkanım, Sayın Yıldırım biraz önce konuşurken
KHK ile görevden alınanların iktidar partisiyle ilişkisi ve iltisakı
bulunduğunu ifade etti. AK PARTİ 2002’den bu yana Türkiye’de iktidar, iktidar
olarak devlet organizasyonu içinde yer alan çok çeşitli bürokratik kurumların
yükselmesinde veyahut da onlara ilişkin çeşitli işlemlerin yapılmasında iktidar
sorumluluğu çerçevesinde bir rolü var. 
15
Temmuz darbe girişimi olmuş, 15 Temmuz darbe girişimden sonra çete bağlantısı
çerçevesinde devletin içine nüfuz etmiş veya onunla bağlantılı birtakım
çevrelere karşı idari ve hukuki bir mücadele veriliyor. Şimdi, bu mücadele
verilirken geçmişte kastı, hukuki durumu belli olmayan geçmişe doğru bir
retrospektif bakışla böyle bir iltisak kurulmasını bir kere reddederim; bu bir.

İkincisi:
İktidar olan bir siyasi parti, devletin organizasyonundan tutun, bürokratik
kurumlardan serbest piyasaya kadar birçok yere ilişkin karar alıyor,
bağlantılar kuruyor, elbette ihaleleri düzenliyor. Şimdi, bütün bu ilişki
biçimlerini ilişki ve iltisak olarak değerlendirecek bir mantığa yaslanan bir
suçlamada bulunuyor; bu, son derece yanlış ve hakkaniyet, adalet duygusundan
uzak bir değerlendirmedir. 
Sonuçta,
hâkimlere, savcılara ilişkin de birtakım KHK’yla görevden almalar…
SİBEL
YİĞİTALP (Diyarbakır) – Kim atadı hâkim ve savcıları?
MEHMET
NACİ BOSTANCI (Amasya) – … nihayetinde adliyeye intikal etmiş olan birtakım
konular var, emniyete ilişkin de var. Bütün bunları iltisak olarak görmek
akıllara seza bir durum olur!
Arz
ederim. 
AHMET
YILDIRIM (Muş) – Sayın Başkan…
BAŞKAN
– Sayın Yıldırım…
AHMET
YILDIRIM (Muş) – Sayın Başkan, sataşmasına dair kaç örnek vereyim: “Akıllara
zarar bir durum”, “mantığı sorgulanmalı…” Açık bir sataşmadır. 
BAŞKAN
– Evet, “Akıllara zarar durum.” nedeniyle size sataşma nedeniyle söz veriyorum.

ENGİN
ALTAY (İstanbul) – Ben de ayağa kalktım Sayın Başkanım. 
BAŞKAN
– Buyurunuz Sayın Yıldırım.
IX.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Amasya Milletvekili Mehmet Naci Bostancı’nın yerinden sarf ettiği bazı
ifadeleri sırasında şahsına sataşması nedeniyle konuşması
AHMET
YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; AKP’nin, bu örgütle ilişki anlamında kendi
partisinin dahi tamamını ikna edemediği realitesi orta yerde dururken, bizim
yıllara sari bu paralel devlet örgütlenmesi ile AKP’nin arasındaki bariz
ilişkiden imtina etmemiz mümkün değil. 
Düşünün,
bir örgüt düşünün, emniyet bürokrasisinde 41 bin ihraç var; yargı
bürokrasisinde, Adalet Bakanlığına bağlı 9 bin ihraç var; orduda 16 bin ihraç
var; iş adamlarında var, farklı bakanlıklarda var, mülki amirlerde var, her
yerde var, taşeron işçisinde var, bir tek siyasi iktidarda yok öyle mi? Bu
örgüt kanser hücreleri gibi ülkenin her yerine sızdı, bir tek AKP’nin yerel
yönetimlerine ve Meclis grubuna, genel merkezine, il ilçe teşkilatlarına
sızmadı öyle mi? Kargaların gülebileceği bu iddialardan vazgeçmenin ve gerçekle
yüzleşmenin iktidar açısından da sağlıklı bir duruş olacağına inanıyoruz. 
Geçen
hafta buradan bariz bir örnek verdim. İktidarın kendisinin terörist ilan ettiği
bu yapının ve terörizmin arkasına nasıl sığındığına dair bariz bir örnek
verdim. Ahmet Karaca, vekilliği düşürülen Nursel Aydoğan vekilimizin
iddianamesini hazırlamış ve şu anda 302’yle yargılanıyor, müebbetle
yargılanıyor. Niye? MİT tırlarını durdurma iddianamesini hazırladı. Aynı
şekilde, vekilimizi mahkûm eden 3 hâkim ihraç edilmiş. Şimdi, siyasi iktidar
bununla ilgili Başbakanlık tezkeresi hazırlıyorsa terörizmin arkasına sığınmış
oluyor ve bu, paralel devlet yapılanmasının yargı ayağının yaptığı belki de
ender işlerden biri 17-25 Aralık ve MİT tırları iddianamesiydi diyorum.
Bütün
Genel Kurulu saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Yıldırım. 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Yıldırım, AK PARTİ’nin Meclis grubu ve yerel
yönetimlerinin bu terör örgütüyle bağlantılı olabileceğine ilişkin bir akıl
yürütme ve imada bulundu. Bu, açık bir sataşmadır. 
AYŞE
ACAR BAŞARAN (Batman) – Size demedi, öyle demedi. 
BAŞKAN
– Buyurunuz Sayın Bostancı. (AK PARTİ sıralarından alkışlar) 
ENGİN
ALTAY (İstanbul) – Ben de aynı düşünüyorum Sayın Bostancı, bana da
çakabilirsiniz yani. 
2.- Amasya Milletvekili Mehmet Naci
Bostancı’nın, Muş Milletvekili Ahmet Yıldırım’ın sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Hukuk delil ister.
SİBEL
YİĞİTALP (Diyarbakır) – Öyle mi? 
MEHMET
NACİ BOSTANCI (Devamla) - Akıl yürütmeyle, “Orada var, burada var, AK PARTİ’de
niye yok?” Bu, hakkaniyete, adalete, hukuka, yargıya dayalı bir akıl etme
biçimi de değildir. Eğer bildiğiniz bir şey varsa gelip dersiniz ki: “Falan
kişinin, filan kişinin bu örgütle şöyle bir bağlantısı var.” Bunu ortaya
koymadan bu tür genelleyici suçlamalar doğru değil. 
İkincisi:
AK PARTİ, bu terör örgütüne karşı mücadeleyi 17-25 Aralık tarihi itibarıyla
2013’ten beri sürdürüyor ve o zamandan beri kendisinin hem merkez yönetimini
yani Meclis grubu olsun siyasetle ilişkili başka kurumlar olsun il başkanları
olsun burada görev alanlar olsun mahallî idareler olsun, bunlara ilişkin
seçerken kesinlikle bu terör örgütünün sızma girişimlerine karşı son derece
yüksek bir dikkat ve seçicilikle davranmış. 
SİBEL
YİĞİTALP (Diyarbakır) – Valiyi kim atadı oraya?
MEHMET
NACİ BOSTANCI (Devamla) - Dolayısıyla bütün bunları yapmış olan, negatif bir
“selection”la kendini bu terör örgütüne karşı korumaya almış bir siyasi heyete
karşı akıl yürütmeye dayalı “Efendim, sizde yok mu?” Varsa gelip söyleyeceksin,
böyle ortaya laf atmakla olmaz. Sayın Yıldırım bir şey biliyorsa gelip
söyleyecek. 
AHMET
YILDIRIM (Muş) – Tabii, tabii! 
MEHMET
NACİ BOSTANCI (Devamla) - Görevidir aynı zamanda, görevidir, görevidir. 
AHMET
YILDIRIM (Muş) – Söyleyeceğim, şimdi söyleyeceğim. 
MEHMET
NACİ BOSTANCI (Devamla) - Böyle genelleyici laflarla olmaz. 
AHMET
YILDIRIM (Muş) – Şimdi söyleyeceğim. 
MEHMET
NACİ BOSTANCI (Devamla) - Ayrıca şunu unutmayalım: Bu terör örgütüne karşı AK
PARTİ iktidarı inanılmaz bir mücadele veriyor. Herhâlde yaralı bereli bir yapı
bu mücadeleyi veremez. 
Saygılarımla.
(AK PARTİ sıralarından alkışlar) 
ENGİN
ALTAY (İstanbul) – Sayın Bostancı, KESK terör örgütü müdür?
BAŞKAN
– Teşekkür ederim Sayın Bostancı. 
AHMET
YILDIRIM (Muş) – Sayın Başkan… 
BAŞKAN
– Sayın Yıldırım… 
AHMET
YILDIRIM (Muş) – Muradım gereksiz bir polemik yaratmak değil. Hukuk delil
ister. Bariz bir şey söylüyorum: Şu Parlamento çatısı altında Darbe Araştırma
Komisyonu kuruldu. Sağ olsun iktidar partisinin belirlemiş olduğu başkan ve
üyeler tarafından darbenin üstünün örtülmesi neticesine varıldı. Orada Komisyon
üyemiz çok açık bir şey sordu. 
Bakın,
somut bir delil veriyorum Sayın Bostancı, somut bir örnek veriyorum. Delil
istiyoruz. ByLock listesini açıklayın. Neden açıklanmıyor? “Ellerimizde” diyor,
sayı veriliyor. Bu sayıyı açıklasınlar, bakalım hangi partide ne kadar byLock
kullanan ve bu terör örgütüyle ne kadar iltisaklı milletvekili var, belediye
başkanı var. Kim engelliyor? Siyasi iktidar engelliyor. Kim açıklamıyor? Siyasi
iktidar açıklamıyor.
Teşekkür
ederim.
BAŞKAN
– Teşekkür ederim Sayın Yıldırım.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 12/5/2017 tarihinde Grup
Başkan Vekili İstanbul Milletvekili Filiz Kerestecioğlu Demir tarafından,
KHK’yla gerçekleştirilen ihraçların durdurulması ve sağlık durumları kritik bir
aşamada olan açlık grevindeki 2 eğitimci başta olmak üzere hukuksuzca ihraç
edilmiş tüm akademisyenlerin ve kamu emekçilerinin görevlerine iade edilmesi
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 17 Mayıs 2017 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
- Halkların Demokratik Partisi Grubu önerisi lehinde Ankara Milletvekili Necati
Yılmaz. (CHP sıralarından alkışlar)
Buyurunuz
Sayın Yılmaz.
NECATİ
YILMAZ (Ankara) – Sayın Başkan, Sayın Divan, sevgili milletvekilleri; bugün
burada HDP grubunun özellikle OHAL sürecinde yaşanan ihraçlar ve bunların
sonuçlarıyla ilgili, gündeme gelen mağduriyetlerle ilgili bir değerlendirmesini
konuşacağımız önergesini tartışıyoruz. 
Sevgili
milletvekilleri, 16 Temmuz bir darbenin, bir darbe sürecinin sonuçlarını en
acımasız şekilde ülkemize yaşattı. Dönüp 12 Eylülle kıyasladığımızda, 12
Eylülle ilgili ortak değerlendirmemizin toplumun üzerinden geçen bir buldozer
olduğunu söylüyorduk, böyle bir tespitte bulunuyorduk. Şimdi dönüp baktığımızda
12 Eylül ile 16 Temmuz darbesini, darbe sürecini birlikte değerlendirip
kıyasladığımızda görüyoruz ki o günlere rahmet okutan, özellikle ihraçlar,
mağduriyetler, tutuklamalar, basın üzerinde oluşan baskılar, kapatılan medya
kuruluşları, tutuklanan gazeteciler, tutuklanan siyasetçiler, sürgüne
gönderilen siyasetçiler ve tüm bu mağduriyetler üzerinden baktığımızda bu defa
16 Temmuz darbe süreciyle ilgili söyleyeceğimiz söz tam bir toplumsal afettir,
siyasal bir afettir. Böylesine büyük, ağır tahribatlar yaratmış bu afet
sürecinin tüm mağduriyetlerini burada konuşmamıza imkân yok. Ancak burada
somut, 2 eğitimcinin artık yaşamlarını kritik bir aşamaya getiren bir hak
arayışına, bir seslenişine, bir itirazına ilişkin değerlendirme üzerinden bu
sürecin tartışılmasını istiyoruz. Biliyoruz ki diğer mağduriyetleri konuşsak
günlerce bunları bitiremeyiz ve bu zaman bizlere yetmez.
Sevgili
milletvekilleri, biliyorsunuz sayısı 150 binlere ulaşmış kamudan ihraç edilen
kamu emekçileriyle ilgili ve diğer mağduriyetlerle ilgili ne yazık ki
başvurulacak bir kanun yolu yok. Başvurulan makamların tamamı, yargı
makamlarının tamamı özellikle 23 Ocak 2017 günlü 685 sayılı OHAL
Kararnamesi’yle OHAL’de çıkarılan kararnamelere ilişkin yargı denetiminin
olmayacağını, bu başvuruların sadece OHAL İnceleme Komisyonuna
götürülebileceğini söylüyor ve bu gerekçeyle bütün başvurular reddediliyor.
Dolayısıyla, aradan geçen bu on aylık süre içerisinde tamamıyla bir
hukuksuzluk, bir kuralsızlık, bir keyfîlik ve bir denetimsizlik süreci işlendi.
On ay içerisinde mağdur olduğunu düşünen hiçbir yurttaşımızın başvuracağı yasal
bir yol yoktu. Şimdi, bu on ay içerisinde mağdur olduğunu düşünen
yurttaşlarımızın başvurabildikleri bir sürecin olmadığı dönemi tartışıyor ve
konuşuyoruz. Dolayısıyla da bu on aylık dönemi hatırladığımızda siz her
“demokrasi” dediğinizde, her “hukuk” dediğinizde bu dönemdeki mağduriyetleri ve
hukuksal denetim yollarının yokluğunu hatırlayacağız. 
Sevgili
milletvekilleri, özellikle bu süreçte insanların ihbar edeni belli olmayan,
kimliği bilinmeyen, asılsız, mesnetsiz, dayanaksız ithamlarla, kararnamelerin
aracılığıyla işlerinden, aşlarından yoksun bırakıldığı bir süreci yaşadık ve bu
insanlar tümüyle işsizliğe, çaresizliğe mahkûm edildiler. Hiçbirinin
başvuracağı bir kanun yolu yoktu, bir bakıma onları ölüme ve yaşam hakları
üzerinden haklarını aramaya mahkûm ettiler. Biliyoruz ki 17 Temmuzda 24 kanun
hükmünde kararnameyle 100 binin üzerinde ihraç, 40 bin tutuklu ve asılsız
iddialarla, kimliği bilinmeyen kişilerin yaptığı ihbarlarla bir dolu mağdur
yaratıldı. Bu mağdurların bir çoğu çaresizlik içerisinde yaşam hakkına son
vermeyi bir çözüm yolu olarak, bir hak arayışı olarak gördü. Türkiye’yi bu hâle
bu süreçte getirdiniz ve 5 bine yakın akademisyen, öğretim görevlisi
kürsülerinden koparıldı, öğrenciler bu kürsülerden uzaklaştırıldı. Bu sürece
ilişkin itirazlarını söyleyen öğrenciler de tutuklandı ve onlar şu anda
cezaevlerinde mahkûm durumdalar. Ama biz biliyoruz ki asıl mahkûmiyet
insanların cezaevinde oluşu değil düşüncelerimizi hapseden sınırlamaların
varlığıdır. O nedenle ben o üniversiteli gençlerimizi Türkiye’nin aydınlık yüzü
ve asıl özgür düşünceli gençleri olarak görüyorum.
Şimdi,
biliyorsunuz -sabah Meclis Başkan Vekilimiz söyledi- hemen 500 metre
uzağımızda, Yüksel Caddesi’nde, İnsan Hakları Anıtı’nın önünde, 2 akademisyen,
önce günlerce yaptıkları açıklamalarla, eylemlerle dertlerini anlatmak
istediler, haklarındaki suçlamayı öğrenmek istediler; her gün yapılan
gözaltılar sonrasında, sonuç alamayınca bu defa açlık eylemine başladılar.
Şimdi günbegün eriyen bedenleri üzerinden haklarını aramak, itirazlarını yapmak
için çaba gösteriyorlar ve baskılar, yine her defasında artarak devam ediyor.
Ama ne yazık ki sizler odalarınızdan 500 metre mesafeden bu sessiz çığlığı
duymadınız, duymak istemediniz ve bir işkenceye dönüşen yaka paça
tutuklanmalarını görmek istemediniz. Akşamleyin evinize gittiğinizde,
çocuklarınızla beraber yediğiniz akşam yemeğinde lokmaları ağzınıza götürürken
onların eriyen bedenlerini hiç aklınıza getirmek istemediniz. Ama siz ne kadar
kafanızı kuma gömseniz de bu çığlıkları, bu itirazları yok saysanız da toplumun
birçok kesimi dünyanın birçok yerinden, ülkenin birçok yerinden bu eyleme
destek veriyor. Sizler bu tutumunuzu daha fazla ne kadar sürdüreceksiniz, bunu
sormak istiyorum ve eğer bu kadar yürekleriniz kör ve sağır olacaksa sizler
yaşıyor musunuz, bunu sorgulamanızı istiyorum. 
Sevgili
milletvekilleri, biliyoruz ki ülkemize yaptığınız zulüm ve sıkıntı bunlarla
sınırlı değil. Ülkenin tüm mal varlığına, tüm değerlerine göz koydunuz. Şimdi
göz koyduğunuz şey yaşam haklarımızın ta kendisidir. Bununla ilgili
insanlarımızı ciddi bir mağduriyete uğratıyorsunuz ve onları yaşam hakları ve
beden bütünlükleri üzerinden terbiye etmek istiyorsunuz. 
Sevgili
milletvekilleri, size dönüp on yıllar öncesini hatırlatmak isterim. TEKEL
direniş eylemleri vardı benzer şekilde. Orada da yakılan çadırlar, her gün
polis baskısına uğrayan eylemlikler vardı. Orada TEKEL işçilerinin mücadele
içinde ürettikleri, yeniden yeşerttikleri bir filozofun sözünü sizlere
hatırlatmak istiyorum: “İktidar eğer hayatı hedef almışsa hayat da iktidara
karşı direnişe dönüşür.” Biz bu sözü unutmuyoruz. Siz de lütfen bunu unutmayın.
Eğer insanları bedenleri üzerinden, yaşam hakları üzerinden terbiye etmeye
kalkarsanız bu bir direniş olarak karşınıza çıkar. Yine hatırlatmak istiyorum:
Bütün sistemlerin, bütün yönetimlerin, demokratik olsun olmasın birincil görevi
adaletli davranmaktır, adaleti çoğaltmaktır; değilse yıkılmaya mahkûmdur ve
bütün devletlerin birincil ödevi yurttaşını yaşatmaktır, bu ödevden
uzaklaşmamaktır. 
Sevgili
milletvekilleri, biliyoruz ki içinden geçtiğimiz darbe sürecinde önce
bedeninizin parçasına dönüşen sonra ihanetine uğradığınız FETÖ süreciyle
hesaplaşmaktan zorlanıyorsunuz, üzerine gidemiyorsunuz. Burada yapılan
tartışmaların tamamı boş kalıyor sayın grup başkan vekili. Dolayısıyla da her
FETÖ’yü kovaladığınızda kendi kuyruğunuzdan yakalıyorsunuz ve bu açmazın, bu
paradoksun içerisinde bu süreci sorgulamak isteyen her muhalifi cezalandırmak
istiyorsunuz, sesini kısmak istiyorsunuz, asıl sorun burada. Ama yapmanız
gereken tek şey bu gerçeğinizle yüzleşmektir ve şunu hatırlatmak istiyorum: Bu
Mecliste birçok oylama yapıldı, bunların birçoğu tarihe not düştü. İdamlarla
ilgili oylamalar yapıldı, insanlar el kaldırdı, karşı çıktı. Onların hepsi
tarihe not oldu ve şimdi o oyu kullananlar, oylarına sahip çıkmak istemiyorlar.
O babaların, annelerin çocukları o duruşa sahip çıkmak istemiyorlar. Birazdan
burada yine bir oylama yapacaksınız. Bu oylamada ben sizleri insan haklarına
sahip çıkmaya davet ediyorum, ben sizleri hukuka sahip çıkmaya davet ediyorum,
ben sizleri yaşam hakkına sahip çıkmaya davet ediyorum. Değilse, bu oylamada
aksi bir tutum sergilerseniz inanın ki çocuklarınız da size sahip çıkmayacak ve
sizler de bu kullandığınız oya sahip çıkmayacaksınız. İnsan hakları herkese
lazım, insan hakları hepimize lazım. 
Zaman
zaman cezaevine gidiyoruz, o kumpas davası içerisinde dahli bulunanların
durumlarını görüyoruz. Yine bu süreçte sorgulanacak, yine ziyaretlerimize
gideceğiz birbirimizin. Orada bunların muhasebesini yapmak istemiyorsanız
gelin, burada yapalım; gelin, o eylemin gerçekleştiği İnsan Hakları Anıtı’nın
anlamına sahip çıkalım; gelin, yaşama şans tanıyalım...
(Mikrofon
otomatik cihaz tarafından kapatıldı) 
NECATİ
YILMAZ (Devamla) – ...gelin, herkesin suçlandığı, itham edildiği suçlamaları
öğrenmesini sağlayalım; gelin, hep beraber oy verelim, emek kazansın... 
BAŞKAN
– Mikrofonunuzu açıyorum Sayın Yılmaz.
NECATİ
YILMAZ (Devamla) – ...yaşam kazansın diyorum, saygılar sunuyorum. (CHP
sıralarından alkışlar)
BAŞKAN
– Halkların Demokratik Partisi Grubu önerisi aleyhinde Osman Aşkın Bak, Rize
Milletvekili.
Buyurunuz
Sayın Bak. (AK PARTİ sıralarından alkışlar) 
OSMAN
AŞKIN BAK (Rize) – Sayın Başkan, değerli milletvekilleri; HDP Grubunun
KHK’larla ihraç edilenlerle ilgili vermiş olduğu Meclis araştırma önergesinin
aleyhinde söz almış bulunuyorum.
15
Temmuz darbe girişiminin ardından 20 Temmuz tarihinde yüce Meclisimizin
onayıyla ilan edilen OHAL kapsamında KHK’larla ihraç edilenlerle ilgili
değerlendirme süreci devam etmektedir. Bu süreçte 30 binin üzerinde kişi
görevine iade edilmiştir. Grubumuz adına konuşan Mahmut Kaçar’ın da ifade
ettiği gibi inceleme komisyonu kurulmuştur, bu Komisyon 7 üyeden oluşuyor ve bu
Komisyonun çalışma süresi iki yıl. Bu süreç içerisinde kendisine verilen
düzenlemeleri çıkarmakla ilgili olarak yetkisi vardır, istediği kadar
sekretaryasını oluşturabilir.
HAYDAR
AKAR (Kocaeli) – Osmancığım, düzenleme yapma yetkisi yok, dosyaları inceleme
yetkisi var.
OSMAN
AŞKIN BAK (Devamla) – Bu süreç hukuk çerçevesinde, idari çerçevede devam
edecektir. Burada, ihraç edildikleri zaman iadeleri kabul edilmeyenlere, onlara
da yargı yolu açılıyor ve bu ihraç edilenler önce idare mahkemelerine
başvurabiliyor, oradan da sonuç alamazsa Danıştaya başvurabiliyor, delil
sunabiliyor. Dolayısıyla, hukuku işletmek bizim görevimiz.
AK
PARTİ olarak, hain FETÖ şebekesiyle, bu ülkeye kastetmek isteyenlerle, bu
ülkenin bekasıyla uğraşanlarla sonuna kadar mücadele edeceğiz. 15 Temmuzda bu
millet şunu göstermiştir: Bu millete kimse diz çöktüremez, bu millete kimse
hesap soramaz; bu millet kendi bekasını savunmakla yeterlidir, gereğini
yapmaktadır. Biz aziz milletimize güveniyoruz, aziz milletimizin bize verdiği
desteğe güveniyoruz. FETÖ terör örgütüyle, bu ülkeye hesap sormak isteyenlerle
sonuna kadar mücadele edeceğiz, hesabını soracağız ama hukuk çerçevesinde, eğer
bir kişinin hakkı yeniyorsa da bunun takipçisi olacağız. Bunun için de inceleme
komisyonu kurulmuştur. Takip edeceğiz, görevimiz budur; milletimize
güveniyoruz, hukukumuza güveniyoruz. 
Bu
Meclis araştırma önergesinin aleyhinde olduğumu ifade ediyorum. 
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Bak. 
Öneriyi
oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Birleşime
on beş dakika ara veriyorum. 
Kapanma Saati: 16.39
ÜÇÜNCÜ OTURUM
Açılma Saati: 16.59
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Mehmet
Necmettin AHRAZOĞLU (Hatay)
-----0-----
BAŞKAN
– Sayın milletvekilleri, Türkiye Büyük Millet Meclisinin 93’üncü Birleşiminin
Üçüncü Oturumunu açıyorum. 
Alınan
karar gereğince sözlü soru önergelerini görüşmüyor, gündemin “Kanun Tasarı ve
Teklifleri ile Komisyonlardan Gelen Diğer İşler" kısmına geçiyoruz.
1’inci
sırada yer alan Adalet ve Kalkınma Partisi Grup Başkanvekili Kayseri
Milletvekili Mustafa Elitaş’ın Bazı Alacakların Yeniden Yapılandırılması ile
Bazı Kanunlarda Değişiklik Yapılmasına Dair Kanun Teklifi ve İstanbul
Milletvekili Tülay Kaynarca ve 13 Milletvekilinin Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik
Yapılması Hakkında Kanunda Değişiklik Yapılması Hakkında Kanun Teklifi ile Plan
ve Bütçe Komisyonu Raporu’nun görüşmelerine başlıyoruz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş’ın Bazı Alacakların Yeniden
Yapılandırılması ile Bazı Kanunlarda Değişiklik Yapılmasına Dair Kanun Teklifi
(2/1703) ve İstanbul Milletvekili Tülay Kaynarca ve 13 Milletvekilinin Hazineye
Ait Taşınmaz Malların Değerlendirilmesi ve Katma Değer Vergisi Kanununda
Değişiklik Yapılması Hakkında Kanunda Değişiklik Yapılması Hakkında Kanun
Teklifi (2/1622) ile Plan ve Bütçe Komisyonu Raporu (S. Sayısı: 475) (x)
BAŞKAN
– Komisyon? Yerinde.
Hükümet?
Yerinde.
Komisyon
raporu 475 sıra sayısıyla bastırılıp dağıtılmıştır.
Sayın
milletvekilleri, alınan karar gereğince, bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklif, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır.
Şimdi,
teklifin tümü üzerindeki söz taleplerini karşılayacağım, önce siyasi parti
gruplarına söz vereceğim.
Gruplar
adına ilk konuşmacı, Milliyetçi Hareket Partisi Grubu adına Emin Haluk Ayhan,
Denizli Milletvekili.
Buyurunuz
Sayın Ayhan. (MHP sıralarından alkışlar)
MHP
GRUBU ADINA EMİN HALUK AYHAN (Denizli) – Teşekkür ediyorum Sayın Başkan.
Sayın
Başkan, sayın milletvekilleri; 475 sıra sayılı Bazı Alacakların Yeniden
Yapılandırılması ile Bazı Kanunlarda ve Kanun Hükmünde Kararnamelerde
Değişiklik Yapılmasına Dair Kanun Teklifi’nin geneli üzerine Milliyetçi Hareket
Partisinin görüşlerini arz etmek üzere söz aldım. Muhterem heyeti saygıyla
selamlıyorum. 
Sayın
Başkan, sayın milletvekilleri; son yıllarda “yeniden yapılandırma” adı altında
çok sayıda yasa tasarısı veya teklifi getiriliyor. Bahse konu teklif ve bazı
alacakların yeniden yapılandırılmasının yanı sıra maden, enerji, bankacılık,
kamu arazileri, motorlu taşıtlar ve benzeri pek çok farklı alanda farklı
kanunları değiştiren düzenlemeler içeren bir torba kanun hüviyeti taşıyor.
Torba kanun konusunu daha önce her seferinde usul yönünden eleştirdik. Bu
eleştirilerimiz bugün de baki. 40 madde gelip 200 madde çıkan tasarı ve
tekliflerin olduğunu biliyoruz. Ancak bu teklif, ocak ayında erteleme
düzenlenmesini saymazsak son dokuz ay içinde getirilen ikinci kapsamlı
düzenleme. Giderek düzenleme aralıkları sıklaşıyor. Olayları, gelişmeleri sebep
göstermek olayı açıklamıyor. Maalesef bu durum vergi adaletini bozuyor; vergi
ahlakı ve tahsilatı üzerinde olumsuz etkileri oluyor. Sürekli yapılandırma
bekleyen bir mükellef profili oluşuyor. Vergisini zamanında ödeyen mükellefe
verilen teşvik zamanında ödemeyene getirilen imkânlardan çok daha sınırlı.
Vergisini zamanında ödeyene yüzde 5 indirim -o da belli sınırlar içinde- ancak
ödemeyene çok kapsamlı düzenlemeler, otuz altı-altmış ay arası taksitlendirme
hakkı. Âdeta vergiyi zamanında ödememek teşvik edilir hâle geliyor. 
Usul
yönünden: Bu teklif önce Komisyona 5 madde olarak geldi. Sadece 15/6/2016 ile
31/12/2017 tarihleri arasında vergi ve sosyal güvenlik borcu yapılandırması
olarak gelmişti ancak sonra genişletildi. Tecil düzenlemeleri ve avantajları ve
bu konuda Bakanlar Kuruluna verilen flu ve çok kapsamlı yetkilerle -maden,
enerji, bankacılık, kamu arazileri, motorlu taşıtlar gibi bazı alanlar- eklenen
düzenlemelerle kapsam bir hayli genişledi; önce 17, sonra 20 madde oldu. Kapsam
neredeyse altından kalkılmayacak boyutlara ulaşıyor. 
Komisyonda
Sayın Bakana ifade etmiştik. Siz bir an önce teklifin yasalaşmasını
istiyorsunuz çünkü beklerse kapsamı altından kalkılmayacak boyutlara ulaşır
demiştim. 
Komisyon
görüşmelerinde AKP Grubu ile Hükûmet arasında senkronizasyon problemi vardı. 
Burada
genel bir vergi düzenlemesi değil, maalesef, yer yer adrese teslim hükümler
var. Sadece 75 firmaya özel çözüm var hem de vatandaştan devlet için toplanıp
devlete ödenmeyen vergi, ödenmeyen kamu alacakları. 
Özellikle
tecil konusunda Bakanlar Kuruluna tanınan yetkilerin çok detaylı, somut
kriterlerle tanımlanması ve şeffaflıkla uygulanması ihtiyacı var. Komisyon
çalışmaları sırasında bir miktar bu konuda düzeltme yapıldı ancak yeterli
değil. Burada daha ileri düzenleme yapma ihtiyacı var. 
Teklifin
gerekçesinde, 15 Temmuz darbe girişiminin ekonomimizde yarattığı olumsuz
yansımaların bertaraf edilmesi hususu var. Sadece bu olsa çözme imkânı belki
biraz daha kolay olabilir ama yapısal problemler zaten ortada duruyor. Bu sonuç
sadece 15 Temmuz darbe girişiminin yarattığı bir sonuç değil, aynı zamanda
yapısal problemlerden de kaynaklanıyor. Maalesef böyle bir problemli bir
ekonomik ortamda kısa vadeli çözümler ve önlemler problemleri çözmeyeceği gibi
derinleşmesine, daha da içinden çıkılmaz hâle gelmesine neden olabilir. Problem
çözmeye devam edersiniz ama meseleyi halletmiş olmazsınız. Yapısal unsurlar,
mekanizmalar ve uygulamanın birlikte düşünüleceği bir tasavvura ihtiyaç var.
Ekonomide, alınan tedbirlerde bir eksen değişikliği gerekiyor. Bu, üretim
ekonomisiyle ilgili olmalı. Beklentileri iyi yönetmek gerekiyor. Bu tedbirler,
maalesef, ekonomide beklenti yönetimini bozuyor, ekonomik aktörleri rasyonel
olmayan yerlere götürüyor, günlük ihtiyaçlarını gidermeye odaklanıyor, uzun
vadeli ve stratejik bakmayı unutur hâle geliyor, unutturuluyor. İşine de
gelmiyor aslında Hükûmetin. Baktığınız zaman, orta vadeli programdaki
hedeflerin hiçbirine -bugün telaffuz edilmeyecek düzeyde- yaklaşılabilmesinin
mümkün olmadığını görüyoruz. Esasen ekonomide bir üst akıl da beklememek lazım.
Hükûmetin üzerine düşeni ivedilikle yerine getirmesini bekliyoruz. 
Biraz
önce söyledim, ekonominin üretim bazlı yeni bir eksene oturtulması şart. Vergi
sistemi başta olmak üzere, üretim, dış ticaret, enerji, bankacılık, kredi
mekanizmaları, kamu bankaları, imar sistemi ve teşvik rejiminde ciddi
reformlara ihtiyaç var. Dâhilde işleme rejimi hususunun mutlaka gündeme gelmesi
lazım, Türk sanayisini çökertmek üzere. Bu konuda bizlerin öneride
bulunabilmesi için en azından şeffaf olarak buradaki datalara, rakamlara
ulaşıp, inceleyip, nasıl bu işin içinden çıkabileceğine dair Hükûmete
önerilerde bulunabilmemiz gerekli. 
Bu
alanlarda yapısal tedbirlerin bir an önce devreye sokulması gerekli. Böyle,
torbaya eklenen düzenlemeler, maalesef, çözüm olmuyor; sorunu erteliyorsunuz ve
büyütüyorsunuz, sıklıklar iki üç senede bir olurken -böyle yapılandırma
düzenlemesi getirirken- sonra yıla iniyor, buradaki gibi de ne yapıyor? Yılda
iki kere olmaya başlıyor. Bu, problemi çözmüyor, daha derinleştiriyor. Zaten
kamu alacaklısı olduğunuz karşı taraf, vatandaş veya şirket bu işi çözebilse,
bitirebilse her sefer bunu tekrar, yeniden yapılandırma gibi bir yola gitmezdi.
Sayın
Başkan, değerli milletvekilleri; ekonomi bir dengeler manzumesi. İç ve dış
denge ekonomiyi ayakta tutan iki temel ayak, biri bozulursa diğeri de
bozuluyor, ekonomide tek ayak üzerinde fazla mesafe almak mümkün değil. İç
denge bozulursa enflasyon da işsizlik de oluyor. Dış denge bozulursa bunun
sonucunda cari açık, döviz kurları ve büyümede sıkıntı başlıyor. Bunların hepsi
de birbirleriyle karşılıklı etkileşim, ilişki içinde.
Bakıyoruz,
ekonomide şu anda bu hastalıkların hepsi nüksetmiş durumda. Büyüme Türkiye'nin
ihtiyaçlarının ve potansiyelinin çok gerisinde, yüzde 3 seviyesini aşamıyor.
Enflasyon, işsizlik almış başını gitmiş, çift haneli rakamlara oturmuş ve orada
yerleşmiş; öyle bir kerelik falan yükselme değil, kalıcı olacağı belli, zaten
gözüküyor. İşsizlik oranı 2017 yılı Şubat ayında, geçen yılın aynı dönemine
göre yüzde 1,7 puanlık artışla 12,6 seviyesinde fakat Hükûmet ve açıklayan
bürokrasi “Rakamlar nereden Hükûmete pozitiflik, bir artı getirir?”
düşüncesiyle neyi söylüyorlar? “Bir ay öncekine göre” diyorlar. Demek ki bu
olay hakikaten sıkıntılı. Tarım dışında işsizlik 2,1 puan artmış, yüzde 14,8
olmuş. Genç nüfusta işsizlik oranı 4,7 puanlık artışla yüzde 23,3 olmuş. Tarım
dışında benzer. Diğer taraftan Hükûmet tarafından “ekonomimizin en güçlü yanı”
olarak ifade edilen mali disiplinden her geçen gün uzaklaşılıyor.
Sayın
Bakanım, burada size takılmadan edemeyeceğim. Hakikaten AKP’nin “en başarılı
alan” olarak ifade ettiği mali disiplin zaman zaman yurt dışında da övgüler
aldığı bir olaydı. Siz bürokratken bu iş çok iyiydi ama Bakan oldunuz, bu iş
sıkıntıya düştü Sayın Bakan. 
Geçen,
Komisyonda da görüştük, biliyorsunuz, geçen Hazine nakit dengesini görüşmüştük.
Siz geçmişe yönelik bir şeyler ifade ettiniz ama daha dün, ayın 15’inde ne
açıklandı? Siz bütçeyi açıkladınız, bütçe rakamlarını. Biraz da onlara değinmek
istiyorum. Hakikaten üzerinde durmak lazım. 
Esasen,
2016 yılı Ocak-Nisan döneminde 5,4 milyar TL fazla vermiş bütçe. Şimdi, 2017
Ocak-Nisan döneminde 17,9 milyar TL açık var. İlk dört ayda bütçe dengesindeki
bozulma eksi yüzde 430. Şimdi, 2016 yılı Ocak-Nisan döneminde 24,6 milyar TL
faiz dışı fazla verilmişken 2017 yılı Ocak-Nisan döneminde 4,2 milyar TL’ye
düşmüş. İlk dört ayda faiz dışı bütçe dengesinde bozulma eksi yüzde 83. 2017
yılı Ocak-Nisan döneminde bütçe gelirleri bir önceki yılın aynı dönemine göre
yüzde 9 oranında artmış. Ancak bütçe giderleri yüzde 22,5 Sayın Bakan. 
Nisan
ayı bütçe gerçekleşmeleri, maalesef, bütçe dengelerinin hızla bozulmakta
olduğunu gösteriyor. Siz, hakikaten, bürokratken bunu sıkıyormuşsunuz. Bunda da
kısmen haklılık payı -tamamen demeyeyim ama- var. Maalesef, şu anda bu işlerin
iyi gitmediğini gösteren bir sonuç var. Sorunun vergi affı ve yapılandırma gibi
kısa vadeli geçici tedbirlerle çözülemeyeceği, bu yönüyle vergi sisteminde ve
kamu maliyesinde yapısal reform ihtiyacının baş gösterdiği aşikârdır. 
Kamu
mali disiplininin yanı sıra, vatandaşı ve şirketleri vergi ödeyemez hâle
getiren sorunları bulup çözmek gerekir. Ben bu konuda samimi olduğunuza
inanıyorum ama çaresiz kaldığınızı düşünmek istemiyorum çünkü vergi sistemi
bozuk ve adaletsiz. Kayıt dışı önlenemiyor, bilakis teşvik ediliyor. Vergi
tahakkuk tahsilat oranları pek iyi değil ÖTV ve KDV dışında. Türkiye’de
kazançtan alınan vergilerin toplam vergi gelirleri içindeki payı yüzde 30’lar civarında
seyrediyor. Vergi gelirlerinin yaklaşık yüzde 70’i tüketim ve işlemler
üzerinden alınan vergiler. Bu durum vergi adaleti bakımından çok sorunlu bir
durum arz ediyor. Vergi belli sektörlerin, kesimlerin ve harcamaların üzerine
yüklenmiş durumda. Bazı sektörlerde ekonomik faaliyetleri zafiyete uğratacak
noktaya gelmiş vaziyette. Sonra da sürekli aflar ve yapılandırmalar çıkarmak
zorunda kalıyorsunuz. Üstelik bu şeklide tahsilat da yapılamıyor. Otuz
altı-altmış ay vadeye yayıyorsunuz. 
Bakınız,
üst üste çıkarılan af ve yapılandırma düzenlemelerinin vergi ve sosyal güvenlik
prim tahsilatlarını kayda değer bir şekilde artırmadığı, tahakkuk tahsilat
oranlarını da öyle yükseltmediği görülüyor. Tahakkuk tahsilat oranları 2001’de
yüzde 91,4; 2004’te 93 seviyesinde; onca yapılandırmaya rağmen biraz gerileme
var. Maliye Bakanlığı verilerine göre Temmuz 2016’da çıkarılan 6736 sayılı
Yapılandırma Kanunu kapsamındaki alacak asılları toplamı 158,4 milyar TL. Bahse
konu kanun kapsamında yapılandırılan alacaklar ise toplan 77,4 milyar TL olmuş.
Özetle, yapılandırma kapsamına giren borcun yalnızca yüzde 48,7’lik kısmı ancak
yapılandırılabilmiş. Bahse konu yapılandırmalardan elde edilen tahsilat ise 9,1
milyar TL yani yapılan tahsilatın yapılandırılan borca oranı ise hâlihazırda
düşük bir seviyede.
Diğer
taraftan, yeni kanun teklifi kapsamına giren alacak asıllarının 6736 sayılı
Kanun’a göre yapılandırılmamış alacak aslı olan 81 milyar TL de ilave
edildiğinde toplam 135 milyar TL olarak beklendiği Maliye Bakanlığı tarafından
Komisyona sunulan bilgilerde yer alıyor. Bu kapsamda, dokuz ay arayla iki
yapılandırma kanunu çıkartılmasına rağmen alacak asılları toplamında anlamlı
hiçbir azalmanın olmadığı ortaya çıkıyor. Yapılandırmada deyim yerindeyse
patinaj yapıyoruz. Buradan da görüldüğü üzere, af ve yapılandırma gibi bütçe
disiplinini tehdit eden kısa vadeli geçici rahatlama sağlamaya yönelik
tedbirlerden ziyade ekonomideki yapısal sıkıntılara çare olacak tedbirlerin
uygulanma ihtiyacı bulunmakta. 
Son
olarak, yapılandırılan borçların önemli bir kısmı bankacılık sistemi üzerinden
ödeniyor. Kredi ve kartlarla bankacılık sisteminde yaratılan kaynakların,
kredilerin tüketime, yatırıma, üretime gitmesi gerekirken devletin kasasına
geri dönüyor borçlanmalarla. Bir anlamda piyasadan parayı geri çekiyorsunuz,
bir yandan da Merkez Bankası piyasada likiditeyi artıran yeni enstrümanlar
geliştirmeye çalışıyor, mesela banka senetleri sistemi tartışılıyor. Bu işler
birbiriyle çelişmiyor mu?
Türkiye
ekonomisinin sorunları ağırlaşarak devam ediyor. Artan jeopolitik riskler,
büyüme ve yatırımlardaki sıkıntılı durum, düşüş; döviz kurlarındaki hızlı
yükseliş, işsizlik ve enflasyondaki hızlı yükselme, özel sektör ve kamu
kesiminin yükselen dış borçları, giderek bozulmakta olan bütçe dengeleri, ekonominin
artan kısa vadeli dış finansman ihtiyacı, cari açığın yeterince azaltılmaması
ve finansmanının güçleşmesi, turizm ve ihracat gelirlerinin artırılamaması
önümüzdeki dönemde Türkiye ekonomisinde ciddi adımlar atılması gereğini ortaya
çıkarıyor. 
Referandum
sonrasında ülkemiz üzerinde belirsizlik ve risk algılarının dağılmaya başladığı
ifade edilse de siyasette ve ekonomide normalleşmeyi sağlayacak bir siyasi ve
ekonomik iklimin bir an önce oluşturulması gerekir. Şüphesiz, salt içerideki
gelişmeler değil dış dünyada ve bölgemizde yaşanmakta olan gelişmelerin seyri
de önem taşımaktadır. Dış koşullarda hareket dinamiklerinin değişiyor olması,
dünya ekonomisinde kartların yeniden dağıtıldığı, ilişkilerin yeniden
tanımlandığı, buna uygun ortaklıkların şekillendiği yeni bir döneme doğru
hareket edildiğini gösteriyor. Türkiye, dünya ekonomisindeki bu dinamikleri de
dikkate alarak güçlü bir aktör olarak yoluna devam etme mecburiyetinde. Asgari
müştereklerde şeffaf olarak bilgilerin muhalefetle paylaşılması, kamuoyuyla
paylaşılması yeni çalışmalara baz teşkil edecek görüşlerin ortaya çıkması
açısından önemli. 
Burada
şunu ifade etmek istiyorum: Kanun teklifini genel olarak desteklemekle
birlikte, usul yönünden ve muhalefet şerhimizde ifade ettiğimiz hususlar nedeniyle
eleştirilerimiz ve maddelere yönelik yaklaşım farklılıklarımız çerçevesinde
bazı kısımlarına da muhalefet ediyoruz.
Teşekkür
ediyorum, saygılar sunuyorum Sayın Başkan. (MHP sıralarından alkışlar)
BAŞKAN
– Teşekkür ederim Sayın Ayhan.
Gruplar
adına ikinci konuşmacı Halkların Demokratik Partisi Grubu adına Garo Paylan,
İstanbul Milletvekili.
Buyurunuz
Sayın Paylan. (HDP sıralarından alkışlar)
HDP
GRUBU ADINA GARO PAYLAN (İstanbul) – Sayın Başkan, değerli milletvekilleri;
hepinizi saygıyla selamlıyorum. 
Yeniden
bir af yasasıyla karşı karşıyayız. Arkadaşlar, Türkiye Cumhuriyeti’nin bir
maliye bakanı bir rekor kırdı; dokuz ay önce bir af yasası çıkarmıştık ve bir
rekor olarak söylüyorum bunu, dokuz ay sonra bir af yasasıyla daha sizlerin
karşısına geldi, bu da onun madalyası olsun diyelim, Sayın Maliye Bakanının ve
Hükûmetin tabii ki.
Değerli
arkadaşlar, bakın, bir önceki af yasası ne zaman geldi? Buna bir bakalım. Bir
önceki af yasası darbe girişiminden yalnızca beş gün sonra bizim maillerimize
düştü yani Plan ve Bütçe Komisyonu üyelerinin maillerine düştü. Ne istiyordu?
“Esnaf zorda, sanayici zorda, çiftçi zorda; gelin, biz bu borçları
yapılandıralım.” diyordu. Demek ki bu yalnızca darbe girişimiyle ilgili
değildi. Bu darbenin bir hazırlık dönemi vardı yani çiftçiyi, esnafı,
sanayiciyi dar günde bırakan, vergisini ödemekte, primlerini ödemekte
zorlaştıran bir dönem vardı. Buna bir bakalım dedik, o günlerde dedik. 26-27
Temmuz 2016’da yani darbeden on bir gün sonra Komisyonda Sayın Bakana dedik ki:
“Bir musibet atlattık, bir darbe girişiminden geçtik ama bu darbenin bir
hazırlık dönemi vardı. Buna bir bakalım, bir öz eleştiri yapalım siyaset kurumu
olarak. Bu öz eleştiriyi yaparsak bir daha aynı hataları yapmayız.” O günlerde
siyaset kurumunda bir uzlaşma havası kısmen vardı, hani “Yenikapı ruhu”
diyordunuz ya, o vardı. Yenikapı ruhunda HDP yoktu ama biz çağrımızı şu yönde
yaptık: “Siyaset kurumu tahribat aldı. Gelin, siyasete dönelim, yaptığımız
hatalara bakalım. Ne oldu da biz darbe günlerine geldik ve darbe günlerinde ne
oldu da toplum çatışmalı, kutuplaşmalı bir döneme girdi ve bununla beraber de
esnafımız iş yapamadı, güven endeksleri düştü, sanayici yatırım yapmaktan
korktu, yabancı yatırımcı çekildi, turistler gelmemeye başladı ve ciddi bir
kaotik döneme geçtik; bunlara bir bakalım.” dedik. “Buna bakmazsak -aynen Plan
ve Bütçe Komisyonu tutanaklarındadır- siz bir yıla kalmaz tekrar af yasası
getirirsiniz.” dedim Sayın Maliye Bakanına. Benim bir yıl tahminim bile
tutmadı, dokuz ay sonra bir af yasasıyla daha karşımıza geldi. 
Değerli
arkadaşlar, gelin, Türkiye Büyük Millet Meclisi olarak biz bu eleştiriyi
yapalım. Sayın Maliye Bakanına öz eleştiri çağrısını yapınca hiddetlendi. Ben
“Çuvaldızı bana batır, iğneyi kendinize batırın.” dedim ama yok, iğneyi dahi
kendine batırmadı, direkt olarak bilindik cümlelerle HDP’ye dönük saldırdı. 
TAHSİN
TARHAN (Kocaeli) – Bakana laf söyleme ya! 
GARO
PAYLAN (Devamla) – Oysa, hepimizin sorumluluğu bu öz eleştiriyi yapmak,
hepimizin sorumluluğu ama maalesef, Sayın Maliye Bakanından tek bir cümle dahi
duymadık öz eleştiriye dair. 
Bakın
arkadaşlar, darbe dinamiği nasıl gelişti? Buna bakmak zorundayız, buna
bakmadığımız sürece aynı hataları yapmaya devam ediyoruz. Darbe dinamiği 28
Şubat 2015 Protokolü’nden hemen sonra devreye geçti. Bir şekilde Cumhurbaşkanı
Sayın Recep Tayyip Erdoğan’ı barış masasını devirme konusunda ikna etti. Dedi
ki: “Çözüm mözüm yok. O masayı da doğru bulmuyorum.” Ondan sonra hepimize dönük
saldırılar başladı. Seçim günlerindeydik, 2015 Haziran seçimlerine doğru
gidiyorduk ve seçim günlerinde partimize dönük onlarca saldırı oldu. Eş Genel
Başkanımız Selahattin Demirtaş’ın 30 metre uzağında bombalar patladı
Diyarbakır’da seçime iki gün kala. O günlerde sürekli çağrılar yaptık Mecliste,
Meclis dışında. “Bir dinamik devrede.” dedik, “Bir el ülkemizin barışına,
huzuruna kastediyor.” dedik ve “Şunu da çok iyi biliyoruz -ben çocuktum belki
ama- 12 Eylül 1980 darbesinde de diğer darbelerde de bir hazırlık dönemi
vardı.” dedik, “Gelin, bu hazırlık dönemine bakalım.” dedik. Ancak, ideolojik
anlamda mevzubahis Kürt sorunu olduğunda, mevzubahis Alevi sorunu olduğunda,
mevzubahis Ermeni sorunu olduğunda, maalesef, darbeci anlayış da mevcut siyasi
iktidardaki anlayış da çok kolay manipüle edilebiliyor ve maalesef aynı politikalar
sürdürüldü. 
Müstafi
Başbakan Sayın Ahmet Davutoğlu’na Ceylanpınar’da 2 polisimizin katledildiği
günlerde bir istihbarat gitti. Dediler ki: “2 polisimizi Kandil’den gelen
talimatla öldürdüler.” Biz hemen dedik ki: “Bu işte bir iş var. Gelin, bu işe
bakın.” Mecliste de hemen önerge getirdik, “Gelin, bu işi araştıralım.” dedik,
“Çünkü bu işin faili olarak belirlenen o 3 kişiyi tutuklayan savcı da hâkimler
de bir yapının üyeleri.” dedik. Nitekim, darbe girişiminden sonra bunlar çıktı,
hem savcısı hem hâkimi FETÖ üyesi çıktı. Aynı zamanda, Sayın Ahmet Davutoğlu’na
istihbaratı veren üyeler de FETÖ’cü çıktılar ve o gün uçaklara talimat vermişti
müstafi Başbakan “Gidin, Kandil’i bombalayın.” diye ve o günden beri huzurumuz
da yok barışımız da yok kaosumuz da var maalesef. 
Ondan
sonraki günlerde pek çok suça yol verildi; Suruç’ta insanlarımızı katledenlere
yol verildi, Ankara’da 103 insanımızı paramparça edenlere yol verildi devlet
içindeki bu çete tarafından ama siz sessiz kaldınız. Havalimanı saldırısı
yapanlara yol verildi. Bütün bunlar darbenin hazırlık dönemleriydi. Ve o
günlerde toplum müthiş bir huzursuzluk atmosferine girdi, güven endeksleri
düştü, insanlar harcama yapmamaya başladılar, yatırım yapmamaya başladılar,
turistler gelmemeye başladı ve bununla beraber Sayın Maliye Bakanının da
kapısında dizildiler “Biz vergilerimizi ödeyemiyoruz, bize bir yapılandırma.” 
Darbeden
önce Maliye Bakanı hazırladı bu yapılandırma ve af yasasını, darbeden hemen
sonra, sanki darbe sebebiyleymiş gibi Plan Bütçe Komisyonuna getirdi ve
sizlerin huzurundan geçirdi ama maalesef bir öz eleştiri yapmadan bütün bunları
yaptı. Bir öz eleştiri yapamadık arkadaşlar. Bütün bu darbe hazırlık dönemine
Türkiye Büyük Millet Meclisi bakmadı. Bakmadığı için aynı hataları yapmaya devam
ediyoruz.
Darbeden
önce, darbeci anlayışın Meclise getirdiği dokunulmazlıkların kaldırılması
önerisine maalesef AKP de CHP de MHP de destek verdi ve siyaset kurumuna büyük
bir darbe vuruldu. Darbecilerin yapacağı anlayışı maalesef sizlerin elleriyle yaptılar
arkadaşlar ve bu anlayış bugüne kadar da devam ediyor ve öz eleştiri
yapamadığımız için bugüne kadar da bu anlayışla, bu anlayışın suçlarıyla devam
ediyoruz arkadaşlar. 
Değerli
arkadaşlar, af yasasına neden gerek olur? Çünkü esnafın, çiftçinin, sanayicinin
işleri bozulur, Maliye Bakanının kapısına gider “Benim vergimi yapılandır.”
der. Bunu düzeltmenin yolu nedir? Hani, demokratik toplumlarda yolu nedir?
Demokrasiyi geliştirmektir. Biz panzehrini de söyledik 26 Temmuz 2016’da bunu
görüşürken Maliye Bakanına, “Gelin demokrasiye dönelim, gelin barış dönemine
dönelim, gelin öz eleştiri yapalım, bu kutuplaşma, kamplaşma ikliminden
vazgeçelim.” dedik.
ENGİN
ALTAY (İstanbul) – Oradan besleniyor bunlar, nasıl vazgeçecek.
GARO
PAYLAN (Devamla) – Ama siyasi anlayış, maalesef, bir hedefi varmış, tek bir
derdi varmış AKP’nin, onu başkan yaptırmak derdi varmış. Bunun için neye
ihtiyacı vardı? Kutuplaşma, kamplaşma derinleşsin, siyasetçiler, Türkiye Büyük
Millet Meclisinin üyeleri hapsedilsin, gazeteler üzerinde baskı kurulsun,
basın-yayın, medya kuruluşları kapatılsın, yargı üzerinde vesayet kurulsun,
herhangi bir ters karar veren herhangi bir yargıç görevden alınsın. Bu anlayış
tesis edildi ve 1 Kasım seçimlerinde maalesef, tabii, bütün bu sessizlik içinde
iktidar istediğini aldı, çatışmadan, kutuplaşmadan istediğini aldı ama bu bir
Pirus zaferiydi, ülkemiz ciddi bir kaosa girmişti. Bu yüzden bugün af yasasını
getiriyorsunuz Sayın Maliye Bakanı. 
Daha
sonra devam ettiniz başkanlık referandumuna kadar kutuplaşmaya, kamplaşmaya,
kayyumlar atamaya. Belediyelere kayyum atadınız, vekillerimizi tutuklamaya
devam ettiniz, basın-yayın, medya kuruluşlarını kapatmaya devam ettiniz. Evet,
referandumda da kıl payı da olsa, mühürsüz zarflarla istediğinizi aldınız ama
ülkemiz huzurunu kaybetti, barışını kaybetti, sanayicimiz yatırım yapma
isteğini kaybetti, turistler hâlâ gelmiyorlar ama siz onu başkan yaptırmak için
gerekli referandumu geçirdiniz. 
Bu
muydu hayal ettiğiniz gerçekten, yalnızca bu muydu? AKP’yi bunun için mi kurmuştunuz
ey arkadaşlar? Kuruluş önergenizde ne vardı? “Biz Türkiye’yi
demokratikleştireceğiz. Herkes eşit olacak. Herkes hukuk sistemi önünde güven
içinde hissedecek. Meclis hepimizin güvencesi olacak. Basın özgür olacak.”
demiştiniz ama derdiniz bu değilmiş ya da birilerinin derdi bu değilmiş,
yalnızca davul da tokmak da bende olsun, kimse beni eleştirmesinmiş. Aha da
bunun sonucu af yasalarıdır arkadaşlar. Toplumda güvensizlik had safhada ama
siz onu başkan yaptırma derdindesiniz. Bravo size, AKP’nin de iddiası buraya
kadarmış. 
İçeride
bütün bunları yaptınız, peki, dış politika? Biliyorsunuz, Türkiye’nin esas
yakıcı meselesi Suriye politikası. Suriye’den 3 milyon misafirimiz var, mülteci
var. Sebebi sizlersiniz. Bununla ilgili de bir öz eleştiri yapmadınız. “Bakın,
Anadolu ve Mezopotamya halklarına sınırlar çekildi ama bu sınırlar sunidir yani
Türkiye-Suriye sınırının bu tarafında da o tarafında da Araplar da, Türkmenler
de, Kürtler de, Süryaniler de, Ermeniler de yaşarlar. Bütün bunların eşitlik
içinde hissedeceği bir iklimi yaratırsak Suriye meselesini biz çözeriz. Gelin
bu yola girelim.” dedik ama dinlemediniz, bildiğiniz yolda devam ettiniz. Bakın
sonuca, bugün Amerika’nın ve Rusya’nın bölgede hüküm sürdüğü bir anlayışla
karşı karşıyayız. Oysa biz size ne önermiştik? “Gelin, bu meseleye Türkiye öncü
olsun, bölge halklarına güvence versin.” dedik ama siz bugün neyle meşgulsünüz?
Suriye sınırına duvar örmekle meşgulsünüz. TOKİ’ye ihale veriyorsunuz, Suriye
sınırına duvar çekiyor. Tek yaptığınız şey bu. Türkiye’nin yoksullarından
topladığınız vergilerle, Sayın Bakan, Suriye sınırına duvar çekiyorsunuz. Hiç
merak etmeyin, o duvarları bizler yıkacağız, Türkiye’nin halkları yıkacak çünkü
sınırın o tarafında da bu tarafında da aynı halklar yaşıyor ve hepimizin içinde
hissedeceği bir demokrasiyi Suriye’de de Türkiye’de de hep beraber kuracağız. 
Değerli
arkadaşlar, biraz da yasanın içeriğinden bahsedeyim. Şimdi, bu af yasasını
getiriyor ya Sayın Maliye Bakanı, komisyon tutanaklarında var, “Bir daha
gelmesine gerek kalmayacak.” dedi. Niye? Bir mekanizma getiriyormuş, bu da bir
yapısal reformmuş. Ne olacak? Bundan sonra Maliye içinde komisyonlar olacak,
sıkıntıya girenler o komisyona başvuracak, vergisi yapılandırılacak. Kim
yetkili olacak? Maliye Bakanı.
Şimdi,
bugün seçilmiş bir Maliye Bakanımız var, Türkiye insanlarının oylarıyla
seçilmiş Maliye Bakanımız var, Meclisten güvenoyu almış bir Maliye Bakanı var.
Beş yıl sonra eğer ki bu Anayasa sistemi devreye geçerse bir Başkan olacak,
seçilmemiş bir Maliye Bakanı olacak, atanmış bir Maliye Bakanı, Meclisin güven
oyunu almamış birisi olacak ve ona bir sanayici gidecek “Benim 5 milyar TL’lik
vergi borcum var, dardayım, referansım da Başkandan, benim şu borcumu
yapılandır.” diyecek seçilmemiş Maliye Bakanına. Ne olacak? Partinin yanında
olan, partiyle beraber olduğunu hissettiren sanayicinin vergisi
yapılandırılacak, olmayanlar yapılandırılmayacak. Bu iş böyle olmaz -benim
desteklediğim bir uygulama- ama bir vergi ombudsmanlığı getirelim dedik. Vergi
ombudsmanlığı… Gerçekten, özerk bir yapılanma olsun ve başvuranlara objektif
bir şekilde, gerçekten, Türkiye ekonomisine katkısının devam etmesi için
vergiler yapılandırılsın, o kurumlar ayakta kalsın dedik ama Maliye Bakanına
dinletemedik. Her şeyde olduğu gibi partizanca bakış burada da hâkim oldu ve
yetki Maliye Bakanına verildi. Yani partili Cumhurbaşkanı, dün seçtiğiniz
partili yargı, bir süredir belirlediğiniz partili basından sonra vergi
yapılandırmasında da bundan sonra partili bakan karar verecek. Yani oraya biat
edenlerin vergisi yapılandırılacak, etmeyenlerin yapılandırılmayacak. Bu muydu
hayal ettiğiniz acaba arkadaşlar?
TAHSİN
TARHAN (Kocaeli) – Başkan karar verecek, Başkan.
GARO
PAYLAN (Devamla) - İçerikte önemli bir konu daha var: Biliyorsunuz, Enerji
Bakanlığından ruhsatlar alınıyor yatırımlarla ilgili; hidroelektrik santraller,
rüzgâr santralleri, güneş enerjisi santralleri ve bununla ilgili de ihaleye
giriyor yatırımcılar ve bu ihale karşılığında bir teminat ödüyor. Diyor ki:
“Ben Karadeniz yaylalarında HES yapacağım, bunun için de size teminat
yatırıyorum.” İhaleye giriyor, teminatı yatırıyor. Ey vatandaşlar, Millet
Meclisi üyeleri; şimdi gelen bu önergeyle diyor ki: “Bu işleri yapamayanlar,
Karadeniz yaylalarında o derelere ket vuracaklar, orada direnişle karşılaşanlar
bu yatırımları yapamadıysa gelsinler bana, ben onların teminatlarını iade
edeceğim veya vazgeçmişse bir yatırımcı ben teminatı iade edeceğim.” Devletin
teminat sisteminin altına dinamit koyan bir düzenlemedir arkadaşlar.
Biliyorsunuz, elektrik dağıtım ihalelerinde de vazgeçenler oldu, teminatları
yandı. Bilirsiniz, başka pek çok ihalede teminat bırakılır, eğer ki yatırımını
yapamazsa teminat yanar ama bu önergede enerjiyi, herhâlde, bilmiyoruz Sayın
Enerji Bakanının özel bir durumu mu var, neyse getirmiş bu yasayı, diyor ki:
“Ben, yatırımcıma vazgeçerse teminatlarını iade edeceğim.” Çok büyük paralar
var arkadaşlar burada ve pis kokular var. Gelin bu maddeyi geçirmeyelim derim.
Bir
de, arkadaşlar, yapılandırma neden hep sanayiciye veya esnafa? Bakın, Türkiye’nin
milyonlarca insanı şu anda kredi kartı borçlarıyla karşı karşıya. Evet,
bankalar bunları yapılandırıyor ama yüksek faizlerle yapılandırıyor. Bu
önergedeyse yıllık kaçla yapılandırıyor biliyor musunuz sanayicinin vergisini?
Ve o vergi nedir, onu da söyleyelim: Emanet vergilerdir yani gelir vergisinden
kaynaklanan bir vergi yok. Katma değer vergisi, stopaj ve SSK primleri, bunlar
emanet vergilerdir. Bunları alıyor sanayici, yatırmıyor, onları biz
yapılandırıyoruz. Yüzde kaçla yapılandırıyoruz? Yüzde 4’le yapılandırıyoruz.
Enflasyon kaç? 12-13. Yani sanayiciye böyle bir teşvik var ama milyonlarca
kredi kartı borçlusu var, milyonlarca pek çok borcu olan vatandaşımız var.
Neden bunlara bir yapılandırma yapmıyoruz? Neden onların gelirlerini artırıcı tedbirler
düşünmüyoruz? Neden hep yalnızca sanayiciye yani büyük oranda zenginlere
yapılandırma yapıyoruz? Evet, sıkışık durumda olan esnaflar varsa elbette
yapılandırma yapalım ama bir de ödeyenler var, ödemeyenler var. Kredi kullanıp
ödeyen sanayiciler var “Aman benim devletle başım belaya girmesin.” diyen, bir
de “Nasıl olsa Maliye Bakanı on ayda bir yapılandırma çıkarır.” deyip, kredi
almayıp vergisini ödemeyen ve bunu bir kredi gibi kullanan yatırımcılar,
sanayiciler var. Neden bunlara bir ödül sistemi yapıyoruz arkadaşlar? Neden
yüzde 4’le yapılandırıyoruz? Büyük bir yanlışın içindeyiz, gelin bu konuda da
geri adım atalım derim. Bir ölçek koyabiliriz, küçük esnafa, küçük sanayiciye,
KOBİ’lere yapabiliriz ama büyük sanayicilere bu yapılandırmanın yapılması büyük
bir yanlışlıktır. O açıdan, bir ölçek konulmasını da önerebiliriz. 
Değerli
arkadaşlar, maliye politikasında ciddi bir gevşeme var. AKP iktidarı, yıllardır
işçiden, emekçiden alınan dolaylı vergilerle yani yalnızca bizim
harcamalarımızdan alınan vergilerle ciddi vergiler topladı ve bu vergilerle
maliye çıpasını tutturdu büyük oranda ama şimdi maliye çıpasını gevşetiyor ve
bu anlamda hormonlu bir büyüme ortaya koyuyor. 
Bakın,
ilk çeyrek büyümeleri gelecek, yüzde 3’e yakın, yüzde 3 civarında büyüme gelecek.
Neyle gelecek? Hormonlu büyümeyle yani “Vergiyi ödeme, borçlarını
yapılandırıyorum.” Bu para piyasada kalıyor tabii ki, bazı aflar da söz konusu
ve bunlarla beraber piyasada bir para hareketliliği var. Ama ne oldu?
Erteliyoruz değil mi? Peki, bu arada biz yapısal reformları yapmazsak… En
birinci yapısal reform nedir? Ülkenin barışıdır, huzurudur. Hukuk devletidir
hukuk devleti, en birinci yapısal reform. Basın özgürlüğüdür basın özgürlüğü
arkadaşlar. Seçilmiş milletvekillerinin özgürlüğüdür yapısal reform. Bunları yakalamazsak,
huzur iklimini yakalamazsak, emin olun, bu hormonlu büyüme ülkede kansere yol
açar. Gelin, bu yollardan vazgeçelim derim arkadaşlar. 
Biz,
bu yasaya büyük oranda destek veriyoruz az önce bahsettiğim çekincelerle ama
bütün bunların temel bir yasa çerçevesinde görüşülmesini öneriyoruz, enerji
yasasının da vergi yasasının da acil bir gelir vergisi sistemiyle görüşülmesini
öneriyoruz. 
O
açıdan, hepinize önerim: Gelin, bu maddeleri geri çekelim, ilgili ihtisas
komisyonlarında tekrar görüşelim, daha kapsamlı yasalarla ülkenin barışına,
huzuruna, refahına hizmet edelim derim arkadaşlar. 
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Paylan. 
Gruplar
adına üçüncü konuşmacı, Cumhuriyet Halk Partisi Grubu adına Zekeriya Temizel,
İzmir Milletvekili. 
Buyurunuz
Sayın Temizel. (CHP sıralarından alkışlar) 
Sayın
Temizel, aynı zamanda şahsınız adına da konuşma talebiniz vardır. Bu nedenle,
her iki süreyi de birleştiriyorum. 
Süreniz
otuz dakikadır. 
CHP
GRUBU ADINA ZEKERİYA TEMİZEL (İzmir) - Teşekkür ederim Sayın Başkan.
Sayın
Başkan, değerli milletvekilleri; 475 sıra sayılı Kanun Teklifi üzerinde
Cumhuriyet Halk Partisi Grubu adına söz aldım. 
Ancak
teklif üzerinde konuşmaya başlamadan önce, büyük Çerkez sürgününün ve emperyal
oyunlarla vatan kaybeden tüm halkların acılarını yüreğimizde hissettiğimizi ve
bu acıları çekenlerin huzurunda da saygıyla eğildiğimizi belirtmek istiyorum.
Değerli
arkadaşlar, bugünkü kanun görüşmelerine size çarpıcı gelecek bir cümleyle
başlamak istiyorum: Sizi belki şaşırtacak ama şu anda biz 475 sıra sayılı
Teklif’in görüşmelerine başlarken aslında görevimizi ihmal ediyoruz. Bizim,
Anayasa'nın öngördüğü çok önemli bir görevimiz daha var. Birazcık
detaylandırarak anlatmak zorundayım, çünkü tarihe not düşmek zorundayım.
Biliyorsunuz,
ülkemiz 15 Temmuz 2016’dan beri olağanüstü durumlar yaşıyor. Olağan dışı
durumlarda olağan hukuk sistemlerinin yeterli olmayacağını biliyoruz. Özellikle
de rejimin karşı karşıya kaldığı tehditlerin bertaraf edilebilmesi için olağan
dışı yöntemlere başvurma gereksinimi duyulabileceğini sadece biz değil, bütün
demokratik ülkeler anayasalarına yerleştirmek suretiyle kabul ediyorlar. Yani
olağanüstü yönetimlere neden olan olaylar karşısında ivedi önlem ve kararlar
alınmasına olanak veren olağan dışı yöntemler uygulanabileceğini baştan kabul
ediyoruz. Ancak unutulmaması gereken husus, olağan dışı durumlarda uygulanan
yöntemlerin de demokratik anayasal düzenin korunması, kişi hak ve
özgürlüklerinin sürdürülebilir bir şekilde korunması için yapıldığıdır. Yani
biz bu yöntemleri Anayasa'mızı korumak, kişi hak ve özgürlüklerine sahip çıkmak
için uyguluyoruz. Bunun geçici bir dönem olduğunu, bu geçici dönem sonucunda da
yeniden normal düzene geçeceğimizi varsayarak yapıyoruz. 
Değerli
arkadaşlar, olağanüstü dönemlerin amacı anayasal düzeni korumak ve savunmak
olduğuna göre, olağanüstü yönetimlerin de kaynağını Anayasa’da bulan, anayasal
kurallara göre yürürlüğe konulan, yasama ve yargı organlarının denetimde varlıklarını
sürdüren düzenlemeler olması gerekiyor. Kısacası, denetim dışında kalan
herhangi bir işlemi olağanüstü hâl durumlarında bile hiçbir anayasa kabul
etmiyor; denetim içerisinde olacak. Bu nedenle, olağanüstü hâl, yürütme
organına önemli yetkiler vermenin, hak ve özgürlükleri de önemli ölçüde
kısıtlamanın bir mantığı olmuş oluyor ve sonuçta bu rejim, hukuki bir rejim;
altını çiziyoruz. Bu hukuki rejim kaynağını da Anayasa’dan aldığına göre, bizim
buradaki uygulamalarımızın Anayasa’ya ve İç Tüzük’ümüze uygun olması gerekiyor.
Hâlen yürürlükte olan Anayasa’mızın 121’inci maddesinin üçüncü fıkrasında
-olduğu gibi okumak için kâğıdı elime aldım- diyor ki: “Olağanüstü hal
süresince, Cumhurbaşkanının başkanlığında toplanan Bakanlar Kurulu, olağanüstü
halin gerekli kıldığı konularda, kanun hükmünde kararnameler çıkarabilir. Bu
kararnameler, Resmî Gazetede yayımlanır ve aynı gün Türkiye Büyük Millet
Meclisinin onayına sunulur; bunların Meclisce onaylanmasına ilişkin süre ve
usul, İçtüzükte belirlenir.” Peki, Türkiye Büyük Millet Meclisi İçtüzüğü’nün
128’inci maddesi ne diyor? “Anayasanın 121 ve 122 nci maddeleri gereğince
çıkarılan ve Türkiye Büyük Millet Meclisine sunulan kanun hükmünde
kararnameler, Anayasanın ve İçtüzüğün kanun tasarı ve tekliflerinin görüşülmesi
için koyduğu kurallara göre ancak, komisyonlarda ve Genel Kurulda diğer kanun
hükmünde kararnamelerle, kanun tasarı ve tekliflerinden önce, ivedilikle en geç
otuz gün içerisinde görüşülür ve karara bağlanır.” diyor. Komisyonlarda da bu
en geç yirmi gün içerisinde görüşülüp karara bağlanacak, komisyonlarda yirmi
gün içerisinde konuşulup karara bağlanamıyorsa doğrudan Meclis Genel Kuruluna
inecek.
Değerli
arkadaşlar, Anayasa’nın hükmü bu, İç Tüzük’ün hükmü de bu. Peki, bizim
yaptığımız ne? Bizim yaptığımız ne? Şu anda olağanüstü hâl kararnameleriyle
ilgili Meclis bütün görevlerini yerine getirdi, bitirdi mi? 24 tane kanun
hükmünde kararname çıktı. 24 tane kanun hükmünde kararnamede 800’e yakın madde
ihdas edildi, düzenleme yapıldı. Bu maddelerle ilgili olarak, sadece 2
kararname dışında Meclis Genel Kurulunda görüşülen, konuşulan herhangi bir şey
var mı? Hani, olağanüstü yönetim usulleri, hukuku dışlayan keyfî yönetimler
anlamına gelmezdi? Olağanüstü yönetimler anayasal yönetimlerdir, hukuku dışlama
hakkını veya hukuku dışlama özgürlüğünü taşıyan veya bunu içeren düzenlemeler
değildir. Hani, Anayasa’nın 121’inci maddesine göre OHAL’de çıkarılan kanun
hükmünde kararnameler OHAL’in gerekli kıldığı konularda çıkartılırdı? Bu da
Anayasa hükmü. Yani diyor ki Anayasa: “Olağanüstü hâl hâlinde kanun hükmünde
kararnameler ancak olağanüstü halle ilgili olarak çıkartılabilir.” Olağanüstü
hâlle ilgili olmayan kararnameler, kanuni düzenlemeler olağanüstü hâl
kararnamesi sayılmaz, normal kararname sayılır. Anayasa’da bu hüküm de var. 
Şimdi,
Türkiye Büyük Millet Meclisinin önceliği, bu kararnamelerin görüşülmesi.
Meclis, bu kanun hükmünde kararnameleri görüşmemekle, hem İç Tüzük hem de
Anayasa ihlalinde bulunuyor. Bunu net bir şekilde iddia ediyorum, bir defa daha
söylüyorum.
Değerli
milletvekilleri, bu durum, hem Anayasa’ya hem de İç Tüzük’e açıkça aykırılık
oluşturmaktadır ve Meclis görevini açıkça ihmal etmekte, görevi ihmal suçu
işlemektedir. Olayımız budur. Meclisin bu görev ihmali nedeniyle kurunun
yanında yaşların da çıra gibi yanmakta olduğu, insanların ciddi anlamda artık
mağduriyetlerden ölümlere yattıkları bir karmaşa söz konusu iken, bunları
görüşmek, düzeltmek ve Meclis tarafından denetlemek söz konusu iken biz oturduk
şu anda yeniden vergi kanunu görüşüyoruz, madenleri ne şekilde birleştirip de
kimlere nasıl dağıtacağımızı konuşuyoruz. Bu, görev ihmalidir. Bunu kabul
etmememiz gerekir. Anayasa’mızda o hüküm duruyorsa, İç Tüzük’ümüzde bu hüküm
hâlâ duruyor ise bunların daha önce de uygulanmamış olması kesin olarak bir
mazeret olmaz. Bu 813’e yakın madde düzenlemesinin içerisinde, kanun hükmündeki
kararnamelerde 321’e yakını olağanüstü hâlle doğrudan ilgili değil. Öyle
düzenlemeler yapılmış ki… 
Örneğin
üniversitelerde araştırma görevlisi kadrosunda bulunanların kadrolarının
öğretim yardımcılığı kadrosuna dönüştürülmesini kanun hükmünde olağanüstü hâl
kararnamesiyle yapmışız. Cazibe merkezleriyle ilgili düzenlememizi olağanüstü
hâl kararnamesiyle yapmışız. İşsizlik sigortası prim borçlusu kurumların
taşınmaz mallarının borçlarla takası konusunu olağanüstü hâl kararnamesiyle
yapmışız. At yarışları lisanslarının Varlık Fonu’na devrini olağanüstü hâl
kararnamesiyle yapmışız. Şans oyunlarına ilişkin Millî Piyango İdaresine ait
lisansın Türkiye Varlık Fonu’na devredilmesini OHAL kararnamesiyle yapmışız. Ön
ödemeli konut satış sözleşmeleriyle ilgili düzenlemeyi, bir daha tekrar edeyim,
ön ödemeli konut satış sözleşmeleriyle ilgili düzenlemeyi olağanüstü hâl
kararnamesiyle yapmışız. Kış lastiği kullanımıyla ilgili düzenlemeyi olağanüstü
hâl kararnamesiyle yapmışız. Muhtarların sigorta primlerinin hazineden
karşılanmasıyla ilgili düzenlemeyi OHAL kararnamesiyle yapmışız.
Değerli
arkadaşlar, okusam yarım saat bunları okumam gerekiyor. Bütün bunların hepsi
aslında -ona yetki alındıktan sonra tabii ki, yetkili olunması koşuluyla-
olağan hâl hâlindeki kararnamelerle ya da kanunlarla yapılacak düzenlemeler ve
bu düzenlemeler yapıldıktan sonra da bu düzenlemelere karşı Anayasa’ya
aykırılık, hak ihlalleri, eşitsizlik vesaire gibi konularla bunların denetime
de tabi tutulması gerekiyor. Olağanüstü hâl kararnameleri daha sonra da hüküm
ifade edecek, gelecekte de hüküm ifade edecek konularda bu düzenlemeleri yapmak
suretiyle aslında Anayasa’ya aykırı olarak düzenleniyor. 
Şimdi,
değerli arkadaşlar, olağanüstü hâl kararnamelerinde bu tür hükümlerin olmaması
gerektiği konusunda Cumhuriyet Halk Partisi Grubu Anayasa Mahkemesine gitti.
Anayasa Mahkemesi 148’inci maddeye atıfta bulunarak dedi ki: “Olağanüstü hâl
kararnameleri, usul ve şekil yönünden Anayasa’nın denetimine tabi değildir.”
Hâlbuki o dilekçenin içerisinde Anayasa Mahkemesinin geçmişteki içtihatlarının
hepsi yer alıyordu ve şu söyleniyordu: “Olağanüstü hâl kararnamelerinde olağan
hâli ilgilendiren ve gelecekte de hüküm ifade edecek düzenlemeler varsa ve bu
düzenlemeler mekân, zaman, yer itibarıyla olağanüstü hâl kararnamesiyle
düzenlenmeyi gerektirmiyorsa, bu takdirde bunlar olağanüstü hâl kararnamesi
hükmü sayılmaz ve olağan hâl kararnameleri gibi yani normal kararnameler gibi
Anayasa denetimine tabi olur.” Anayasa’nın içtihadı buydu. Bununla ilgili tam 4
tane karar verilmişti geçmişte. Kararların her birisinin numaralarını burada
teker teker yazdım: 1990/25, 1991/20, 1992/36, 2003/28. Bütün bu kararların
hepsinde çok net bir şekilde olağanüstü hâl kararnamesi adı altında yapılan
düzenlemelerin Anayasa’nın öngördüğü ve Anayasa’ya uygunluk denetimine bağlı
tutmadığı olağanüstü hâl kanun hükmünde kararnamesi niteliğinde olup
olmadıklarını incelemek ve bu nitelikte görmediği düzenlemeler yönünden
Anayasa’ya uygunluk denetimi yapmak zorundadır, olayımız bu. Yapmadı Anayasa
Mahkemesi, kabul etmedi. Ne yapacağız, zorla gırtlağını sıkacak hâlimiz yok.
Kendilerine göre bir yorum çıkardılar, dar bir yorumdu; “Anayasa Mahkemesidir,
oldu, bu yapılabilir.” denildi. Yalnız, değerli arkadaşlar, Anayasa Mahkemesi
vermiş olduğu bu son kararda yani “Benim yetkim dâhilinde değildir.” dediği
kararda çok önemli bir noktaya parmak bastı, dedi ki: “İdarenin hiçbir eylem ve
işlemi yargı denetimi dışında tutulamaz. O nedenle olağanüstü hâl kararnameleri
de denetime tabidir ancak bu anayasal denetime tabi değildir, 148’inci madde
gereği anayasal denetime tabi değildir.” 
Peki,
hangi denetime tabidir? Meclisin denetimine tabidir. Hemen apar topar ertesi
günü, Resmî Gazete’de yayınlandığının ertesi günü Meclise getirilmesinin nedeni
de budur. Meclis bunları denetlemek zorundadır. Meclis Anayasa’ya, hukuka,
eşitliklere, insan haklarına aykırı düzenlemeleri ya da olağanüstü hâl
kararnamesiyle yapılmayacak düzenlemeleri denetleyip anında karar vermek
zorundadır. “İdarenin hiçbir eylem ve işleminin yargı denetiminde
tutulmayacağına ilişkin Anayasa hükmü ancak bu sayede yerine getirilebilir.”
Bunu net olarak söyledi, kararında bunu da yazdı. E, buna da şükür, bu da önemli
bir olay. 
E
peki, Meclis ne yapıyor? Meclis aylardır bu denetim görevini yapmıyor. İşte bu
nedenle Meclis görevini ihmal ediyor ve bunların, normal tekliflerin, kanun
tasarılarının hepsinden öncelikli olarak görüşülmesi gerektiğini Anayasa
yazarken biz bu olguyu dışlayarak başka bir kanun görüşme hakkına sahip
değiliz. Bunu yapmak zorundayız, bunu yapmak zorundayız. O nedenle burada
görüşeceğimiz olayların Meclis açısından görevi ihmal niteliğinde olduğu
gerçeğini önümüzdeki süreç içerisinde tekrar tekrar yerine getireceğiz. 
Değerli
arkadaşlar, Meclisin kanunlar konusundaki bu denetim görevini yerine
getirmemesine ilişkin olgusunu başka yerlerde de görüyoruz. Yaptığımız Anayasa
değişikliği sırasında, biliyorsunuz, partili cumhurbaşkanlığına ilişkin düzenleme
Anayasa’nın halk oylamasında kabulüyle birlikte yürürlüğe girdi, girdi. Fakat
değerli arkadaşlar, anayasalar uygulama kanunları değildir. Bir anayasa
hükmünün yerine getirilmesi için mutlaka uygulamaya dönük bazı hükümlerin,
kanunların olması lazımdır. Şuradan hareketle bunu çok net olarak
söyleyebilirsiniz: “Anayasa Mahkemesinin iptal ettiği hükümler bile bazı
yasalarda, o iptal hükmünü verdiği zamana kadar geçerli olur. Bu süre
içerisinde geçerlidir bu.” denir. İşte bunun nedeni, anayasanın, anayasal kuralların,
anayasal ilkelerin mutlaka bir kanun çerçevesinde uygulanması gereğindendir.
Şimdi,
Anayasa’daki “Partili Cumhurbaşkanı” olgusunu yasalaştırdık, Anayasa hükmü
hâline geldi, iyi. Fakat, bu arada 6271 sayılı cumhurbaşkanı seçimi hakkında
bir kanunumuz var bizim, şimdiki Cumhurbaşkanımızın seçiminin yapıldığı kanun
yani o kanuna göre seçildi. O kanunun 4’üncü maddesinin son fıkrası ne diyor
biliyor musunuz değerli arkadaşlar: “Cumhurbaşkanı seçilen milletvekilinin
milletvekilliği düşer, partisiyle ilişiği kesilir.” Bu kanun yürürlükte, bu
kanun yürürlükte. Bu kanunu çiğnemenin, herkesin gözünün içine baka baka “Biz
kanunları falan dinlemeyiz.” demenin bir manası var mıdır? Elbette ki üst kanun
alt kanun uygulamasında hangi kanunların çatışma hâlinde geçerli olacağını çok
iyi biliyoruz, çatışma hâlinde hangi kanunların geçerli olacağını çok iyi
biliyoruz. Kanun ile anayasa çatıştığı zaman bu olay olacak ancak anayasayı
değiştirdiğiniz zaman anayasayla ilgili uygulama kanununu da değiştireceksiniz.
O kanunu hiç dikkate bile almıyorsunuz, belki öncelikli olarak bu kanunla
ilgili olarak gereken düzenlemeyi getirip de burada yapmak kıyamet kopsa
sizlerin bir saatini alırdı. Tek madde, “4’üncü maddenin şu fıkrası yürürlükten
kaldırılmıştır Anayasa’daki değişiklik gereği.” diyecektiniz, olay bundan
ibaret. Şimdi, kanuna aykırı olarak Cumhurbaşkanını partili yaptık, Kanuna
aykırı olarak yaptık. Bunu hiçbir şekilde “Canım, üst kanun, alt kanun.”
tartışmalarının içerisinde uluslararası hukukta savunma olanağımız yoktur,
savunamayız da. Hâlâ şunu net olarak söylüyorum: Birkaç gün sonra olağanüstü
kurultayınızda Cumhurbaşkanlığı veya işte Cumhurbaşkanlığı yeni sıfatları da
eklenecek. Kanuna aykırı bu durumun düzeltilmesidir önceliği bu Meclisin, bu
konuya da özellikle dikkatlerinizi çekmek isterim.
ÖMER
FETHİ GÜRER (Niğde) – Maddeyi de söyleyin de uğraşmasınlar, bulamazlar.
ZEKERİYA
TEMİZEL (Devamla) – 4’üncü maddenin son fıkrası.
Şimdi,
değerli arkadaşlar, bu açıklamalardan sonra zorunlu olarak kanun teklifi üzerinde
de birkaç şey söylemek zorundayım. Aslında bunları söylediğim zaman ben de bu
görev ihmalinin kapsamına giriyorum, ben de görevimi ihmal ediyorum, bunların
dışına kesin çıkmamam lazım, bunları söyleyip buradan ayrılmam gerekiyor idi.
Ancak şimdi yapacağınız kanunun içerisinde eğer düzeltmezseniz Genel Kurul
olarak, gelecekte şu biraz önce söylediğim Anayasa’ya aykırılıklar, İç Tüzük’e
aykırılıklar, kanuna aykırılıkların yanında yeni bazı aykırılıklarla daha karşı
karşıya kalacaksınız. Tasarının ilk 6 maddesiyle ilgili olarak zaten bu
Meclisten daha önceden kanun çıkardık. Şimdiki düzenleme aşağı yukarı aynı
düzenlemeler, sadece yararlanma süresini uzatıyoruz. O nedenle bunlarla ilgili
herhangi bir karşıtlık falan sergilemedik, o kanunun çıkması sırasında gerekenlerin
hepsi söylendi, tarihe not düşüldü. O nedenle bu düzenlemelerin belki de daha
önceki geçirilen süreç falan nedeniyle yapılması gerekliydi, yapılıyor, buna
herhangi bir karşıtlığımız yok. Ancak Plan ve Bütçe Komisyonuna teklif olarak
gelen bu düzenlemelerden sonra Plan ve Bütçe Komisyonuna birden bire yağmur
gibi bazı maddeler yağmaya başladı. Nereden geldiği belli değil, bizim uzmanlık
alanımıza giren maddeler de değil. Maden Kanunu’nda değişiklik yapıyoruz.
Diyoruz ki: Maden Kanunu’yla ilgili olarak bu kadar kapsamlı, gerçekten bizim
bile havsalamızın almadığı, hukuk mantığımızın kabul etmediği, adaletsizlik
yaratacak, büyük çatışmalara neden olacak, çok büyük tartışmaların konusu
olabilecek bir düzenleme yapılıyorsa bunu ilgili komisyonu görüşsün ya da Plan
ve Bütçe Komisyonuyla gelsin ortak toplantı yapsın. Hangi koşullarda bu kanunu
değiştirebiliriz, yaptığımız hangi düzenleme hakkaniyet, adalet ilkelerine
uygun olur. Kanuni olur ama hakkaniyete aykırı bir şekilde yapacağınız
düzenlemenin toplumda yaratacağı infiali göz ardı edemezsiniz. Hangi durumlarda
bu olur, bunlara bakmak gerekiyor. Bunlara bakamadık.
Madenlerle
ilgili olarak, çok ilginç şekilde, çok özetleyerek söyleyeceğim: Belirli bir
alanı Enerji Bakanlığının ilgili genel müdürlüğü maden sahası olarak
belirliyor, bir saha belirleniyor. O sahanın içerisinde bir sürü maden
işletmesi var. O maden işletmesiyle ilgili olarak ortaya çıkacak olan sorunları
kabul ediyoruz elbette ki, sorunlar var ama dünyada bu sorunların yani yan yana
sınırlar falan nedeniyle sınırlardaki maden rezervlerinin işletilmemesine
ilişkin sorunların ne şekilde çözüldüğüne ilişkin de dünya kadar örnek var
dünyada; bütün bunlar da var, onların çözüm yöntemleri de var. Onun yerine,
“Maden sahası ilan ettiğim yerdeki bütün madenlerin hepsini birleştiririm.”
diyor. Güzel, birleştirir. “Ve orada madeni olanlara da rezervi ölçüsünde pay
veririm. Onların kuracağı bir şirket işletir bunların hepsini.” Şimdi, maden
işletmecisi olmayan bir insana bu mantıklı gelir, bana da gelir. Mesela bana,
özellikle Cebeci taş ocaklarının kapatılacağı veya orada düzenleme yapılacağı
söylenince ben heyecanlanırım. Defterdarlığım döneminde oradaki taş ocaklarını,
Kemerburgaz’daki kömür ocaklarını, Şile’deki kum ocaklarını denetleyeceğim diye
benim canım çıktı; geçecek yol bırakmazdık, tarlalardan geçerlerdi insanlar.
İstanbul’daki o vahşi yapılaşmanın bütün bedelini Trakya ödedi. Arazi
bırakmadılar, kum bırakmadılar, taş ocakları neredeyse 200 metrelere, 300
metrelere inmeye başladı. 
Şimdi,
tabii, büyük sorun yaratıyor, onları birleştirmek… İyi, birleştirin kardeşim.
Ama, artık burada hiç değilse İstanbul’un göbeğinde, Gaziosmanpaşa’da,
Sultanbeyli’nin hemen yanında, Ömerli Barajı’nın hemen dibindeki taş ocaklarını
artık durdurun. Büyük projeleriniz geliyor, o büyük projelerden çıkacak
hafriyatın döküleceği yerler gerekiyor; götürün, oraları onlarla doldurun,
yeniden ağaçlandırın. Ve Türkiye’nin bu agrega olayını da başka bir şekilde
çözelim artık yani. Anadolu’da kuş uçmaz, kervan geçmez kayalıklardan
geçilmiyor. Bütün bunların hepsini tartışmak var… Hayır, bunlara falan hiç
gerek yok, ne yapacağız? Bunu yapacağız. Fakat, orada küçücük madeni olan
insanlar veya belirli orta ölçekte olanların geride ciddi anlamda fabrikaları
var onları işledikleri. Oradan sonra o insanlar başka bir şirketten,
kendilerinin de ortak olduğu bu şirketten bu malzemeleri alacaklar. Bunlar
benim tartışacağım konular değil, benim sorun olarak dile getireceğim konular
olur; ne madenciyim ne de bir madenciyle ilişkim var, herhangi bir maden
işletmesi de söz konusu değil. Bu koşullar altında bunu değerlendirmek
gerekirken böyle bir düzenleme yapıyoruz. Ancak, o düzenlenen maddenin (3)’üncü
fıkrası tüylerimi diken diken ediyor: Herhangi bir yerde birileri -çoğul olarak
kullanılıyor, ben biri olarak diyorum, o 1 kişi de geçerli olur o yazıma göre-
o maden bölgesindeki rezervlerin yüzde 50’sine sahip olursa veya 2 kişi
birisinin yüzde 45, birisinin yüzde 6 varsa, 2 kişi sahip olursa diğerleri
onlarla ortaklık kurmaya razı olmadıkları zaman orası maden bölgesi ilan
ediliyor ve bu yüzde 51 hisseye sahip olanlar diğer madenleri genel müdürlük
tarafından belirlenecek bedel üzerinden alıyor. “Oraya yapılmış olan yatırım…”
falan filan diyor. Bunlarla ilgili ilkelere ilişkin kanunda bir şey yok, her
şeyi yönetmeliğe bırakıyorsunuz, “Yönetmelikte yazacağız bunları.” deniliyor.
Yönetmelik denilen olay, mutlaka kanuna dayanır. Aradan tüzüğü çıkardık, o
boşluğu gelecekte çok ağır olarak ödeyeceğiz. Anayasa değişikliği sırasında
tüzük çıktı, yönetmelik duruyor. Kanundan direkt yönetmeliğe geçeceğiz şimdi
ama kanundaki hangi hüküm nedeniyle yönetmelik hükümleri düzenlenecek o yok
ortalıkta. Bütün bunların hepsi gelecekte sorunların yuvarlana yuvarlana
büyüyerek geleceğini gösteriyor. Sadece uyarıyorum, bu maddenin bu tasarı
içerisinde yer almaması gerekir diyorum. 
Değerli
arkadaşlar, bizim kamuyla iş yapanlarla ilgili bir temel zorunluluğumuz vardır,
teminat. Herkes her işe atlamasın, herkes her işe burnunu sokmasın, herkes
yapılacak olan bir ihaleyi zayi etmesin veya bozmasın diye o işe katılacaklarda
ciddiyet sağlama adına kamu bir teminat ister, teminat ister. Bu teminatın ne
anlama geldiğini herkes bilir. 
Şimdi,
Enerji Piyasasından daha önceden belirli konularda teminatını ödeyerek belirli
izinleri almış ve ondan sonraki işlemlerini devam ettirenler, bir süre sonra o
işi aldıktan sonra bunu yapamayacaklarını görmüşler. Bu yapamama nedeni mücbir
sebeplere dayanıyorsa, Enerji Piyasası Kurumunun zaten yetkisi içerisinde olan
herhangi bir konuysa bunlarla ilgili bir düzenleme yapmaya gerek yok, o
insanların teminatı iade edilir ama belki de farklı nedenlerle -ne olduğunu
burada söyleyemeyiz- “Ben bu işten vazgeçtim, ben bu işten para kazanacağımı
zannediyordum ama bu iş para etmiyormuş kardeşim, ben bundan vazgeçiyorum.”
diyecek, şimdi yaptığınız düzenlemeye göre o teminatlarını iade edeceğiz.
Yapamazsınız, devlet ciddiyet gerektirir. Ondan sonra oralara gelip de sürekli
olarak teklif verenlerin veya aynı durumda olan diğer insanların durumunu nasıl
mukayese ederek “Onlara yaptınız da bize yapmadınız.” diyenlere yanıt
vereceksiniz? Yani böyle bir kanunun bu Meclisten çıkmasına tahammül edebilir
misiniz, olur mu böyle bir olay? 
Değerli
arkadaşlar, olmak üzere; sadece dikkatinizi çekiyorum. Bu konu görüşülmedi,
yönetmelikte hangi şekiller olduğu bilinmiyor, ne yapılacağı bilinmiyor.
Birilerinin bir inat uğruna… Biraz önce konuşmacılardan, değerli
arkadaşlarımdan bir tanesi “Karadeniz’in dağlarında ruhsatları alıp oralarda
kazıya başlamadılar, şimdi teminatlarını alıyor.” diyorlar. Oralardaki o
kazılardan vazgeçildiyse biz üstüne bir teminat daha veririz onların, yeter ki
onlardan vazgeçilsin. Bu, ayrı bir olay. O durumlarda bundan vazgeçilir ama
bunun altında farklı bir şeyler var gibi geliyor. Bunu inceleme olanağımız yok,
inceleme fırsatımız yok. Plan ve Bütçe Komisyonunda bütün işlevlerimiz bitti
derken son dakikada gelip giren şeyler bunlar. Bunlar olmaz. 
Değerli
arkadaşlar, kanun içerisinde getirilen bazı müesseselerimiz de var. Bu
müesseseler konusunda Türkiye’nin sürekli olarak yenilenmelere ihtiyacının
gereği olarak başka müesseselerin de eklene eklene gelmesinde büyük yararlar
görüyoruz. Özellikle sürekli olarak aflar çıkartılması ve kamunun özellikle
mali disipliniyle ilgili kurtuluşun bu aflara bağlanacak olması eski bir
maliyeci olarak bizleri üzer. Son uygulamalar sırasındaki bazı rakamlar beni
ciddi anlamda tedirgin etmeye başladı. Bütçe açıklarımız, daha doğrusu nakit
açığımız, bütçe açığımız, faiz dışı açığımız büyük bir hızla büyümeye başladı.
Yılın ilk dört ayında neredeyse geçen yılın tamamının açığından fazlasına
ulaştık, ulaştık. Almamız gereken önlemler var, almamız gereken çok önemli
önlemler var. Bunlarla ilgili birazcık uzun süreli çalışmaya da ihtiyacımız
var. Sorunlara inip özellikle yabancı sermaye de dâhil olmak üzere şu andaki
borçlanmamızı tek çıkış olarak görmediğimiz yeni bir sisteme ihtiyacımız var.
Borçla, hâlâ borçla bu olayın içerisinden çıkacağımızı zannediyoruz. Bütçemizi
de dışarıdan aldığımız borçla finanse ediyoruz, yatırımlarımızı da bunlarla
finanse etmeye çalışıyoruz. Bu olay çıkmaz sokak. Böyle bir kanun teklifini
görüşürken…
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum, sözlerinizi tamamlayınız Sayın Temizel.
ZEKERİYA
TEMİZEL (Devamla) – Teşekkür ederim Sayın Başkan.
Bu
Kanun Teklifi üzerindeki görüşmemi bu cümleyle bitirmek istiyordum. Bizim şu
anda özellikle dünyadaki gelişmeleri de göz önüne alarak borçlanmayla
sürdürebileceğimiz, tüketimle ayakta tutabileceğimiz bir kalkınma projesine
dayalı kalmamız kesinlikle mümkün değil. Asıl görüşmemiz gereken. düşünmemiz
gereken konu da bu.
Hepinize
saygılar sunuyorum. (CHP sıralarından alkışlar)
BAŞKAN
– Teşekkür ederim Sayın Temizel.
Teklifin
tümü üzerinde şahsı adına ikinci konuşmacı Gaziantep Milletvekili Abdullah
Nejat Koçer. 
Buyurunuz
Sayın Koçer. (AK PARTİ sıralarından alkışlar)
ABDULLAH
NEJAT KOÇER (Gaziantep) – Sayın milletvekilleri, 475 sıra sayılı Bazı
Alacakların Yeniden Yapılandırması ile Bazı Kanunlarda Değişiklik Yapılmasına
Dair Kanun Teklifi üzerine şahsım adına söz almış bulunmaktayım. Yüce
heyetinizi saygıyla selamlıyorum.
16
Nisanda gerçekleşen referandum sonuçları neticesinde gerek yerli gerekse
yabancı yatırımcı ve üretici fevkalade rahatlamış durumda. Tüketici güveni 16
Nisandan sonra artmaya başladı. Borsa İstanbul o günden bu yana, bugün de dâhil
olmak üzere çok yüksek seviyelerde kapanışlar gösterdi ve tarihî rekorlar
kırmaya başladı. Dolar bugün 3,50-3,60 arasında 3,55 seviyesinde rahat bir
noktaya geldi, aşağı yönlü bir eğilim içerisinde. Ekonomik istikrarı kalıcı
kılacak olan siyasi istikrara Anayasa değişikliğinin halk tarafından kabul
edilmesiyle önemli bir adım atılmış oldu. Hükûmetimizin ekonomiyi canlandırmak
için attığı adımlar ve küresel piyasalarda bilhassa dolar aleyhine esen rüzgâr
bununla birlikte yerli ve yabancıyı yatırımcıyı da rahatlattı. Tüketici Güven
Endeksi nisanda yüzde 5,1’e yükseldi. Üreticinin ve tüketicinin güveninin
artması ekonomi için son derece önemli. Güven artışı üretimin önünü açıyor.
Hane halkının maddi durumunda iyileşme olacağına ilişkin beklenti ve işsiz
sayısındaki düşüşteki beklenti oranı da yükselmiş durumda. 
ÖMER
FETHİ GÜRER (Niğde) – Ama düşmedi. 
ABDULLAH
NEJAT KOÇER (Devamla) - Sayın Cumhurbaşkanımızın önderliğinde başlatılan
istihdam seferberliği içerisinde 1 milyona yakın yeni istihdam sağlanmış olması
da çok önemli bir gelişme. 
ÖMER
FETHİ GÜRER (Niğde) – İmalat sanayisinde ne kadar? 
ABDULLAH
NEJAT KOÇER (Devamla) - Tasarruf Etme İhtimali Endeksi de yüzde 26’nın üzerinde
artış gösterdi. 
ÖMER
FETHİ GÜRER (Niğde) – İmalat sanayisinde artış yok, hiç artış yok.
ABDULLAH
NEJAT KOÇER (Devamla) - Beyaz eşya satışları ÖTV’nin sınırlandırılmasının
etkisiyle de yüzde 40’tan fazla artış göstermiş durumda. Yine, kapasite
kullanım oranları imalat sanayisinde üretimin arttığını gösteriyor. Nisan
ayında yüzde 78,4’le kapasite kullanım oranında bir artış söz konusu. Bu oran
yılın ilk dört ayının en yüksek kapasite kullanım oranıdır. Kısacası Türkiye
ekonomisi bakımından “büyüme dinamikleri” diyebileceğimiz verilerin hemen hemen
tamamında umut verici gelişmeler var. 
Moody's’in
siyasetin Türkiye'deki işletmeleri ve tüketicileri etkilemeye devam edeceğini
ifade eden açıklaması negatif bir algı oluşturma gayretinde olsa da Avrupa
Birliğinin çeşitli bölümleri Türkiye'deki büyüme tahminlerini revize etmeye
başladı. Yüzde 2,8’den yüzde 3’lere, 3,2’lere doğru çıkarılan büyüme revizeleri
gelmeye başladı. Avrupa Birliği Komisyonunun 2017 Bahar Ekonomik Tahminler
Raporu’nda ayrıca Türkiye'de siyasi ve politik belirsizliklerin bu yıl
düşmesinin beklendiği, bu durumun güveni artıracağı, yatırımların ve hane halkı
tüketiminin yükseleceği de yer almış durumda. Türkiye'de istihdam artışının
2018 yılında daha da artmasının beklendiği, risk ölçümlerinde Türk bankalarının
sağlam durumda olduğu, bunun iç yatırımlara olumlu katkı sağlayacağı da yine
Avrupa Birliği Raporu’nda ifade edildi. 
Tüm
bunların yanında, 15 Temmuz darbe girişimi başta olmak üzere, bazı nedenlerle
ekonomideki yavaşlamayı azaltmak ve yeni bir dinamik sağlamak üzere veya kimi
vatandaşlarımızın bu nedenlerle kamuya olan borçlarını ödeme sıkıntısı
yaşadıkları göz önüne alınarak vatandaşlarımızın kamuya olan borçlarını
yapılandırmak amacıyla bugün bu görüşmekte olduğumuz teklif hazırlanmış durumda.
Bu kanun teklifiyle gözetilen temel amaç, vatandaşlarımızın 1 Temmuz 2016 ve 31
Mart 2017 tarihleri arasında -bakın, tarihe dikkatinizi çekiyorum, önemli bir
süreç yaşadı Türkiye bu tarihte- oluşan vergi, prim ve benzeri borçlarını
ödeyebilmek amacıyla Maliye Bakanlığı, Gümrük ve Ticaret Bakanlığı, Sosyal
Güvenlik Kurumu, belediye ve il özel idarelerine olan borçlarını yapılandırmak,
böylelikle ekonomik faaliyetlerine devam etme imkânına kavuşmalarını sağlamak,
özellikle altını çizmek isterim ki bunları sağlarken de bu borçları yeniden
yapılandırmaktır esas olan. Bu, kesinlikle bir af değildir. Birçok hatibin
konuşmasında bahsettiği “af” kelimesi borcun anasının sanki affedildiği
şeklinde bir algı oluşturuyor. Bu, bir af değildir; borç oranı yeniden yapılandırılarak
belli bir disiplin içerisinde tekrar yeniden tahsil edilecek.
ÖMER
FETHİ GÜRER (Niğde) – Borcun silinmesi…
ABDULLAH
NEJAT KOÇER (Devamla) – Alacak asıllarına uygulanan gecikme zammı, gecikme
faizi gibi alacaklar ÜFE oranları esas alınarak yeniden yapılandırılıyor.
Alınan ekonomik tedbirler çerçevesinde yer alan yapısal bir düzenlemedir. Bu,
ekonomiyi canlandırma hamlesidir. Daha önce alınan ekonomik tedbirler bu yılın
başından itibaren meyvesini vermiş, yıla ihracat rekoruyla başlamıştık. İhracatta
iyileşme devam ediyor. KOBİ’lerin, büyük işletmelerin ve ihracatçıların nakit
sıkıntılarını gidermek için hazine garantili 250 milyar liraya kadar ek kredi
hacmi oluşturulması, ihracatta teminatların artırılması, imalat sanayisinde
yeni yatırımlara olan devlet katkısının artışı, işverenlerin 2017’nin ilk üç
ayındaki SSK primlerinin ekim, kasım, aralık aylarına faizsiz olarak
ertelenmesi, işsizliğin önüne geçmek için başlatılan istihdam seferberliği gibi
başlıkların her biri Türkiye’nin büyümesi, ekonomik istikrarın kalıcı hâle
gelmesi için alınan ekonomik tedbirlerdir. 
ÖMER
FETHİ GÜRER (Niğde) – Fabrikalar niye kapanıyor?
ABDULLAH
NEJAT KOÇER (Devamla) – Yalnızca Kredi Garanti Fonu’yla bugüne kadar 160 milyar
liralık kredi kefaleti sağlanmış ve 225.358 firmamıza kefalet desteği
verilmiştir. Bunun büyümeye yapacağı pozitif etki önümüzdeki aylarda
görülecektir. 
Türkiye
esasen son derece zor bir dönemi geride bırakmıştır. Bu dönemin minimum hasarla
geride bırakılmış olması Türkiye ekonomisinin ne kadar dirençli olduğunu,
ekonomimizin sağlam temeller üzerinde yükseldiğini de gözler önüne koymuştur. 
Siyasi
istikrarı kalıcı kılacak, temsilde adalet odaklı yeni sistemle Türkiye’nin
önünün açılacağına, Türkiye’nin büyüme hikâyesinin hızına hız katacağına ben
yürekten inanıyorum. 
Kamu
alacaklarının yeniden yapılandırıldığı bu kanun teklifinde 31 Mart 2017 öncesi
gümrük vergileri ile cezaları, sigorta ve sosyal güvenlik destek primleri ile
faiz, ceza ve zamları yer almakta. Daha önceki yapılandırma kapsamında başvuru
yapamamış borçlular da bu durumdan yararlanabilecek. Ancak önceki
yapılandırmadan yararlanan ve taksit ödemeleri devam edenlerin yapılandırılan
borçları da bu kapsamın dışında kalacak. 
HAYDAR
AKAR (Kocaeli) – Bu adamlar niye borçlarını ödemiyor, merak ettin mi hiç?
ABDULLAH
NEJAT KOÇER (Devamla) – Tasfiye hâlindeki Türkiye Emlak Bankasının yeniden yeni
bir teklifle bankacılık faaliyetlerine başlaması da bu teklifin içerisinde yer
alıyor. 
Ayrıca
1997 model ve daha eski taşıtların hurdaya ayrılması durumunda ödenmemiş
motorlu taşıtlar vergisi, zam, faiz ve cezalarının tahsilinden de vazgeçilmesi
yine bu teklifin içerisinde yer alıyor.
Bu
yapılandırmadan yararlanmak isteyen vatandaşlarımıza 30 Haziran 2017 günü
sonuna kadar başvuruda bulunmaları gerektiğini buradan hatırlatıyor, kanunun
ülkemize, milletimize, ekonomimize hayırlar getirmesini temenni ediyor, yüce
heyetinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Koçer. 
Sayın
milletvekilleri, teklifin tümü üzerinde gruplar ve şahıslar adına yapılan
konuşmalar sona ermiştir. 
Şimdi,
teklifin tümü üzerinde yirmi dakika süreyle soru-cevap işlemi
gerçekleştireceğiz. 
Soru-cevap
işlemini başlatıyorum. 
İlk
söz Sayın Tümer’in. 
Buyurun
Sayın Tümer. 
ZÜLFİKAR
İNÖNÜ TÜMER (Adana) – Teşekkür ederim. 
Sayın
Bakan, Bazı Alacakların Yeniden Yapılandırılması Kanun Teklifi’yle, 60 yaş ve
üzeri vatandaşlarımızın eksik hizmet günleri nedeniyle emekli olabilmesinin önü
tıkanmaktadır. Teklife hizmet gün borçlanması eklenmesi sorunun çözülmesi
açısından son derece önemlidir. Emekliliği hak etmesine rağmen yaşa takılan,
SGK verilerine göre 7 milyon 200 bin insanımızın sorunu da bu teklifte ele
alınmalı ve sorun çözülmelidir. 
Öte
yandan, Hükûmet daha önceki açıklamalarında askerlik borçlanmasının devlet
tarafından karşılanacağını belirtmesine rağmen bu konu teklifte yer almamıştır.
Teklif
işverenler açısından da sıkıntı yaratmaktadır. İşveren SGK’nın yüksek idari
para cezalarından şikâyetçidir. Bu teklifte işverenin SGK’ya olan ceza
borçlarının yüzde 50’sinin ödeneceği hükmü getirilmiştir. Ancak, işverenin
beklentisi cezaların yüzde 25’e düşürülmesidir. İşveren ayrıca kamu kurum ve
kuruluşlarına olan adli ve idari para cezaları borçlarının da yapılandırma
kapsamına dâhil…
(Mikrofon
otomatik cihaz tarafından kapatıldı) 
BAŞKAN
– Sayın Kazım Arslan… Sayın Arslan yok. 
Sayın
Gürer…
ÖMER
FETHİ GÜRER (Niğde) – Sayın Bakan, çiftçilerimizin ürün girdileri nedeniyle
üretim maliyetleri artmaktadır. Bu artış tüketiciye de yansımaktadır.
Maliyetlerin düşmesi için çiftçilerimize ÖTV’siz ve KDV’siz mazot verilmeye ne
zaman başlanacaktır? 
İki:
Sulama suyunu yer altından çıkaran çiftçilerimizin ödemesi geciktiğinde özel
şirketler elektriklerini kesmekte, üretici ürününü sulayamadığı için ürün elde
edilmesinde sorun yaşamaktadır. Sulama suyunda elektrik kullanan çiftçi için
maliyetin düşürülmesi düşünülmekte midir? 
Üç:
20 yaşını aşan araçlarda ÖTV indirimi yapılacak mıdır? 
Dört:
Test araçlarının KDV’den muaf tutulması düşünülmekte midir? 
Beşinci
sorum: Üçüncü köprü konumu, geçiş ücretleri sanayici, nakliyeci, şoför için ek
yük getirmektedir. Düzenleme yapılması düşünülmekte midir? 
Teşekkür
ederim. 
BAŞKAN
– Sayın Akar…
HAYDAR
AKAR (Kocaeli) – Sayın Bakan, 9/8/2016 tarihinde Resmî Gazete’de yayımlanarak
yürürlüğe giren 488 sayılı Damga Vergisi Kanunu’nda değişiklik yapılarak
yatırım teşvik belgeli yatırımlara damga vergisi muafiyeti getirmiştik. Bu
kapsamda, 2016 yılının 8’inci ayından bu yana yani sekiz ayda damga vergisi
muafiyetinden yararlanan yatırımcı sayısı ve yatırım tutarı ne kadardır?
Yatırımcının damga vergisi muafiyetinden kazandığı tutar nedir? Cevabınızı
bekliyorum. 
BAŞKAN
– Sayın Tarhan… 
Sayın
Pekşen…
HALUK
PEKŞEN (Trabzon) – Sayın Bakan, bu borç yapılandırma konusu yalnızca vergiyle
sınırlı kaldığı sürece bundan önceki dönemlerde de borç yapılandırmaya konu
olan ve özellikle banka borçlarının yapılandırılmasına izin veren İstanbul
yaklaşımı gibi, iktidarınız döneminde de yine Anadolu yaklaşımı gibi bir
düzenleme yapılmadığı sürece vergi borcunun ödenmesi mümkün olamayacaktır.
Çünkü, bir taraftan OHAL döneminde özellikle iflasın ertelenmesini
yasaklıyorsunuz, öbür taraftan borç yapılandırmasına izin veriyorsunuz. Bu,
vergi ve kazanç üretilebilir bir durum olmadığı sürece zaten borç
yapılandırması da söz konusu olamayacaktır. 
BAŞKAN
– Sayın Akar…
HAYDAR
AKAR (Kocaeli) – Sayın Bakan, Kocaeli ili Türkiye'de vergi tahakkukunda 2’nci
sırada, tahsilatında 1’inci sırada ama Kocaeli’nin kamu yatırımları olarak
aldığı paya baktığımızda son sıralarda olduğunu rahatlıkla söyleyebiliriz. 
Burada
bir başka bir sıkıntı var, belki de Kocaeli’yi daha öne taşıyacak, 1’inci
sıralara taşıyacak bir sıkıntı var Kocaeli’nde. Sayısız sanayi tesisi olmasına
rağmen bu sanayi tesislerinin vergi daireleri İstanbul’da, özel vergi daireleri
tahsis edilmiş ve oralarda vergilerini yatırıyorlar. Her türlü üretimini, her
türlü yarı mamulünü, çevreye verdiği her türlü zararı da göz önüne
kattığımızda, Kocaeli’ye getirmiş olduğu trafik yüküne de baktığımızda aslında
bu verilen vergilerden pay alması gereken kentin Kocaeli olmasına rağmen
İstanbul bu işlerden yararlanıyor, bu vergilerden yararlanıyor. Şimdi size
sormak istiyorum: Bunu ne zaman düzeltmeyi düşünüyorsunuz? 
BAŞKAN
– Sayın Erdem…
ARZU
ERDEM (İstanbul) – Teşekkür ederim Sayın Başkan.
Sorum
Sayın Maliye Bakanına: Bundan önce Kapalı Çarşı esnafının işgaliyesinin
kaldırılmasıyla ilgili defaatle konuyu gündeme taşıdım, buradan da sözlü soru
olarak size yönelttim. Bana yazılı olarak cevap vereceğinizi söylemenize rağmen
şu ana kadar yazılı cevabımı alamadım. Kapalı Çarşı esnafının belini büken
işgaliyesi kaldırılacak mı, kaldırılmayacak mı? Buna net olarak “evet” ya da
“hayır” cevabını verirseniz sevinirim. 
Teşekkür
ederim.
BAŞKAN
– Sayın Gürer…
ÖMER
FETHİ GÜRER (Niğde) – Teşekkür ederim Sayın Başkan.
Mevsimsel
değişimler nedeniyle don ve doludan etkilenen üreticilerin hasar tespitleri
yapıldıktan sonra bunlarla ilgili ödemeler oldukça gecikiyor. Maliye
Bakanlığının yıllık olabilecek olasılıklar üzerinde bu konudaki oluşan
hasarlarla ilgili ayırdığı bir ödenek oluyor mu yoksa bu gecikmeler bu yıl da
yine geçtiğimiz yıllardaki gibi üreticinin işine yarayacağı dönemin dışında mı
verilecek?
Bir
de daha önce sizlere iletmiştim Sayın Bakan, bu Bozköy Belediyesinin 2014’ten
gelen afet felaketiyle ilgili alacağı vardı. Geçenlerde Tarım Bakanımız,
Çiftlik Belediyesinin aldığını söyledi. Bozköy Belediyesi Cumhuriyet Halk
Partili olduğu için mi… Niğde Çiftlik Bozköy Belediyesi 2014’ten gelen sel
afetinden dolayı alacağını alamıyor.
Teşekkür
ederim.
BAŞKAN
– Sayın Tümer…
ZÜLFİKAR
İNÖNÜ TÜMER (Adana) – Sayın Bakan, Çukurova bölgesi ülkemizin en önemli tarım
alanlarına sahip bir coğrafyada yer almaktadır. Gıdaya erişimin zorlaştığı ve
tarımın stratejik önem taşıdığı günümüzde ne yazık ki birinci sınıf mutlak
tarım arazileri Toprak Koruma Kurulu kararına rağmen betonlaşmaya teslim
edilmektedir. Tüm bunlar Türkiye'de olduğu gibi, bu karamsar tabloya Adana
başta olmak üzere, Çukurova bölgesi de dâhil olmaktadır. Adana'da 22.500 dekar
birinci sınıf tarım alanını içine alan Güney Kuşak Bulvarı’nın yanı sıra, Adana
ve Mersin’in tam ortasında yapılacak Çukurova bölgesel havaalanıyla 8.700 dekar
mutlak sulu tarım alanı yeni yapılaşmalara kurban edilecektir. Havaalanı
etrafında oluşturulacak yapılaşma nedeniyle inşaat alanından daha fazla tarım
arazisi bitirilecek, alandaki kil nedeniyle yapılacak pist ve binalar mutlak
hasar görecektir. Daha mahkemeler sonuçlanmadan bu ihaleler yapılmış ve
kamulaştırmalarla bu inşaat süreci başlamıştır. En azından mahkeme
sonuçlanıncaya kadar…
(Mikrofon
otomatik cihaz tarafından kapatıldı) 
BAŞKAN
– Sayın Kuşoğlu…
BÜLENT
KUŞOĞLU (Ankara) – Teşekkür ederim Sayın Başkan.
Sayın
Bakanım, bu geçen ağustosta çıkan servet affıyla ne kadar kaydi ve fiilî döviz
girişi gerçekleşmiştir? Bilgi verebilirseniz memnun olurum.
Teşekkür
ederim.
BAŞKAN
– Sayın Akar…
HAYDAR
AKAR (Kocaeli) – Sayın Bakan, şimdi, sürekli sizin Bakanlığınızla ilgili kanun
teklifleri geliyor, bunların birçoğu da yapılandırmayla ilgili, ceza, vergi
gelirleri, diğer vergilerle ilgili vatandaşın yapılandırma ve vatandaşın
hayatını kolaylaştırma adına yaptığınızı iddia ediyorsunuz bunları ama
görülüyor ki vatandaş bu yapılandırmadan sonra sizin iddia ettiğiniz şekilde
gerekli ilgiyi göstermiyor çünkü bir iki taksidini ödedikten sonra daha sonraki
taksitlerinde tıkandığını görüyoruz. Bu da sizin defalarca kürsülerden ifade
ettiğiniz ekonominin düzgün işleyişi anlamına mı geliyor yoksa ekonominin
kötüye gidişi, vatandaşın gelirinin düşmesi, bu cezalarla birlikte,
yapılandırılan cezalarla birlikte normal cari aydaki ödemeleri gereken
ödemeleri de yapamadığı anlamına mı geliyor? Gerçekten sıkıntılı bir süreci
geçirdiğini düşünüyorum vatandaşların. Kayıt içi ekonominin oranı nedir ve
kayıt dışı… Kayıt içini verirseniz zaten otomatikman bunu da görmüş olacağız.
(Mikrofon
otomatik cihaz tarafından kapatıldı) 
BAŞKAN
– Sayın Altaca Kayışoğlu…
NURHAYAT
ALTACA KAYIŞOĞLU (Bursa) – Teşekkür ediyorum.
Sayın
Bakan, artık kangrene dönmüş, her gittiğimiz yerde karşımıza çıkan bir sorun
var diyorlar ki: “Bu emeklilikte yaşa takılan vatandaşların derdi ne zaman
çözülecek?” Birincisi onunla ilgili bir cevap istiyorum.
Bir
de, Sosyal Yardımlaşma Vakfından da kredi alan vatandaşlarımız var, onlar da
mağduriyetlerini iletiyorlar bizlere. Ne kadardır bu borçluların sayısı?
Onlarla ilgili de bir çözüm düşünüyor musunuz?
Teşekkürler.
BAŞKAN
– Sayın Bayraktutan…
UĞUR
BAYRAKTUTAN (Artvin) – Teşekkür ediyorum Sayın Başkan.
Sayın
Bakan, Artvin ili Yusufeli ilçesi baraj kamulaştırmaları nedeniyle… Komple ilçe
baraj suları altında kalacağından ilçede kamulaştırmayla alakalı belirsizler
sürmektedir. Bu yıl itibarıyla Yusufeli ilçesinin kamulaştırmasına ayrılmış
olan bir ödeneğiniz mevcut mudur? Ne kadar bir ödenek ayırdınız? Komple bir
kamulaştırma yapacak mısınız yoksa bir kısım kamulaştırmayla mı ilçede işlem
yapacaksınız? İlçede bu konuda belirsizlik devam etmektedir, bu konuda Maliye
Bakanlığından –tekrar söylüyorum- ayrılmış bir ödenek var mıdır? 
Teşekkür
ediyorum.
BAŞKAN
– Cevaplar için Hükûmete söz vereceğim.
Buyurunuz
Sayın Bakan.
MALİYE
BAKANI NACİ AĞBAL (Bayburt) – Sayın Başkanım, teşekkür ediyorum.
Öncelikle,
Sayın Tümer, yeniden yapılandırma kanununun kapsamıyla ilgili ilave talepler
geldiği konusunu ifade ettiler ve bu konuda birtakım yeni önerilerde
bulundular. 
Öncelikle
Genel Kurulumuza şu hususu arz etmek isterim. Bu defa hazırlamış olduğumuz
yeniden yapılandırma kanun teklifi -Hükûmet olarak da biliyorsunuz aynı
mahiyette bir kanun tasarısı sunmuştuk- geçen sene Temmuz ayında Meclise
sunulan hükûmet tasarısının kesinleşmiş alacaklar bakımından kapsamıyla aynı.
Geçen defa da hatırlarsanız biz yeniden yapılandırma kanununun kapsamında vergi
alacaklarını, gümrük vergisi alacaklarını, Sosyal Güvenlik Kurumunun prim alacaklarını
kapsama dâhil etmiştik. Onun yanında trafik para cezalarını, askerlik, seçim,
nüfus para cezalarını, Karayolu Taşıma Kanunu’na göre kesilen para cezalarını,
kara yollarından usulsüz geçişler nedeniyle kesilen para cezalarını kapsama
dâhil etmiştik. Bu defa da yine bu alacakları yeniden yapılandırma kanunu
kapsamına dâhil etmiş olduk. 
Yine,
şu anda Genel Kurulumuza getirilmiş olan kanun teklifinde öğrencilerin
YURTKUR’a olan ve vergi dairelerimizce takip edilen katkı kredisi ve öğrenim
kredisi borçlarının, ecrimisil borçlarının da yeniden yapılandırma kanunun
kapsamında tahsili öngörülmektedir. 
Yine
bu kanun teklifi uyarınca, belediyelere ödenmesi gereken emlak vergisi, çevre
temizlik vergisi, su, atık su borçları, katı atık ücretleri, taşınmaz kültür
varlıklarının korunmasına katkı payı ve tüm bu alacaklara uygulanan zam ve
cezalar da yeniden yapılandırma kanunu kapsamında öngörülmüştür.
Ayrıca
Gıda, Tarım ve Hayvancılık Bakanlığınca tarımsal amaçlı kooperatiflere, bu
kooperatiflerin ortaklarına kullandırılan kredi alacakları; Bilim, Sanayi ve
Teknoloji Bakanlığınca organize sanayi bölgelerine, küçük sanayi sitesi ve yapı
kooperatiflerine kullandırılan kredi alacakları, orman genel müdürlüğünce orman
köylerinde oturan köylülere ve bu köylülerce kurulmuş olan tarımsal kalkınma
kooperatiflerine kullandırılan kredi alacakları da yeniden yapılandırma kanunu
kapsamında öngörülmüştür. Plan Bütçe Komisyonu görüşmeleri sırasında da Türkiye
Odalar Borsalar Birliği, Türkiye Esnaf Sanatkârlar Konfederasyonu ve Türkiye
Barolar Birliğine ait aidat alacaklarının da yeniden yapılandırma kapsamına
alınması Komisyonumuzca uygun görülmüştür. Dolayısıyla, önceki kanunla aynı
kapsamda bir yeniden yapılandırma çerçevesi bu defa da öngörülmüştür. O açıdan,
zaman zaman gündeme getirilen bir kısım adli para cezaları ile idari para
cezalarını bu defa da kapsama almadık. Yine, Sosyal Güvenlik Kurumunda idari
para cezalarının tamamen terkini yerine, yüzde 50 oranında terkinini öngörmüş
olduk.
Zaman
zaman yapmış olduğumuz yeniden yapılandırma kanunlarında, tabii ki, öncelikle
vergi ve sosyal güvenlik prim alacaklarını öncelemek suretiyle bu düzenlemeleri
yapıyoruz.
Tabii,
biz, vatandaşlarımızın sorunlarını çözmek üzere bu yasal düzenlemeleri
yapıyoruz. Biraz önce hatipler tarafından da ifade edildi, 15 Temmuz darbe
girişimi sonrası ekonomide bir yavaşlama meydana geldi ve biz Hükûmet olarak bu
dönemde ekonomide meydana gelen yavaşlamayı tekrar yukarı yönlü çekebilmek
açısından birçok tedbiri ve uygulamayı da arka arkaya uygulamaya koyduk.
Hatırlarsanız 15 Temmuz alçak darbe girişimi cuma gecesi yapılmıştı, biz salı
günü Meclise yeniden yapılandırma kanun tasarısını göndermiştik. Dolayısıyla, o
dönemde de esnafımızın birikmiş borçlarının yeniden yapılandırma yoluyla
ödenmesine imkân sağladık. 
Yine,
bu dönemde özellikle işletmelerimizin krediye erişimini sağlamak için Kredi
Garanti Fonu’yla ilgili önemli bir düzenleme yaptık, esnafımıza,
işletmelerimize 250 milyar liralık bir kredi ve kefalet imkânı sağladık.
Yine,
özellikle esnafımız bakımından, özellikle küçük mikro işletmelere kredi imkânı
sağlamak üzere, KOSGEB üzerinden, yaklaşık 460 bin KOBİ için yaklaşık 11 milyar
liralık bir kredi imkânını da bu dönemde oluşturduk ki işletmelerimiz içinde
bulundukları zorlukları kolaylıkla aşabilsinler. 
Yine,
özellikle istihdama destek vermek amacıyla, 2017 Ocak ayından itibaren ilk defa
yeni işe alınan çalışanlar bakımından bütün sosyal güvenlik prim ödemeleriyle
vergi ödemelerini de devlet olarak üstlendik, bu yolla da ekonominin
canlanmasına önemli bir katkı verdiğimizi düşünüyorum. 
Yine
uygulamaya başladığımız asgari ücret desteği uygulaması vardı. Bu dönemde,
özellikle ekonominin ihtiyaçlarını göz önüne alarak asgari ücret desteğine de
devam etme kararı aldık. 
Hatırlarsanız,
yine Meclisimizin kabulüyle, ocak, şubat ve mart aylarına ilişkin sosyal
güvenlik prim alacaklarını ise ekim, kasım ve aralık aylarına erteledik, bu
yolla da işletmelerimize önemli kolaylıklar sağladık. 
Yine,
işletmelerimizin 2017 yılında yapacakları yatırım harcamalarını teşvik etmek
amacıyla özellikle yatırım teşvik sistemi üzerinden sağladığımız kolaylıkları
ve imkânları daha da genişlettik. 
HAYDAR
AKAR (Kocaeli) – Sayın Bakan soruların hiçbirine cevap vermiyorsunuz, aslında
kürsüde yapmanız gereken metni oradan okuyorsunuz. 
MALİYE
BAKANI NACİ AĞBAL (Bayburt) - Özellikle bu dönemde sektörel vergi düzenlemeleri
yapmak suretiyle konutta ve iş yerinde katma değer vergisi indirimi getirdik,
beyaz eşyada ve mobilyada KDV ve ÖTV indirimleri getirdik. Bütün bu almış
olduğumuz tedbirler, bütün bu getirmiş olduğumuz destekler de ekonomide tekrar
çarkların dönmesine büyük bir ivme kazandırdı ve ekonomide son dönemde ortaya
çıkan bütün olumlu göstergelerin de sebebi oldu. 
Dolayısıyla
Hükûmet olarak, karşılaştığımız sorunlar, ekonomide ortaya çıkan ihtiyaçlar
karşısında süratle doğru ve isabetli karar almak suretiyle ekonomiyi tekrar
canlandırıyoruz. 
Burada
HDP’li hatip vekilimiz ifade ettiler dokuz ayda bir yeniden yapılandırma kanunu
getiriliyor diye. Yani buna da şaşırıyorum. Komisyonda parti gruplarımız,
getirilen yeniden yapılandırma kanununun çerçevesinin genişletilmesi talebinde
bulunurken nasıl oluyor da böyle bir kanun tasarısını getirmiş olmamız
eleştiriliyor, ona da şaşırdığımı ifade etmem gerekir. 
Biz
burada vatandaşlarımızın sorunlarını çözeceğiz, toplumun ihtiyaçlarını
çözeceğiz, ekonominin gereklerini yerine getireceğiz ve özellikle şu 2010
sonrası ekonomide yakaladığımız büyüme ivmesini inşallah önümüzdeki yıllarda
daha da artıracak güçlü bir büyüme ivmesini yeniden yakalayacağız. Nitekim, ilk
üç ayda ekonomiyle ilgili ortaya çıkan göstergeler -çok net bir şekilde- 2017
yılında ekonomide büyüme oranın yukarı yönlü olduğunu açık bir şekilde
gösteriyor. İnşallah, istihdam da artacak, ekonomide büyüme de artacak, ekonomide
çarklar da dönecek. Ama biz, vatandaşımızın ihtiyacı neyi gerektiriyorsa onu da
yapmaktan asla kaçınmayacağız. 
Şunu
da ifade etmem gerekir, yine, hatipler ifade ettiler: Bütçe disiplini konusunda
AK PARTİ hükûmetleri olarak on beş yıldır nasıl hassasiyet göstermişsek 2017
yılında da aynı hassasiyeti gösteriyoruz. Bütçe disiplininden herhangi bir
şekilde vazgeçmemiz söz konusu değil. Türkiye'nin bugün bütçe açıkları,
uluslararası karşılaştırmaları yapıldığında, olağanüstü ölçüde başarılı bir
performans göstermektedir. Son beş yılda Türkiye'nin bütçe açığı ortalama yüzde
1 seviyesindedir. Bugün, ekonominin ihtiyaçlarını dikkate alarak maliye
politikasını aktif bir şekilde kullanmak suretiyle ekonomiye destek
vereceğimizi ifade ettik. Dolayısıyla, bütçe politikası, maliye politikası
dinamik bir yaklaşımla ekonominin devrevi durumuna uygun olarak zamanı
geldiğinde genişlemeci, zamanı geldiğinde de daraltıcı bir çerçevede
oluşturulur. 
O
açıdan, gerek Maliye Bakanı olarak ben gerekse Hükûmetimiz bütçe disiplininden
hiçbir zaman için vazgeçmedik. İlk dört ayda ortaya çıkan bütçe gelişmeleri ve
bütçe açığı, bütçe dengesinde oluşan rakamlar ise bu döneme özgü geçici
rakamlardır. Önümüzdeki aylarda vergi gelirlerinde, ekonomideki genişlemeye
bağlı olarak, bir taraftan artış meydana gelirken diğer taraftan da geçici
suretle yapmış olduğumuz birtakım harcamalar veya ertelediğimiz birtakım sosyal
güvenlik primi ödemelerinin sisteme katılmasıyla bütçe öngördüğümüz patika
içerisinde gidecektir. Bugün, Türkiye gerek bütçe açığının millî gelire oranı
gerekse kamu borcunun millî gelire oranı bakımından gerçekten olağanüstü bir
performans sergiliyor. Onun için, 2017 yılı bütçesiyle ilgili ortaya çıkan
rakamlar üzerinden herhangi bir şekilde bir olumsuzluk değerlendirilmesi
yapılmasını da açıkçası doğru bulmuyorum. 
Sayın
Arslan… Burada yok. 
Sayın
Gürer, özellikle sulama suyu elektriğiyle ilgili bir konuyu sormuşlardı. O
konuda maalesef bilgim yok. O konuda ilgili kurumlardan bilgi alıp sizlere
veririm. 
20
yaştan daha fazla olan araçlarla ilgili bir ÖTV indirimi söz konusu değil. 
Test
araçlarına ilişkin bir KDV indirimi söz konusu değildir.
Sayın
Akar damga vergisiyle ilgili yapılan yatırım teşvik belgesi kapsamındaki
rakamları sordular. Bu konuda elimde hazır bilgi yok. Ekonomi Bakanlığına bunu
sorar, bilgiyi alır, sizlerle paylaşırız.
Sayın
Pekşen Anadolu yaklaşımını ifade ettiler. Biz şunu söylüyoruz: 2016…
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayınız Sayın Bakan, mikrofonunuzu açıyorum.
ÖMER
FETHİ GÜRER (Niğde) – Mazotta…
MALİYE
BAKANI NACİ AĞBAL (Bayburt) – 15 Temmuz 2016 alçak darbe girişimi sonrasında,
Hükûmet olarak ekonomiyi canlandırmaya dönük çok sayıda tedbir aldık. Bunlardan
en önemlisiyse Kredi Garanti Fonu üzerinden sağladığımız 250 milyar lira
tutarındaki teminat ve kredi imkânıdır. Şu anda gelinen noktada görüyoruz ki bu
tedbir, bu destek ekonomide kredi hacminin genişlemesine önemli bir destek
vermiştir. İşletmelerimiz bu yolla kredi imkânlarını kullanarak hem finansman ihtiyaçlarını
karşılamışlardır hem de özellikle yatırım ve üretim noktasındaki kaynak
ihtiyacını da karşılamışlardır. Bugün, Türkiye’nin 2000’li yılların, kriz
yıllarının olduğu noktada bir Anadolu yaklaşımına ihtiyacı da yoktur, onu da
ifade edeyim. İnşallah önümüzdeki aylarda ekonomideki düzelme çok daha net bir
şekilde ortaya çıkacak.
Kocaeli’yle
ilgili, Sayın Akar… Teşekkür ediyoruz, Kocaeli’ndeki mükelleflerimiz gerçekten
büyük bir özveriyle vergi yükümlülüklerini yerine getiriyorlar. Bütün
vilayetlerimizde mükellefler aynı şekilde yerine getiriyorlar. Kamu
yatırımlarının dağılımının tabii ki ekonominin ihtiyaçlarına göre yapıldığını
da dikkate almak lazım. İl bazlı bir yatırım ödeneği dağıtımı doğru bir
yaklaşım değil, onu da ifade etmek gerekiyor.
Şirket
merkezlerinin, tabii, farklı farklı illerde olması mevcut sistemin doğasında
var. Dolayısıyla bu konuda herhangi bir çalışmamız söz konusu değil.
HAYDAR
AKAR (Kocaeli) – İstanbul ile Ankara alıyor, sıralamanın ilk sırasında olanlar.

MALİYE
BAKANI NACİ AĞBAL (Bayburt) – Yok, hayır. Sistem şu anda gayet güzel bir
şekilde işliyor.
HAYDAR
AKAR (Kocaeli) – Sayın Bakan, nasıl işliyor sistem? En mağdur il biziz ya o
konuda. 
MALİYE
BAKANI NACİ AĞBAL (Bayburt) – Sayın Erdem, Kapalıçarşı esnafının belini büken
işgal harcıyla ilgili biraz bilgi alırsak o konuyu araştıralım.
Sayın
Gürer, çiftçilerle ilgili hasar tespitlerine bağlı ödenek konusunda yani burada
bir Bakanlar Kurulu kararı çıkarılması hâlinde, bu konularda gerekli
tespitlerin yapılması hâline bağlı olarak Maliye Bakanlığı gerekli ödeneği her
zaman temin eder. Bu konuda, tabii, gerekli çalışmaların yapılması lazım.
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Bakan.
ÖMER
FETHİ GÜRER (Niğde) – Mazot için bir şey söylemediniz.
HAYDAR
AKAR (Kocaeli) – Sayın Başkan…
BAŞKAN
– Teklifin tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
Sayın
Akar…
HAYDAR
AKAR (Kocaeli) – Efendim, İç Tüzük gereği yirmi dakikalık bir süre vardı; on
dakikası soru, on dakikası cevap süresiydi. Sayısız soru sorduk
arkadaşlarımızla birlikte Sayın Bakana ama Sayın Bakan Hükûmet adına yirmi
dakikalık konuşmayı esirgeyip, kürsüde konuşmayıp hazırlamış olduğu metinleri on
dakika süresince bize okudu. Sadece başlangıçta yirmi saniye bir arkadaşımızın
sorusuna cevap verdi, daha sonra dokuz dakika yirmi dört saniye sadece
metinleri okudu, metinler üzerinden gitti ve daha sonra verdiğiniz ilave iki
dakikalık süreyi bizim sorularımız için kullandı ve yeterince cevap alamadık.
Amaç burada bana göre arkadaşlarımızın sorularının cevaplanmasıydı. Evet,
bilmeyebilir, başka bakanlıklarla ilgili olabilir, bunu doğal karşılıyoruz ama
bu süreyi bizim sorularımıza cevap vermekle değerlendirmeliydi.
BAŞKAN
– Teşekkür ederim Sayın Akar.
Şimdi,
birinci bölümün görüşmelerine başlıyoruz.
Birinci
bölüm, 1 ila 11’inci maddeleri kapsamaktadır. 
Şimdi,
birinci bölüm üzerindeki söz taleplerini karşılayacağım.
Gruplar
adına ilk konuşmacı Cumhuriyet Halk Partisi Grubu adına Bülent Kuşoğlu, Ankara
Milletvekili.
Buyurunuz
Sayın Kuşoğlu. (CHP sıralarından alkışlar)
CHP
GRUBU ADINA BÜLENT KUŞOĞLU (Ankara) – Sayın Başkan, değerli milletvekilleri;
hepinizi saygıyla selamlıyorum.
475
sıra sayılı Kanun Teklifi üzerinde Cumhuriyet Halk Partisi Grubu adına söz
aldım. 
Değerli
arkadaşlarım, önemli bir dönemdeyiz, değişim dönemindeyiz. Bu değişim ve önem
sadece Türkiye’yle sınırlı değil, dünyayla da ilgili bu değişim ve dönüşüm
dönemi, bu farkındalık dönemi; büyük sıkıntılar var. Hani şu meşhur söz vardır
ya Fukuyama’nın “Tarihin sonu.” diye. “Tarihin sonu” 
“Tarihin
sonu” dediği Fukuyama’nın liberal ekonominin, kapitalizmin, Batı’nın bir
anlamda galip gelmesini ortaya koyuyordu, onu söylüyordu ama hemen ertesinde
kapitalizmin, liberal ekonominin, Batı’nın galip gelmediği, bir sıkıntı
içerisinde olduğu da çok net ortaya kondu, anlaşıldı. 
Hemen
biz de bu referandumda bir taraftan sevinenler, nicelik olarak galip gelenler
olduğunu gördük ama nitelik olarak da bir kaybediş içerisinde olduğumuzu da
gördük ve bu referandum sonucunda da maalesef toplumda, devlette, toplum
hayatında, siyasi hayatta bir heyecan olmadığını da gördük. Ama konu bunlarla
sınırlı değil. Dünyadan Türkiye’ye geldiğimizde büyük bir sıkıntı olduğunu da
görüyoruz. Bu, dış politikada da toplum hayatında da var ve ekonomide de var.
Ekonomiyle ilgili olarak da büyük bir sıkıntı söz konusu. Ekonomiyle ilgili
sıkıntı söz konusuysa devlet gözüyle baktığımız zaman ekonomideki sıkıntı
vergiyle ilgilidir. Çünkü, ekonomiyle ilgili devlet bir reform yapacaksa
vergiden başlamak zorundadır, vergi almasını bilmek zorundadır, kimden
alacağını bilmek zorundadır, nasıl, ne oranda alacağını bilmek zorundadır. İşte
böyle bir dönemde böyle bir sıkıntı konusuyla baş başayız. Bugünkü kanun,
görüştüğümüz kanun teklifi bu konuyla ilgili. 
Ekonominin
yeni baştan ele alınması, vergi reformunun yapılması gerekiyor. Sayın Bakanın
da teyit ettiği gibi iki yılda bir reform yapıyoruz, pardon, af çıkarıyoruz
maalesef. Ama bu sefer, dokuz ayda aynı konuyla ilgili, aynı çerçeveyle ilgili
üçüncü affı çıkarmış bulunuyoruz. Bu, geçen yıl ağustosta 6736 sayılı Kanun’la
başlamıştı, sonra şubat ayında bunu tekrarladık mükellefler için,
yararlanamayanlar için 6770’le tekrarladık, şimdi, üçüncü defadır aynı
çerçeveyi uzatıyoruz, tekrarlıyoruz. 
Değerli
arkadaşlar, bir kanun, bir af kanunu dokuz ayda üçüncü defa çıkıyorsa üzerinde
düşünülmesi gerekir, bir sebebi olması gerekir, bir sıkıntının mevcut olması
gerekir; demek ki ekonomiyle ilgili bir sorun var, bir sıkıntı var. Bunu
söylediğimiz zaman, Komisyonda Sayın Maliye Bakanına “Bir kriz var, o nedenle
üçüncü defadır aynı kanunu tekrar tekrar getiriyorsunuz.” dediğimiz zaman
“Hayır, bir kriz yok ama 15 Temmuz alçak darbe girişimi dolayısıyla bir sıkıntı
var.” diyor. Şimdi, bir sıkıntı olduğunu, bir sorun olduğunu kabul ediyor
ekonomiyle ilgili ama bunun gerekçesinin farklı olduğu, sonucunun da farklı
olduğu gibi anlaşılmaz bir şey söyleyebiliyorlar. Aslında ne olduğunu net
olarak ortaya koymamız lazım. Teşhisi doğru koyamazsak tedaviyi de yapamayız.
Dolayısıyla, aslında bu Af Kanunu da, şu uğraştığımız kanun da soruna bir çözüm
değildir; Türkiye'deki esnafın, özel sektörün sıkıntıları için çözüm değildir.
Bu şekilde bununla ilgili olarak bir sonuç almamız mümkün değildir değerli
arkadaşlarım.
Şimdi,
böyle bir düzenleme yapıyorsak bunun bir gerekçesi olması lazım. Hukuki
gerekçesinin dışında, Sayın Maliye Bakanının Hükûmet adına gelip şu kürsüden
net olarak açıklaması lazım: “Değerli arkadaşlar, şu kadar alacağımız var bizim
Maliye olarak, SGK’nın da şu kadar prim alacağı var. Aslı şu kadar, ferîleri şu
kadar, belediyelerin alacakları da şu kadar. Bunlar bölgeler itibarıyla şöyle
şöyle, sektörler itibarıyla da böyle. Onun için sıkıntı var, bu sıkıntı
nedeniyle bir af kanunu gündeme getiriyoruz, bu konuda desteğinizi istiyoruz.”
demesi lazım. Biz bunu sorduğumuzda “Neden bu rakamlar yok? Bu gerekçeler neden
yok Sayın Bakan?” dediğimizde “Haklısınız, getirelim.” dediler. Ertesi gün,
sadece daha önce bildiğimiz rakamları getirdiler.
Değerli
arkadaşlar, tam olarak rakamlar verilmedi; bölgeler itibarıyla, sektörler
itibarıyla kamunun ne kadar alacağı var bilmiyoruz, gerçekten bilmiyoruz ama
şunu biliyoruz: Asli olarak geçen ağustosta bu kanunun ilki çıkarken 90,7
milyar vergi aslı alacağı vardı Maliyenin, 68 milyar kadar da SGK’nın prim
alacağı vardı, o da aslı; bunun ferîleri de var, faizleri de var, cezaları da
var ve belediyelerin de alacakları vardı. Yani aslında aslı ve ferîleriyle
birlikte -ferileri 60 milyar yapıyor- 250-300 milyar liralık bir kamu
alacağından bahsediyoruz ve bu alacak toplanamıyor. Türkiye Cumhuriyeti artık
vergi toplayamıyor değerli arkadaşlar, bu noktadadır, Maliye Bakanlığımız bu
noktadadır, vergisini toplayamıyor, özellikle de prim ve vergilerle ilgili
olarak beyana dayanan vergileri toplayamıyoruz. Tabii ki ÖTV gibi… Hani diyoruz
ya benzin istasyonları vergi dairesi gibi çalışıyor, onları düştüğünüz zaman
beyana dayanan vergileri toplayamayan bir Maliye Bakanlığıyla karşı karşıyayız.
Çok sıkıntılı, rezalet bir durum çünkü son yıllarda yapılan uygulamalarla,
denetimle ilgili ya da Maliye Bakanlığı içerisindeki bazı kurumların
kaldırılmasıyla, oradaki devlet anlayışının değişmesiyle beraber çok şey de
değişti, Maliye Bakanlığı bugün yeniden bir reforma muhtaç hâle geldi, büyük
sıkıntılar içerisindedir. Bunun sonucu olarak tahsilatla ilgili olarak da
sıkıntıları var maalesef, denetimle ilgili olarak da sıkıntıları var, biraz
önce söylediğim şekilde de çok büyük bir alacağı bir türlü tahsil edemiyor,
sürekli olarak, iki yılda bir çıkarılan aflarla bu sorunu, sıkıntıyı erteliyor.

Bu
sefer ne yaptı biliyor musunuz bu sorunu çözmek için? Bu kanunun 6’ncı ve 7’nci
maddesinde var, bakın. Maliye Bakanlığına ve Bakanlar Kuruluna yetki verdi. Bundan
sonra af kanunları buraya gelmeyecek yani Türkiye Büyük Millet Meclisine
gelmeyecek ya da çok az bir ihtimalle gelecek. Niye gelmeyecek? Çünkü yetki
bundan sonra Maliye Bakanlığında olacak ve Bakanlar Kurulunda olacak. Bakanlar
Kurulu belli kıstaslar dâhilinde zor durumda olan mükellefleri tespit edecek,
gerekiyorsa onların borç faizlerini tecil edecek, onları yeniden
yapılandıracak. Maliye Bakanlığına ve Bakanlar Kuruluna bu kanunla böyle bir
yetki veriyoruz. 
Peki,
bu, bu gerekçeleri ortadan kaldırıyor mu yani piyasadaki bu sorunu, sıkıntıyı,
ekonomik sorunu çözüyor mu? Hiç alakası yok. Bununla ilgili yapılan hiçbir şey
yok aslında değerli arkadaşlar. Biraz önce Sayın Bakan dedi ya “Piyasanın
bunlara ihtiyacı yok yani yeni bir İstanbul yaklaşımına, Anadolu yaklaşımına
ihtiyacı yok.”, var aslında. Bunların yeniden ele alınması lazım. Biraz önce
size bahsettim, 250-300 milyar liraya yakın gerçekte kamu alacağı var ve bunlar
tahsil edilemiyorlar ve bu yapılan uygulama maalesef bütün kamu alacaklarını da
kapsamıyor, her şeyi içine almıyor, çok sınırlı kaldı. 
Mesela,
TRT bu sefer ilave edildi -TRT alacakları- ama birçok düzenleyici ve
denetleyici kurum alacağı, idari para cezaları buna dahil edilmedi. Keyfî
olarak yapıldı yani böyle bir sınırlamanın da olmaması lazım, o da sonuç olarak
idari para cezası, kamu alacağı, 6183 sayılı Kanun’la çözülmesi gereken konu
ama 6183 bu kapsamda olduğu hâlde bunlar yapılamadı. Biraz -biraz değil,
fazlasıyla- keyfî uygulamalar bunlar değerli arkadaşlarım. 
Yani,
böyle bir konu gündeme getirildiği zaman, böyle bir af gündeme getirildiği
zaman, hele dokuz ayda 3’üncü defa olarak gündeme getirildiği zaman nereden, ne
kadar alacağımız var, hangi bölgeden, hangi sektörden bilmemiz, ona göre bizim
Meclis olarak bu düzenlemeyi yapmamız lazımdı. Çok önemli, sıkıntılı bir
dönemde, büyük vebalimizin olduğu bir dönemdeyiz, büyük sorumluluklarımız var
hepimizin üzerinde. Türkiye’nin çünkü bundan sonraki süreci çok çok önemli. 
Görüyorsunuz,
dünyada da sıkıntılarımız var. Sayın Cumhurbaşkanı Hindistan’a 1 kere, Rusya’ya
son iki ay içerisinde 2 kere gitti, Amerika’ya gitti; sürekli olarak
araştırmalar içerisinde, hem yurt dışında hem de yurt içerisinde büyük
sıkıntılar içerisindeyiz. Bu sıkıntılar başta ekonomi, dış politika ve her alanda,
toplum yaşamıyla ilgili her alanda var. Böyle bir dönemde Türkiye Büyük Millet
Meclisi olarak bunları çok detaylı bilmek ve çözüm üretmek zorundayız ama
bunlarla ilgili hiçbir şekilde önümüze bilgi gelmiyor. Bizim de çözüm
üretebilmemiz için yapılması gereken hiçbir şey yok maalesef. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, sözlerinizi tamamlayınız Sayın Kuşoğlu.
BÜLENT
KUŞOĞLU (Devamla) – Değerli arkadaşlarım, söylemek istediğim, bundan sonrasıyla
ilgili, ekonomiyle ilgili birimlerin -Maliye Bakanlığından Kalkınma
Bakanlığına, Hazineden sorumlu bakanlığımıza kadar birçok bakanlığın- çok iyi
bir şekilde koordine edilmesiydi. Bu konuda da önemli eksiklikler var, bunların
da ele alınması lazım. Bu tür sorunların çözülebilmesi bu kadar basit değil, bu
kadar palyatif tedbirlerle olamaz; daha kesin, daha rasyonel, daha radikal
tedbirlere ihtiyacımız var, bunu bilmek zorundayız. 
Ve
Sayın Maliye Bakanının da bu kürsüye gelip bunlarla ilgili çok detaylı,
ayrıntılı bilgi vermesi lazım. Hakkı olan bir yirmi dakikayı bile
kullanmamasından dolayı da üzüldüğümü belirtmek istiyorum.
Hepinize
bu vesileyle saygılar sunuyorum efendim. (CHP sıralarından alkışlar)
BAŞKAN
– Teşekkür ederim Sayın Kuşoğlu.
Gruplar
adına ikinci konuşmacı Halkların Demokratik Partisi Grubu adına Bedia Özgökçe
Ertan, Van Milletvekili.
Buyurunuz
Sayın Özgökçe Ertan. (HDP sıralarından alkışlar)
HDP
GRUBU ADINA BEDİA ÖZGÖKÇE ERTAN (Van) – Teşekkür ediyorum Sayın Başkan.
Genel
Kurulu saygıyla selamlıyorum.
Öncelikle,
yeri bu sıralarda, bu Meclis çatısı altında siyaset üretmek olan fakat sadece
siyasi saiklerle bugün cezaevlerinde rehin tutulan başta siyasi liderlerimiz,
Eş Genel Başkanlarımız Sayın Figen Yüksekdağ, Sayın Selahattin Demirtaş ve
milletvekili arkadaşlarım Sayın Selma Irmak, Sayın Gülser Yıldırım, Sayın
Çağlar Demirel, Sayın Burcu Çelik, Sayın İdris Baluken, Sayın Ayhan Bilgen,
Sayın Ferhat Encu ve Sayın Abdullah Zeydan’ı selamlamak istiyorum. Ayrıca,
yerine kayyum atanıp haksız bir şekilde tutuklanan Van Büyükşehir Belediye Eş
Başkanımız Sayın Bekir Kaya’ya, DBP Eş Genel Başkanımız Sayın Sebahat Tuncel’e,
MYK üyelerimiz Sayın Aysel Tuğluk ve Alp Altınörs’e ve Diyarbakır Büyükşehir
Belediye Eş Başkanları Sayın Gültan Kışanak, Sayın Fırat Anlı’ya ve ayrıca,
yerine kayyum atanıp tutuklanan 85 belediye eş başkanımıza, üyelerimize,
yöneticilerimize ve tutuklu olan 5 bin civarında siyasetçimize buradan sevgi ve
selamlarımızı iletmek istiyorum. (HDP sıralarından alkışlar)
Değerli
arkadaşlarım, değerli başkanlarım; bugün sizlere bu vasıtasıyla ulaşıyor
olmanın ağırlığını hissediyoruz. Bugün sizi bu koşullarda selamlıyor olmanın
üzüntüsünü yaşıyoruz ve sizleri bugün soğuk duvarlar, taş duvarlar, demir
parmaklıklar ağırlıyor olabilir. Eminim ki o taş duvarlar da, o demir
parmaklıklar da bu haksızlık karşısında utanç duyuyordur. Hak da halk da çok
iyi biliyor ki sizleri siyasetten, söz söylemekten, barış politikası üretmekten
alıkoyan şey siyasi saiklerdir, barış istemeyenlerdir ama iyi biliyoruz ki
tarih yargılamasını yaparken adil olacak. Bugün yetkiyi elinde tutup adaleti,
hukuku, halkların taleplerini ve barışı bir kenara bırakmış olanların
vicdanlardaki yeri bellidir ama bizler sonuna kadar ısrarlı bir şekilde, her
türlü haksızlığa rağmen demokratik siyasette ısrar etmeyi ve barışı
dillendirmeyi sürdüreceğiz. 
Sayın
milletvekilleri, teklifle ilgili olarak öncelikle şu genel eleştirimizi sunmak
istiyorum: Öncelikle, temel eleştirimiz, yine bir torba yasa mantığıyla
komisyona gelmesi ve esas görüşülmesi gereken komisyonlarda görüşülmeyerek,
yine iktidar milletvekillerinin oy çokluğuyla kabul edilerek Meclise gelen
torba yasa mantığını eleştirmek istiyoruz. Defalarca kez bu konuda
eleştirilerimizi sunduk ve Hükûmetin yaptığı açıklamalar da bir daha torba yasa
gelmeyeceği yönünde olmasına rağmen, yeniden yeniden aynı mantıkla karşı
karşıyayız ve buna on ay içerisinde ikinci defa vergi affı çıkarılması
yönündeki teklif de dâhildir. Yasa yapma süreçlerinde izlenen bu yöntem,
aslında devreden çıkarılmak istenen yasama organı olarak Meclisin topluma karşı
üstlendiği ağır sorumlulukla da bağdaşmıyor. Zira torba kanun mantığıyla
yapılan yasama faaliyetleri sonucunda idarede oldukça yanlış uygulamalar ortaya
çıkmış ve bu yanlışları düzeltmek için yeniden bir yasa yapma zorunluluğu çok
kısa sürede Parlamentonun gündemine gelmiştir. Ayrıca, OHAL döneminde
mütemadiyen yayınlanan KHK’larla aslen Plan ve Bütçe Komisyonunun ihtisas
alanına giren birçok kanun çıkarılmış bulunmaktadır. KHK’ların ivedilikle
görüşülmesi beklenirken yeniden bir vergi affının gündeme alınması hukuken
doğru değildir.
Bir
süre önce 63’üncü Hükûmetin Maliye Bakanı Sayın Mehmet Şimşek’in de dile
getirdiği üzere, bir ülkede hukuk iyi işliyorsa işçi sınıfı emeğinin
karşılığını alır ama Türkiye gibi bir ülkede hukuksuzluk genel anlayış olmuşsa,
Hükûmetler sermaye sınıfının sömürü şartlarına göz yumuyorsa o ülkede çalışan
kesimler açlık sınırının altında yaşamlarını sürdürmek durumunda kalır.
Halkların Demokratik Partisi olarak yıllardır dile getirdiğimiz bu sorunun o
dönemki Hükûmet tarafından tespit edilmesi tabii oldukça anlamlıdır. Görünen o
ki Sayın Mehmet Şimşek’in hayal ettiği kâr marjının yüksek olduğu ülkelerden
olmak adına Hükûmet böylesi adımlar atmaya devam edecektir. Bu dönem de bunun
pratiğinin devamını görüyoruz. Bunu OHAL’e dayanarak çıkarılan 24 kanun
hükmünde kararnameyle aslında görmüş olduk. Binlerce kamu emekçisi haklarında
tek bir suç isnadı olmaksızın çıkarılan KHK’larla işsiz kaldı.
Sayın
Başkan, değerli milletvekilleri; görüşmekte olduğumuz kanun teklifi,
hükûmetleriniz döneminde son beş yıl içerisinde çıkarılması düşünülen beşinci
kapsamlı vergi affıdır. İstisnai bir husus olması beklenen vergi affına bu
kadar sık başvurulması vergide uyumluluğu ortadan kaldırmaktadır. Vergisini,
sigorta primlerini düzenli ödeyen yurttaşlar bu düzenlemelerle
cezalandırılmakta, halk âdeta “Nasılsa af çıkacak.” beklentisiyle vergi
ödememeye teşvik edilmektedir. Yürütme ve yürürlük maddeleri dâhil toplam 23
madde içeren düzenlemeyle yaklaşık 85 milyarlık bir yapılandırmadan
bahsediliyor. Böylesine büyük bir rakam bizlere ekonominin gidişatı hakkında
aslında pek çok fikir veriyor. Zira, barış politikasının terk edilmesi hem iç
hem dış politikada ekonomiye güvensizlik oluşturmuştur. İzlenen savaş
politikaları ve başta parti grubumuz olmak üzere muhaliflere yönelik hasmane
tutumlar nedeniyle artan politik belirsizlik, güvenlik sorunları gibi etkenler
çalışan kesimleri daha da yoksullaştırmakta, hem ülkenin hem de birey olarak
tüm yurttaşların döviz borç yükünü artırmaktadır. 
Sayın
milletvekilleri, bu teklifle, yurttaşların borç yükü altında ezildiğini, AKP
Hükûmetinin ekonomiyi yönetme kararlılığının olmadığını ve mali disiplinden
koptuğunu söyleyebiliriz. Bu tür düzenlemelerin satır aralarına yandaşların
vergi borcunu buharlaştıran eklemeler yapıldığını da kamuoyu çok yakından
bilmektedir. Daha önceki düzenlemelerle pek çok sermaye sahibinin milyonlarca
lira borcunun tek kalemde silindiğini herkes anımsıyor. Dolayısıyla, zaten
uygulanabilirliği olmayan, örneğin oy vermemiş yurttaşa verilen 22 liralık
cezanın silinmesinin arkasından yine çok sayıda iş insanının borcunun
sıfırlanacağını düşünmekteyiz. Basına yansıdığı için biliyoruz ki Hükûmetiniz
döneminde palazlanan şirketlerden olan Cengiz Holdingin 425 milyon liralık borcunun
silindiği Hükûmet yetkilileri tarafından da doğrulanmıştı. Bu nedenle Sayın
Bakanın hangi kalemde yapılan yapılandırmadan ne kadarlık bir beklenti olduğu
ve ne kadarlık bir kamu alacağından vazgeçildiğini tek tek açıklaması
gerekiyor. Böylesi bir durumda bu düzenlemenin neyi amaçladığını ancak bu
koşullar altında anlayabiliriz. Keza belediye alacaklarında yüksek meblağlı
borcu olan şahıslar ya da firmalar var mıdır? Bunların burada açıklanmasının
kamuoyunun ve bizlerin hakkı olduğunu düşünüyorum. Zira bu tür düzenlemelerin,
biliyoruz ki Kırıkkale’deki çiftçinin ödeyemediği 250 liralık borcu için ya da
Artvin’deki işsiz bir ailenin 350 liralık borcu için değil, Cerattepe’yi nefes
alamaz hâle getirenlerin 100 binlerce lira tutarındaki vergi borçlarına dönük
olduğunu biliyoruz. 
Van
Belediyesine atanan kayyum, borcunu ödeyemeyen yüzlerce esnafa ilk iş olarak
icra takipleri başlattı ama biz şu ana kadar hiçbir kamu kurumu tarafından şu
holdingin ya da başka bir holdingin borcuna icra takibi başlatıldığını
duymadık. 
Sayın
Başkan, merak ettiğim bir konu da aslında bu husustur. Van’daki kayyum
örneğinde olduğu gibi, icra takibi başlatılmış kamu alacaklarının akıbeti ne
olacaktır? Bu konuda henüz bir netlik sağlanamadı. 
Değerli
milletvekilleri, bizler bu kanun teklifinin 3-5 kişiye değil, mümkün mertebe
toplumun tüm yoksul kitlelerine ulaşması gerektiğini talep etmekteyiz. Bu
sadece bizim değil, aynı zamanda halkın, esnafın, gerçek ihtiyaç sahiplerinin
de talebidir. Enflasyonun yıllar sonra çift haneli rakamlara ulaşması, son
işsizlik oranlarının geniş tanımından bakıldığında yüzde 20’lere, genç işsiz
oranının yüzde 25’e ulaşması korkutucu olmakla birlikte, bu ve benzeri
tasarıların ekonomiye kısa vadeli rahatlama sağlayacağının önemli bir
işaretidir. 
Sayın
Başkan, takdir edersiniz ki bu enflasyon ve işsizlik sorununu çözmeden, mali
disipline köklü bir dönüş sağlamadan böylesi düzenlemeler Türkiye toplumuna
değil, hükûmetleriniz döneminde büyümüş sermaye çevrelerine can simidi
olmaktadır.
Ayrıca,
sizden son bir sene içerisinde çıkarılan yapılandırma yasalarının mali
sonuçlarını açıklamanızı rica ediyoruz. Keza, bu sonuçların beklentiye oranı ne
olmuştur?
Bu
ülkenin vatandaşı olan herkesin dolaylı ya da doğrudan vergilerle sürekli
borçlandırılmaya değil, vergide adaletin sağlanmasına hakkı vardır. Yat
sahipleri, milyonlarca liralık mücevherat sahipleri, ödeyebilecekleri vergi
tutarından muaf tutulabiliyorken halkı önce ağır vergilere mahkûm edip sonra af
getirmek, devlet ciddiyetinden uzak bir anlayıştır.
16
Nisandaki referandumun sonuçlarına baktığımızda yurttaşların acil barış talep
ettiğini görmekteyiz. Bu ülkenin halkları kutuplaşma istemediğini referandumda
çok açık bir şekilde ortaya koymuştur.
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum, sözlerinizi tamamlayınız Sayın Özgökçe Ertan.
BEDİA
ÖZGÖKÇE ERTAN (Devamla) – Teşekkür ediyorum Sayın Başkan.
Evet,
bu çağrılara kulak verilmeli ve diyalog zemininin önü açılmalı. Tek derdi,
barışı tesis etmek olan başta eş başkanlarımız, milletvekillerimiz ve bütün
siyasetçilerin önündeki tutuklama operasyonları kaldırılmalı ve siyaset
yapmalarının önü açılmalı.
Kayıt
dışı istihdam devam etmekteyken, çocuk işçilerin sayısı 2 milyona ulaşmışken,
mevsimlik tarım işçileri herkesin gözü önünde sömürü koşullarında
çalıştırılırken bu kadar sık vergi affı getirmek, ancak başta Mehmet Şimşek’in
sözlerinde belirttiğim gibi, onun belirttiği hususun önünü açacaktır.
Türkiye
toplumunun adalete, toplumsal barışa, hukuka ihtiyacının olduğunu bir kez daha
belirtiyor ve bu teklifin sermaye çevrelerini değil, yoksul halk kesimlerini
kapsaması gerektiğinin altını çiziyor ve yineliyorum.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Özgökçe Ertan.
Gruplar
adına üçüncü ve son konuşmacı, Milliyetçi Hareket Partisi Grubu adına Mustafa
Kalaycı, Konya Milletvekili.
Buyurunuz
Sayın Kalaycı. (MHP sıralarından alkışlar)
MHP
GRUBU ADINA MUSTAFA KALAYCI (Konya) – Sayın Başkan, değerli milletvekilleri;
görüşülmekte olan 475 sıra sayılı Kanun Teklifi’nin birinci bölümü üzerinde
Milliyetçi Hareket Partisi Grubu adına söz aldım. Bu vesileyle yüksek
heyetinizi hürmetle selamlıyorum.
Yeniden
yapılandırma müptelası olan Hükûmet artık her yıl yapılandırma kanunu çıkarır
hâle gelmiştir. Geçen yıl yürürlüğe konulan 6736 sayılı Kanun ile alacak
asılları toplamı 158,4 milyar TL olan vergi ve prim alacağının 77,4 milyar
TL’si yapılandırılmıştır. Daha sonra yapılan yasal düzenlemelerle bu uygulama
kapsamında ikinci taksitlerin ödenme süresi ocak ayından mayıs ayına
ertelenmiş, peşin ya da ilk taksit ödemelerini yapamayanlara yeni bir imkân
verilmiş ve ayrıca 2016 yılı Aralık, 2017 yılı Ocak ve Şubat aylarına ait
sigorta prim ödemeleri dokuzar ay ertelenmiştir. Şimdi de Temmuz 2016-Mart 2017
dönemine ait 54,1 milyar TL ve daha önceki döneme ait 81 milyar TL olmak üzere
toplam 135 milyar TL’lik alacak aslının yapılandırılması amacıyla düzenleme
yapılmaktadır. 
Maalesef
her yapılandırma yeni bir yapılandırma beklentisi yaratmaktadır. Af veya yeniden
yapılandırmanın çözüm olmadığı ortadadır. Sayın Maliye Bakanı kamuya olan
borçlarını yapılandıran herkesin taksit veya peşin ödemelerini bu ayın sonuna
kadar mutlaka yapmaları gerektiğine dikkat çekerek, “Ödemelerini yapamayanlar
yapılandırmanın getirdiği imkânları kaybedecek ve yeni bir şans olmayacak.”
diyor. Vatandaş ise “Sayın Bakan, emrin olur, ama para yok, olsa dükkân senin.”
diyor. 
Ekonomik
sıkıntılardan dolayı ciddi sorunlarla karşı karşıya bulunan milyonlarca
insanımız, vergilerini, sigorta primlerini ve kamuya olan diğer borçlarını
zamanında ödeyemez duruma düşmüşlerdir. Bakınız, odalarımızdan bize ulaşan
talepler bulunmaktadır. Sigorta primlerindeki ertelemenin esnafa nefes
aldırdığı, zor zamanda işverene can suyu olduğu, işçi çıkarmalarının önüne
geçtiği ve yeni istihdamı özendirdiği ifade edilerek, bu yılın primlerinin
tümüyle ertelenmesi veya hiç olmazsa üç ya da altı aylık daha erteleme
uygulanmasını istiyorlar. Esnaf ekonominin can damarıdır. Ekonomide toparlanma
ve canlanmanın sağlanabilmesi için esnafımıza yönelik kolaylıklar mutlaka
sürdürülmelidir.
BAĞ-KUR’lular
geçen yapılandırmada sadece bir yıllık geriye dönük borçlarının
yapılandırıldığını söyleyerek geçmiş tüm hizmetlerine ilişkin prim borçlarının
yapılandırılmasını istemektedir. On iki ay ve daha fazla süreye ilişkin BAĞ-KUR
prim borcu bulunup bu borçları dondurulanlar hizmet sürelerinden
emekliliklerine yetecek kadar kısmını borçlanıp emekli olabilmeyi
beklemektedir. Esnaf ve çiftçimize bu imkân verilmelidir.
Yine,
geçmişte esnaf olarak çalışmış ya da çiftçilik yapmış birçok kişi bu
çalışmalarına dair vergi mükellefiyeti veya oda kaydı gibi resmî belgeler
olmasına rağmen BAĞ-KUR kaydı olmadığı gerekçesiyle bu çalışma sürelerini
hizmetlerine saydıramamış ve bu nedenle emekli olamamaktadır. BAĞ-KUR kaydı
olmayan çalışma süreleri esnaf ve çiftçilerin hizmetine sayılmalı, geçmiş
hizmetlerin borçlanılmasına imkân verilmelidir.
Yine,
çıraklık ve staj sürelerinin emeklilik hizmetine sayılmasını bekleyen birçok
sigortalı bulunmaktadır. Mesleki eğitimin özendirilmesi amacıyla çıraklık ve
staj süreleri hizmetten sayılmalı, geçmiş hizmetlere borçlanma hakkı verilmeli,
çıraklık ve staj süreleri sigortalılık başlangıç tarihinde esas alınmalıdır.
BAĞ-KUR'ludan
emekli olması için dokuz bin gün hizmet süresi aranmakta, ancak aynı kurumun
çatısı altında diğer sigortalılar yedi bin iki yüz günle emekli olabilmektedir.
Üstelik en düşük emekli maaşı BAĞ-KUR’luya bağlanmaktadır. Yine, altmış gün
prim borcu bulunan esnaf, sağlık hizmetinden yararlanamamakta ama aynı
durumdaki diğer sigortalılar faydalanabilmektedir. BAĞ-KUR'lulara yapılan
eşitsizlik ve haksızlıklar giderilmelidir.
Esnafımız
ve çiftçimiz zor günler yaşamaktadır. Esasen, çiftçisi, esnafı, sanayicisi, ve
hane halkıyla toplumun bütün kesimleri ağır ekonomik şartlar ve borç altında
ezilmektedir. Türkiye'de esnaf, çiftçi, reel yatırımcı ve üretici para
kazanamamaktadır. En fazla para kazanan finans sektörüdür. Yine, en fazla
büyüyen finans sektörüdür. Yine, en fazla kâr eden finans sektörüdür. Reel
sektörün zor günler yaşadığı, işletmelerin iflasa sürüklendiği son dönemde
bankaların dönem net kârı 2016 yılında yüzde 44, 2017 yılı üç aylık dönemde ise
yüzde 65 oranında artmıştır. Geçen yıl kurumlar vergisi rekortmenleri
listesinin ilk 10'u arasında 7, ilk 100'ü arasında 18 banka yer almıştır.
Görünen o ki bankalar rekor üzerine rekor kırmaya devam etmektedir. Ekonomide
kapitalist bir anlayış hâkim olmuş, tam manasıyla bir sömürü düzeni
kurulmuştur. Uygulanan ekonomi politikalarından beslenen faiz lobisi abat
olmuştur.
Milletimiz
gece gündüz bankalara çalışmakta, emeğini, alın terini, gelirini, kazancını
bankalara aktarmaktadır. Kredi kullanıp borçlanan çaresiz vatandaş faiz, ücret,
komisyon, dosya parası diye soyulmaktadır. Hükûmet ise sadece seyretmektedir.
Ekonomi
alanında hızla reform gündemi oluşturulmalı ve bir an önce rant ekonomisinden
yatırım, üretim ve istihdamı sürekli artırmayı öngören üretim ekonomisine
geçilmelidir. Ülkemizin ekonomik sorunlarını çözecek ve vatandaşlarımızın refah
seviyesini artırıp borç sarmalından kurtaracak program ve projeler acilen
uygulamaya konulmalıdır.
Değerli
milletvekilleri, bu teklifte yeniden yapılandırılması öngörülen alacaklar
arasında elektrik abonelerinden tahsil edilen TRT payından doğan alacakların da
yer alması dikkat çekmektedir. Komisyonda verilen bilgilere göre, 45 firmaya
ait 95 milyon TL alacak söz konusudur. Vatandaştan alındığı hâlde zamanında
ödenmeyen TRT paylarına şimdi de yapılandırma öngörülmektedir. Hâlbuki,
elektrik faturasını ödemeyi bir iki gün geciktiren vatandaşın elektriği
kesilmekte olup, sanayicinin tesisleri duracakmış, çiftçinin tarlası susuz
kalacakmış hiç umursanmamakta ve açma kapama için de bir dünya masraf
istenmektedir. Bu itibarla, söz konusu alacaklar yapılandırma kapsamından
çıkarılmalıdır. Ayrıca, elektrik abonelerinden TRT payı alınmasının hiçbir
haklı gerekçesi yoktur ve mutlaka kaldırılmalıdır.
Vatandaştan,
haraca bağlanmış gibi elektrik faturası üzerinden birçok bedel, pay, fon,
vergi, hatta verginin vergisinin yanı sıra kayıp kaçak bedeli alınmaktadır.
Elektrik faturaları sanayicinin, çiftçinin ve esnafın en büyük maliyet unsuru
olmuş, aile bütçesinde önemli bir harcama kalemi hâline gelmiştir.
Türkiye'de
üretim üzerindeki vergi yükü ağırdır ve bu durum işletmelerin rekabet gücüne
zarar vermektedir. Başta elektrik olmak üzere üretim girdileri üzerindeki vergi
yükünün azaltılmasının istihdam ve büyümeye olumlu katkı sağlayacağı ve belli
bir süre sonra bu kesimden sağlanan toplam vergi gelirlerinde artışa yol
açacağı hesaba katılmalıdır.
Değerli
milletvekilleri, teklifin 10’uncu maddesinde Maden Kanunu’nda değişiklik
yapılarak birbirine bitişik veya yakın maden sahalarının maden bölgesi ilan
edilebilmesi öngörülmektedir. Buna göre belirlenen alandaki toplam rezervin en
az yarısına tekabül eden ruhsat sahiplerinin talebi hâlinde, ruhsatların bir
şirkette birleştirilmesi, maden rezervi de göz önüne alınarak şirketteki
ortaklık paylarının belirlenmesi ve birleştirmeye dâhil olmayan diğer
ruhsatların yatırım giderlerinin Bakanlık bütçesinden karşılanarak iptal
edilmesi öngörülmektedir. Yeterli talebin sağlanamaması durumunda ise yine
yatırım giderleri Bakanlık bütçesinden karşılanarak tüm ruhsatların iptal
edilmesi ve bu sahaların ihaleyle ruhsatlandırılması öngörülmektedir. Bu bölgelerde
toplam rezervin en az yarısına tekabül eden ruhsat sahiplerine önemli bir hak
verilirken diğer ruhsat sahiplerinin haklarının elinden alınması söz konusu
olmaktadır. Bu yönüyle Anayasa'ya alenen aykırılık bulunmaktadır. Bu itibarla
madde, teklif metninden çıkarılmalı ya da hak gasbına meydan vermeyecek şekilde
bir düzenleme yapılmalıdır.
Teklifin
hayırlara vesile olmasını diliyor, teşekkür ediyor, saygılar sunuyorum. (MHP
sıralarından alkışlar)
BAŞKAN
– Teşekkür ederim Sayın Kalaycı.
Birinci
bölüm üzerinde şahsı adına Tülay Kaynarca, İstanbul Milletvekili.
Buyurunuz
Sayın Kaynarca. (AK PARTİ sıralarından alkışlar) 
TÜLAY
KAYNARCA (İstanbul) – Sayın Başkan, değerli milletvekilleri; 475 sıra sayılı
Bazı Alacakların Yeniden Yapılandırılması ile Bazı Kanunlarda Değişiklik
Yapılmasına Dair Kanun Teklifi’nin birinci bölümünde şahsım adına söz aldım,
değerli heyetinizi saygıyla selamlıyorum. 
Sayın
Başkanım, değerli milletvekilleri; öncelikle şu anda çıkarmakta olduğumuz yasa
teklifini bekleyen esnafımızın, sanayicimizin olduğunun altını dikkatle çizmek
istiyorum çünkü kanun teklifini içeren alacakların yapılandırılmasıyla ilgili,
esnafımız heyecanla bu süreci beklemektedir ve vergi dairelerine, sosyal
güvenlik kurumlarına olan borçların yapılandırılması, yeni bir imkân sağlanması
konusunda da inşallah bu düzenlemeyle yeni bir fırsat oluşacaktır. Yine, bu
kanun teklifiyle, yatırımcıların ve sanayicinin karşılaştığı birçok bürokratik
işleme de üretici reformuyla son verilmiş olacaktır. 
Değerli
Başkanım, kıymetli milletvekillerimiz; aslında 475 sıra sayılı bu Kanun
Teklifi’nde yer alan İstanbul’umuzun Silivri ve Çatalca ilçelerindeki 8
köyümüzün tapu sorununa çözüm sağlayacak bir maddeye dikkatinizi çekmek
istiyorum. Burada yer alan 8 köyümüzde, Silivri’nin Danamandıra, Çayırdere ve
Sayalar köylerinde, yine Çatalca’mızın Karamandere, Hallaçlı, Gümüşpınar,
Aydınlar ve Yaylacık’ın yanı sıra Binkılıç’ı içeren bu köylerin de tapu
problemi yaklaşık yüz otuz yıllık bir problemimizdi ve zaman zaman yaptığımız
çalışmalarla aslında kısmen, yaklaşık on dört yıl içerisinde dört problemin
hemen hemen hepsini tamamlamış olduk. Bunlar içerisinden 2/B yasasıyla
birlikte, ormanda, taksitle ilgili satışlar yapıldı. Yine, tapusu varken iptal
olmuş olanlara 2/B çerçevesinde satışlar yapıldı. O problem de çözülmüş oldu.
Şimdi bu getirdiğimiz kanun teklifinde ise köy içi yerleşik alanda yer alan
kısımların satışını 2002 ve 2003’te çıkan yasal düzenlemede, gerek
imkânsızlıklar dâhilinde gerekse fırsat bulamadıkları için hazineden bu yerleri
alamayan vatandaşlarımıza bir fırsat daha sunmuş olacağız. Bu çok değerli. 
Ödeme
koşullarıyla ilgili de değerli bir yasal düzenleme yapıldı, o da şöyle: Beş yıl
içerisinde başvuru var. Bu beş yıl içerisinde taksitlendirmeyi 10 eşit takside
bölebiliyoruz ve beş yıla dağıtabiliyoruz. Dönümü 7 dönüme çıkarabiliyoruz.
Dolayısıyla bu kanun düzenlemesinde köy yerleşik alanı içerisinde Silivri ve
Çatalca’mızı direkt ilgilendiren bu 8 köyümüzün tapu sorunu, mülkiyet problemi
çözülmüş olacak. Gerek Plan ve Bütçe Komisyonu görüşmelerinde gerekse devamında
özellikle çizdik altını, burada yaşayan vatandaşlarımız işgalci değiller.
Osmanlı-Rus savaşı döneminde Bulgaristan’dan göç etmiş ve devletimiz tarafından
bu bölgelere yerleştirilmiş değerli vatandaşlarımızın bu sorununu, bu
problemini çözmek çok önemliydi. 
Ben
konuşmamın bu kısmında teşekkür etmek istiyorum. Öncelikle Saygıdeğer Bakanımız
Naci Ağbal’a çok teşekkür etmek istiyorum çünkü iki yıldır gerek 2/B
düzenlemeleri, kadastral çalışmaları adaletli olabilme, hakkaniyetli bunu
çözebilme adına bekledik. Kadastral çalışmalar yapıldı, diğerleri yapıldı ve bu
son şeklini vermiş olduk. Maliye Bakanımız Naci Ağbal’a çok çok teşekkür
ediyoruz, bu sorunun çözümü için. 
Yine,
Plan ve Bütçe Komisyonunda 4 siyasi partinin her birinin onayıyla önergeler
geçti ve imza kondu. Plan ve Bütçe Komisyonumuzun Kıymetli Başkanınına, çok
değerli tüm siyasi partilerdeki kıymetli milletvekillerimize de ben teşekkür
etmek istiyorum. Yüz otuz yıllık bir mülkiyet problemi de bu düzenlediğimiz, bu
çıkartacağımız yasal düzenlemeyle birlikte çözülmüş olacak. Çalışmaya devam
edeceğiz. Bu konuda vatandaşımızın problemlerine yönelik tüm çalışmaları yerine
getireceğiz. 
Ben
hayırlı uğurlu olmasını istiyorum Silivri’mize, Çatalca’mıza, İstanbul’umuza ve
Türkiye’mize. Alacaklarla ilgili çözüm bekleyen vatandaşlarımız için de bu
kanuni düzenlemenin hayırlı olmasını diliyor, saygılar sunuyorum. (AK PARTİ
sıralarından alkışlar)
BAŞKAN
– Teşekkür ederim Sayın Kaynarca.
Şahsı
adına ikinci konuşmacı, Mehmet Bekaroğlu İstanbul Milletvekili.
Buyurunuz
Sayın Bekaroğlu. (CHP sıralarından alkışlar)
MEHMET
BEKAROĞLU (İstanbul) – Değerli arkadaşlar, hepinizi saygıyla selamlıyorum.
Evet,
bu Hükûmetin zamanında 7’nci, 8’inci af geliyor ama bunun sebebi, sorumlusu
vergi mükellefleri değil, vatandaş değil; yanlış politikalar dolayısıyla
ekonomi iyi yönetmemek. Bu sebepten dolayı insanlar vergilerini ödeyemiyorlar;
sadece vergilerini değil, başka borçlarını da ödeyemiyorlar. Bundan dolayı
yapıyoruz. 
Aslında
bu Hükûmet büyüklerin yani çok daha büyük olanların, hatta millete filan da
değişik laflar söyleyenlerin vergilerini değişik zamanlarda özel durumlarla
zaten affetmişti. Şimdi geniş kitlelerin de vergilerini affeden, sigorta
primlerini affeden bir düzenleme geliyor ve Cumhuriyet Halk Partisi bunu
destekliyor. Burada bir sorun var sadece: Bundan sonra sürekli vergi afları
çıkarmamak için Bakanlığa bir yetki veriliyor. Bakanlık zor durumda kalan
mükellefi çağıracak, konuşacak ve kendi inisiyatifiyle yapılandırmalar yapacak.
Bu, çok tehlikeli bir şey. Bir kere, vergi affetmek, koymak, çıkarmak Meclisin
görevidir. Meclis devre dışı kalıyor, bu anlamda sorunlu bir durum. İki: Bugüne
kadar yaptığınız gibi, vergi incelemelerini siz silah olarak ya da muhalifi
susturmak olarak kullandınız, bundan sonra da bu şekilde kullanılabilir.
Dolayısıyla, bu tehlikeli bir düzenleme.
Değerli
arkadaşlarım, Sayın Bakan kısa konuşmasında “Türkiye'de her şey yolunda, iyi
gidiyor. İlk rakamlara bakmayın.” filan dedi. Öyle değil, Türkiye'de işler iyi
gitmiyor. Siz 1 Kasımdan bu yana dünya kadar düzenleme yaptınız, ekonomide bir
canlanma olsun diye teşvikler getirdiniz ama bunların hiçbiri çok fazla anlamlı
olmadı. Zaten bütçenin ilk dört aylık gerçekleşmesi, rakamları da, Bakanlığın
açıkladığı rakamlar da bunu ortaya koyuyor. Yani böyle “istihdamda bir artış”
filan dendi, “istihdam seferberliği” dendi, “artı 1, artı 5” filan dendi ama
bunu doğrulayacak rakam yok. Sayın Bakanın “1 milyon 77 bin yeni istihdam.”
demesine rağmen bunu doğrulayacak bir rakam yok. Tam tersi esnaf sayısı
azalıyor, çiftçiler işlerini bırakıyorlar, böyle durumlar var. Çok kısıtlı bir
zaman olduğu için bu rakamlara girmiyorum. 
Değerli
arkadaşlarım, Maliye Bakanlığı nisan ayı itibarıyla verileri açıkladı
-Ocak-Nisan genel bütçe değerlendirmeleri- ve gelirlerde yüzde 8,77’lik bir
artışla 190 küsur milyar liraya ulaşıldı, giderlerde ise yüzde 20,40 artışla
206 milyarın üstünde bir gerçekleşme olmuş. Şimdi, buradan anlıyoruz ki bütçe
gelir artışı, yüzde 11,87 olan yıllık enflasyonun altında. Yani ekonomide öyle
bahsettiğiniz gibi ileriye yönelik bir büyüme olduğuna dair herhangi bir işaret
yok. 
Değerli
arkadaşlarım, bu istihdamla ilgili bir şey söyleyeyim. Sayın Bakanlık, işte, “1
milyondan fazla…”,“1 milyonu devirdik.” gibi bir şeyler söyledi. Böyle bir
rakam yok maalesef, bunu ifade edelim. 
Şimdi,
vergi toplamayla ilgili de birkaç cümle söyleyecek olursak, bu vergiler dolaylı
vergiler değerli arkadaşlarım. Türkiye hâlâ dolaylı vergilerle yani Deli Dumrul
vergileriyle para topluyor, herkesten, garibandan da para topluyor ve müthiş
paralar bunlar; köprü geçişleri, şunlar bunlar. Yani işleyen sağlıklı bir
ekonomi, üreten bir ekonomide gerçek mükelleften vergi toplamak gerekiyor,
toplayabilmek gerekiyor. Bu da gerçekten o mükellefin üretiyor, kazanıyor
olmasıyla mümkündür. Bütün iyimserliğe rağmen, işte, “Referandumdan sonra
uçacağız.” gibi sözler söylemenize rağmen buna küçük bir işaret bile yok,
bugüne kadar gerçekleşen rakamlarla buna küçük bir işaret yok. Evet, milletten
para topluyorsunuz ama ifade ettim, Deli Dumrul yöntemiyle para topluyorsunuz.
Hâlâ ekonominiz işte, arazi boşaltıyor, beton dikmeye, buna yöneliyor ve
ekonomi sıkışınca da birtakım krediler, teşviklerle, borçları tekrar
yapılandırarak bir yere gitmeye çalışıyor. Bu, gidiş değil değerli
arkadaşlarım. 
Size
şunu ifade edeyim: Türkiye sizin yönetiminiz döneminde 508 milyar 859 milyon
dolarlık cari açık verdi. Bu para yabancılardan borç alınarak karşılandı. Böyle
bir ekonomiye devam ediyorsunuz siz. Dolayısıyla yani üreten bir ekonomi yok,
bunu yapacağınıza dair hiçbir şey yok. Evet, likidite artarken filan, dünyadaki
dengeler daha iyiyken birtakım şeyler yaptınız ama hem ekonomiyle ilgili
yönelimlerinizi hem demokrasi ve hukuk devletiyle ilgili yönelimlerinizi kaybettiniz
ve Türkiye hızlı bir şekilde duvara çarpmaya doğru gidiyor, üzülerek ifade
ediyorum. (CHP sıralarından alkışlar) 
BAŞKAN
– Teşekkür ederim Sayın Bekaroğlu.
Birleşime
saat 20.20’ye kadar ara veriyorum.
Kapanma Saati: 19.31
DÖRDÜNCÜ OTURUM
Açılma Saati: 20.34
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Mehmet Necmettin
AHRAZOĞLU (Hatay)
-----0-----
BAŞKAN
– Sayın milletvekilleri, Türkiye Büyük Millet Meclisinin 93’üncü Birleşiminin
Dördüncü Oturumunu açıyorum. 
475
sıra sayılı Kanun Teklifi’nin görüşmelerine devam ediyoruz. 
Komisyon
yerinde. 
Hükûmet
yerinde. 
Şimdi,
birinci bölüm üzerinde on beş dakika süreyle soru-cevap işlemi yapacağız,
başlıyoruz. 
İlk
soru Sayın Tümer’in. 
Buyurunuz
Sayın Tümer. 
ZÜLFİKAR
İNÖNÜ TÜMER (Adana) – Teşekkür ederim Sayın Başkan. 
Sayın
Bakan, hazine arazisini işleten çiftçiler hububat, tohum, gübre desteğinden ve
devletin uygulamaya koyduğu çeşitli borç ertelemelerinden faydalanamamaktadır.
Tarım sigortası dahi yaptıramayan, arazi bedellerinin yüzde 5’i oranında
devlete ecrimisil bedeli ödeyen çiftçiler tohum, gübre, mazot desteklerinden
yararlanmalı, toplulaştırma işlemleri nedeniyle hazine arazisini satın alamayan
çiftçilerimizin mağduriyetleri giderilmeli, bu çiftçilerimizin tarım kredi
kooperatifi ve Ziraat Bankasından devlet destekli indirimli kredi
kullanılmasının yolu açılmalıdır. 
Diğer
taraftan, Adana’da Seyhan Baraj Gölü’nü özelleştirme girişimi de Adana
çiftçisine büyük zarar verecektir. Tarlasının önünden geçen suyun fahiş fiyatla
üreticiye sunulmasının önüne geçilmeli. Hâlihazırda, sulama birlikleri yüksek
su ücretlerinden şikâyet etmektedir. Sulama birlikleri ve çiftçilerimiz suyun
hem verimli kullanımı hem de kaliteli ve bol ürün elde edebilmeleri için ayrıca
kapalı sulama sisteminin hayata geçirilmesi gerekmektedir.
BAŞKAN
– Sayın Çakırözer…
UTKU
ÇAKIRÖZER (Eskişehir) – Teşekkür ederim Sayın Başkanım.
Varlık
Barışı ya da servet affıyla ilgili olarak ülkemize kaydi ya da fiilî döviz ve
servet girişi ne kadar olmuştur? Bunun ne kadarı kamu bankalarına ne kadarı
özel bankalara olmuştur? 
Teşekkür
ederim. 
BAŞKAN
– Sayın Gürer…
ÖMER
FETHİ GÜRER (Niğde) – Teşekkürler Sayın Başkan. 
Sayın
Bakan, tasfiye hâlindeki Emlak Bankasının yeniden bankacılık faaliyetlerine
döneceğini açıkladınız. Bu banka KEY ödemeleriyle ilgili de çalışma yürütmüştü.
30/6/2014 tarihinde sona eren bu KEY’le ilgili listelere daha sonra başvuruda
bulunanlar oldu mu? Başvuruda evrak yetersizliği ya da belge veremediği için
hak edişini alamayan kaç kişi var? Bunların alacak toplamı nedir? Adına
tahakkuk eden ödeme olduğu hâlde farklı nedenlerle bu ödemeden haberdar
olmayanlar için yeni bir düzenleme düşünülmekte midir? Başvuru süresi
içerisinde evrak veremeyerek daha sonra evrak tamamlama durumuna gelenlere de bu
konuda yardımcı olunacak mıdır? 
Teşekkür
ederim. 
BAŞKAN
– Sayın Altaca Kayışoğlu…
NURHAYAT
ALTACA KAYIŞOĞLU (Bursa) – Teşekkürler. 
Sayın
Bakan, iki yıldır burada sorduğum hiçbir soruya cevap vermediniz yani hep
bildiğinizi okuyorsunuz, ben de bildiğimi okuyacağım. 
Bursa’da
Osmangazi Belediyesi tarafından “Saltanatın Adımları” isimli etkinlik
düzenleniyor. Bursa’da cumhuriyeti sevenler bu etkinlikten rahatsızlar. Amaç
eğer kültürel birikimleri yaşatmaksa -bu topraklardan onlarca kavimler,
devletler, uygarlıklar geçti- başka isimler bulunabilir. Bu isimlerle saltanat
sevdalılarının cumhuriyeti seven cumhuriyetçi yurttaşlarımızı rahatsız etmesi
doğru değil, cumhuriyetin imkânlarını kullanarak üstelik. Eğer bu etkinlik
yapılmakta ısrar edilirse “saltanatın adımları” ismiyle, elbette Bursa’da
cumhuriyeti sevenler de demokratik haklarını kullanacaklardır.
Teşekkürler.
BAŞKAN
– Sayın Tekin…
HAYATİ
TEKİN (Samsun) – Teşekkürler.
Sayın
Bakanım, Samsunlu hemşehrilerim soruyor, devlet yatırımlarından en az yararlanan
illerin başında gelen Atatürk şehri Samsun, çevre illere verilen teşviklerle
daha da zor duruma düşmüştür. Samsun esnaf ve sanayicisinin sıkıntısı bugün
olduğu gibi yarın da devam edecektir, dolayısıyla bu aftan da
yararlanamayacaktır. Bundan sonraki af ne zaman, hatta ondan daha da sonraki af
ne zaman?
Teşekkür
ederim.
BAŞKAN
– Sayın Arık…
ÇETİN
ARIK (Kayseri) – Teşekkür ederim Sayın Başkan.
AKP
Hükûmeti 2015 yılında Maden Yasası’nda getirdiği son bazı değişiklik kapsamında
maden ruhsat harçlarını değiştirerek ruhsat bedeline dönüştürdü ve miktarını da
yaklaşık 1.500 oranında artırdı. “Bu bedel her seneye mahsus ödenmeli, yoksa
ruhsat iptal olur.” şeklinde çok ağır bir yaptırımla düzenlendi. Türkiye'de 30
binin üzerinde işletme ruhsatı olduğu düşünüldüğünde ve maden sektörünün ve
genel ekonomik krizin durumu ele alındığında yasa, madencilik sektörünü perişan
etti. Maden işletmeleri perişan bir vaziyette, ağır borç yükü altında. Maden
ruhsat bedelinde yeniden yapılandırma yaparak maden işletmecilerine bir şans ve
bir nefes verilmesini düşünüyor musunuz?
Teşekkür
ederim.
BAŞKAN
– Sayın Tümer…
ZÜLFİKAR
İNÖNÜ TÜMER (Adana) – Sayın Bakan, yapımına 1996 yılında başlanan ve 2010 yılı
Mayıs ayında resmî açılışı gerçekleştirilen 535 milyon dolar maliyetli Adana metrosu
rantabl çalışamamaktadır. Adana Büyükşehir Belediyesinin gelirlerinin yüzde
40’ı metro borcuna kesilmektedir. Sayın Cumhurbaşkanı ve Sayın Başbakanın daha
önceki konuşmalarında Adanalıya büyük külfet oluşturan metronun bakanlığa
devredileceğine yönelik beyanları olmasına rağmen devir işlemi bir türlü
gerçekleşememiş, metronun ikinci etap çalışmalarına da bir türlü
başlanamamıştır. 
Öte
yandan, Ankara'da AKM-Gar-Kızılay metro hattı, İstanbul’da
Yenikapı-İncirli-Sefaköy metro hatları, Antalya’da Meydan-Havaalanı-EXPO
tramvay hatları proje ve yapım çalışmalarını Bakanlar Kurulu kararıyla
Ulaştırma Bakanlığının üstlendiği bilinmektedir. Adanalıların da bu metro
kamburundan kurtulması için bir çalışma yapabilir misiniz?
Teşekkür
ederim.
BAŞKAN
– Sayın Çakırözer…
UTKU
ÇAKIRÖZER (Eskişehir) – Teşekkür ederim Sayın Başkan.
Sayın
Bakan, sizin de daha önce ziyaret ettiğiniz Eskişehir Şeker Fabrikasının
özelleştirme kapsamından çıkarılması mümkün müdür? Ayrıca, yine orada
ziyaretiniz sırasında gündeme gelen, daha sonra da referandum sürecinde bir
başka bakan tarafından sözü verilen geçici işçiler sorununun çözümü mümkün
müdür? 120’yi aşkın geçici işçi işlerinden çıkarıldılar, altı ay süreyle
çalışmaktalar. Türkiye'de binlerce kişiyi ilgilendiren bu geçici işçilik meselesini
çözecek misiniz?
Teşekkür
ederim.
BAŞKAN
– Teşekkür ederim Sayın Çakırözer. 
Şimdi
cevaplar için Hükûmete söz vereceğim.
Buyurunuz
Sayın Bakan.
MALİYE
BAKANI NACİ AĞBAL (Bayburt) – Sayın Başkanım, teşekkür ediyorum.
Öncelikle
Sayın Tümer eğer yanlış anlamadıysam hazineye ait arazileri kullanan çiftçiler
bakımından birtakım sıkıntıların olduğunu ifade etti. Bu konuyla ilgili şunu
söylemek isterim: Hazineye ait tarım arazilerini fiilen kullanan kişilere,
biliyorsunuz, biz ecrimisil gönderiyoruz ve bu kişiler bu yerleri ecrimisille
idare ettikleri için de gerek çiftçilere sağlanan desteklerden
yararlanamıyorlar gerekse diğer imkânları kullanamıyorlar. Burada Tarım
Bakanlığıyla Maliye Bakanlığı olarak bir araya geldik, bu konuda bir düzenleme
yaptık. Hâlihazırda tarım arazilerini kullanan çiftçilerimize kolaylaştırılmış
yöntemlerle kiralama imkânı getirdik. Dolayısıyla, devlete ait olan bu
arazileri kullanan çiftçilerimiz ecrimisil ödemek yerine ilgili defterdarlığa
müracaat ederek çok basit, kolay ve indirimli olarak kiralama sözleşmesi
yapmaları hâlinde bu yerleri kirayla kullanma imkânlarına kavuşacaklar, aynı
zamanda da bu yerler nedeniyle gerekli destekleri alabilecekler. Yine,
hatırlarsanız, özellikle kırsalda, köylerde vatandaşlarımızın fiilen kullandıkları
hazine arazilerini indirimli fiyatlarla doğrudan doğruya alabilmelerine imkân
sağlayan bir yasal düzenleme yaptık. 2/B diye ifade ettiğimiz kanun içerisinde
bu konuda da düzenleme yaptık. Aynen 2/B vasfındaki arazilerin satışında olduğu
gibi yüzde 30, yüzde 40 mertebesinde tarım arazilerini de çiftçilerimizin 100
lira yerine 30 lira ödeyecek şekilde doğrudan satın alma imkânını getirdik. Bu
uygulamayla ilgili daha sonra -biliyorsunuz- başvuru süresini de uzattık.
Dolayısıyla buradaki bizim amacımız da çiftçilerimiz hâlihazırda kullandıkları
bu tarım arazilerini edinebilsinler, satın alsınlar ve bu imkânlardan
yararlanabilsinler. O açıdan…
ZÜLFİKAR
İNÖNÜ TÜMER (Adana) – Toplulaştırma nedeniyle satışları yapamıyorlarmış Sayın
Bakan.
MALİYE
BAKANI NACİ AĞBAL (Bayburt) – Yok, dilekçelerini aldıktan sonra o konuyla
ilgili gerekli koordinasyonu yapıp vatandaşlarımıza buraları satacağız. Biz de
istiyoruz, yani vatandaşlarımız gerek edinim olarak gerekse kiralama yöntemiyle
hazineye ait bu yerleri kendi uhdelerine alabilsinler. 
Tabii
baraj özelleştirmesi konusunda doğrudan bir bilgi sahibi değilim. O konuda bir
cevap veremeyeceğim. 
Sayın
Çakırözer, Varlık Barışı Kanunu çerçevesinde bugüne kadar Türkiye’ye getirilen
nakit varlıklar konusunda bir soru sordular. Öncelikle şunu ifade edeyim: Geçen
sene Ağustos ayında çıkarmış olduğumuz yasal düzenlemeyle gerek Türk
vatandaşlarının gerekse Türkiye’de yerleşik olmayan yabancıların varlıklarını
Türkiye’ye getirebilmelerine imkân sağlayan bir düzenleme yaptık. Bu düzenlemede
vatandaşlarımız yurt dışında farklı nedenlerle bulunan varlıklarını 2017 yılı
Haziran ayına kadar Türkiye’ye getirebilecekler; bu varlıklarını Türkiye’ye
getirdiklerinde de herhangi bir vergi dairesine bildirim yapmaya gerek
bulunmaksızın, doğrudan doğruya varlığı getirdikleri bankaya, aracı kuruma,
gümrük idaresine beyanda bulunmak suretiyle bu kanun hükümlerinden
yararlanacaklar. Şu anda Varlık Barışı olarak ifade edilen düzenleme
çerçevesinde uygulama devam ediyor. Burada bildirimler tamamen bankalara ve
aracı kurumlara yapıldığı için Maliye Bakanlığı olarak bu konuda elimizde
herhangi bir istatistik ve bilgi bulunmamaktadır. Burada uygulama 2017 Haziran
sonunda da tamamlanmış olacak. 
Sayın
Gürer Emlak Bankasıyla ilgili KEY ödemeleri bakımından bir soru sordular. Bana
gelen notu burada müsaade ederseniz okumak isterim: “662 sayılı Bakanlar Kurulu
Kararı gereği KEY hak tespit süresi 30/6/2014 tarihinde dolmuş ve son liste
30/9/2014 tarihinde yayınlanmıştır. Bu kapsamda KEY hak sahipleriyle ilgili
toplam 12 milyon 611 bin 173 adet kayıt tespit edilmiştir. Ödeme yapılan toplam
tutar ise bugün itibarıyla 4 milyar 123 milyon 368 bin 747 TL olmuştur.” KEY’le
ilgili yeni bir düzenleme de şu anda olmadığı Hazine Müsteşarlığı tarafından
ifade edilmektedir.
ÖMER
FETHİ GÜRER (Niğde) – Sayın Bakan, bundan sonra gelen başvurular var. Emlakbank
KİT Komisyonunda konuştuk da. Onunla ilgili bir düzenleme yapılırsa… Çünkü
evrak bulamayıp süresinden sonra başvuranlar var, onlarla ilgili…
BAŞKAN
– Sayın Bakanım, lütfen devam edin efendim.
MALİYE
BAKANI NACİ AĞBAL (Bayburt) – Olur. Arkadaşlarımız sizin bu ifade ettiğiniz
hususlarla ilgili o zaman kendi teknik açıklamalarını hazırlasınlar. O konuda
da ben Hazine Müsteşarlığımızın görüşlerini ifade edeyim.
Sayın
Kayışoğlu, yani keşke cevap vereceğim bir soru olsaydı. 
NURHAYAT
ALTACA KAYIŞOĞLU (Bursa) – Soru sormadım ben…
MALİYE
BAKANI NACİ AĞBAL (Bayburt) - Yani Maliye Bakanlığı olarak gerçekten hiçbir
şekilde bilgimizin olmadığı bir konu. Tabii, Bursa’da… 
NURHAYAT
ALTACA KAYIŞOĞLU (Bursa) – Daha önce de sordum da cevap vermiyorsunuz nasılsa. 
MALİYE
BAKANI NACİ AĞBAL (Bayburt) – Onun için mi tepki olarak böyle bir soru
sordunuz? Gerçekten cevap vermeye çalışırım, onu da ifade edeyim. Geçmişte de
sorularınıza cevap verdim, onu da hatırlıyorum.
Sayın
Tekin “Yeni bir af yasası ne zaman olacak, ondan sonraki, ondan sonraki…” Yeni
bir af yasası gelmeyecek. Onu Bakan olarak söylüyorum.
GARO
PAYLAN (İstanbul) – Kayıtlara geçti.
GÜLAY
YEDEKCİ (İstanbul) – Sizin Bakanlığınızda belki gelmez…
MALİYE
BAKANI NACİ AĞBAL (Bayburt) – Söylüyorum yani. Arkadaşlar, Komisyonda da ifade
ettim. Bakın, Komisyonda da ifade ettim. Biz bu defa bir yeniden yapılandırma
yasası getirirken farklı bir şey yaptık, dedik ki, iyiniyetli olan, geçmişte, iyi
gününde borçlarını ödeyen mükellefler herhangi bir şekilde ekonomik zorluk
içerisine girdiklerinde onların borçlarını ödeyebilmelerine imkân sağlayan
yapısal bir düzenleme getirdik. Getirdiğimiz bu düzenleme bu yeniden
yapılandırma kanununun içerisinde yer alıyor. Benim kanaatimce, bundan sonra
herhangi bir mükellef “Ben vergi borçlarımı ödemek istiyorum ama mevcut
durumuma göre bu borçları peşin ödeme imkânım yok ama taksitle ödemek
istiyorum.” dediğinde objektif, nesnel, kişiye bağlı olmayan çok şeffaf ve
hesap verebilir bir sistem içerisinde durumu değerlendirilecek ve kişiye
hakkaniyete uygun bir şekilde bir yapılandırma imkânı sunulacak. Dolayısıyla bu
defa farklı bir şey yaptık yani yeniden yapılandırma kanunu getirmekle
yetinmedik, bu tür ihtiyacı ortadan kaldıracak önemli bir yapısal düzenlemeyi
de bununla beraber getirmiş olduk. 
Sayın
Arık, madenlerle ilgili bir soru sordular ama bakan olarak bu konuda bende bir
bilgi yok, onu ifade edeyim. 
Sayın
Tümer, Adana metrosuyla ilgili bir konuyu ifade ettiler, ben onu temenni olarak
değerlendiriyorum, siz de zaten öyle dediniz. Adana metrosuyla ilgili ifade
ettiğiniz konular Ulaştırma Bakanlığı tarafından mutlaka dikkate alınacaktır. 
Sayın
Çakırözer, Eskişehir şeker fabrikalarının özelleştirme programı dışına alınması
gibi bir planımız söz konusu değildir, geçici işçiler konusunda da şeker
fabrikaları özelinde herhangi bir çalışmamız bulunmamaktadır. 
Sayın
Başkanım, teşekkür ediyorum. 
BAŞKAN
– Teşekkür ederim Sayın Bakan. 
Birinci
bölüm üzerindeki görüşmeler tamamlanmıştır. 
Şimdi
birinci bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım. 
1’inci
madde üzerinde üç önerge vardır, önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 475 sıra sayılı “Bazı Alacakların Yeniden Yapılandırılması ile Bazı
Kanunlarda ve Kanun Hükmünde Kararnamede Değişiklik Yapılmasına Dair Kanun
Teklifi”nin 1’inci maddesinin 1. fıkrasının (aa), (bb) ve (cc) alt bentlerinde
geçen “31.03.2017” ibarelerinin “30.04.2017” olarak değiştirilmesini arz ve
teklif ederiz. 
Saygılarımızla.

 Mehmet Bekaroğlu Bihlun
Tamaylıgil Serdal Kuyucuoğlu
 İstanbul İstanbul Mersin
 Haydar Akar Utku
Çakırözer Ali Özcan
 Kocaeli  Eskişehir İstanbul
 Yakup Akkaya 
 İstanbul
Türkiye Büyük Millet Meclisi
Başkanlığına
Görüşülmekte
olan 475 sıra sayılı Kanun Teklifi’nin 1’inci maddesinin (1)’inci fıkrasının
(e) bendinden sonra gelmek üzere aşağıdaki bendin eklenmesini arz ve teklif
ederiz.
"(f)
1163 sayılı Kooperatifler Kanununa göre kurulan sulama kooperatiflerinin ve
26/5/2005 tarihli ve 5355 sayılı Mahallî İdare Birlikleri Kanununa göre kurulan
sulama birliklerinin, vadesi 31/3/2017 tarihinden (bu tarih dahil) önce olduğu
halde bu Kanunun yayım tarihi itibarıyla ödenmemiş bulunan tarımsal sulama
faaliyetlerinden kaynaklanan alacakları ile bu alacaklara dair faiz, gecikme
faizi, gecikme zammı gibi fer'i alacaklarından,”
 Mustafa Kalaycı Emin Haluk Ayhan Erkan
Akçay
 Konya Denizli Manisa
 Saffet Sancaklı Erkan Haberal Kamil
Aydın
 Kocaeli Ankara Erzurum
 Arzu Erdem Zihni
Açba Mevlüt Karakaya
 İstanbul Sakarya
 Adana
BAŞKAN
– Şimdi, maddeye en aykırı önergeyi okutup işleme alacağım:
Türkiye Büyük Millet Meclisi
Başkanlığına
Görüşülmekte
olan 475 sıra sayılı Kanun Teklifi’nin 1’inci maddesinin teklif metninden
çıkarılmasını arz ve teklif ederiz. 
 Ahmet Yıldırım Ayşe Acar Başaran Bedia
Özgökçe Ertan
 Muş  Batman Van
 Erol Dora Müslüm
Doğan İmam Taşçıer
 Mardin İzmir Diyarbakır
 Garo Paylan
 İstanbul
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Önerge hakkında konuşmak isteyen Garo Paylan, İstanbul Milletvekili. 
Buyurunuz
Sayın Paylan. (HDP sıralarından alkışlar)
GARO
PAYLAN (İstanbul) – Teşekkür ederim. 
Sayın
Başkan, değerli milletvekilleri; öncelikle, yine Sayın Bakana sitemimi
söyleyeceğim çünkü Plan Bütçe Komisyonunda pek çok madde üzerinde
görüşmelerimiz oldu, bilgiler talep ettik. Bazı maddelerle ilgili bilgileri
Genel Kurul aşamasında vereceğini söyledi Sayın Bakan ama Plan Bütçe Komisyonu
üyelerinin, sanıyorum, hiçbirine bu bilgiler gelmedi ve Genel Kurula da bu
bilgileri vermedi. Az sonra yapılandırma yasasına el kaldıracaksınız değerli
milletvekilleri. Oysa Sayın Bakandan yeterli bir bilgi aldığımızı düşünmüyorum.
Kendisi gelip burada bir konuşma yapmadı, Plan Bütçe Komisyonu üyelerine ve
grup sözcülerine yeterli bir bilgilendirme yapmadı ve burada yapacağı
tadilatlarla ilgili bir bilgi de vermedi.
Bakın,
bir teamül vardı -ben yeni bir milletvekiliyim ama- bu konuda grup sözcüleriyle
şu arka odada bir görüşme yapılırdı. “Ya, biz şu konuda şöyle bir değişiklik
düşünüyoruz. Komisyonda şöyle bir bilgi istemiştiniz, buyurun, bu bilgi
burada.” diye görüşmeler yapılırdı. Ama galiba yeni, normal böyle bir şey. Hani
Meclisi yok sayma, “Biz çoğunluğuz, biz ne dersek o olur.” tavrı, muhalefet
partilerini yok sayma tavrının başladığını görüyoruz. Galiba bu yeni dönemin
bir yeni normali. Ama bu normale alışmayalım arkadaşlar. Bugün bize, yarın
size. Hani ilelebet iktidar olacağını düşünen pek çok kimse, pek çok parti
siyaset hayatından yok olabiliyor ya da belli bir süre sonra muhalefet
olabiliyor. Bu alışkanlığı, bu teamülleri bu şekilde geçirmeyelim derim.
Bir
şey daha söyleyeceğim. Bakın, kim vermiş gelen teklifi? Sayın Mustafa Elitaş,
değil mi, Grup Başkan Vekiliniz? Şimdi, bunu yalnızca kendi imzasıyla verdi
Sayın Elitaş ve Plan Bütçe Komisyonuna geldi teklif. Sayın Bakan oradaydı,
vekiller oradaydı ama Sayın Elitaş hiç gelmedi Komisyona. Hani, teklif veren
Mustafa Elitaş, Komisyona gelip bir sunum yapmayan, niye bu teklifi verdiğini
söylemeyen bir Mustafa Elitaş gerçekliği var.
Şimdi
“Yeni dönemde vekiller teklif verecek.” dediniz ama vekil teklif veriyorsa
vekil gelip o teklifini Komisyona sunmalı ve savunmalı. Bu şekilde yapmayalım
derim. Bu da ciddi bir hata. Yeni dönemlerde lütfen, hiç yoksa şeklen bile imza
verme durumu olmasın. Kim imza vermişse gelsin, imzasına sahip çıksın, niçin
imza verdiğini Komisyon üyelerine anlatsın, ikna etsin derim.
Değerli
arkadaşlar, az sonra, Plan Bütçe Komisyonundan geçen bir af yasasını daha
geçireceğiz. Bakın, “Af değil.” diyorlar ama şunu bilin: Zorluğa düşen
olabilir, eyvallah, zorluğa düşene sonuna kadar yapılandırma yapalım; esnafa,
sanayiciye, küçük KOBİ’lere, hepsine yapalım. Bu onların sorumluluğu değil, bu
sizin sorumluluğunuz, siyasi partinin, iktidarın sorumluluğu ama biliyorsunuz,
ödeyemeyenler var, bir de ödemeyenler var, bunu alışkanlık hâline getirenler
var, “Yani ben niye bankadan gidip yüzde 18’le kredi alayım ki?” diyenler var,
“Nasıl olsa Hükûmet bir yıl sonra bir daha yapılandırma getirecek.” diyenler
var, bunu kötüye kullananlar var. O açıdan, bu bir aftır. Bakın, siz yüzde 4’le
yapılandırıyorsunuz -kötü niyetli olanlar için söylüyorum- Hazinemiz kaçla
borçlanıyor? Yüzde 11’le, 12’yle borçlanıyor. Yani tahsil edemediğimiz her 1
lira için yetim hakkından yüzde 12 faizle borçlanıyorsunuz arkadaşlar, bu bir
aftır. Hani “Ana parayı kesmiyoruz.” diyenlere inanmayın. Enflasyonumuz yüzde
12, faizimiz yüzde 12. Siz yüzde 4’le yapılandırıyorsanız bir af yapıyorsunuz.
Özellikle de dar durumda olanlara, sizin yüzünüzden zor durumda olan esnafa,
eyvallah, bu affı getirelim ama büyük ölçekli olanlara veya bilerek
ödemeyenlere bu affı getirmek hakka reva değildir. Gelin, bu konuda “hayır”
deyin derim bu yasaya. Bir kez daha görüşelim, bir kez daha tartışalım, bir
ölçek getirelim, o ölçeği tartışalım. Sayın Bakan daha doyurucu bilgiler
versin, “Genel Kurulda görüşeceğiz, orada bilgileri vereceğiz.” deyip de
vermemezlik yapmasın bu sefer. İmza sahibi kimse -Sayın Elitaş- gelsin bilgi
versin, öyle tartışalım derim.
Hepinize
saygılar sunuyorum. (HDP sıralarından alkışlar)
BAŞKAN
– Teşekkür ederim Sayın Paylan.
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 475 sıra sayılı Kanun Teklifi’nin 1’inci maddesinin (1)’inci fıkrasının
(e) bendinden sonra gelmek üzere aşağıdaki bendin eklenmesini arz ve teklif
ederiz.
"(f)
1163 sayılı Kooperatifler Kanununa göre kurulan sulama kooperatiflerinin ve
26/5/2005 tarihli ve 5355 sayılı Mahallî İdare Birlikleri Kanununa göre kurulan
sulama birliklerinin, vadesi 31/3/2017 tarihinden (bu tarih dahil) önce olduğu
halde bu Kanunun yayım tarihi itibarıyla ödenmemiş bulunan tarımsal sulama
faaliyetlerinden kaynaklanan alacakları ile bu alacaklara dair faiz, gecikme
faizi, gecikme zammı gibi fer'i alacaklarından,"
Erkan Akçay (Manisa) ve
arkadaşları
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkanım.
BAŞKAN
– Önerge hakkında konuşmak isteyen MevlÜt Karakaya, Adana Milletvekili.
Buyurunuz
Sayın Karakaya. (MHP sıralarından alkışlar)
MEVLÜT
KARAKAYA (Adana) – Sayın Başkan, değerli milletvekilleri; görüşülmekte olan 475
sıra sayılı Kanun Teklifi’nin 1’inci maddesine Milliyetçi Hareket Partisi
olarak vermiş olduğumuz önerge üzerine söz aldım. Yüce heyetinizi saygılarımla
selamlıyorum.
Görüştüğümüz
bu kanun teklifiyle son dokuz ayda iki vergi yapılandırma kanununu, diğer bir
deyişle vergi affını yürürlüğe getirmiş olacağız. Adalet ve Kalkınma Partisinin
iktidarda olduğu on beş yılda ortalama her iki yılda bir vergi affı
çıkarılmıştır. Ancak her iki yılda bir getirilen vergi affı ve
yapılandırmalarına rağmen sorunlara kalıcı çözümler üretilememiş, tahakkuk ve
tahsilatta herhangi bir artış da söz konusu olmamıştır. Son olarak, 2016 Temmuz
ayında çıkartılan 6736 sayılı Yapılandırma Kanunu’yla yapılandırma kapsamına
giren borcun yalnızca yüzde 48’lik kısmı yapılandırılabilmiş, gerçekleştirilen
tahsilatın yapılandırılan borca oranı da oldukça düşük kalmıştır.
Değerli
milletvekilleri, aslında 6736 sayılı Kanun kapsamındaki alacakların toplamı o
dönemde 158,4 milyar TL’ydi. Biraz önce de ifade ettim, ancak bunun yarıya
yakını, yüzde 48’i yeniden yapılandırılabildi, tahsilat ise 10 milyarın altında
kaldı. 
Şimdi,
bugün yasalaştırılması planlanan bu düzenlemeyle birlikte, önceki dönemden
yapılandırılmamış 81 milyarlık kısım ve bu dokuz aylık süre içerisinde sisteme
ilave olan 54 milyarı da katacak olursak yaklaşık 135 milyar dolarlık bir
alacağın yapılandırılmasını ifade ediyor.
Birinci
dönemdeki 158, ilave 54’ü buna katacak olursak bu rakam yaklaşık 200-212 milyar
TL gibi devasa bir rakama ulaşıyor ki bu da yaklaşık, bütçemizin neredeyse üçte
1’ine yakın bir rakamı ifade etmektedir. Bunu şunun için vurguluyorum: Aslında
biz burada “Af olacak mı olmayacak mı, yenisi gelecek mi gelmeyecek mi?” diye
tartışıyoruz. Evet, yenileri gelecek. Her ne kadar Sayın Bakan “Gelmeyecek.”
dese de bir başka Maliye Bakanı gelir, o bakan getirir, getirmek zorunda kalır.
Buradaki af bir gereksizlik değil, böyle bir affa ihtiyaç var çünkü burada,
mükellefin, borçluların borçlarını ödeyememe durumları, ödeme güçlüğü içinde
olma durumları söz konusudur. 
Yeniden
yapılandırmaya dahi cevap verilemediğini bundan dokuz ay öncesinde gördük,
yaşadık. Burada, bizim, aslında dikkatleri yapısal sorunlara çekmemiz lazım.
Ekonomimizin birçok alanında ve birçok sektöründe düzeltilmesi gereken çok
ciddi yapısal sorunlarımız var. Dokuz aylık süre içerisinde 54 milyarlık
sorunlu bir borcun sisteme ilave edilmiş olması aslında çok ciddi bir uyarı
olarak alınmalı, Adalet ve Kalkınma Partisinin, Hükûmetin bir an önce bu
yapısal sorunların çözümüne el atması gerekir, aksi takdirde biz buradan çok
daha af yasaları çıkarırız, çok daha bu konuları tartışırız. 
Ben
Milliyetçi Hareket Partisi olarak, bu yapısal sorunların çözülmesi gerektiğini,
bu palyatif tedbirlerle bir yere gidemeyeceğimizi buradan ifade ederek yüce
heyetinizi saygılarımla selamlıyorum. (MHP sıralarından alkışlar) 
BAŞKAN
– Teşekkür ederim Sayın Karakaya. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 475 sıra sayılı Bazı Alacakların Yeniden Yapılandırılması ile Bazı
Kanunlarda ve Kanun Hükmünde Kararnamede Değişiklik Yapılmasına Dair Kanun
Teklifi’nin 1’inci maddesinin 1’inci fıkrasının (aa), (bb) ve (cc) alt
bentlerinde geçen “31.03.2017” ibarelerinin “30.04.2017” olarak
değiştirilmesini arz ve teklif ederiz. 
Saygılarımızla.

Mehmet Bekaroğlu
(İstanbul) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Önerge hakkında konuşmak isteyen Yakup Akkaya, İstanbul Milletvekili. 
Buyurunuz
Sayın Akkaya. (CHP sıralarından alkışlar) 
YAKUP
AKKAYA (İstanbul) – Teşekkür ediyorum Sayın Başkan. 
Değerli
milletvekilleri, hepinizi saygıyla selamlıyorum. 
Değerli
milletvekilleri, bir siyasi iktidar düşünün ki her yıl yeni bir bütçe yapsın,
sonra her yıl bu bütçede öngörülen vergileri, borçları toparlayamadığı için af kanunu
çıkarsın. Bir anlamda, siyasi iktidarın, Hükûmetin görevini tam manasıyla
yapmadığının da bir ispatı olmuş oluyor. Eğer Sayın Hükûmet, Maliye Bakanı Plan
Bütçe Komisyonundaki Cumhuriyet Halk Partisi üyelerinin önerilerini dinlemiş
olsaydı, biz inanıyoruz ki bugün bu durumlarla karşılaşmaz ve ekonomi daha
farklı boyutlarda olurdu. 
Değerli
milletvekilleri, sürekli bir makyaj görüntüsü içindeyiz, bir makyaj yapılıyor
yani her şeyin güllük gülistanlık olduğu izlenimi yaratılmaya çalışılıyor ama
halkımızın kör olmadığını ve milletin gözü önünde her şeyin olduğunu, halkın da
bu konuda farkında olduğunu bilmenizi isterim. Yani, iktidarın 16 Nisandaki
katakulliyle olan bu referandum sonuçlarını bir başarı şeyi içinde hanesine
yazarak çalışmalarını o yönde yapmasının kendilerini hataya da zorladığını
buradan söylemek isterim. 
Bu
sadece Maliye Bakanlığında mı oluyor? Hayır, diğer bakanlıklarda da oluyor.
Örneğin, bu ekonominin en önemli amirallerinden olan Çalışma Bakanlığının
uygulamalarına baktığımız zaman da bunu görebiliyoruz. Bunu sadece biz
görmüyoruz, örneğin HAK-İŞ Konfederasyonunun Türkiye’deki diğer işçi
konfederasyonlarıyla birlikte, uluslararası konfederasyonlarla birlikte 5
Mayısta yapmış olduğu ortak bir açıklamasında Hükûmete çok ciddi eleştirileri
var ve bunun da dikkate alınmadığını görüyoruz. 
Bu
heyet ne diyor, HAK-İŞ’in de içinde olduğu heyet? Bir basın açıklaması
yapıyorlar, diyor ki: “Olağanüstü hâl uygulamasının kaldırılması için gereken
koşullar sağlanmalıdır.” Başka ne diyor? Net bir suçlama olmaksızın dosyası
mahkemede bekletilen gözaltındaki tüm işçiler, kamu görevlileri, gazeteciler,
parlamenterler ve seçilmiş belediye başkanlarının serbest bırakılması
çağrısında bulunuyor, diğer kişilere de, hapisteki kişilere de erişim kolaylığı
sağlanmasını istiyor. 
Görüldüğü
gibi değerli milletvekilleri, çalışma yaşamının sorunlarının çözümü hususunda
Hükûmeti her koşulda destekleyen HAK-İŞ dahil uluslararası sendikal örgütler
size sosyal diyalog çağırısında bulunuyorlar. Peki, bu sosyal diyaloğa bir
karşılık var mı? Ne yazık ki Çalışma Bakanlığının bu sosyal diyaloğa bir
karşılık vermediğini görüyoruz. 
Örneğin,
ILO Uluslararası Çalışma Teşkilatının toplantısı var haziran ayında. Her yıl
Cenevre’de toplanıyor, bu yıl toplantının 106’ncısı yapılacak. ILO toplu iş
sözleşmesi ve grev hakkı başta olmak üzere, çalışma hayatı konusunda
uluslararası normları belirleyen ve üye ülkelerde uygulanmasını amaçlayan,
üstlü yapıya sahip bir kuruluştur. Türkiye 1932 yılında üye olmuştur, 1952
yılından itibaren TÜRK-İŞ çalışan kesimleri temsilen ILO’da temsil
edilmektedir. 
Peki,
bu yıl ne oluyor? Çalışma Bakanlığı tek taraflı bir kararla, işçilerle hiç
alakası olmayan MEMUR-SEN’in temsil edeceğini duyuruyor. Bu karar anlaşılır
değildir değerli milletvekilleri, izah edilir de değildir. Türkiye’deki
istihdam verilerine baktığımızda 27 milyon istihdam vardır, memurların
istihdamdaki oranı sadece yüzde 12’dir yani geri kalan yüzde 88’i bünyesinde
tek bir işçi çalıştırmayan MEMUR-SEN’in temsil etmesi anlaşılır gibi değildir.
Yani MEMUR-SEN yapısı gereği grev ve toplu iş sözleşmelerinde deneyim sahibi
değildir, örgütlenme sorunu yoktur, çocuk işçiliğin, mevsimlik işçiliğin
sorunlarını, işçi sağlığı ve iş güvenliği, asgari ücret sorunlarını bilmez.
MEMUR-SEN’in özel sektör deneyimi yoktur. Bu anlamda çalışma hayatının güncel
konularına vâkıf olma imkânı bulunmayan bir memur konfederasyonunun ILO’da
Türkiye’yi temsil etmesi anlaşılır değildir. Kaldı ki Uluslararası Çalışma
Konferansı’na katılanlar çalışan tarafını temsil ettikleri için İşçi Grubu
çalışmasına katılmaktadırlar. Ayrıca, işçi delegelerinin Uluslararası
Sendikalar Konfederasyonu ITUC vardır ve 136 ülkede örgütlü, 182 milyon üyesi
olan ITUC MEMUR-SEN’i üyeliğe kabul etmemiştir. Bu uygulama Hükûmeti ILO’da
sıkıntıya sokacaktır. 
Yani
biz Cumhuriyet Halk Partisi olarak şunu söylüyoruz: Hükûmet sıkıntıya çıkıyorsa
çıksın ama mevzu Türkiye’dir, Türkiye’yi sıkıntıya sokacaktır. Biz ne hâliniz
varsa görün demiyoruz, Türkiye sıkıntıya sokulmasın istiyoruz. Onun için sosyal
diyalog çok önemlidir ve sosyal diyalogla bu durum tekrar gözden geçirilmeli
diyor, hepinizi saygılarımla selamlıyorum.
Teşekkür
ederim. (CHP sıralarından alkışlar)
BAŞKAN
– Teşekkür ederim Sayın Akkaya.
Önergeyi
oylarınıza sunuyorum: Kabul edenler… Kabul etmeyenler…
GARO
PAYLAN (İstanbul) – Sayın Başkan…
BAŞKAN
– Sayın milletvekilleri, bir kanun görüşmesi yapıyoruz. Bu oylamaları
gayriciddi olarak görüyorsunuz, öyle anlıyorum ben.
Birleşime
on beş dakika ara veriyorum.
Kapanma Saati: 21.09
BEŞİNCİ OTURUM
Açılma Saati: 21.23
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mehmet Necmettin AHRAZOĞLU (Hatay), Ömer
SERDAR (Elâzığ) 
-----0-----
BAŞKAN
– Sayın milletvekilleri, Türkiye Büyük Millet Meclisinin 93’üncü Birleşiminin
Beşinci Oturumunu açıyorum. 
1’inci
madde üzerinde İstanbul Milletvekili Yakup Akkaya ve arkadaşlarının önergesinin
oylamasında kalınmıştı. 
Şimdi
önergeyi tekrar oylarınıza sunuyorum…
GARO
PAYLAN (İstanbul) – Karar yeter sayısı istiyoruz. 
BAŞKAN
– Peki, karar yeter sayısı arayacağım. 
Kabul
edenler... Kabul etmeyenler… Karar yeter sayısı yoktur. 
Birleşime
on beş dakika ara veriyorum. 
Kapanma Saati: 21.24
ALTINCI OTURUM
Açılma Saati: 21.39
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mehmet Necmettin AHRAZOĞLU (Hatay), Ömer
SERDAR (Elâzığ) 
-----0-----
BAŞKAN
– Sayın milletvekilleri, Türkiye Büyük Millet Meclisinin 93’üncü Birleşiminin
Altıncı Oturumunu açıyorum. 
1’inci
madde üzerinde İstanbul Milletvekili Yakup Akkaya ve arkadaşlarının önergesinin
oylamasında karar yeter sayısı bulunamamıştı. Şimdi önergeyi tekrar oylarınıza
sunacağım ve karar yeter sayısı arayacağım.
Kabul
edenler… Kabul etmeyenler… Karar yeter sayısı vardır, önerge kabul
edilmemiştir. 
475
sıra sayılı Kanun Teklifi’nin görüşmelerine devam ediyoruz. 
Komisyon
yerinde, Hükûmet yerinde. 
1’inci
maddeyi oylarınıza sunuyorum: Kabul edenler... Kabul etmeyenler... 1’inci madde
kabul edilmiştir. 
2’nci
madde üzerinde bir önerge vardır, önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 475 sıra sayılı Kanun Teklifi’nin
2’nci maddesinin dokuzuncu fıkrasının (a) bendinden sonra gelmek üzere
aşağıdaki bendin eklenmesini arz ve teklif ederiz. 
“(b) 5510 sayılı Kanunun 4 üncü maddesinin birinci
fıkrasının (b) bendi kapsamındaki sigortalıların, aynı Kanunun geçici 63 üncü
maddesi uyarınca durdurulan sürelerinin ait olduğu döneme ilişkin sigorta
primi,”
 
 Mustafa Kalaycı Emin Haluk Ayhan Erkan
Akçay
 Konya Denizli Manisa

 Saffet Sancaklı Erkan
Haberal Kamil Aydın
 Kocaeli Ankara Erzurum

 Arzu Erdem Zihni
Açba Mevlüt Karakaya
 İstanbul Sakarya Adana

BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Katılmıyoruz Sayın
Başkanım. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Önerge hakkında konuşmak isteyen Mevlüt Karakaya, Adana Milletvekili. 
Buyurunuz
Sayın Karakaya. (MHP sıralarından alkışlar) 
MEVLÜT
KARAKAYA (Adana) – Sayın Başkan, değerli milletvekilleri; görüşülmekte olan 475
sıra sayılı Kanun Teklifi’nin 2’nci maddesine Milliyetçi Hareket Partisi olarak
vermiş olduğumuz önerge üzerinde söz almış bulunuyorum. Yüce heyetinizi
saygılarımla selamlıyorum. 
Değerli
milletvekilleri, 1’inci madde üzerinde konuşurken de ifade ettiğim gibi, bu tür
af ya da benzeri düzenlemeler, aslında mevcut yapı ve sistemimizin birer
çıktıları ve sonuçlarıdır. Biz konu üzerinde, daha çok sonuçlara eğiliyoruz,
çıktılar üzerinde tartışıyoruz, bunların ortaya çıkardığı zarar ya da
tahrifatların giderilmesi yönündeki düzenlemeler üzerinde konuşuyoruz. Daha
önce de ifade ettiğim gibi, aslında yapısal düzenlemeler yapılmadığı sürece bu
konuları yine tartışmaya devam edeceğiz.
Değerli
milletvekilleri, aslında bu afların neden olduğu adaletsizliğin karşılığı
olarak vergiye uyumlu mükelleflere bir avantaj sağlanmaktadır. Bu, adalet
açısından uygun olarak düşünülebilir ama çok yeni bir müessese ve kavramı da…
Maalesef beceriksizliğimiz yüzünden vergi yapısını etkin ve adaletli bir yapıya
kavuşturamamadan kaynaklanan bir durum. Herhâlde artık mali literatürümüze,
vergi literatürümüze yeni bir kavram daha girdi. Mükelleflerin ayrımı
yapılırken bundan sonra uyumlu mükellef, uyumsuz mükellef şeklinde ayrımlar da
olacak. Bu ayrım, aslında bizim vergi sistemimizi, vergi yapımızı etkin ve
adaletli bir duruma getirememek ya da etkinlik ve adalet optimizasyonunu
yapamamamızdan kaynaklanıyor. 
Değerli
milletvekilleri, vergi yapımıza bir baktığımızda, vergi kompozisyonuna
baktığımızda ve uygulamaya baktığımızda, uygulamada vergilerin önemli bir
kısmının belki etkin olduğunu ama adalet yönünden çok ciddi sıkıntıların
olduğunu görüyoruz. Özellikle son zamanlarda yapılan bilimsel çalışmalara
bakacak olursak etkinlik yönünden, dolaylı vergiler dolayısıyla, dolaylı
vergilerin toplanması, toplanma maliyetindeki düşüklükler ve etkinlik yönüyle
uygun bir vergi olması ama adalet yönünden de tamamen tersi bir durum söz
konusu olması nedeniyle adalet yönüyle ciddi bir şekilde eksik ama etkinlik
yönüyle bir noktaya kadar kabul edilebilir bir durum olduğunu ifade edebiliriz.
Ama bunları yapısal olarak düzenlemeden bu tarz af ya da benzeri birtakım
düzenlemelerle bizim sonuç almamız mümkün değil, aralar sıklaşmaya başladı,
sorunlar artmaya başladı. Biraz önce, arada, birçok insan aradı “Neden matrah
artırımı bu yasada yok? Neden kapsam daha geniş değil? Neden dondurulmuş
BAĞ-KUR borçları bu kapsamın içerisine alınmıyor?”… Yani kapsamın daha da
genişletilmesini ve yapılan düzenlemelerin, iyileştirmelerin daha artırılmasını
istiyorlar. Burada ifade etmek istediğim şu: Yapısal sorunlar çözülmeden bizim
burada mesai harcamamız, gayret sarf etmemiz beyhudedir. 
Değerli
milletvekilleri, bu vesileyle bir konuyu daha gündeme getirmek istiyorum.
Biliyorsunuz bu ülke bir tarım ülkesidir. Bugün 17 Mayıs, geçen yıl 17 Mayısta
Çukurova’da, Adana’da hasat başlamıştı ve bu yıl belki birkaç gün gecikmeyle
önümüzdeki günlerde hasat başlayacak, buğday hasadı ve önümüzdeki günler, yine
buğday piyasalarının konuşulmaya başlandığı, fiyatlarının konuşulmaya
başlandığı günler olacak. Buradan Hükûmete, buğday piyasasının oluşumu
noktasında gerekli tedbirleri alması, alımla ilgili gerekli tedbirleri ve
piyasa fiyatını regüle edecek fiyat açıklamasının bir an önce yapılması
gerektiği uyarısını yaparak yüce heyetinizi tekrar saygıyla selamlıyorum. (MHP
sıralarından alkışlar)
BAŞKAN
– Teşekkür ederim Sayın Karakaya.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir.
3’üncü
madde üzerinde üç adet önerge vardır, önergeleri okutuyorum: 
Türkiye Büyük Millet Meclisi
Başkanlığına
Görüşülmekte olan 475 sıra sayılı Kanun Teklifi’nin
3’üncü maddesinin (3)’üncü fıkrasının (c) bendinde geçen “1,045”, “1,083”,
“1,105”, “1,15” katsayılarının sırasıyla “1,032”, “1,053”, “1,064”, “1,086”
şeklinde değiştirilmesini arz ve teklif ederiz. 

 Erkan Akçay Emin Haluk Ayhan Mustafa
Kalaycı
 Manisa Denizli Konya
 Saffet Sancaklı Erkan
Haberal Kamil Aydın
 Kocaeli Ankara Erzurum
 Arzu Erdem Zihni
Açba
 İstanbul Sakarya
Türkiye Büyük Millet Meclisi
Başkanlığına
Görüşülmekte
olan 475 sıra sayılı “Bazı Alacakların Yeniden Yapılandırılması ile Bazı
Kanunlarda ve Kanun Hükmünde Kararnamede Değişiklik Yapılmasına Dair Kanun Teklifi”nin
3’üncü maddesinin (1)’inci fıkrasının aşağıdaki şekilde değiştirilmesini arz ve
teklif ederiz.
Saygılarımızla.

 Ali Özcan Mehmet Bekaroğlu Bihlun
Tamaylıgil
 İstanbul İstanbul İstanbul
 Serdal Kuyucuoğlu Haydar
Akar Utku Çakırözer
 Mersin Kocaeli Eskişehir
 Özkan Yalım
 Uşak
“Bu Kanunun ilgili maddelerindeki başvuru ve ödeme
süresine ilişkin hükümler saklı kalmak kaydıyla bu Kanun hükümlerinden
yararlanmak isteyen borçluların; 
a) 31/7/2017 tarihine kadar (bu tarih dâhil) ilgili
idareye başvuruda bulunmaları,
b) Gümrük ve Ticaret Bakanlığına, Maliye Bakanlığına,
il özel idarelerine ve belediyelere bağlı tahsil dairelerine ödenecek
tutarların ilk taksitini 31/8/2017 tarihine kadar (bu tarih dâhil), Sosyal
Güvenlik Kurumuna bağlı tahsil dairelerine ödenecek tutarların ilk taksitini
30/9/2017 tarihine kadar (bu tarih dâhil), diğer taksitlerini ise bu tarihleri
takip eden ikişer aylık dönemler hâlinde azami onsekiz eşit taksitte ödemeleri,
şarttır.”
BAŞKAN
– Şimdi maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 475 sıra sayılı Kanun Teklifi’nin 3’üncü maddesinin teklif metninden
çıkarılmasını arz ve teklif ederiz. 

 Ahmet Yıldırım Ayşe
Acar Başaran Bedia Özgökçe Ertan
 Muş Batman Van

 Erol Dora Müslüm
Doğan İmam Taşçıer
 Mardin İzmir Diyarbakır
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Katılmıyoruz Sayın Başkan. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge hakkında konuşmak isteyen Ayşe Acar Başaran, Batman Milletvekili. 
Buyurunuz
Sayın Acar Başaran. (HDP sıralarından alkışlar)
AYŞE
ACAR BAŞARAN (Batman) – Sayın Başkan, değerli milletvekilleri; aslında, bu yasa
tasarısıyla ilgili, arkadaşlarımız ileride de konuşacak, başta da konuştular. 
Aslında,
ben bugün çok daha farklı bir konudan söz etmek istiyorum. Özellikle, Batman’da
bütün toplumun vicdanını yaralayan bir meseleden, bence bütün Türkiye’nin
vicdanını yaralaması gereken bir meseleden konuşacağım. Dün de kısaca ifade
etmiştim ama gerçekten, belki buradan bir çağrı yaparak tekrar bu olayı
hatırlatmak gerekiyor. Birkaç gün önce, yaklaşık yirmi gün önce basına yansıyan
bir haber üzerine, Batman’da 17 yaşındaki “G” adında bir kız çocuğunun cinsel
istismara maruz kaldığı, akabinde de sistematik bir şekilde fuhşa zorlandığı
haberlerde geçti. Bununla ilgili yaptığımız araştırmalarda gerçekten Batman’da
böyle bir dosyanın olduğu, bir kız çocuğunun fuhşa zorlandığı ve bunun
sistematik bir hâle getirildiği tespitini biz de yaptık. Bunun yanında, yine,
basına yansıyan haberlerden burada yaklaşık 30 kişinin gözaltına alındığına, 3
kişinin tutuklandığına ancak bunların bir kısmının kefaletle serbest
bırakıldığına dair bilgi edindik. Yine, yaptığımız birtakım araştırmalarda şunu
da gördük: Bu, sadece bir tek kız çocuğu değildi, bize yansıyan, partiye gelen
bazı şikâyetlerden aslında bunun bir fuhuş çetesi olduğu ve Batman genelinde bu
işi yaparak kız çocuklarını özellikle tecavüz ederek daha sonra da fuhşa
zorladıkları konusunda, sistematik bir hâlde ya da bir çetenin Batman
içerisinde bunu sürekli bir hâle getirdiği bilgisi edindik. Ancak ne yazık ki
bu haber gündeme düştükten sonraki yirmi gün içerisinde yetkililerden herhangi
bir açıklama yapılmadı ve bizim aklımıza açıkçası şu soru geldi: Biliyorsunuz
OHAL’de KHK’larla bütün kadın kurumları kapatıldı. İşte sivil toplum dediğimiz
aslında böyle bir şeydi, toplumun vicdanını yaralayan, gerçekten bazen bu
sıralarda bile çözüm üretemediğimiz bazı konularda ya da farkında olmadığımız
bazı konuları araştıran, bu konuda çözümler üreten kurumlar olarak karşımızda
duruyordu. Şöyle düşünüyoruz: Acaba, bu kadın kurumlarının kapatılmasıyla bir
ilişkisi var mı? Bence herkesin tek tek kendisine sorması gerekiyor çünkü şunu
net olarak söylemek gerekiyor: Fuhuş, tecavüz, cinsel istismar, çocukların
istismar meselesi sadece kriminal bir vaka olarak incelenmemesi gereken bir
mesele, aslında daha çok toplumsal ve özellikle kadına karşı uygulanan
sistematik bir politika olarak ele almak gerekiyor çünkü kadın üzerinden bir
çürümenin başlatılması, kadın bedeni üzerinden, çocuk bedeni üzerinden böyle
bir politika, toplumu çürüten, toplumu çürütmeyi de genelleştiren, aslında hep
söylediğimiz gibi o toplumda kadın özgürlüğünün bittiği noktada toplumu da köle
yapan, toplumu da çürüten politikalar olarak biz değerlendiriyor ve ele
alıyoruz. 
Şunu
net olarak söylemem gerekiyor ki, bugün ben farklı bir ideolojiye sahip
olabilirim, farklı bir partinin mensubu olabilirim ama bence, buradaki,
Meclisteki, özelde bütün kadın arkadaşlara sesleniyorum, bu mesele bir parti
meselesi değil ve ideolojik meseleyi aşan bir durumdur. Bu, özelde kadınlara
bir yaklaşım meselesidir, kadınlara bir saldırı meselesidir, kız çocukları
üzerinden -az önce dediğim gibi- toplumun çürütülmesi meselesidir. Şunu net
olarak bilmek gerekiyor ki, çürüme bulaşıcıdır arkadaşlar. Bugün Batman buradan
çok uzak görünebilir, kilometrelerce uzak görünebilir ve buraya hiç
yansımayacak diye düşünebiliriz ama o çürüme toplumun bütün damarlarına, bütün
katmanlarına yayıldığı zaman, işte o zaman işin içinden çıkamayacağımız bir
duruma gelebiliriz. O açıdan ben özellikle buradaki, Meclisteki bütün kadın
arkadaşlara sesleniyorum: Gelin, bu fuhuş çetesi karşısında hepimiz tek yürek
olalım, hepimiz tek elden sesimizi yükseltelim. Biliyoruz ki hepimiz birlik
olduğumuzda, ideolojilerimizi bir tarafta bıraktığımızda, düşüncelerimizi bir
tarafa bıraktığımızda, biliyoruz ki hepimiz bir araya geldiğimizde kadın
mücadelesini çok daha ileriye taşıyabiliriz. Bunun tarihte örneklerini
biliyoruz. 
BAŞKAN
– Sayın Acar Başaran, konuşmanız bitmek üzere ama konuyla ilgili herhangi bir
şey söylemediniz. 
AYŞE
ACAR BAŞARAN (Devamla) – Biliyorum Başkan.
BAŞKAN
- Söyleyeceksiniz herhâlde, değil mi?
AYŞE
ACAR BAŞARAN (Devamla) – Bitiyordu zaten Başkan, bitiriyorum. 
Evet,
arkadaşlar, ben tekrar söylüyorum bütün kadın arkadaşlara özellikle: Kadına
yönelik bu saldırılara, çocukların istismarına, fuhşa zorlanmasına karşı bütün
kadın arkadaşları beraber mücadeleye çağırıyorum ve özellikle Aile Bakanlığını
da bu konuda daha hassas davranmaya ve bu konuda en kısa zamanda “Biz de
müdahiliz, bunun karşısındayız, biz de bu mücadelenizin yanındayız.” demeye
bekliyoruz. 
Teşekkür
ederim. (HDP sıralarından alkışlar) 
BAŞKAN
– Teşekkür ederim Sayın Acar Başaran. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum. 
Türkiye Büyük Millet Meclisi
Başkanlığına
Görüşülmekte
olan 475 sıra sayılı “Bazı Alacakların Yeniden Yapılandırılması ile Bazı
Kanunlarda ve Kanun Hükmünde Kararnamede Değişiklik Yapılmasına Dair Kanun
Teklifi”nin 3’üncü maddesinin (1)’inci fıkrasının aşağıdaki şekilde
değiştirilmesini arz ve teklif ederiz.
Saygılarımızla.
Özkan
Yalım (Uşak) ve arkadaşları 
“Bu
Kanunun ilgili maddelerindeki başvuru ve ödeme süresine ilişkin hükümler saklı
kalmak kaydıyla bu Kanun hükümlerinden yararlanmak isteyen borçluların; 
a)
31/7/2017 tarihine kadar (bu tarih dâhil) ilgili idareye başvuruda bulunmaları,
b)
Gümrük ve Ticaret Bakanlığına, Maliye Bakanlığına, il özel idarelerine ve
belediyelere bağlı tahsil dairelerine ödenecek tutarların ilk taksitini
31/8/2017 tarihine kadar (bu tarih dâhil), Sosyal Güvenlik Kurumuna bağlı
tahsil dairelerine ödenecek tutarların ilk taksitini 30/9/2017 tarihine kadar
(bu tarih dâhil), diğer taksitlerini ise bu tarihleri takip eden ikişer aylık
dönemler hâlinde azami onsekiz eşit taksitte ödemeleri,
şarttır.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Katılmıyoruz Sayın
Başkanım. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkan.
BAŞKAN
– Önerge hakkında konuşmak isteyen Uşak Milletvekili Özkan Yalım. (CHP
sıralarından alkışlar)
Buyurunuz
Sayın Yalım. 
ÖZKAN
YALIM (Uşak) – Sayın Başkan, Sayın Divan, Sayın Bakan, değerli arkadaşlarım;
hepinizi saygı ve sevgilerimle selamlıyorum. 
Evet,
ilk önce, 475 sıra sayılı Kanun Teklifi’nin kesinlikle, baştan, peşin olarak
biz de destekçisiyiz, onu da özellikle belirtmek istiyorum. 
Sayın
Bakan, dokuz ayda üçüncüsünü çıkarıyoruz yapılandırmanın. Bu üçüncüyü
çıkarıyoruz da vatandaşta para yok ki. Çıkaralım duralım, fark etmiyor yani
ekonomideki bozukluk bu şekilde devam ettiği müddetçe her dokuz ayda değil
istersek üç ayda çıkaralım maalesef geri dönüşleri oldukça zor oluyor ve de
olacağı kanaatinde de şüphelerimiz var. 
Şimdi,
önceki yapılandırmalarla birlikte bu yapılandırmanın çakışmaması ve de değişik
değişik taksitlerle… Özellikle önceki yapılandırmaların birinci ve ikinci
taksiti vergilerdeki bir ve ikinci taksit bu ayın sonunda, mayısın sonunda
ödenecek, sosyal sigorta primlerinin ilk taksiti ise bu ayın sonunda ödenecek,
31 mayısa kadar. Ödenmezse yapılandırmalar bozuluyor ve de haklarını kaybediyorlar.
Onun için 475 sıra sayılı Kanun Teklifi’nde tamamını bir yapılandırma hâline
getirip ve de vatandaşımızı, esnafımızı, işverenimizi borç batağından,
yığınından kurtarıp tek bir yapılandırmayla bu işlemin çözülmesi gerektiği
kanaatinde olduğumu özellikle belirtmek istiyorum çünkü esnafımıza,
vatandaşımıza ve işverenimize ekonominin bu kadar kötü şartlar altında olduğu
bir ortamda kesinlikle destek vermek konusunda hemfikir olduğumuzun tekrar
altını çiziyorum. 
Diğer
bir taraftan, Sayın Bakan, geçen yılın, 2016’nın ilk dört ayında bütçe açığımız
5,4 milyar TL idi. Peki, bu sene ilk dört ayda ne oldu? Yani nisan ayı sonu
itibarıyla, 2017 Ocak-Nisan döneminde 17,9 milyar TL’ye yükseldi. Yani
ekonomimiz tam tamına 3 kat daha da zayıfladı. Bu ne diyor? Bizim şu anda
bütçemiz 3 kat daha zayıfladı yani Türkiye Cumhuriyeti’nin kasası batmakta
Sayın Bakan. Tabii, Sayın Bakanımız, bununla birlikte diğer rakamlar da eksiye
doğru gidiyor. 
Bakın,
işsizlik son on yılın en yüksek seviyesine geldi, yüzde 13’lere geldi tam
tamına. Enflasyon son sekiz yılın en yüksek rakamı, 12,1. 3 milyon 900 bin
aktif iş arayan vatandaşımız var. Bunun yanında ümidini kesmiş, artık iş
aramayan yaklaşık -onlarla birlikte- toplam 7 milyon 100 bin işsizimiz var.
Yani bu rakamlar gün geçtikçe daha da çoğalıyor. Bunun yanında yüzde 20’nin
üzerinde de genç işsizimiz var yani 20 ile 30 yaş arasında işsiz sayımız yüzde
20’nin üzerinde. 
Peki,
bu kadar işsizimiz varken, bu kadar sıkıntı varken… Bakın, özellikle gündeme
gelmeye başladı. Sayın Bakan, özellikle sizleri, Kabineyi ve Başbakanımızı
uyarıyorum: 7 milyon 100 bin işsizimiz varken Suriyelilere vatandaşlık verilme
konusunu tekrar tekrar masaya yatırın. Bizim şu anda işsize iş bulmamız
gerekiyor. Türkiye Cumhuriyeti’nin piyasasının, işvereninin kesinlikle işçiye
değil, işe ihtiyacı var. Bunun altını çiziyorum. Diğer taraftan, Türk
vatandaşlığı bu kadar da kolayca ve ucuz verilmemeli. 
Bakın,
ülkenin ekonomisi bu kadar sıkıntılıyken… Esnaf mağdur, esnaf gerçekten mağdur,
kepengini kapatıyor siftah yapmadan, diğer taraftan otomatikman SSK’sını
ödeyemiyor. Çiftçi mağdur, ürünü para etmiyor. Akaryakıt mazotu pahalı, gübresi
pahalı, ürettiği para etmiyor. Fabrikatör mağdur çünkü ürettiğini satamıyor.
Neden? Dış politikadaki gerçekten başarısızlığınız yüzünden. Komşularımızla
olan sıfır ilişki, Avrupa Birliğiyle eksiye giden, daha da eksiye giden
ilişkiyle ürettiğini satamayan bir fabrikatör var. Bu ne demek? İşsizlik
ordusunun daha da yükselmesi. 7 milyon 100 bin kişi olan işsizliğin 2017 sonunda
8 milyonu geçeceğini şimdiden görebiliyoruz. 
Diğer
taraftan, memur kardeşlerimiz… Bütün memur kardeşlerimizin gerçekten bankalar
tarafından hacze uğradığını da biliyoruz. Yüzde 80’in üzerinde memurumuzun
kredi kartı yüzünden şu anda maaşlarında icralık durumda olduğunu belirtiyoruz.

Sayın
Maliye Bakanımız, özellikle tekrar belirtiyorum: Bu işsizliğin daha fazla
artmaması adına, işsizliğimizin azalması adına Türkiye Cumhuriyeti
vatandaşlığının Suriyelilere bu kadar kolayca verilmemesini talep ediyorum.
Teşekkür
ederim. Saygı ve sevgilerimi sunuyorum. (CHP sıralarından alkışlar) 
BAŞKAN
– Teşekkür ederim Sayın Yalım.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 475 sıra sayılı Kanun Teklifi’nin 3’üncü maddesinin (3)’üncü fıkrasının
(c) bendinde geçen “1,045”, “1,083”, “1,105”, “1,15” katsayılarının sırasıyla
“1,032”, “1,053”, “1,064”, “1,086” şeklinde değiştirilmesini arz ve teklif
ederiz. 
Saffet Sancaklı (Kocaeli) ve
arkadaşları
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Katılmıyoruz Sayın
Başkanım. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge hakkında konuşmak isteyen Saffet Sancaklı, Kocaeli Milletvekili. 
Buyurunuz
Sayın Sancaklı. (MHP sıralarından alkışlar)
SAFFET
SANCAKLI (Kocaeli) – Sayın Başkan, değerli milletvekilleri; Maliye
Bakanlığımızın bu futbol kulüpleriyle ilgili yeni bir vergi yapılandırması ve
kolay ödenmesi konusunda yapmış olduğu çalışmayla ilgili birkaç şey söylemek
istiyorum. 
Tabii
ki, biz de istiyoruz kulüpler zor durumda olmasın, kulüpler kolay kolay vergi
borçlarını ödesinler ama o kadar kötü yönetiliyorlar ki maalesef her sefer
bunlara bir kolaylık sağlamak zorunda kalıyoruz. Ne yapıyoruz? Af getiriyoruz.
Ne yapıyoruz? Vergi borçlarını 72 ayda ödüyoruz. 
Geçen
gün koca Galatasaray Kulübünün açıklamış olduğu toplam borcu 2,4 milyar TL yani
eski parayla 2,4 katrilyon lira. Peki, bu kadar kötü nasıl yönetilebiliyor, bu
kadar borç nasıl oluyor? Mesela bir tanesini vereyim ben: Sneijder diye bir
futbolcusu var Galatasaray’ın, 6 milyon euro para kazanıyor senede, ödenen
para. Yüzde 15 de vergi koyarsak etti 7 milyon. Ev parası, araba parası, uçak
biletleri, 1 milyon da onu koysak yıllık maliyeti 8 milyon euro. 4 yıllık
kontrat 32 milyon euro. Paranın maliyetiyle beraber bonservisi olmasa bile 35
milyon euro. Bunu da 4’le çarparsak 140 trilyon lira parayı bir oyuncuya
verirseniz ve bunun gibi birkaç tane daha hata yaparsanız bu borç da 2,4 milyar
olur ve ondan sonra da Maliye mecburen kulüpler batmasın diye onlara vergi
kolaylığı sağlamaya çalışır. Bu mantıkla yönetilen kulüplerimize -şu anda
Digitürk’ün 600 milyon dolar yıllık ödediği bir para var kulüplerimize- dünyada
en çok para kazanan lig İngiltere Ligi’dir, 2,5 milyar dolardır yıllık, onu
bile getirip verseniz gene bir şey yapamayacaklar bu yönetimle. Çünkü devamlı
şikâyet ediyorlar vergilerden Sayın Maliye Bakanım. Türkiye’deki vergi yüzde
15, İtalya’da yüzde 47, Fransa’da ve Almanya’da yüzde 50’nin üstünde. Peki,
Almanya’da, Fransa’da veya İtalya’da bu kadar borcu olan bir kulüp görebiliyor
musunuz? Hayır, göremiyoruz çünkü iyi yönetiliyor, sistem farklı.
UEFA
iki yıl önce finansal kriterleri koydu. Galatasaray, Fenerbahçe, Beşiktaş ve
Trabzonspor’la bir mukavele imzaladı. Mukavelede şöyle diyor: “Belli miktarda
transfer yapabilir, gelir artırmadan masraf yapabilir.” Yani UEFA diyor ki
bizim kulüplerimize: “Siz yönetemiyorsunuz, siz beceremiyorsunuz, ben size
kriter koyuyorum.” Peki, kulüplerimizi yönetenler kimler? Hep büyük şirket
sahipleri, holding patronları yani parayı yönetmesini bilen arkadaşlar. Peki,
bunlar kendi holdinglerinin değerlerini devamlı artırırken kulüplerin bu kadar
borçlanması nasıl oluyor? Beş yıl önce -Sayın Spor Bakanı keşke burada olsa da
biraz ona sataşsam- kulüpler yasası hazırlandı, bir türlü yürürlüğe konmuyor.
Konmama nedeni de şu: Kulüpler istemiyor. Peki, kulüpler neden istemiyor bunu?
İstememe nedenleri şu: Orada bir madde var, diyor ki: “O andaki kulüp
başkanları ve kulüp yöneticileri kulübün borçlanmasından şahsi olarak sorumlu
olacaklar.” Yani Galatasaray Kulübü Başkanı -biraz evvelki örneği verdiğim için
söylüyorum- ve yöneticileri eğer sorumlu olsalar o paradan, acaba Sneijder’e
150 trilyon lira para veya 150 milyar lira, kaç paraysa, şimdi paraları da
şaşırdım, o parayı öderler mi? Sorumlu olmadıkları için de rahat rahat
ödüyorlar; nasılsa para başka yerden geliyor, bir sorumluluk yok. Peki, kendi
şirketlerini yönetirken böyle yaparlar mı? Yapmazlar, çaycının bile parasını
verirken onu bile hesaplarlar yani 100 lira daha fazla vermeyelim, eksik
verelim diye. Onun için acil bir şekilde bu spor yasasını getirmezseniz Sayın
Bakanım, devamlı bunlara af yapmak zorunda kalacağız, devamlı bu
yapılandırmaları yapacağız.
Ricam
şu: Şu Türkiye Futbol Federasyonu Başkanı Yıldırım Demirören ve onun ekibi acil
bir şekilde, belki kaba bir laf ama, pılıyı pırtıyı toplayıp Türk futbolundan
defolup gitsinler, biz de Türk futbolunu bir şey yapalım. 
Son
olarak da önemli bir konu, Türk futbolcuları 38 yaşa kadar askerliklerini tecil
edebiliyorlar ama kimler edebiliyor? Süper Lig, 1. Lig ve 2. Lig oyuncuları. 3.
Lig oyuncuları tecil edemiyorlar. Nedense 2011’de 3. Lig oyuncularını, onlar da
profesyonel olmasına rağmen bu statüden çıkardılar. Ama Süper Lig’de 18 takım
var, PTT 1. Lig’de 18 takım var, 2. Lig’deki takımları da toplarsan 60-70
takım, 3. Lig’de 54 tane takım var. Bu çocukların bu problemi var, kulüpler
bunlarla kontrat imzalamıyorlar askerlik problemin var diye. Bu sefer oyuncular
futbol oynayamıyor. Bu yüzden en az beş altı tane futbolcu beni arayıp da
eşinden boşandığını söyledi çünkü maddi zorluklar çekiyorlar. Bununla ilgili de
ben bir teklif sunacağım, lütfen destekleyelim. Süper Lig, 1. Lig ve 2.
Lig’deki oyuncular askerliğini 38’e kadar erteleyebiliyorlar, tecil
edebiliyorlar ama 3. Lig’deki oyuncular maalesef edemiyor ama onlar da
profesyonel oyuncular. Bu konuda da yardımlarınızı bekliyorum.
Dinlediğiniz
için de teşekkür ederim. (MHP, AK PARTİ, CHP sıralarından alkışlar) 
BAŞKAN
– Teşekkür ederim Sayın Sancaklı. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
3’üncü
maddeyi oylarınıza sunuyorum: Kabul edenler… Kabul etmeyenler… 3’üncü madde
kabul edilmiştir. 
4’üncü
madde üzerinde iki önerge vardır, önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 475 sıra sayılı Kanun Teklifi’nin 4’üncü maddesine aşağıdaki fıkranın
eklenmesini arz ve teklif ederiz.
“8-
31.3.2017 tarihi (bu tarih dahil) itibarıyla ödenmesi gerektiği hâlde bu
kanunun yayımı tarihine kadar ödenmemiş olan;
1/6/1989
tarihli ve 3568 sayılı Serbest Muhasebeci Mali Müşavirlik ve Yeminli Mali
Müşavirlik Kanunu hükümlerine göre meslek mensuplarının üyesi oldukları odalara
olan aidat borçları ile odaların Türkiye Serbest Muhasebeci Mali Müşavirler ve
Yeminli Mali Müşavirler Odaları Birliğine olan birlik payı borçlarının
asıllarının ödenmemiş kısmının birinci taksiti bu Kanunun yürürlüğe girdiği
tarihi takip eden üçüncü ayın sonuna kadar, kalanı aylık dönemler hâlinde ve
azami toplam altı eşit taksitte ödenmesi hâlinde, bu alacaklara uygulanan faiz,
gecikme faizi, gecikme zammı gibi fer’i alacakların tahsilinden vazgeçilir. Bu
fıkra hükmünden yararlanılabilmesi için bu Kanunun yayımı tarihini izleyen
ikinci ayın sonuna kadar alacaklı birime başvurulması şarttır. Fıkra kapsamında
ödenmesi gereken tutarların fıkrada öngörülen süre ve şekilde kısmen veya
tamamen ödenmemesi hâlinde, ödenmemiş alacak asılları ile bunlara ilişkin faiz,
gecikme faizi, gecikme zammı gibi fer’i alacaklar ilgili mevzuat hükümlerine
göre tahsil edilir. Bu fıkra hükmünden yararlanmak isteyen borçluların fıkrada
belirtilen şartları yerine getirmelerinin yanı sıra dava açmamaları, açılmış
davalardan vazgeçmeleri ve kanun yollarına başvurmamaları şarttır. Bu Kanunun
yayımı tarihinden önce dava konusu edilmiş ve/veya mahkemece hükme bağlanmış ve
kesinleşmiş olanlar dahil olmak üzere icra takibi başlatılmış alacaklar için,
borçlunun bu fıkra hükümlerinden yararlanmak üzere başvuruda bulunması hâlinde
davalar ve/veya icra takipleri sonlandırılır. Bu takdirde, borçluların mahkeme
ve icra masrafları ile vekalet ücretini ilk taksit tutarı ile birlikte
ödemeleri şarttır. Bu Kanunun yayımı tarihi itibarıyla üyelerin odalara,
odaların da Türkiye Serbest Muhasebeci Mali Müşavirler ve Yeminli Mali
Müşavirler Odaları Birliğine kısmen veya tamamen ödemiş olduğu aidat asıllarına
isabet eden ve ödenmemiş olan faiz, gecikme faizi, gecikme zammı gibi fer’i
alacakların tahsilinden vazgeçilir.
 Mehmet Naci Bostancı Lale Karabıyık Garo
Paylan
 Amasya Bursa İstanbul
 Erkan Akçay Emin Haluk
Ayhan Mustafa Kalaycı
 Manisa Denizli Konya
 Saffet Sancaklı Erkan
Haberal Kamil Aydın
 Kocaeli Ankara Erzurum
 Arzu Erdem Seyfettin
Yılmaz Zihni Açba
 İstanbul Adana Sakarya
BAŞKAN
– Şimdi, maddeye en aykırı önergeyi okutup işleme alacağım. 

Türkiye Büyük Millet Meclisi Başkanlığına
Görüşülmekte
olan 475 sıra sayılı Kanun Teklifi’nin 4’üncü maddesinin teklif metninden
çıkarılmasını arz ve teklif ederiz.
 Ahmet Yıldırım Ayşe Acar
Başaran Erol Dora
 Muş Batman Mardin
 Bedia Özgökçe Ertan İmam Taşçıer Müslüm
Doğan
 Van  Diyarbakır İzmir
 Sibel
Yiğitalp
 Diyarbakır
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Katılmıyoruz Sayın
Başkanım.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım.
BAŞKAN
– Önerge hakkında konuşmak isteyen Sibel Yiğitalp, Diyarbakır Milletvekili.
Buyurunuz
Sayın Yiğitalp. (HDP sıralarından alkışlar) 
SİBEL
YİĞİTALP (Diyarbakır) – Sayın Başkan, değerli milletvekilleri; 4’üncü madde
üzerinde söz almış bulunmaktayım.
Dokuz
ay içerisinde iki defadır vergi affı oluşuyor ve bunun çalışması yapılıyor. Bu
vergi affına neden ihtiyaç duyuldu, neden dokuz ay içerisinde iki defa oldu,
aslında önce onu sorgulamak gerekiyor.
Bakın,
şu anda büyük bir çatışmalı ortamda, savaş ortamında yaşıyoruz ve milyarlarca,
yüz milyarlarca lira savaş ekonomisine harcanıyor ve bu paralar ölüm ve öldürme
üzerinden harcanan paralar. Aslında barışın maliyeti sıfır; istikrar, ekonomik
istikrar, siyasal istikrar anlamına gelir ki bu da bu aflara ihtiyaç
duyulmayacağı anlamında iyi bir iyileştirme, aynı zamanda Türkiye'nin huzur
içinde, barış içinde yaşaması anlamına gelir. Ama bunun nedense kimse kaynağına
inmiyor, sorusunu sormuyor, “Neden vergi affı yapıyoruz, neden bunu
tartışıyoruz?” diye sormuyor, bu çok iç acıtıcı bir durum. Bizim tabii ki küçük
işletmecileri, küçük esnafı korumak ve onların çalışma koşullarını sağlamak,
kolaylaştırmak, ödemelerinde kolaylık sağlamak gibi bir amacımız var. Bunu
yaparken büyük sermayedarların ya da büyük işletmelerin kendini korumak ve
kollamak, hatta savaş ekonomisinden beslenen yandaş büyük holdinglerin
beslenmesi anlamında yapılan iyileştirmeyi asla kabul etmiyoruz. Küçük
işletmeciler, küçük esnaflar tabii ki korunmalı, onlar için iyileştirmeler
yapılmalı, bununla biz ortaklaşmalıyız ama bunun asıl kökenine inmedikçe bugün
küçük işletme de dâhil olmak üzere herkes risk altında. 
Bakın,
az önce bir habere baktım, cenaze ve gözaltı harcamalarında bile korkunç bir
artış var. Böyle bir bütçe olabilir mi? Ölümlere ve tutuklamalara ve
gözaltılara ayrılan para, harcama kalemi korkunç düzeyde artmış. Peki, bu
paralar nereden geliyor? Bu kaynak nasıl oluşturuluyor? Yoksulun, emekçinin,
küçük işletmecinin, esnafın cebinden çıkıyor. Yine sıkışan, yine bunu sorun
olarak yaşayan hem hayatını veren hem ekonomik olarak bedelini ödeyen küçük
işletme ve yoksul halk. Bunun artık önüne geçmek gerekiyor yani tarihsel rolünü
bu Meclisin oynaması gerekiyor. Kürt sorunu çözülmedikçe, Kürt sorununa
barışçıl yöntemler geliştirilmedikçe değil af, onlarca defa, dokuz ay değil,
ayda bir af da getirseniz bu ekonomi düzelmeyecek çünkü ekonomik istikrarsızlık
beraberinde üretimi engeller, beraberinde çürümeyi getirir, ölümleri artırır ve
bununla birlikte bütün değerleri yok eder. Böyle bir ortamda ne kimse yatırım
yapar ne turist gelir ne de bununla ilgili ekonomik bir canlanma olur, sadece
ve sadece bir savaş ekonomisi zengin olur, diğer tarafta da can kayıpları ve
ölümler devam eder. 
Bize
düşen şudur: Şurada gelin, her geçen gün… Biz bunu her gün ama her gün bıkmadan
usanmadan söyleyeceğiz: Bu işin yolu yöntemi çözüm ve müzakereden geçer. Bu
barış ortamı tesis edilmedikçe hiçbir şey yapılamaz; istediğiniz en güzel
yasayı getirin, istediğiniz en iyi anayasayı oluşturun asla ve asla 80 milyonun
huzurunu, barışını sağlayamazsınız. Toplum zaten ikiye bölünmüş bir evet ve bir
hayır olmak üzere. Zaten “evet” kampanyasında devletin bütün imkânlarının
kullanılmasının, hazinenin, bütçenin parasının kullanılmasının ayrıca da ciddi
bir maliyeti var. Eminim bu vergi affında da bunun büyük bir katkısı vardır. 
Bunun
yerine herkesin huzur içinde yaşaması, gerçekten ekonomik istikrarın olması
için önce barışı getirmenin bir yolunu yöntemini oluşturalım. Gelin, herkes
elini bu taşın altına koysun. Gelin, herkes bu barış için bir şeyler yapsın.
Herkes gelsin, ölümleri durdurmak için bir şeyler yapsın. Gerçekten şuna
inanıyorum ki herkes yüreğinde küçücük de olsa bir an önce bu savaşın bitmesini
istiyordur. Gelin, bu savaşı durduralım. Ekonomik olarak da rahatlarız, hayat
olarak da rahatlarız, bundan sonraki kuşaklar rahatlar. Bu kadar saat boyunca
aynı şeyleri birbirimize söylememiş oluruz. Ben Diyarbakır’ın farklı
sorunlarını anlatmış olurum, bir başkası Şırnak’ın başka sorunlarını anlatmış
olur ama ben her gün buraya gelip yıkılan, yakılan yerleri anlatıyorum,
ölümleri anlatıyorum, cenazeleri, anne ve babaların acılarını anlatıyorum; her
gün orada yaşayan annelerin neler yaşadığını anlatıyorum. Ben artık bunları
-bırakın yaşadığımı- anlatmaktan gerçekten imtina ediyorum. Yani biz daha neyi
bekliyoruz, daha ne kadar ölmemiz gerekiyor? Daha ne kadar tutuklanacağız? Yine
o masaya gidilmeyecek mi? Yine insanlar birbirinin yüzüne bakmayacak mı? Hiçbir
savaş sonsuza kadar yürümüş müdür, sürmüş müdür? Sizden son kez rica ediyorum.
Gerçekten ve gerçekten…
(Mikrofon
otomatik cihaz tarafından kapatıldı) 
SİBEL
YİĞİTALP (Devamla) – …hazır bu savaş ekonomisi üzerine konuşuyorsak önce
savaşın neden olduğunu ve barışın hepimizin ihtiyacı olduğunu söylemek
istiyorum. 
Hepinize
saygılar sunuyorum. (HDP sıralarından alkışlar) 
BAŞKAN
– Teşekkür ederim Sayın Yiğitalp.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 475 sıra sayılı Kanun Teklifi’nin 4’üncü maddesine aşağıdaki fıkranın
eklenmesini arz ve teklif ederiz.
“8-
31.3.2017 tarihi (bu tarih dahil) itibarıyla ödenmesi gerektiği hâlde bu
kanunun yayımı tarihine kadar ödenmemiş olan;
1/6/1989
tarihli ve 3568 sayılı Serbest Muhasebeci Mali Müşavirlik ve Yeminli Mali
Müşavirlik Kanunu hükümlerine göre meslek mensuplarının üyesi oldukları odalara
olan aidat borçları ile odaların Türkiye Serbest Muhasebeci Mali Müşavirler ve
Yeminli Mali Müşavirler Odaları Birliğine olan birlik payı borçlarının asıllarının
ödenmemiş kısmının birinci taksiti bu Kanunun yürürlüğe girdiği tarihi takip
eden üçüncü ayın sonuna kadar, kalanı aylık dönemler hâlinde ve azami toplam
altı eşit taksitte ödenmesi hâlinde, bu alacaklara uygulanan faiz, gecikme
faizi, gecikme zammı gibi fer’i alacakların tahsilinden vazgeçilir. Bu fıkra
hükmünden yararlanılabilmesi için bu Kanunun yayımı tarihini izleyen ikinci
ayın sonuna kadar alacaklı birime başvurulması şarttır. Fıkra kapsamında
ödenmesi gereken tutarların fıkrada öngörülen süre ve şekilde kısmen veya
tamamen ödenmemesi hâlinde, ödenmemiş alacak asılları ile bunlara ilişkin faiz,
gecikme faizi, gecikme zammı gibi fer’i alacaklar ilgili mevzuat hükümlerine
göre tahsil edilir. Bu fıkra hükmünden yararlanmak isteyen borçluların fıkrada belirtilen
şartları yerine getirmelerinin yanı sıra dava açmamaları, açılmış davalardan
vazgeçmeleri ve kanun yollarına başvurmamaları şarttır. Bu Kanunun yayımı
tarihinden önce dava konusu edilmiş ve/veya mahkemece hükme bağlanmış ve
kesinleşmiş olanlar dahil olmak üzere icra takibi başlatılmış alacaklar için,
borçlunun bu fıkra hükümlerinden yararlanmak üzere başvuruda bulunması hâlinde
davalar ve/veya icra takipleri sonlandırılır. Bu takdirde, borçluların mahkeme
ve icra masrafları ile vekalet ücretini ilk taksit tutarı ile birlikte
ödemeleri şarttır. Bu Kanunun yayımı tarihi itibarıyla üyelerin odalara,
odaların da Türkiye Serbest Muhasebeci Mali Müşavirler ve Yeminli Mali
Müşavirler Odaları Birliğine kısmen veya tamamen ödemiş olduğu aidat asıllarına
isabet eden ve ödenmemiş olan faiz, gecikme faizi, gecikme zammı gibi fer’i
alacakların tahsilinden vazgeçilir.
Erkan Akçay (Manisa) ve
arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Takdire bırakıyoruz Sayın
Başkanım. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılıyoruz Sayın Başkanım. 
MEHMET
NACİ BOSTANCI (Amasya) – Bu ortak önerge, gerekçeyi okutalım.
BAŞKAN
– Gerekçeyi okutuyorum: 
Gerekçe:

Mali
müşavirlerin aidat borçları da yeniden yapılandırılmaktadır. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
4’üncü
maddeyi önergeyle yapılan değişiklik doğrultusunda oylarınıza sunuyorum: Kabul
edenler… Kabul etmeyenler… 4’üncü madde kabul edilmiştir. 
5’inci
madde üzerinde üç önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan Kanun Teklifinin 5 inci maddesinin;
a)
Birinci fıkrasında geçen ikinci "yayımı tarihi itibarıyla” ibaresinin
"yayımlandığı ayın son günü itibarıyla” şeklinde değiştirilmesini,
b)
İkinci fıkrasındaki "ikinci” ibaresinin "üçüncü” şeklinde
değiştirilmesini,
c) İkinci fıkrasının son cümlesinin madde
metninden çıkarılmasını,
ç) İkinci fıkradan sonra gelmek üzere
aşağıdaki fıkranın eklenmesini ve sonraki fıkraların buna göre teselsül
ettirilmesini arz ve teklif ederiz.

 Mustafa Elitaş Halis Dalkılıç Osman
Aşkın Bak
 Kayseri İstanbul Rize
 Yılmaz Tunç Halil
Eldemir Burhan Kayatürk
 Bartın Bilecik Van
"(3)
Bu maddeye göre ödenmesi gereken taksitlerin ilk ikisinin süresinde ve tam ödenmesi
koşuluyla, kalan taksitlerden; bir takvim yılında iki veya daha az taksitin
süresinde ödenmemesi veya eksik ödenmesi hâlinde, ödenmeyen veya eksik ödenen
taksit tutarlarının son taksiti izleyen ayın sonuna kadar, gecikilen her ay ve
kesri için 6183 sayılı Kanunun 51 inci maddesine göre belirlenen gecikme zammı
oranında hesaplanacak geç ödeme zammı ile birlikte ödenmesi şartıyla bu madde
hükümlerinden yararlanılır. İlk iki taksitin süresinde tam ödenmemesi ya da
süresinde ödenmeyen veya eksik ödenen diğer taksitlerin belirtilen şekilde de
ödenmemesi veya bir takvim yılında ikiden fazla taksitin süresinde ödenmemesi
veya eksik ödenmesi hâlinde bu madde hükümlerinden yararlanma hakkı kaybedilir.
Bu takdirde süresinde ödenmeyen tutarlar, ikinci fıkrada belirtilen vade
tarihinden itibaren gecikme zammı ile birlikte tahsil edilir. Bu madde uyarınca
vadesinde ödenmesi öngörülen taksit tutarının % 10'unu aşmamak şartıyla 5 Türk
Lirasına (bu tutar dâhil) kadar yapılmış eksik ödemeler için bu madde hükmü
ihlal edilmiş sayılmaz.”
Türkiye Büyük Millet Meclisi
Başkanlığına
Görüşülmekte
olan 475 sıra sayılı Kanun Teklifi’nin 5’inci maddesinin (2)’nci fıkrasında
geçen "Ocak ayından” ibaresinin "Temmuz ayından” şeklinde
değiştirilmesini arz ve teklif ederiz.
Mustafa Kalaycı Emin
Haluk Ayhan Erkan Akçay
 Konya Denizli Manisa
 Saffet Sancaklı Erkan
Haberal Kamil Aydın
 Kocaeli Ankara Erzurum
 Arzu Erdem Zihni
Açba
 İstanbul Sakarya
BAŞKAN
– Şimdi, maddeye en aykırı önergeyi okutup işleme alacağım:
Türkiye Büyük Millet Meclisi
Başkanlığına
Görüşülmekte
olan 475 sıra sayılı Kanun Teklifi’nin 5’inci maddesinin (2)’nci fıkrasında yer
alan "ikinci ayın" ibaresinin "dördüncü ayın” , "ikişer
aylık dönemler hâlinde otuz” ibaresinin "aylık dönemler halinde yüz yirmi”
(4)’üncü fıkrasının "Bu maddenin uygulamasına ilişkin usul ve esaslar
kanunla düzenlenir. " şeklinde değiştirilmesini arz ve teklif ederiz.
Ahmet Yıldırım Ayşe
Acar Başaran Bedia Özgökçe Ertan
 Muş  Batman Van
 Erol Dora Müslüm
Doğan İmam Taşçıer
 Mardin İzmir Diyarbakır
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Katılmıyoruz Sayın
Başkanım. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge hakkında konuşmak isteyen Bedia Özgökçe Ertan, Van Milletvekili. 
Buyurunuz
Sayın Özgökçe Ertan. (HDP sıralarından alkışlar) 
BEDİA
ÖZGÖKÇE ERTAN (Van) – Sayın Başkan, değerli milletvekilleri; ben aynı zamanda
bir Vanlı olarak bu maddenin düzenlenmesinin sağlanmasına katkı sunan bütün
milletvekili arkadaşlarıma, özellikle de Sayın Bakanımıza teşekkür etmek için
aslında söz aldım.
Doğrusu,
ben evvelce Adalet Komisyonundan çalışıyordum, bu sene Plan ve Bütçe
Komisyonunda çalışmaya başladım ve ilk çalışma günümüzde kamu alacaklarının
yapılandırılmasına dair teklif görüşülüyordu. Kısaca, hemen, ilk aklıma gelen
husus zaten Van’ın biriken vergi borçlarına dair durumdu. Çünkü bildiğiniz gibi
23 Ekim 2011 tarihinde ve 9 Kasım 2011 tarihinde art arda yaşanan büyük
depremler sonucunda Van hem fiziken hem de -birçok iş yeri- ekonomik anlamda da
ciddi bir yıkıma uğradı. O dönem 30 bin civarında ev yıkıldı, 3 binden fazla iş
yeri yıkıldı ve bine yakın vatandaş hayatını kaybetti. Tabii, bu kayıplardan
sonra on beş ay boyunca esnaf iş yerini açamadı ve kış aylarına girilmiş olması
sebebiyle de birçok insan Van’ı terk etmek durumunda kaldı. Yaşam koşulları
gittikçe zorlaştı ve bu, ekonomik hayatı çok ciddi anlamda yıpratan ve birçok
insanı ticari hayattan da koparan bir durum hâline geldi. 
Defalarca
kez bütün Van halkı olarak bu ağır yükün, gittikçe de katlanan ağır yükün
çözümü konusunda Hükûmetten taleplerde bulunduk. Ben de milletvekili olduğum
günden beri defalarca kez Meclis gündeminde tutmaya çalıştım, birçok görüşmeler
yaptım. Talebimiz aslında şuydu: Evvelce Sakarya depreminde ve diğer
felaketlerde devletin attığı adımları aslında Van için de görmek istiyorduk.
Talebimiz bir bütün olarak vergi terkiniydi ve sicil affı sağlanmasıydı ancak
bu kabul görmedi. Ben isterdim ki gerçekten de diğer yerler için atılan bu
adımlar Van için de uygulanabilseydi bugüne kadar belki bu sorun bu kadar
büyümemiş olacaktı çünkü lokal bir ekonomik kriz yaşanıyor şu an, hâlihazırda
devam ediyor ve bu akşam, inanın, bütün Van halkının gözü şu an bu maddenin
talep ettiğimiz şekilde geçmesine kilitlenmiş, herkes takip ediyor ve izliyor. 
Sonuç
olarak, bu durumu da ben Komisyonda anlattım, sağ olsunlar, ilgi gösterdiler,
bütün partilerin milletvekilleri ilgi gösterdiler ve adım attılar, 4’üncü
maddeden sonra eklenerek bu 5’inci madde olarak teklife konuldu. 
Tabii,
altmış ay süreyle taksit yapılandırılması öngörüldü, 2018 yılında yürürlüğe
girecek. Ayrıca beyannamelerin iki ay içinde değil, dört ay içinde verilmesini
talep ettik, hâlâ da ısrarcıyız, tümü üzerinde oylama yapılmadan önce tekrar
talep ediyoruz. Biraz daha taksit, vade sayısını artırıp beyanname süresinin
dört aya kadar ya da en azından yasa yürürlüğe girinceye kadar uzatılmasını
talep ediyoruz. Bu gerçekten Van halkını ekonomik anlamda rahatlatacak bir
adımdır. 
Tabii
ki yurttaş olarak bütün vatandaşlar gibi Van halkı da bunu hak ediyor, illaki
atılacak adımları hak ediyor ve beklenti içerisinde. Altı yıl dile kolay biz
zaman ama altı yıldır esnafın ve bütün Vanlının, Van halkının yereldeki
ekonomik problemlerini ancak yaşayan bilir ve bu son dönemde ayrıca OHAL’in
yarattığı koşulların da bölge halkı üzerinde ne kadar etkili olduğunu sanırım
tekrar etmemde fayda var. Biz bir bütün olarak ekonomik problemlerin çözümünün
de böyle adımlarla beraber gerçekten barışın tesisinde, barışın kalıcı
kılınmasında görüyoruz ve bunun için de aslında Hükûmeti adım atmaya davet
ediyoruz. 
Ben
tekrar teşekkür etmek istiyorum ve bütün Van halkını da saygı ve hürmetle selamlıyorum.
Teşekkür
ederim. (HDP sıralarından alkışlar)
BAŞKAN
– Teşekkür ederim Sayın Özgökçe Ertan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 475 sıra sayılı Kanun Teklifi’nin 5’inci maddesinin (2)’nci fıkrasında
geçen "Ocak ayından" ibaresinin "Temmuz ayından" şeklinde
değiştirilmesini arz ve teklif ederiz.
Erkan Akçay (Manisa) ve
arkadaşları
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Katılmıyoruz Sayın
Başkanım. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge hakkında konuşmak isteyen yok. 
Gerekçeyi
okutuyorum: 
Gerekçe:

Mücbir
sebep hâli ilan edilmiş olan yerlerde mücbir sebep hâlinin sonlandırılarak
vergi borçlarının faiz, zam veya katsayı uygulanmaksızın ikişer aylık dönemler
hâlinde 30 eşit taksitte ödenmesinde, ilk taksitin 2018 yılı ocak ayı yerine
temmuz ayında başlatılması amaçlanmaktadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan kanun teklifinin 5’inci maddesinin;
a)
Birinci fıkrasında geçen ikinci "yayımı tarihi itibarıyla" ibaresinin
"yayımlandığı ayın son günü itibarıyla" şeklinde değiştirilmesini,
b)
İkinci fıkrasındaki "ikinci" ibaresinin "üçüncü" şeklinde
değiştirilmesini,
c)
İkinci fıkrasının son cümlesinin madde metninden çıkarılmasını, 
ç)
İkinci fıkradan sonra gelmek üzere aşağıdaki fıkranın eklenmesini ve sonraki
fıkraların buna göre teselsül ettirilmesini arz ve teklif ederiz.
Mustafa Elitaş (Kayseri)
ve arkadaşları
"(3)
Bu maddeye göre ödenmesi gereken taksitlerin ilk ikisinin süresinde ve tam
ödenmesi koşuluyla, kalan taksitlerden; bir takvim yılında iki veya daha az
taksitin süresinde ödenmemesi veya eksik ödenmesi hâlinde, ödenmeyen veya eksik
ödenen taksit tutarlarının son taksiti izleyen ayın sonuna kadar, gecikilen her
ay ve kesri için 6183 sayılı Kanunun 51 inci maddesine göre belirlenen gecikme
zammı oranında hesaplanacak geç ödeme zammı ile birlikte ödenmesi şartıyla bu
madde hükümlerinden yararlanılır. İlk iki taksitin süresinde tam ödenmemesi ya
da süresinde ödenmeyen veya eksik ödenen diğer taksitlerin belirtilen şekilde
de ödenmemesi veya bir takvim yılında ikiden fazla taksitin süresinde
ödenmemesi veya eksik ödenmesi hâlinde bu madde hükümlerinden yararlanma hakkı
kaybedilir. Bu takdirde süresinde ödenmeyen tutarlar, ikinci fıkrada belirtilen
vade tarihinden itibaren gecikme zammı ile birlikte tahsil edilir. Bu madde
uyarınca vadesinde ödenmesi öngörülen taksit tutarının %10'unu aşmamak şartıyla
5 Türk Lirasına (bu tutar dâhil) kadar yapılmış eksik ödemeler için bu madde
hükmü ihlal edilmiş sayılmaz.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Olumlu görüşle takdire
bırakıyoruz efendim. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılıyoruz Sayın Başkanım. 
MUSTAFA
ELİTAŞ (Kayseri) – Önerge üzerinde Burhan Kayatürk konuşacak. 
BAŞKAN
– Buyurunuz Sayın Kayatürk.
BURHAN
KAYATÜRK (Van) – Sayın Başkan, çok değerli milletvekili arkadaşlarım; doğrusu,
bugün böyle bir kanun görüşülürken biraz önce HDP’den değerli milletvekili
arkadaşımızın da dile getirdiği gibi Van’ı ilgilendiren, hatta ilgiden dolayı
sevindiren bir gelişme var. Ben, bu bağlamda, öncelikle Komisyonumuza, Sayın
Bakanımıza ve değerli milletvekillerimize teşekkür etmek istiyorum. 
Gerçekten
Van’ın uzun süredir beklediği, iştiyakla beklediği bir gelişmeyi bugün
yaşıyoruz. Biliyorsunuz, Van depremden sonra büyük bir ekonomik mağduriyet
yaşadı. Hamdolsun, o dönem Başbakanımız, mevcut Sayın Cumhurbaşkanımız
depremden üç buçuk saat sonra kabinesinin yarısıyla bölgedeydi ve çok kısa bir
süre sonra 75 bin çadır, peşinde 35 bin konteyner ve bugün, hamdolsun 30 binin
üzerinde konut yapmış olmanın rahatlığı içerisindeyiz ancak bu ekonomik
durgunluğun da önünün açılması için birkaç adımın atılması lazımdı. Bunların en
önemlisi, mücbir sebebin ortadan kalkması, peşinden özel yatırımın rahatlıkla
gelmesi gerekirdi. Bugün, sağ olsun, Sayın Bakanımız, Komisyonumuz bu adımı
atıyor. 
Peşinden
bizim vergilerimiz uzun süre birikmişti. Şimdi, bu vergiler de hızlı bir
şekilde kısa bir süre içerisinde ödenemeyecekti. Bununla, inşallah, 30 taksitle
altmış ayda ödeme şansı elde ediyoruz. Bu da çok önemli. İşte Ocak 2018’de
başladığı takdirde neredeyse 2023’ün Aralığına kadar böyle bir şans elde edilmiş
olacak. Çok önemli adımlar. 
Ben
bu bağlamda değerli milletvekillerimize, Komisyonumuza, Sayın Bakanımıza
teşekkürlerimi ifade etmek için buraya geldim. Hepinizi saygı ve hürmetle
selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Burhan Kayatürk. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.

5’inci
maddeyi kabul edilen önergeyle yapılan değişiklik doğrultusunda oylarınıza
sunuyorum: Kabul edenler… Kabul etmeyenler… 5’inci madde kabul edilmiştir. 
6’ncı
madde üzerinde bir önerge vardır, okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 475 sıra sayılı Bazı Alacakların Yeniden Yapılandırılması ile Bazı
Kanunlarda Değişiklik Yapılmasına Dair Kanun Teklifi’nin 6’ncı maddesinin
aşağıdaki şekilde değiştirilmesini arz ve teklif ederiz. 
Saygılarımızla.

 Kazım Arslan  Ali Özcan Mehmet
Bekaroğlu
 Denizli İstanbul İstanbul

 Bihlun Tamaylıgil Serdal
Kuyucuoğlu Haydar Akar
 İstanbul Mersin Kocaeli
 Utku
Çakırözer
 Eskişehir
Madde
6- 21/7/1953 tarihli ve 6183 sayılı Amme Alacaklarının Tahsil Usulü Hakkında
Kanunun 48 inci maddesinin altıncı fıkrasında yer alan “doğal afetler
nedeniyle” ibaresi “doğal afetler nedeniyle veya Maliye Bakanlığınca” şeklinde
değiştirilmiştir. 
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Katılmıyoruz Sayın
Başkanım. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge hakkında konuşmak isteyen Kazım Arslan, Denizli Milletvekili.
Buyurunuz
Sayın Arslan. (CHP sıralarından alkışlar) 
KAZIM
ARSLAN (Denizli) – Sayın Başkan, değerli milletvekilleri; öncelikle hepinizi
sevgiyle, saygıyla selamlıyorum.
475
sıra sayılı Kanun Teklifi’nin 6’ncı maddesinde yapılmasını istediğimiz
değişiklik üzerine söz aldım. Bu maddeyle tapu işlemlerinden alınan harç ve
vergileri Bakanlar Kurulu kararıyla 1 katına kadar artırmaya ve onda 1’ine
kadar indirmeye yetkili kılınan bir değişiklik ortaya konuluyor. 
Değerli
milletvekilleri, önceden birçok kereler kamu alacaklarının yapılandırılması
yapıldı ama bunların sonuçları tam anlamıyla görülmeden yeni bir
yapılandırmanın çalışmasını burada yapıyoruz. Bir ekonomide sürekli af
geliyorsa, yapılandırmalar sık sık yapılıyorsa bunu bu ekonominin gerçek
anlamda işlemediğini ve çalışmadığını ve tıkanmak üzere olduğunu gösteren bir
görüntü olarak belirtmek isterim. 
Eğer
bir ülkede çiftçi kazanamıyorsa, işçi kazanamıyorsa, işsizlik her gün artarak
devam ediyorsa, istihdam alanları yaratılamıyorsa, yatırım yapılmıyorsa,
ihracat azalıyorsa dolayısıyla burada tamamen tüketime ve borçlanmaya dayalı
olarak yürütülen bir ekonominin artık tıkanmak üzere olduğunu söylemek isterim.

Vergi
adaletini sağlayamayan, vergiyi zamanında toplayamayan, üretimi unutturup daha
çok borçlanmaya teşvik eden ve borç ve kredilerle birçok esnafı, sanayiciyi ve
tüketiciyi daha borcun altına sokmak suretiyle Maliyeye borcunu ödeyemeyen hem
esnafın hem de sanayicinin hem de üreticinin gerçekten her gün biraz daha zora
girdiğini belirtmek isterim. 
Vergi
borçlarını yeniden yapılandırmak, kredi vermek, tabii, uygun olabilir ancak
esas olan, piyasayı çalıştıracak yöntemlerin, uygulamaların, yatırımın ve buna
bağlı olarak da istihdamın artırılması suretiyle bir piyasa döngüsünün
yaratılarak kazanan, çalışan, işleyen bir piyasa ekonomisinin ortaya konulması
gerekir. Eğer bu yapılamıyorsa, tamamen tüketime dayalı, borçlanmaya dayalı,
ithalata dayalı bir ekonomik modelin üzerinde ısrar ediliyorsa, üretim odaklı,
rekabet odaklı bir çalışma yürütülmüyorsa, teşvik edilmiyorsa, destek
olunmuyorsa o piyasanın çalışması mümkün değildir. 
Nihayet,
sonucunda geldiğimiz noktada esnaf kazanamıyor, sanayici kazanamıyor, vergisini
ödeyemiyor; borcunu ödeyemeyen bir esnaf, bir sanayici, bir ihracatçıyla karşı
karşıya kalıyoruz ve böylece devlete borcunu ödeyemeyen bu kişilerin, bu
kesimlerin de borçlarını ertelemek ve yeniden yapılandırmak durumunda
kalıyoruz.
Değerli
arkadaşlarım, ihracatın ve ithalatın sarsılmış olduğu ve hedeflerin
tutturulamamış olduğu bir dönemi yaşıyoruz. Yatırım ortamı yaratamayan, hukuk
güvenliğini sağlayamayan, adaleti sağlayamayan, Türkiye’yi olağanüstü hâl
yöntemiyle yürütmeye, yönetmeye çalışan bir iktidarın sonucunda insanların
yatırım yapması, iş yapması, piyasada rahatlıkla gidip para harcaması ve
geleceğine güvenle bakması kesinlikle mümkün değil. Öncelikle piyasa
güvenliğinin, hukuk güvenliğinin, adalet güvenliğinin sağlanması lazım ki içte
yeni yatırımlar olsun, işleyiş olsun, harcama olsun, esnaf alışveriş
yapabilsin, insanlar parasını harcayabilsin ve insanlar borcunu ödeyebilsin bir
noktaya getirmek gerekir ki bunun için öncelikle Türkiye’nin normalleşmesi
gerekir. Türkiye’yi normal bir sürecin içine sokmadığımız sürece böyle sıkıntılı
bir dönemi, ülkeyi, piyasayı yaşattığımız sürece bu piyasanın gerçekten bu
yapılandırmayla da kendisini kurtarması mümkün gözükmüyor. 
Hepinize
teşekkür ediyorum, saygılar sunuyorum. 
BAŞKAN
– Teşekkür ederim Sayın Arslan. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
6’ncı
maddeyi oylarınıza sunuyorum: Kabul edenler… Kabul etmeyenler… 6’ncı madde
kabul edilmiştir. 
7’nci
madde üzerinde üç önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte
olan kanun teklifinin çerçeve 7’nci maddesi ile 6183 sayılı Kanun’a eklenen
48/A maddesinin;
a)
birinci fıkrasında yer alan "borçlar,” ibaresinin "alacaklar,”
şeklinde değiştirilmesini,
b)
ikinci fıkrasında yer alan, "Şu kadar ki, 48 inci maddeye göre” ibaresinin
"Şu kadar ki, bu madde ile 48 inci maddeye göre” şeklinde
değiştirilmesini,
c)
sekizinci fıkrasının madde metninden çıkarılmasını,
ç)
on ikinci fıkrasında yer alan "dokuzuncu” ibaresinin "sekizinci”
şeklinde değiştirilmesini,
d)
beşinci fıkrasının (4) numaralı bendinde yer alan "uygulatmaya”
ibaresinden sonra gelmek üzere "(Devlete ait olup Maliye Bakanlığına bağlı
olanlar dışındaki tahsil dairelerince takip edilen alacaklar dâhil)” ibaresinin
eklenmesini, 
arz
ve teklif ederiz. 
 Mustafa Elitaş  Halis
Dalkılıç  Hüseyin Şahin
 Kayseri İstanbul Bursa
 Özcan Ulupınar  Osman
Aşkın Bak Tülay Kaynarca
 Zonguldak  Rize İstanbul

Türkiye Büyük Millet Meclisi Başkanlığına
Görüşülmekte
olan 475 sıra sayılı “Bazı Alacakların Yeniden Yapılandırılması ile Bazı
Kanunlarda Değişiklik Yapılmasına Dair Kanun Teklifi”nin 7’nci maddesi ile 6183
sayılı Kanun’un 48’inci maddesinden sonra gelmek üzere kanun metnine eklenen
“Vergiye uyumlu mükelleflerin borçlarının tecili” başlıklı (48/A) maddesinin
5’inci fıkrasının (1) numaralı bendinde yer alan “sıfıra kadar indirmeye”
ibaresinin madde metninden çıkartılmasını arz ve teklif ederiz.
Saygılarımızla.

 Ali Özcan Mehmet
Bekaroğlu Bihlun Tamaylıgil
 İstanbul  İstanbul İstanbul
 Serdal Kuyucuoğlu Haydar Akar Utku
Çakırözer
 Mersin Kocaeli Eskişehir
 Bülent Kuşoğlu
 Ankara
BAŞKAN
– Şimdi, maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 475 sıra sayılı Kanun Teklifi’nin 7’nci maddesinin teklif metninden çıkarılmasını
arz ve teklif ederiz.
 Ahmet Yıldırım Ayşe Acar
Başaran Bedia Özgökçe Ertan
 Muş Batman Van
 Erol Dora Müslüm
Doğan İmam Taşçıer
 Mardin İzmir Diyarbakır
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Katılmıyoruz Sayın
Başkanım. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge hakkında konuşmak isteyen Erol Dora, Mardin Milletvekili.
Buyurunuz
Sayın Dora. (HDP sıralarından alkışlar) 
EROL
DORA (Mardin) – Sayın Başkan, değerli milletvekilleri; Bazı Alacakların Yeniden
Yapılandırılmasına Dair Kanun Teklifi’nin 7’nci maddesi üzerindeki önergemiz
üzerine söz aldım. Genel Kurulu saygıyla selamlıyorum. 
Değerli
milletvekilleri, öncelikle şunu açıkça belirtmeliyiz: Bu kanun teklifi, on beş
yıllık AKP iktidarının uyguladığı ekonomik politikaların, vergi politikalarının
ülkeyi içine düşürdüğü ekonomik istikrarsızlığın, yurttaşlarımızı içine
sürüklediği borç batağının son derece objektif bir fotoğrafı niteliğindedir.
Bakınız, AKP hükûmetleri süresince devlet alacaklarının yapılandırılması,
faizlerin silinmesi, prim borçlarının taksitlendirilerek ödenmesi biçiminde tam
dokuz tane düzenleme bu Meclisten geçirildi. Bu af paketlerinin değişmeyen ana
sloganı ise “Bu son vergi affı, bundan sonra af yok.” biçiminde aslında gerçek
bir karşılığı olmayan ifadelerdir. 
Değerli
milletvekilleri, gerek milyonlarca yurttaşımız ve gerekse binlerce işletme her
yıl prim borçlarını, vergi borçlarını ödeyemez duruma düşüyorsa bunun sebepleri
üzerine düşünmek gerekir ancak Hükûmet bu durumun sebeplerini ortadan
kaldıracak kapsamlı bir vergi reformunu gündeme almak yerine geçici ve yüzeysel
vergi aflarıyla günü kurtarma yöntemlerine tevessül etmekte ve ekonominin daha
da istikrarsızlaşmasına yol açmaktadır. Üzerinde görüştüğümüz 7’nci madde de
harç ve cezalar ile bu alacaklara bağlı gecikme faizi ve cezaların tecilini
öngörmektedir. 
Sayın
Başkan, değerli milletvekilleri; Türkiye Büyük Millet Meclisinde yapılan
düzenlemelere baktığımız zaman, af paketlerinin yoksul halkı değil, sermaye
sahiplerini ilgilendirdiğini görmekteyiz. Bu af paketlerinde amaç, halktan
alınan vergilerle sermayeye daha fazla teşvik sağlamak, vergi muafiyetleriyle
sermayenin daha fazla büyümesini sağlamaktır. Bu son derece açıktır.
Hâlihazırda açlık sınırının bile altında bir gelire sahip olan, asgari ücretle
geçinen yurttaşlarımızın vergileri zaten maaşlarından peşin olarak kesildiği
için herhangi bir vergi affından faydalanabilmeleri zaten mümkün değildir. 
Değerli
milletvekilleri, bakınız, geçtiğimiz günlerde işsizlik resmî rakamları
açıklandı. İşsizlik oranı yüzde 12,6 seviyelerine ulaşmış durumdadır. Yine,
Türkiye Ekonomi Politikaları Araştırma Vakfının hazırladığı Ocak 2017 İstihdam
İzleme Bülteni’ne göre son bir yılda 204 bin esnaf kepenk kapatmış, 79 bin
çiftçi toprağı işleyemez duruma gelmiştir. 
Değerli
milletvekilleri, ekonomik büyüme istikrarın olduğu yerde olur. Siyasi istikrara
sahip ekonomilerin istikrarsız ekonomilere göre daha hızlı büyüme gösterdikleri
tüm ekonomistlerin ortak görüşüdür. Güçlü, demokratik mekanizmaların
oluşturulmadığı, evrensel hukuk birikimlerini hiçe sayan politikaların devreye
sokulduğu ülkeler, siyasi bakımdan istikrarsız olarak tanımlanmaktadır. Bu
bağlamda, Türkiye’de siyasi bakımdan istikrarsızlığın geldiği seviye, kritik
eşiği çoktan aşmış durumdadır. Yakın tarihimizde siyasi istikrarsızlıktan
dolayı ağır sosyal ve ekonomik faturalar ödediğimizi hepimiz biliyoruz.
Dolayısıyla Türkiye’nin ekonomide ileri hedeflere ulaşabilmesi için temel
faktör olan siyasi istikrarı mümkün kılmaktan başka seçeneği bulunmamaktadır.
Sayın
Başkan, değerli milletvekilleri; bazı noktaların özellikle altını çizmek
istiyorum. Türkiye nüfusu, Suriyeli sığınmacılarla birlikte 84 milyona
yaklaşmıştır. Nüfus yaş ortalaması 30’un altına düşmüştür yani genç nüfus
önemli bir orana sahiptir. Bu büyüklükte nüfusa sahip bir ülkenin iptidai
ekonomik ve siyasi yöntemlerle ileriye gidemeyeceği artık kavranmalıdır. 
Yine,
Türkiye nüfusunun önemli bir bölümünü Kürt yurttaşlarımız oluşturmaktadır ve
evrensel insan hakları normları çerçevesinde eşit yurttaşlık talepleri artık
ertelenemez niteliktedir. Diğer taraftan, Alevi yurttaşlarımız nüfusumuzun
önemli bir kısmını oluşturmaktadır ve onların da evrensel insan hakları
normları çerçevesinde eşit yurttaşlık talepleri ertelenemez konumdadır.
Şuraya
gelmek istiyorum: İçerisinde bulunduğumuz 21’inci yüzyıl, Türkiye bakımından
demokratikleşmenin yüzyılı olmalıdır. OHAL uygulamaları sürdürülebilir
değildir. Halkın özgür iradesiyle seçtiği milletvekillerini, belediye
başkanlarını siyasi mizansenlerle cezaevlerinde tutmak artık sürdürülebilir
değildir. Bu, ülkemize, ülkemizin imajına da uluslararası anlamda büyük
zararlar vermektedir. 
Bu
duygularla yine herkesi duyarlı olmaya çağırıyor, Genel Kurulu saygıyla
selamlıyorum.
BAŞKAN
– Teşekkür ederim Sayın Dora.
GARO
PAYLAN (İstanbul) – Sayın Başkan, karar yeter sayısı rica ediyoruz.
BAŞKAN
– Önergeyi oylarınıza sunacağım, karar yeter sayısı arayacağım.
Kabul
edenler… Kabul etmeyenler…
MEHMET
NACİ BOSTANCI (Amasya) – Elektronik yapabilir miyiz Sayın Başkanım.
BAŞKAN
– Karar yeter sayısı yoktur.
Birleşime
on beş dakika ara veriyorum.
Kapanma Saati: 22.55
YEDİNCİ OTURUM
Açılma Saati: 23.12
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mehmet Necmettin AHRAZOĞLU (Hatay), Ömer SERDAR (Elâzığ) 
-----0-----
BAŞKAN – Sayın
milletvekilleri, Türkiye Büyük Millet Meclisinin 93’üncü Birleşiminin Yedinci
Oturumunu açıyorum. 
7’nci madde
üzerinde Mardin Milletvekili Erol Dora ve arkadaşlarının önergesinin
oylamasında karar yeter sayısı bulunamamıştı. Şimdi, önergeyi tekrar oylarınıza
sunacağım ve karar yeter sayısı arayacağım.
Önergeyi kabul edenler… Kabul etmeyenler… Karar yeter
sayısı vardır, önerge kabul edilmemiştir. 
475 sıra sayılı Kanun Teklifi’nin görüşmelerine devam
ediyoruz. 
Komisyon yerinde. 
Hükûmet yerinde. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 475 sıra sayılı “Bazı Alacakların Yeniden Yapılandırılması ile Bazı
Kanunlarda ve Kanun Hükmünde Kararnamede Değişiklik Yapılmasına Dair Kanun
Teklifi”nin 7’nci maddesi ile 6183 sayılı Kanun’un 48’inci maddesinden sonra
gelmek üzere kanun metnine eklenen “Vergiye uyumlu mükelleflerin borçlarının
tecili” başlıklı (48/A) maddesinin (5)’inci fıkrasının (1) numaralı bendinde
yer alan “sıfıra kadar indirmeye” ibaresinin madde metninden çıkarılmasını arz
ve teklif ederiz.
Saygılarımızla.
Bülent Kuşoğlu (Ankara)
ve arkadaşları
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Katılmıyoruz Sayın
Başkanım. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge hakkında konuşmak isteyen Sayın Bülent Kuşoğlu, Ankara Milletvekili.
Buyurunuz
Sayın Kuşoğlu. (CHP sıralarından alkışlar) 
BÜLENT
KUŞOĞLU (Ankara) – Sayın Başkan, değerli milletvekilleri; 475 sıra sayılı Kanun
Teklifi’nin 7’nci maddesi üzerinde verdiğimiz önerge konusunda konuşmak üzere
söz aldım.
Değerli
arkadaşlarım, 7’nci madde 6183 sayılı Amme Alacaklarının Tahsil Usulü Hakkında
Kanun’la ilgili. Bu kanuna bir ilavede bulunuyor. 48’inci maddeye bir 48/A
maddesi ilave ediyoruz. 
Kürsüde
Sayın Başkanımız eski bir Gelirler Genel Müdürü olarak, Sayın Temizel eski bir
Maliye Bakanı olarak çok iyi bilirler; Maliye Bakanlığı bir dönem devleti
temsil eden, devlet yerine kullanılabilecek bir Bakanlıktı, o devlet
ciddiyetini, kararlılığını, egemenliğini temsil eden bir Bakanlıktı.
MALİYE
BAKANI NACİ AĞBAL (Bayburt) – Şimdi de var, şimdi de.
BÜLENT
KUŞOĞLU (Devamla) – O Bakanlığı bu hâle getiren mevzuat içerisinde 6183 sayılı
Amme Alacaklarının Tahsil Usulü Hakkında Kanun’un çok önemli bir yeri vardır.
Tabii ki sadece mevzuatla bir bakanlık bakanlık olmaz, devlet -tırnak
içerisinde- yerine konmaz. Tabii ki kadroları da çok önemlidir, tabii ki
kurumlaşması çok önemlidir, ciddiyeti, eğitimi, denetime verdiği önem vesaire
çok sebepler vardır. Biz bu dönemde -her ne kadar Sayın Bakan “Bu dönemde de
öyledir.” diyorsa da- önemli kurumlarını maalesef yitirdik. 
MALİYE
BAKANI NACİ AĞBAL (Bayburt) – Daha iyi...
BÜLENT
KUŞOĞLU (Devamla) – Denetimle ilgili, eğitimle ilgili, mevzuatla ilgili çok
önemli eksikliklerimiz oldu. Nasıl Kamu İhale Kanunu’yla ilgili olarak birkaç
yıl içerisinde çok önemli, bir rivayete göre 175’e yakın değişiklik yaptıysak
birçok kanunda da benzeri değişiklikleri yaptık, yapılması gereken
değişiklikleri yapmadık, yapılmaması gereken değişiklikleri yaptık. 
Şimdi,
bu 6183 sayılı Kanun, Maliyenin istikrarını temsil eden bir kanun, 1953’te çıkmış.
Devlet alacağı söz konusu olduğu zaman bu kanunun verdiği güçle, yetkiyle
alabiliyorsunuz. Bu kanunda değişiklik yapıyoruz. 6’ncı maddeyle çok önemli bir
değişiklik yaptık. Doğal afetler nedeniyle tecil faizinde indirim
yapılabilmesini, bir yerde sıkıntı olup olmadığını tespite Maliye Bakanlığını
yetkili kıldık. Doğal afetler dışında da herhangi bir yerde bir yangın olursa
Maliye Bakanlığı oralarda da tecil yapabilecek ya da faizi indirebilecek. Bu
maddeyle de hem Maliye Bakanlığına hem de Bakanlar Kuruluna yetki veriyoruz. 
Şimdi,
Maliye Bakanlığının bu konuyla ilgili, şu sık sık af geliyor konusuyla ilgili
bulduğu cevap şu: “Bundan sonra Türkiye Büyük Millet Meclisinin yetkisini
Maliye Bakanlığına ve Bakanlar Kuruluna verelim, bundan sonra Meclise sık sık
bu aflar gelmesin.” Neresi affı yapacak? Bakanlar Kurulu yapacak. Çözüm bu oldu
maalesef. Ya, esnaf kan ağlıyor, özel sektörde sıkıntı var, bir ekonomik kriz
var; buna çözüm getirilmesi lazım, üzerinde düşünülmesi gereken bu. Ama, bu
yetkiyi aldık, Meclisten, sizlerden alındı bu yetki, Bakanlar Kuruluna verildi,
bunun adı da çözüm oldu; maalesef çözüm bu. 
Tabii,
“Bakanlar Kuruluna” deniyor, Anayasa’ya göre -Anayasa’yı değiştirdik
referandumla- Bakanlar Kurulu da iki buçuk sene sonra kalkmış olacak, Bakanlar
Kurulu diye bir kurum yok artık Anayasa’mıza göre. O da ayrı bir konu, orada da
ayrı bir sıkıntı olacak. Ama, ben kalan vaktimizde şunu söyleyeyim: Bakın, 6183
sayılı Kanun’a göre, 48’inci maddeye göre yapılan teciller… Mükellef sayısı 615
binmiş şimdiye kadar Maliye Bakanlığının verdiği bir rakamdır bu. Tecilin devam
ettiği 125 bin, ödeme yapan 127 bin yani 250 binin üzerinde mükellef var, demek
ki yapılabiliyor, demek ki uygulanabiliyor ciddiyetle bu. Kısmi ödeme
yapıldığından ihlal 294 bin, hiç ödeme yapılmadığından ihlal de 68 bin. Bu
rakamlar vergisini aksatan mükellef sayısının altında yani bu 6183’le ilgili o
kadar büyük bir sıkıntı görünmüyor, hemen bu şekilde değiştirilmesini
gerektiren bir sıkıntı değil bu rakamlara göre. Peki, bu değişikliğin gerekçesi
nedir o zaman, bunu anlamak mümkün değil. Yani Maliye Bakanlığını Maliye
Bakanlığı yapan o iradeyi yok ediyoruz, devlet yapan o iradeyi yok ediyoruz;
bunlar doğru değil. Maalesef, Meclisin yetkisini de alıyoruz Bakanlar Kuruluna
veriyoruz; bunlar doğru değil. 
Hepinize
saygılar sunuyorum. (CHP sıralarından alkışlar)
BAŞKAN
– Teşekkür ederim Sayın Kuşoğlu.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
21/7/1953
tarihli ve 6183 sayılı Amme Alacaklarının Tahsil Usulü Hakkında Kanun. Şiir
gibi bir Kanun’dur. Müfettiş muavinliğimiz sırasında günlerce o Kanun’u kelime
kelime çalışmıştık. Tek bir fazla kelimesi yoktur, tek bir eksik kelimesi
yoktur. Yeterlilik sınavı konularımızdan birisiydi.
MUSTAFA
ELİTAŞ (Kayseri) – Sınavdaki sorunun cevabı da buydu anlaşılan. 
BAŞKAN
– Ben biraz ortam rahatlasın diye bunu anlattım. 
Şimdi,
son önergeyi okutuyorum: 
Türkiye Büyük Millet Meclisi
Başkanlığına
Görüşülmekte
olan kanun teklifinin çerçeve 7’nci maddesi ile 6183 sayılı Kanun’a eklenen
48/A maddesinin;
a)
Birinci fıkrasında yer alan "borçlar,” ibaresinin "alacaklar,”
şeklinde değiştirilmesini,
b)
İkinci fıkrasında yer alan, "Şu kadar ki, 48 inci maddeye göre” ibaresinin
"Şu kadar ki, bu madde ile 48 inci maddeye göre” şeklinde
değiştirilmesini,
c)
sekizinci fıkrasının madde metninden çıkarılmasını,
ç)
on ikinci fıkrasında yer alan "dokuzuncu” ibaresinin "sekizinci”
şeklinde değiştirilmesini,
d)
beşinci fıkrasının (4) numaralı bendinde yer alan "uygulatmaya” ibaresinden
sonra gelmek üzere "(Devlete ait olup Maliye Bakanlığına bağlı olanlar
dışındaki tahsil dairelerince takip edilen alacaklar dâhil)” ibaresinin
eklenmesini, 
arz
ve teklif ederiz. 
Mustafa Elitaş (Kayseri) ve
arkadaşları 
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Olumlu görüşle takdire
bırakıyoruz efendim. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılıyoruz Sayın Başkanım. 
MUSTAFA
ELİTAŞ (Kayseri) – Gerekçe…
BAŞKAN
– Gerekçeyi okutuyorum: 
Gerekçe:

Önergeyle,
6183 sayılı Kanun’a eklenen 48/A maddesi hükmünden madde kapsamında tecil
edilen borcu bulunanların, şartları taşımaları kaydıyla doğacak yeni borçları
için de madde hükmünden yararlanmalarını temin etmek üzere sekizinci fıkra hükmü
kaldırılmakta, ikinci fıkrada ibare değişikliği önerilmekte, yapılan bu
değişikliklere bağlı olarak on ikinci fıkrada atıf değişikliği yapılmaktadır.
Ayrıca,
6183 sayılı Kanunun 1’inci maddesi gereğince alacaklı amme idaresi olan devlet
tüzel kişiliği adına amme alacaklarını takiple görevli Maliye Bakanlığı dışında
diğer bir bakanlık da Gümrük ve Ticaret Bakanlığı olduğundan, bu Bakanlığa
bağlı tahsil dairelerince anılan Kanuna göre takip edilen gümrük vergisi ve
diğer alacaklar hakkında da 48/A maddesi hükmünün Bakanlar Kurulunca
belirlenecek esaslar çerçevesinde uygulanmasına imkân verilmesi amacıyla
maddenin beşinci fıkrasına ibare eklenmektedir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
7’nci
maddeyi kabul edilen önergeyle yapılan değişiklik doğrultusunda oylarınıza
sunuyorum: Kabul edenler… Kabul etmeyenler… 7’nci madde kabul edilmiştir. 
III.- OTURUM BAŞKANLARININ KONUŞMALARI
(Devam)
3.- Oturum Başkanı TBMM Başkan Vekili
Mehmet Akif Hamzaçebi’nin, 1953 yılında kabul edilen 6183 sayılı Kanun’un
gerekçelerine ilişkin konuşması
BAŞKAN
- 6183 sayılı Kanun’un dört kabul gerekçesi vardır. Bir tanesini söyleyeceğim.
Genel Kurulun bilgisine sunuyorum. Özel hukuktaki alacak/borç ilişkisinde
alacaklı alacağını tahsil etmek ister, tahsilden sonra borçlunun hangi duruma
düşeceği alacaklının ilgi alanına genellikle girmez. Oysa devletin kişilerden
olan alacağında devletin alacağını tahsil etmesinden sonra borçlunun düşeceği
zor durum devletin ilgi alanına girer, onun zor durumda kalmasını devlet
istemez. 6183 sayılı Kanun’un 1953 yılındaki kabul gerekçelerinden birisi de
budur efendim. (AK PARTİ, CHP ve MHP sıralarından alkışlar)
Ne
yapayım, kürsüdeyim şimdi, konuşamıyorum, aşağıda olsam konuşacaklarım var.
ALİ
ÖZKAYA (Afyonkarahisar) – Sayın Başkan, siz yazarsınız, arkadaşlar konuşur.
BAŞKAN
– Rica ederim, ben tartışmalara katılamam ama gerçekten çok iyi hazırlanmış bir
kanundur, çok güzel gerekçeleri vardır. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş’ın Bazı Alacakların Yeniden
Yapılandırılması ile Bazı Kanunlarda Değişiklik Yapılmasına Dair Kanun Teklifi
(2/1703) ve İstanbul Milletvekili Tülay Kaynarca ve 13 Milletvekilinin Hazineye
Ait Taşınmaz Malların Değerlendirilmesi ve Katma Değer Vergisi Kanununda
Değişiklik Yapılması Hakkında Kanunda Değişiklik Yapılması Hakkında Kanun
Teklifi (2/1622) ile Plan ve Bütçe Komisyonu Raporu (S. Sayısı: 475) (Devam)
BAŞKAN
– Şimdi, 8’inci maddeye geldik. 
8’inci
madde üzerinde önerge yoktur.
8’inci
maddeyi oylarınıza sunuyorum: Kabul edenler… Kabul etmeyenler… 8’inci madde
kabul edilmiştir.
9’uncu
madde üzerinde bir önerge vardır, önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 475 sıra sayılı "Bazı Alacakların Yeniden Yapılandırılması ile Bazı
Kanunlarda ve Kanun Hükmünde Kararnamede Değişiklik Yapılmasına Dair Kanun
Teklifi”nin 9'uncu maddesinin aşağıdaki şekilde değiştirilmesini arz ve teklif
ederiz.
Saygılarımızla.
MADDE
9-4/6/1985 tarihli ve 3213 sayılı Maden Kanununun 15 inci maddesinin birinci
fıkrasına aşağıdaki cümle ilave edilmiştir.
"Kamu
kurum ve kuruluşlarınca buluculuk belgesi talep edilmesi halinde kaynak veya
rezerv raporu verilmesi yeterlidir.” 

 Ali Özcan Mehmet Bekaroğlu Bihlun
Tamaylıgil
 İstanbul İstanbul İstanbul

 Serdal Kuyucuoğlu Haydar
Akar Utku Çakırözer 
 Mersin Kocaeli Eskişehir
 Gülay Yedekci
 İstanbul
BAŞKAN
- Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) - Katılmıyoruz Sayın
Başkanım.
BAŞKAN
- Hükûmet?
MALİYE
BAKANI NACİ AĞBAL (Bayburt) - Katılamıyoruz Sayın Başkanım.
BAŞKAN
- Önerge hakkında konuşmak isteyen Gülay Yedekci, İstanbul Milletvekili.
Buyurunuz
Sayın Yedekci. (CHP sıralarından alkışlar)
GÜLAY
YEDEKCİ (İstanbul) – Sayın Başkan, değerli milletvekilleri; yüce Meclisi
sevgiyle saygıyla selamlıyorum.
3213
sayılı Maden Kanunu’nun 29’uncu maddesinde yapılacak bu değişiklikle ilgili tüm
maden ruhsatlarını kapsamak üzere bir değişiklik yapılmaktadır. Bu sektörde
çalışan, görev alan insanlarımız bu konuyla ilgili endişe yaşamaktadırlar;
kazanılmış haklarını yok sayarak yapılacak bu tür işlemler, çok uzun sürecek
olan hukuk davalarına ve birçok şirketin batmasına neden olabilecektir.
Yatırımların tüm güvenceleri de ortadan kalkabilir ve yeni yatırımların önü
kapatılabilir.
Burada
çok önemli bir nokta var, onun altını çizmek ve siz değerli milletvekillerinin
gündemine almasını rica ediyorum: Toplulaştırılmış maden alanı ilan edilen
yerlerde rezervlerin yüzde 51’ine sahip olanların geri kalan kısımlara da el
koyma olanağı doğuyor. Yani bir alanda sizin bir maden ocağınız var, yüzde 8
hisseniz var; 2 tane firma birleşmiş, yüzde 51’ine sahip olmuş, belirli bir
rayiç bedel üzerinden size ait olan maden işletmesini alabiliyorlar. Bu durum
hakkaniyete aykırıdır. Bireysel yatırımların, kazanılmış hakların yok edilmesi
anlamına gelir ve bu tür kriterler kanun koyucular tarafından objektif olarak
hakkaniyete ve eşitlik ilkesine uygun olarak düzenlenmelidir. 
Maden
ocakları, taş ocakları kent içerisinde olmamalıdır. Maden ocaklarının, taş
ocaklarının bulunduğu yerler şehir plancılarıyla birlikte, maden
işletmecileriyle beraberce planlanmalıdır. Bu ruhsatlar verilirken kamunun
rahatsız edilip edilmeyeceği göz önüne alınmalıdır ve devlet, alınması gereken
bütün planları, tavizsiz olarak kişiye özel olmadan bütün önlemleri de
almalıdır. Buralarda ne çok önemli? Mesela Sultangazi’de bir taş ocağı var ve
Sultangazi’de insanlar pencerelerini açamıyor, vatandaşlarımız astım hastası
oldu; nakliyeden kaynaklanan, nakliye kamyonlarının, yüzlerce kamyonun orada
olmasından kaynaklanan derin bir trafik sorunu var ve trafik kazaları var,
çocuklar, insanlar orada hayatlarını kaybediyor. Burada ekonomik nedenlerle
taşınamama durumu varsa yani şehir dışına bu kamyonlarla, nakliyeyle taşınma
sorunu varsa yeni bir aks oluşturulmalıdır, yeni bir trafik aksı
oluşturulmalıdır ve bu durum çözülmelidir. Gerekirse raylı bir sistem
konulmalıdır, gerekirse deniz yolu kullanılmalıdır ama insanlarımızın bu yolla
hayatlarını kaybetmeleri önlenmelidir.
Kent
planlaması bir bilimdir. Yaptığınız, yapılan bütün çalışmalarda kent
plancılarından görüş alınmalıdır ve sektör temsilcileri bu duruma dâhil
edilmelidir. Bu durum ileride çok önemli, geri dönülemez sorunlara yol
açabilir. Şehircilik, doğa, hukuk, ekonomi yönleriyle bu metin, bu kanun
teklifi metni yeterince tartışılmamıştır. 
Örneğin,
dinamit patlatılıyor bu taş ocaklarında ve insanlar panikatak oluyor, korkuyor,
düşünsenize, evinizde oturuyorsunuz ve sürekli bir yerlerde dinamitler
patlıyor. 
Ayrıca
bu teklif yeterince envantere de sahip değildir. Kaç tane maden ocağı
birleştirilecektir, ne kadarlık bir alanı kapsamaktadır, bununla ilgili
envanter bilgileri verilmemiştir. Teklifin yasalaşması hâlinde mevcut
işletmeler gelecek endişesiyle yatırım yapmayacaklardır, gelecek kaygısıyla
maden rezervleri ve iş güvenliği riske atılabilecektir. 
Peki,
ülkemizde gelecek endişesini sadece madenciler mi yaşamaktadır? Maalesef,
herkes, bütün vatandaşlarımız, özellikle de gençlerimiz yaşamaktadır. Bu güzel
ülkemizde Mustafa Kemal Atatürk’ün emanet ettiği gençlerimize kendi
bayramlarını kutlatılmamaya çalışılmaktadır. En son ülkemizin çok kentinde ve
dün de Beşiktaş ilçemizde 19 Mayıs Atatürk'ü Anma, Gençlik ve Spor Bayramı
kutlamaları güvenlik gerekçesiyle iptal edilmiştir. Bir gün önce orada başka
etkinlikler güvenlik gerekçesiyle iptal edilmemişken.
Millî
bayramlarımızı kutlamalarımızı iptal etme çalışmalarınıza rağmen, cumhuriyet
değerlerini yıkma, yok etme çalışmalarınıza rağmen cumhuriyetimize, aydınlık
geleceğimize sahip çıkacak ve sonsuza dek millî bayramlarımızı size rağmen
kutlayacağız.
Yüce
Meclisi sevgiyle selamlıyorum. (CHP sıralarından alkışlar) 
BAŞKAN
– Teşekkür ediyorum Sayın Yedekci.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
9’uncu
maddeyi oylarınıza sunuyorum: Kabul edenler... Kabul etmeyenler... 9’uncu madde
kabul edilmiştir.
10’uncu
madde üzerinde üçü aynı mahiyette olmak üzere, toplam dört önerge vardır. 
Önergeleri
okutuyorum:
Türkiye Büyük Millet Meclisi Başkanlığına
Görüşülmekte
olan 475 sıra sayılı Kanun Teklifi’nin 10’uncu maddesiyle değiştirilen 3213
sayılı Kanun’un 29’uncu maddesine eklenen birinci fıkrasının üçüncü cümlesinden
sonra gelmek üzere aşağıdaki cümlenin eklenmesini arz ve teklif ederiz.
 Mustafa Elitaş Mehmet
Naci Bostancı Tülay Kaynarca
 Kayseri Amasya İstanbul
 Halis Dalkılıç Haydar Ali
Yıldız Osman Aşkın Bak
 İstanbul İstanbul Rize
“Bu
talep sahipleri ikiden az olamaz. Talep sahibinin iki olması hâlinde ise
hissedarlardan birinin rezerv oranı en az yüzde on olmalıdır.”
BAŞKAN
– Şimdi okutacağım üç önerge aynı mahiyette olduğundan önergeleri birlikte
işleme alacağım, talepleri hâlinde önerge sahiplerine ayrı ayrı söz vereceğim
veya gerekçelerini okutacağım.
Şimdi
aynı mahiyetteki önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 475 sıra sayılı “Bazı Alacakların
Yeniden Yapılandırılması ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi”nin 10’uncu maddesinin teklif
metninden çıkartılmasını arz ve teklif ederiz. 
Saygılarımızla. 
 Mehmet Bekaroğlu Ali Özcan Bihlun
Tamaylıgil
 İstanbul İstanbul İstanbul
 Haydar Akar Serdal
Kuyucuoğlu Utku Çakırözer
 Kocaeli Mersin Eskişehir
Aynı mahiyetteki
diğer önergenin imza sahipleri:
 Ahmet Yıldırım  Ayşe Acar
Başaran Erol Dora
 Muş Batman Mardin
 Müslüm Doğan İmam Taşçıer  Bedia
Özgökçe Ertan
 İzmir Diyarbakır Van
 Garo Paylan
 İstanbul
Diğer önergenin
imza sahipleri: 
 Mustafa Kalaycı Emin Haluk Ayhan Erkan
Akçay
 Konya Denizli Manisa
 Arzu Erdem Saffet
Sancaklı Erkan Haberal
 İstanbul Kocaeli Ankara
 Fahrettin Oğuz Tor Kamil Aydın Zihni
Açba
 Kahramanmaraş Erzurum Sakarya
BAŞKAN
– Şimdi, aynı mahiyetteki üç önergeyle ilgili olarak imza sahiplerinden talep
eden sayın milletvekillerine söz vereceğim. 
İlk
konuşmacı Fahrettin Oğuz Tor, Kahramanmaraş Milletvekili. 
Buyurunuz
Sayın Tor. (MHP sıralarından alkışlar) 
FAHRETTİN
OĞUZ TOR (Kahramanmaraş) – Sayın Başkan, değerli milletvekilleri; 475 sıra
sayılı Kanun Teklifi’nin 10’uncu maddesi hakkında Milliyetçi Hareket Partisi
adına söz almış bulunuyorum. Bu vesileyle Genel Kurulu saygılarımla
selamlıyorum. 
10’uncu
madde 3213 sayılı Maden Kanunu’nun 29’uncu maddesinin son fıkrasının
değiştirilmesinden ve maddeye yeni fıkra eklenmesinden ibarettir. 1985 yılında
yürürlüğe giren Maden Kanunu, özet olarak, madenlerin aranması, işletilmesi,
üzerinde hak sahibi olunması ve terk edilmesiyle ilgili usul ve esasları
düzenlemektedir.
Yer
kabuğunda ve su kaynaklarında tabii olarak bulunan, ekonomik ve ticari değeri
olan petrol, doğal gaz, jeotermal ve su kaynakları dışında kalan mermer, kum, çakıl,
çimento kili, traverten, andezit, bazalt, granit, tabii soda mineralleri,
manyezit, altın, gümüş, bakır, çinko, demir, krom gibi madenler bu kanun
kapsamındadır. 
Kanunun
4’üncü, 5’inci ve 27’nci maddelerine göre, madenler devletin hüküm ve tasarrufu
altındadır, madenler üzerinde tesisi olunan ilk müracaat, arama ruhsatnamesi,
buluculuk ve işletme ruhsatı haklarının hiçbiri hisselere bölünemez, her biri
bir bütün hâlinde muameleye tabi tutulmaktadır, işletme izni devredilemez,
işletme ruhsatı ise bir bütün olarak ve yönetmelikte belirlenecek esaslar
çerçevesinde devredilebilecektir.
Değerli
milletvekilleri, işletme faaliyetiyle ilgili 29’uncu maddenin son fıkrası,
mevcut hâliyle bazı madenler için maden bölgeleri oluşturulması ve kısıtlı
alanlardakilerin maden bölgelerine taşınması, ruhsat sahibine yaptığı
masrafların ödenmesini düzenlemektedir. Fıkra hükmüne göre maden bölgeleri
oluşturulması ve taşıma işlemi her maden için söz konusu değildir. Getirilen
düzenlemeyle maden bölgeleri kurulması korunmakla birlikte birbirine bitişik ve
yakın maden sahalarında yapılan üretimin çevresel etkileri, şehirleşme, işletme
güvenliği, rezervin verimli işletilmesi, benzer sebeplerle maden bölgesindeki
ruhsatların bir veya birden fazla ruhsatla birleştirilmesini öngörmektedir.
Önceki düzenlemeyle maden bölgesine taşıdığınız ruhsatlar getirilen
düzenlemeyle bir veya daha fazla ruhsatta birleştirilecek olmasıdır. Esas
itibarıyla, ruhsatların tüzel kişiliği haiz bir şirketle birleştirilmesi ve
kurulacak tüzel kişilikteki ortaklık payları maden rezervi göz önüne alınarak
belirlenecektir. Birleştirme yapılabilmesi, alandaki toplam rezervin en az
yarısına tekabül eden ruhsat sahiplerinin talebi hâlinde gerçekleşecektir.
Birleştirme gerçekleştiği hâlde birleştirmeye girmeyen ruhsat sahiplerinin
ruhsatları da iptal edilecek, yatırım giderleri ödenecektir. Yeterli talep
sağlanamaması hâlinde belirtilen alandaki tüm ruhsatlar iptal edilecek ve
belirlenecek kriterlere göre yeniden ihale edilerek ruhsatlandırılacaktır.
İptal edilen ruhsatlandırmalarla ilgili yatırım gideri Bakanlıkça ödenecektir.
Değerli
milletvekilleri, getirilen bir başka düzenlemeyle çevresel etki, şehirleşme
gibi sebeplerle bazı madencilik faaliyetleri valilik görüşüyle Bakanlık
tarafından kısıtlanabilecektir.
Maden
bölgeleri olan illerde bu bölgeleri yönetmek için ayrı bir komisyon kurulması,
bu komisyonun projeye, insan sağlığına ve çevreye etkilerini kontrol etmesi
öngörülmüştür. Komisyonun giderleri ruhsat sahiplerince karşılanacaktır.
Değerli
milletvekilleri, söz konusu düzenlemeyle derli toplu büyük ölçekli işletmeler
kurulması amaçlandığı anlaşılmaktadır. Mevcut durum bir problemdir ve
düzeltilmesi gerekir. Çok sayıda dağınık, küçük işletmeyi denetlemenin zorluğu
açıktır. Bu sebeple iş kazasında da en ön sıralardayız. Birleştirilmiş
ruhsatlardan oluşan daha büyük ölçekli işletmelerle yatırım, işletme, finans ve
pazarlama maliyeti başta olmak üzere, birçok yarar sağlanacağı muhakkaktır.
Daha da önemlisi, ciddi denetlendiği takdirde insan sağlığına yönelik birçok
yarar sağlanacaktır. Ancak bu işlemler yapılırken daha az rezerve sahip ruhsat
sahipleri, giderlerinin karşılanması bir tarafa, ruhsat iptaliyle yüz yüze
geleceklerdir. Bu sebeple ruhsat güvencesi sağlanmalıdır. Öteden beri
yürüttükleri işlerinden alıkonmalarının sosyal ve psikolojik boyutları dikkate
alınmalıdır. Şirketlerin birleşmeye zorlanması hukuki sorunları beraberinde
getirecektir. Rezerv miktarına göre kurulacak şirketten ortaklık payı alması
güvenilir olmayabilir. Rezervin değeri de pay alımında kriter olarak
değerlendirmeye alınmalıdır. Kazanılmış haklar korunmalıdır. Yatırımların
güvenceden yoksun hâle gelmesi, iş çevrelerinde geleceğe yönelik tereddütler
yaratacaktır. Bu ve benzeri sebeplerle çok itinalı davranılmalıdır diyorum. 
Yüce
heyetinizi saygıyla selamlıyorum. (MHP sıralarından alkışlar) 
BAŞKAN
– Teşekkür ederim Sayın Tor.
Aynı
mahiyetteki diğer önerge hakkında konuşmak isteyen Utku Çakırözer, Eskişehir
Milletvekili.
Buyurunuz
Sayın Çakırözer. (CHP sıralarından alkışlar) 
UTKU
ÇAKIRÖZER (Eskişehir) – Sayın Başkan, değerli milletvekilleri; hepinizi
saygıyla selamlıyorum.
Değerli
arkadaşlarım, bu, son bir yıl içinde 2’nci, AKP hükûmetleri döneminde ise adına
“yeniden yapılandırma” ya da “af” dediğimiz 11’inci kanun. Eskiden üç yılda bir
gelen yapılandırma ve af kanunlarının sıklığı son dönemde önce iki yılda bire,
şimdi ise yılda bire kadar çıkmış durumda. Her yıl bir yeni af ya da
yapılandırma kanunu gelmekte. Bunun anlamı şudur değerli arkadaşlarım: Artık bu
ülkede af, yapılandırma olmadan vergi ödeyen neredeyse kalmayacak, alışkanlık
hâline geldi, vergi ödeme davranışları bozuldu. Âdeta vergisini zamanında
ödemeyeni teşvik eder hâle geldik hep beraber. Artık sadece zordaki esnaf,
sanayici değil, herkes sürekli bir borç ertelemesi ve af beklentisi içine
girmekte. Bizler tabii ki ülkemizin refahı, vatandaşımızın huzuru için zor
durumdaki esnafımız, sanayicimiz için düzenlemeler yapılmasına karşı değiliz
ancak artık yılda bir kez af çıkarma ihtiyacının da adını doğru bir şekilde
koymalıyız. Bu ihtiyaç başlı başına ülkemiz ekonomisinde yapısal sorunlar
olduğunu, büyük kriz yaşanmakta olduğunu ortaya koymakta. Peki, ne yapmamız
lazım? 
Öncelikle
vergisini, borcunu zamanında ödeyen yurttaşlarımızın adalet duygusunu
incitmekten, güvenini sarsmaktan kaçınmalıyız. Eşitlik ilkesine aykırı pansuman
af yasaları yerine basit, anlaşılır, adaletli, vergiyi tabana yayan, kayıt
dışını önleyen bir vergi sistemine ihtiyacımız var. Bu yapısal reformları ve
kayıt dışı ekonomiyi engelleyecek adımları bu Mecliste birlikte atmaya biz
hazırız.
Değerli
arkadaşlarım, bu paketteki yeniden yapılandırmalara yurttaşlarımızın çektikleri
sıkıntıları hafifletmesi umuduyla karşı olmamakla beraber asla kabul
etmeyeceğimiz, hukuka aykırı düzenlemelere de karşı olduğumuzu burada
vurgulamak isterim. Öncelikle Anayasa’ya aykırı biçimde yasama organı
Parlamentomuzu tamamen devreden çıkararak Maliye Bakanına ve Bakanlar Kuruluna
istenen mükellefler için keyfî uygulamaların yolunu açacak, son derece geniş
tecil yetkisi getirilmesini sorunlu buluyoruz. Tabii, tecil müessesesi
önemlidir, gereklidir ama bunun koşullarının, sınırlarının mutlaka burada
kanunla belirlenmesi gerekmektedir. 
İkinci
olarak: Görüşmekte olduğumuz maddeye ilişkin Maden Kanunu’nda yapılan
değişiklikle maden bölgesi olarak belirlenen alanlarda toplam rezervin yüzde
50’sine sahip olan ruhsat sahiplerinin diğer küçük ruhsat sahiplerini
birleşmeye zorlaması ve bu talebi kabul etmeyenlerin ruhsatlarının iptaline
ilişkin bir düzenleme getirilmekte. Bu da hukukun temel ilkelerine, hakkaniyet
ilkesine ve özellikle de eşitlik ilkesine aykırıdır. Bu şekliyle bunu kabul
etmek mümkün değildir. 
Üçüncü
olarak: Hidroelektrik, rüzgâr enerjisi, doğal gaz ve kömür santralleri için ön
lisans ya da lisans alan işletmelerden bu projelerden keyfî olarak vazgeçenlere
teminatlarının geri verilmesine imkân sağlayan bir düzenleme de bulunmakta bu
teklif içinde. Teminata bağlanmış bir kamu işiyle ilgili olarak önce hesabınızı
doğru yapmayacaksınız, sonra da keyfî bir tavırla gelip “Ben vazgeçtim,
teminatımı geri verin.” talebinde bulunacaksınız. Bu hakka hiç kimse sahip
değildir. Şu anda birçok vatandaşımızın, şirketimizin kamuyla yaptıkları
işlerde teminatları irat kabul edilmekte. Hâl böyleyken HES’ciler için,
GES’ciler için, rüzgâr santralcileri için böylesine eşitlik ve adalet ilkesine
uygun olmayan bir düzenleme getirilmesine kesinlikle karşıyız. Böyle keyfîlik
olamaz. Bunların da bu şekilde geçmesine mutlak şekilde karşıyız. 
Ayrıca,
bu madde ve madencilikle ilgili diğer düzenlemelerin öncelikle ilgili Enerji ve
Sanayi Komisyonumuzda etraflıca ele alındıktan sonra Genel Kurula getirilmesi
daha doğru olacaktır. 
Değerli
arkadaşlarım, ekonomimizin krizden çıkabilmesi, üreten, yatırım yapan bir
ekonomiye dönüşmesi için insanlarımızın ve yatırımcıların güven ve güvenlik
endişesini ortadan kaldıracak demokrasi ve hukuk devletine ihtiyacımız var.
Bakın, Anayasa Mahkemesinin kararlarına rağmen milletvekilleri tutuklu.
Ülkemizde tutuklu gazetecilerin sayısı azalmıyor, artıyor. Bu, hepimiz için çok
büyük bir ayıptır. Bu kürsüden bir önceki konuşmamda Murat Sabuncu’yu, Kadri
Gürsel’i, Musa Kart’ı söylemiştim. Onların serbest bırakılmasını beklerken
aralarına yenileri eklendi. Son olarak Cumhuriyet İnternet Editörü Oğuz Güven,
atılan yanlış bir başlık yüzünden, elli beş saniye içinde düzeltilen bir başlık
yüzünden önce gözaltına alındı, sonra tutuklandı. 
Değerli
arkadaşlarım, gazetecilerin hapiste çürütüldüğü bir ülkede ekonomi düzelmez.
Ülkemizin düze çıkışı ancak ve ancak OHAL yönetiminden olağan yönetime
geçmekte, demokrasi ve hukuk devleti çıtamızı yükseltmekten geçmektedir.
Hepinizi
saygıyla selamlarım. (CHP sıralarından alkışlar) 
BAŞKAN
– Teşekkür ederim Sayın Çakırözer. 
Aynı
mahiyetteki üçüncü önerge hakkında konuşmak isteyen Garo Paylan, İstanbul
Milletvekili. 
Buyurunuz
Sayın Paylan. (HDP sıralarından alkışlar) 
GARO
PAYLAN (İstanbul) – Teşekkür ederim Sayın Başkan.
Değerli
milletvekilleri, şimdi, madenle ilgili bir madde Plan Bütçe Komisyonuna
geliyor. Plan Bütçe Komisyonu üyelerine kısa bir sunuş yapıldı bununla ilgili.
Ama biliyorsunuz her konuda uzman olmamız beklenemez Plan Bütçe Komisyonu
üyeleri olarak. Ama ne hikmetse her maddeyi Sayın Mustafa Elitaş Plan Bütçe
Komisyonuna göndermiş kendi imzasıyla, kendisi gelmedi gerçi Komisyonumuza ama.
Şimdi,
biz diyoruz ki: Bu konu ihtisas komisyonunda görüşülsün yani Enerji
Komisyonunda görüşülsün. Evet, böyle bir ihtiyaç var, farkındayız, anlattı
sayın bürokrat. Sınırlara yaklaşan alanlar var, tehlike oluşturuyor, sınırda
maden var, çıkarılması gerekiyor. İhtisas komisyonu belki buna daha iyi bir
çare bulurdu, Plan Bütçe Komisyonu bulamadı. 
Bakın,
üç muhalefet partisi de “Geri çekin bu öneriyi.” diyor. Eminim ki AKP’li üyeler
de ikna olmadılar ama bir şekilde, mecburen, Sayın Elitaş göndermiş, herhâlde
“Evet diyelim, Sayın Elitaş’ı üzmeyelim.” diyorlar ama biz kaliteli yasama
istiyoruz sayın milletvekilleri. Kaliteli yasama da ihtisas komisyonlarında
olur, oradaki uzmanlıklarla olur. 
Plan
Bütçe Komisyonu ikna olmadı arkadaşlar, değerli milletvekilleri. Umarım ki az
sonra el kaldırmazsınız. Bu maddeyi geri çekelim, ihtisas komisyonu tekrar
çalışsın, daha iyi bir öneriyle Plan Bütçeye gelsin, geçsin, buradan daha
kaliteli bir yasa çıkaralım derim.
Bakın,
İstanbul Milletvekiliyim ben ve İstanbul benim çocukluğumda 4-4,5 milyondu,
şimdi 17 milyon oldu. İstanbul’daki taş ocaklarının tamamının etrafı neredeyse
yerleşim alanı oldu. O mıcır çıkarılan alanların -binlerce kamyon çıkıyor ya
oralardan- hepsi şu anda yerleşim alanı oldu ve madenlerin sınırları gitti su
havzalarımıza dayandı. Ömerli Barajı, pek çok barajın etrafı maden alanlarıyla
dolu yani yaşamımızı tehlike altına alıyor bu madenler. Bakın, gün geçmiyor ki
bir çocuğumuz o kamyonlar tarafından ezilmesin çünkü her gün 35 bin kamyon
İstanbul sokaklarında mıcır, beton, çimento, kum taşıyor, özellikle madenlerin
çıktığı yerlerde, Sarıgazi’de bu kamyonlar geziyor. O semtlerde toz bulutları
içinde insanlar yaşıyor ve pek çok hastalıkla karşı karşıyalar. 
Değerli
arkadaşlar, bütün illerimizin sağlığını ama özellikle İstanbul’un sağlığını,
İstanbulluların sağlığını düşünmemiz lazım. Bunun için de bu maden alanlarını
ıslah etmemiz lazım ve bunun için de arkadaşlar merkezden kanun salmak, fetva
salmak doğru değil diye düşünüyorum. Gelin, bu yetkileri İstanbul Büyükşehir
Belediyesine verelim, o çözsün. Başka bir ilimizin maden sorunu varsa o yerel
çözsün. Az sonra vekilimiz, Şirvan’dan bahsedecek. Biz o yüzden “yerel
demokrasi” diyoruz, İstanbul’un sorununu İstanbul çözsün. 
Sayın
Kadir Topbaş İstanbul’a özerklik istedi biliyorsunuz, bu yüzden o hapse girmedi
ama bizim vekillerimiz “özerklik” deyince bizim vekillerimiz hapse giriyorlar.
Kadir Topbaş da özerklik istedi arkadaşlar. Bu taş ocaklarına Kadir Topbaş
karar vermek istiyor. Gelin, yerel demokrasiyi geliştirelim. İstanbul’un
derdini İstanbullu bilir ve hesabını da seçilmiş büyükşehir belediye başkanı
verir. 
Hepinizi,
bu anlamda bu yasaya karşı çıkmaya çağırıyorum arkadaşlar. 
Saygılarla.

BAŞKAN
– Teşekkür ederim Sayın Paylan. 
Aynı
mahiyetteki üç önergeyi oylarınıza sunuyorum: Kabul edenler… Kabul etmeyenler…
Önergeler kabul edilmemiştir. 
Dördüncü
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 475 sıra sayılı Kanun Teklifi’nin 10’uncu maddesiyle değiştirilen 3213
sayılı Kanun’un 29’uncu maddesine eklenen birinci fıkrasının üçüncü cümlesinden
sonra gelmek üzere aşağıdaki cümlenin eklenmesini arz ve teklif ederiz. 
“Bu
talep sahipleri ikiden az olamaz. Talep sahibinin iki olması hâlinde ise
hissedarlardan birinin rezerv oranı en az yüzde on olmalıdır.” 
Mustafa
Elitaş (Kayseri) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Olumlu görüşle takdire
bırakıyoruz. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılıyoruz Sayın Başkanım. 
MUSTAFA
ELİTAŞ (Kayseri) – Gerekçe…
BAŞKAN
– Gerekçeyi okutuyorum: 
Gerekçe:

Önerge
ile birleştirilen ruhsattaki rezerv oranına bağlı hissedarlığın tek kişi elinde
toplanmasının önlenmesi ve tekelleşmenin önüne geçilmesi amaçlanmıştır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
10’uncu
maddeyi kabul edilen önergeyle yapılan değişiklik doğrultusunda oylarınıza
sunuyorum: Kabul edenler… Kabul etmeyenler… 10’uncu madde kabul edilmiştir. 
11’inci
madde üzerinde bir önerge vardır, okutup işleme alacağım: 
Türkiye Büyük Millet Meclisi
Başkanlığına
Görüşülmekte
olan 475 sıra sayılı Kanun Teklifi’nin 11’inci maddesinin teklif metninden
çıkarılmasını arz ve teklif ederiz. 
 Ahmet Yıldırım Ayşe Acar
Başaran Bedia Özgökçe Ertan
 Muş  Batman Van
 Erol Dora Müslüm
Doğan İmam Taşçıer
 Mardin İzmir Diyarbakır
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Katılmıyoruz Sayın Başkanım.

BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge hakkında konuşmak isteyen Ayşe Acar Başaran, Batman Milletvekili. 
Buyurunuz
Sayın Acar Başaran. (HDP sıralarından alkışlar)
AYŞE
ACAR BAŞARAN (Batman) – Sayın Başkan, değerli milletvekilleri; bu madde maden
haklarıyla ilgili olarak düzenlenen bir madde ve bence bu maden haklarını
konuşurken Türkiye yakın tarihinde maden katliamlarını, maden facialarını
buradan tekrar konuşmak gerekiyor çünkü maden kazası diye bir şey yok. Bunu
böyle bir kaza gibi, Allah’ın emri gibi, doğal afet gibi tanımlamak gerçekten
büyük haksızlık olur burada hayatını kaybeden insanlara. Bakın, üç yıl önce
Soma’da 301 maden işçisi büyük kasıtlarla, ihmallerle, kapitalist zihniyetin sadece
para kazanmak için, sadece gelir elde etmek için uyguladığı politikalar
nedeniyle 301 madenci hayatını kaybetti. Dün Antalya’da yine sadece maddi
açıdan düşünen, doğa talanını yok sayan, insan hayatını yok sayan uygulamalar
nedeniyle 2 madenci hayatını kaybetti. Yine, 17 Kasım 2016’da Siirt Şirvan’da
16 madenci hayatını kaybetti ve bu maden kazasıyla ilgili olarak yarın ilk
duruşma görülüyor. Ama yine, hiç şaşırmayacağımız gibi, bu maden kazasıyla
ilgili olarak açılan dava taksirle insan öldürme üzerinden açılmış. Ama biz
biliyoruz ki özellikle, madencilerin ailelerinin de beyan ettiği gibi ve
yapılan araştırmalarda da ortaya çıktığı gibi, aslında orada meydana gelen
heyelan beklenmeyen bir durum değildi. Aslında herkesin beklediği, göz göre
göre gelen, kesinlikle kastın olduğu bir durumken bugün maalesef, bununla
ilgili dava taksirden açıldı ve Allah’ın emriymiş gibi, doğal bir afetmiş gibi
yansıtıldı ve yarın, dediğim gibi, ilk duruşması görülecek. 
Ama
dediğim gibi, bildiğimiz gibi, orada daha heyelandan önce 80 santimetre bir
çatlağın olduğu bilgisi zaten oradaki tanıklardan da, orada görenlerden de
mevcut. Ama şöyle bir açıklama yapıldı: Yoğun bir yağış olduğu, bu yağışın
öngörülemediği ve bu yağış nedeniyle insanların hayatını kaybettiği söylendi.
Ama bu yağışın olması durumunda olabilecekleri aslında kendileri de
biliyorlardı ya da bunun için gerekli önlemleri almadılar. 
Biz
her defasında sadece bu madenlerde var olan katliamlar, cinayetler olduktan
sonra gelip burada buralardaki sıkıntıları, madencilerle ilgili konuşuyoruz.
Mesela bütün televizyonlar o maden ocaklarında, yaşam alanlarının, hayat
odalarının olmadığını çıkıp söylüyor ama bunun çözümüyle ilgili herhangi bir
adım atmıyoruz.
Biz
yine, her defasında birçok maden faciasına ya da birçok usulsüzlüğe bulaşmış
bazı maden şirketlerine maden hakkını veriyoruz. Bunlar da işçilerin hayatını
hiçe sayarak onları saatlerce, günlerce o madenlerde çalıştırarak, gerekli
önlemleri almayarak, dediğim gibi sadece kapitalist bir bakış açısıyla, sadece
“Ne kadar para kazanırız?” düşüncesi üzerinden o insanları aslında göz göre
göre ölüme gönderiyorlar. 
İşte,
bu maddeyi konuşurken bence bunu konuşmamız gerekiyor. Bir maden hakkını
verirken doğa talanına karşı nasıl bir önlem alacağız, nasıl bir politikamız var?
Yine, maden hakkını konuşurken bu işçilerin güvenliği konusunda nasıl önlemler
almamız gerektiğini ya da nasıl önlemler alınması gerektiğini niye burada bugün
konuşmuyoruz? Bu şirketler bu maden ocaklarını, bu hakları alırken, buralarda
kazı yaparken, bu madenleri çıkarırken bir güvence vermeleri gerekiyor, “Biz
burayı yaparken şurada şu şu şu önlemleri aldık.” Ama bunlar sadece yazı
üzerinde alınan önlemler olmamalı, gerçekten hayatları pahasına, evlerine ekmek
götürme pahasına yüzlerce, binlerce belki metre derinliklere inerek o
tırnaklarıyla kazdıkları madenlerden sağ çıkabilmeleri gerekiyor. 
Bakın,
Şirvan’da insanlar günlerce cenazelerin çıkmasını bekledi. Bunun ne kadar büyük
bir acı olduğunu o aileleri gidip görerek anlayabilirsiniz. Bunlardan bazıları
Batmanlıydı ve o aileler bize gelip şunu söylüyordu: “Lütfen vekilim, bu
meselenin peşini bırakmayın, lütfen vekilim, bu meselenin de üstünün
kapatılmasına izin vermeyin.” Buradan tekrar sesleniyoruz: Bazı şirketleri
büyütüp rant sağlanması uğruna insan hayatını bu kadar yok saymayalım. En
önemli, en değerli değer insan hayatıdır, ona göre bizim de vicdanımızı da
dinleyerek burada konuşmamız gerektiğini düşünüyorum. 
Hepinizi
tekrar saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Acar Başaran.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
11’inci
maddeyi oylarınıza sunuyorum: Kabul edenler… Kabul etmeyenler… 11’inci madde
kabul edilmiştir.
Sayın
milletvekilleri, böylece birinci bölümde yer alan maddelerin oylamaları
tamamlanmıştır.
Birleşime
iki dakika ara veriyorum. 
Kapanma Saati: 23.57
SEKİZİNCİ OTURUM
Açılma Saati: 23.58
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mehmet Necmettin AHRAZOĞLU (Hatay), Ömer
SERDAR (Elâzığ) 
-----0-----
BAŞKAN
– Sayın milletvekilleri, Türkiye Büyük Millet Meclisinin 93’üncü Birleşiminin
Sekizinci Oturumunu açıyorum. 
475
sıra sayılı Kanun Teklifi’nin görüşmelerine devam ediyoruz. 
Komisyon?
Yok. 
Ertelenmiştir.
Gündemimizde
başka iş bulunmadığından, kanun tasarı ve teklifleri ile komisyonlardan gelen
diğer işleri sırasıyla görüşmek için, 18 Mayıs 2017 Perşembe günü, alınan karar
gereğince saat 14.00’te toplanmak üzere birleşimi kapatıyorum.
İyi
geceler diliyorum.
Kapanma Saati: 23.59




(x) Bu düzeltmeye ilişkin ifade 16/5/2017
tarihli 92’nci Birleşim Tutanağı’nın 181’inci sayfasındadır. 


(x) 475 S. Sayılı Basmayazı tutanağa
eklidir.




