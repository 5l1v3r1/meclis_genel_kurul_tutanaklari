



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 13’üncü
Birleşim
 12
Kasım 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Osmaniye Milletvekili Hasan Hüseyin Türkoğlu’nun,
İskenderun Demir Çelik Fabrikası hissesine sahip olan emekli işçilerin
sorunlarına ilişkin gündem dışı konuşması
2.- Mersin Milletvekili Aytuğ Atıcı’nın, amatör spor kulüpleri üzerinden yapılan yolsuzluklara ilişkin
gündem dışı konuşması
3.- Sakarya Milletvekili Münir Kutluata’nın, baraj
alanı içinde kalan Sakarya’nın Kocaali ilçesinin Ortaköy beldesinde yaşanan
sorunlara ilişkin gündem dışı konuşması

V.- AÇIKLAMALAR
1.- Isparta Milletvekili S. Nevzat Korkmaz’ın, PKK ve
KCK’nın devlete paralel yapılar oluşturduğuna ve Hükûmetin üniter yapıyı
ortadan kaldıracak bu hain girişime neden müdahale etmediğini öğrenmek
istediğine ilişkin açıklaması 
2.- Ankara Milletvekili Özcan Yeniçeri’nin, ülkenin
genel durumuna ve iktidarın neyle meşgul olduğunu öğrenmek istediğine ilişkin
açıklaması
3.- Gaziantep Milletvekili Abdullah Nejat Koçer’in,
Gaziantep’te yapılan Türkiye İnovasyon Haftası Toplantısı’na ve Gaziantep’in
inovasyon vadisi olma yolunda ilerlediğine ilişkin açıklaması
4.- Kırklareli Milletvekili Turgut Dibek’in, Türkiye
Petrolleri Anonim Ortaklığının personel alımı ilanının yeniden düzenlemesi
gerektiğine ilişkin açıklaması
5.- Mersin Milletvekili Aytuğ Atıcı’nın, Palu-Genç-Muş
demir yolunun yer değiştirmesiyle ilgili ihalede yolsuzluk yapıldığına ilişkin
açıklaması
6.- İstanbul Milletvekili Kadir Gökmen Öğüt’ün,
İstanbul Büyükşehir Belediyesinin 2012 yılında oy birliğiyle reddettiği imar
planında Çevre ve Şehircilik Bakanlığınca değişiklik yapılmasının gerekçesini
öğrenmek istediğine ilişkin açıklaması
7.- Afyonkarahisar Milletvekili Kemalettin Yılmaz’ın,
Afyonkarahisar’ın yaşanılabilir kentler arasında 58’inci, eğitimde ise 52’nci
sırada olduğuna ve Hükûmetin Afyonkarahisar’ın öğretmen ve derslik açığını kapatmayı
düşünüp düşünmediğini öğrenmek istediğine ilişkin açıklaması 
8.- İstanbul Milletvekili Mahmut Tanal’ın, Şanlıurfa
ilinin sorunlarına ilişkin açıklaması
9.- Tekirdağ Milletvekili Candan Yüceer’in,
13/9/2014’te Resmî Gazete’de yayımlanan Millî Eğitim Bakanlığı Ortaöğretim
Kurumları Yönetmeliğinde Değişiklik Yapılmasına Dair Yönetmelik’e göre yapılan
işlemlere ilişkin açıklaması
10.- Çanakkale Milletvekili Ali Sarıbaş’ın,
Çanakkale’nin Ayvacık ilçesinin Küçükkuyu beldesinde bulunan Küçükkuyu İlköğretim
Okulunun depreme dayanıklı olmadığı gerekçesiyle yedi aydır kapalı olduğunun
doğru olup olmadığını ve bu okulla ilgili hangi işlemlerin yapıldığını öğrenmek
istediğine ilişkin açıklaması
11.- İstanbul Milletvekili Sedef Küçük’ün, bazı sanatçı
ve iş adamlarının yabancı bir gençlik örgütüyle iş birliği yaparak Gezi
protestolarını hazırladığına yönelik bir fezleke hazırlayanları kınadığına
ilişkin açıklaması
12.- Tokat Milletvekili Orhan Düzgün’ün, Tokat’ta bir
doğa katliamı yaşandığına ilişkin açıklaması
13.- Muğla Milletvekili Nurettin Demir’in, Muğla
Yatağan’da bazı kişilerin sahte belgelerle iş yerlerinde teftişler yaptığına ve
Şanlıurfa’da toplum yararına program kapsamında işe alımlarla ilgili sorunlara
ilişkin açıklaması
14.- Osmaniye Milletvekili Hasan Hüseyin Türkoğlu’nun,
Başbakan Ahmet Davutoğlu’nun Alparslan Türkeş’le ilgili bazı ifadelerine
ilişkin açıklaması
15.- Antalya Milletvekili Gürkut Acar’ın, 17 ve 25
Aralık yolsuzluk soruşturmalarıyla ilgili takipsizlik kararının Maliye Bakanlığı
İstanbul Muhakemat Müdürüne tebliğiyle ilgili olarak Adalet Bakanından bilgi
almak istediğine ilişkin açıklaması
16.- Kütahya Milletvekili Alim Işık’ın, son günlerde
Cizre ve Silopi’de PKK terör örgütünün gençlik yapılanması tarafından yapılan
özerklik ilanlarına karşılık Hükûmetin bir açıklama yapması gerektiğine ilişkin
açıklaması
17.- Adana Milletvekili Seyfettin Yılmaz’ın, Adana
ilinin sorunlarına ilişkin açıklaması
18.- Manisa Milletvekili Sakine Öz’ün, Manisa’nın
Salihli ilçesinin bazı mahallelerinde taşımalı eğitim ihalesinin sonuçlanmadığına
ve Millî Eğitim Bakanlığınca ailelere bir yardım yapılmasının düşünülüp
düşünülmediğini öğrenmek istediğine ilişkin açıklaması




VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- BDP Grubu adına Grup Başkan Vekili Bingöl
Milletvekili İdris Baluken’in, Hatay’ın Suriye sınırında güvenliğin nasıl
sağlandığının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1108)
2.- İstanbul Milletvekili Celal Dinçer ve 29
milletvekilinin, ülkemizin enerji politikasının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1109)
3.- İstanbul Milletvekili Umut Oran ve 28
milletvekilinin, 23/10/2012 tarihinde yaşanan depremden sonra Van’da yaşanan sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1110)

VII.- ÖNERİLER
A) Siyasi Parti Grubu Önerileri
1.- HDP Grubunun, 29/1/2013 tarihinde Mardin
Milletvekili Erol Dora ve arkadaşları tarafından, Türkiye’de madencilik sektöründe
çalışan işçilerin iş ve yaşam koşullarının, çalışma alanlarında karşı karşıya
kaldıkları sorunların araştırılması amacıyla Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 12
Kasım 2014 Çarşamba günkü birleşiminde sunuşlarda okunmasına ve görüşmelerinin
aynı tarihli birleşiminde yapılmasına ilişkin önerisi
2.- CHP Grubunun, 24/10/2014 tarihinde Trabzon
Milletvekili Mehmet Volkan Canalioğlu ve 23 milletvekili tarafından, balıkçılık
faaliyetinin sorunlarının araştırılarak alınması gereken önlemlerin
belirlenmesi amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 12 Kasım 2014 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi
3.- AK PARTİ Grubunun, Genel Kurulun çalışma gün ve
saatleri ile gündemdeki sıralamanın yeniden düzenlenmesine; bastırılarak
dağıtılan (11/38) ve (11/39) esas numaralı Gensoru Önergelerinin 14 Kasım 2014
Cuma günkü gündemin “Özel Gündemde Yer alacak İşler” kısmının 1’inci ve 2’nci
sıralarına alınmasına ve Anayasa’nın 99’uncu maddesi gereğince gündeme alınıp
alınmayacağı hususundaki görüşmelerin bu birleşimde yapılmasına; 18 Kasım 2014
Salı günkü birleşiminde sözlü soruların görüşülmemesine ilişkin önerisi

VIII.- KOMİSYONLAR BÜLTENİ
1.- 1/1/2014 – 30/6/2014 tarihleri arasında
komisyonlara gelen, komisyonlardan çıkan ve 30/6/2014 tarihinde komisyonlarda
bulunan kanun hükmünde kararnameler, tasarılar, teklifler ve tezkereler




IX.- YAZILI SORULAR VE CEVAPLARI
1.- İstanbul Milletvekili Celal Adan'ın, Trakya
Üniversitesinde okuyan öğrencilerin yurt sorununa ilişkin Başbakandan sorusu ve
Gençlik ve Spor Bakanı Akif Çağatay Kılıç’ın cevabı (7/48260) 
2.- Ankara Milletvekili Aylin Nazlıaka'nın, maaşında
icra takibi ve haciz olan personel sayısına ilişkin sorusu ve Gençlik ve Spor
Bakanı Akif Çağatay Kılıç’ın cevabı (7/48734) 
3.- Ankara Milletvekili Özcan Yeniçeri'nin, Kütahya'da
bir futbol karşılaşmasında polis tarafından yapılan müdahaleye ilişkin sorusu
ve Gençlik ve Spor Bakanı Akif Çağatay Kılıç’ın cevabı (7/48735)
4.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarınca yaptırılan kamu
spotlarına ilişkin sorusu ve Gençlik ve Spor Bakanı Akif Çağatay Kılıç’ın
cevabı (7/49024) 
5.- İstanbul Milletvekili Mustafa Sezgin Tanrıkulu'nun,
2002-2014 yılları arasında görev yapan özel kalem müdürü, müşavir ve basın ve
halkla ilişkiler müşavirlerine ilişkin sorusu ve Gençlik ve Spor Bakanı Akif
Çağatay Kılıç’ın cevabı (7/49026)
6.- Kütahya Milletvekili Alim Işık'ın, 926 sayılı
Kanun'da yapılan bir değişiklik sonrası gerçekleştirilen başvurulara ilişkin sorusu
ve Millî Savunma Bakanı İsmet Yılmaz’ın cevabı (7/49069)
7.- Ankara Milletvekili Özcan Yeniçeri'nin, 2002-2014
yılları arasında Bakanlık ile Bakanlığa bağlı kurum ve kuruluşlar tarafından
satın alınan web hizmetleri kapsamında yapılan harcamalara,
2002-2014 yılları arasında Bakanlık ile Bakanlığa bağlı
kurum ve kuruluşlar tarafından satın alınan temizlik hizmetleri kapsamında
yapılan harcamalara,
2002-2014 yılları arasında Bakanlık ile Bakanlığa bağlı
kurum ve kuruluşlar tarafından satın alınan lojistik hizmetleri kapsamında
yapılan harcamalara,
2002-2014 yılları arasında Bakanlık ile Bakanlığa bağlı
kurum ve kuruluşlar tarafından satın alınan eğitim hizmetleri kapsamında
yapılan harcamalara,
2002-2014 yılları arasında Bakanlık ile Bakanlığa bağlı
kurum ve kuruluşlar tarafından satın alınan güvenlik hizmetleri kapsamında
yapılan harcamalara,
İlişkin soruları ve Gençlik ve Spor Bakanı Akif Çağatay
Kılıç’ın cevabı (7/49238), (7/49239), (7/49250), (7/49251), (7/49252)
8.- İzmir Milletvekili Rahmi Aşkın Türeli'nin, Amerika
Birleşik Devletleri'nin çelik boru ithalatına anti-damping vergisi getirmesi
sonucu üreticinin yaşadığı sorunlara ilişkin sorusu ve Ekonomi Bakanı Nihat
Zeybekci’nin cevabı (7/52307)
9.- Ankara Milletvekili Özcan Yeniçeri'nin, Bakanlık
merkez ve yurt dışı teşkilatı tarafından temin edilen hizmet binalarına ve bu
kapsamda gerçekleştirilen harcamalara,
Yeni teşvik sisteminin gözden geçirilmesi ve teşvik
uygulamalarının hayata geçirilmesi kapsamında yürütülmekte olan çalışma ve
projelere,
Serbest ticaret antlaşmaları yoluyla pazarlara giriş
koşullarının iyileştirilmesi ve yeni pazarlara giriş imkanı sağlanması kapsamında
yürütülmekte olan çalışma ve projelere,
Ticarette Teknik Engeller Türkiye Bilgi Bildirim
Merkezine ait internet sitesine üye ihracatçı firmaların sayısının artırılması
kapsamında yürütülmekte olan çalışma ve projelere,
Bakanlık merkez ve yurt dışı teşkilatı tarafından
kullanılan hizmet binalarının teşrifine ve bu kapsamda gerçekleştirilen harcamalara,
Yurt dışı müteahhitlik ve teknik müşavirlik hizmetleri
sektörlerinin uluslararası rekabet gücünün artırılması kapsamında yürütülmekte
olan çalışma ve projelere,
İhracatçıların yurt dışı pazar paylarının artırılması
kapsamında yürütülmekte olan çalışma ve projelere,
Turquality ve Marka Destek Programları kapsamında
desteklenen markalar ile ilgili çeşitli verilere,
Serbest bölgelerde AR-GE ve yenilikçiliğe dayalı ürün
ve hizmetlerin paylarının artırılması kapsamında yürütülmekte olan çalışma ve
projelere,
Döviz kazandırıcı hizmet ihracatının geliştirilmesine
yönelik yasal altyapının tamamlanması kapsamında yürütülmekte olan çalışma ve
projelere,
İlişkin soruları ve Ekonomi Bakanı Nihat Zeybekci’nin
cevabı (7/52980) (7/52981) (7/52982) (7/52983) (7/52985) (7/52986) (7/52987)
(7/52988) (7/52989) (7/52990)

12 Kasım 2014
Çarşamba
BİRİNCİ OTURUM
Açılma Saati:
14.00
BAŞKAN: Başkan
Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Dilek YÜKSEL (Tokat)
----0----
BAŞKAN – Sayın milletvekilleri, Türkiye
Büyük Millet Meclisinin 13’üncü Birleşimini açıyorum.

III.- YOKLAMA

BAŞKAN – Elektronik cihazla yoklama
yapacağız. 
Yoklama için üç dakika süre veriyorum.
(Elektronik cihazla yoklama yapıldı)
BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce, üç sayın
milletvekiline gündem dışı söz vereceğim.
Gündem dışı ilk söz, elinde İskenderun
Demir Çelik Fabrikası hissesi bulunan emekli işçilerin sorunları hakkında söz
isteyen Osmaniye Milletvekili Hasan Hüseyin Türkoğlu’na aittir.
Buyurunuz Sayın Türkoğlu. (MHP
sıralarından alkışlar)
Sayın milletvekilleri, lütfen biraz
sessiz olursak kürsüdeki sayın milletvekilini daha iyi duyabileceğiz.
Buyurunuz efendim.
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Osmaniye Milletvekili Hasan Hüseyin Türkoğlu’nun,
İskenderun Demir Çelik Fabrikası hissesine sahip olan emekli işçilerin
sorunlarına ilişkin gündem dışı konuşması
HASAN HÜSEYİN TÜRKOĞLU (Osmaniye) –
Sayın Başkan, Türk milletinin saygıdeğer milletvekilleri; elinde İskenderun
Demir Çelik Fabrikası hissesi bulunan emekli işçilerin sorunlarını dile
getirmek için gündem dışı söz almış bulunmaktayım. Yüce heyetinizi saygıyla
selamlıyorum.
Demir çelik sektörü çalışma şartları
açısından işçinin, emekçinin en ağır şartlara maruz kaldığı sektörlerin başında
gelmektedir. Üretim aşamasında çalışanların risk altında ter attığı bir
sektördür. Bu yönüyle ele alındığında demir çelik sektöründe alın teri ve
emeğiyle çalışanların emekliliklerinde maddi refaha sahip olmaları çok
önemlidir.
Seçim bölgem Osmaniye başta olmak
üzere, birçok ilde İskenderun Demir Çelik Fabrikaları binlerce işçiye iş ve aş
imkânı sağlamıştır. Bu fabrikalar, bir yandan ülke ekonomisi için en kritik
ihtiyaçlardan biri olan demir çelik üretimi yapmakta, diğer yandan cevherden
üretim yapmakla doğal kaynaklarımızı ülke ekonomisine katmakta, üretilen
mamullerin yurt dışına ihraç edilmesi suretiyle de döviz girişini
sağlamaktadır.
Bu fabrikalar 1970’li yılların başında
kurulmuştur. Bu fabrikaları Türk milletine armağan eden o günün yönetimleri
devletin ve milletin parasıyla kendilerine saray yapmayı değil, milletin
çocuklarına ekmek kapısı inşa etmeyi tercih etmişlerdir.
2001 yılında Milliyetçi Hareket
Partisinin de ortağı olduğu 57’nci Hükûmet bu fabrikaların özelleştirilmesine
karar vermiştir. 57’nci Cumhuriyet Hükûmetinin özelleştirme kararında bugünkü
AKP iktidarının anlayışından farklı olarak, sosyal devlet ilkesinin bir gereği
olarak, işçileri sokağa atmak yerine, özelleştirilen bu fabrikalardan işçilere
hisse vermek yaklaşımı benimsenmiştir. Böylece, büyük riskler içeren ağır
çalışma şartlarına tabi tutulan emektar demir çelik işçisine yaptığı
fedakârlıkların karşılığı bir parça ödenmeye çalışılmıştır. 
Özelleştirme kararıyla bir vakıf
kurulması öngörülmüş ve bu fabrikaların yüzde 11 oranındaki hissesinin
çalışanların kurmuş olduğu vakfa devri hususu düzenlenmiştir. Bu karar
doğrultusunda, 2002 yılında İSDEMİR’in yüzde 11’lik hissesi çalışanların
kurduğu yardımlaşma sandığına devredilmiş ve pay defterine tescil edilmiştir.
Yaklaşık 11 bin civarında kişi vakıf
üzerinden İSDEMİR’in hisselerine ortak olmuştur. 2002 yılının sonundan 2013
yılının başına kadar vakıf uhdesinde kalan bu hisseler hak sahiplerinin namına
yazılı hâle getirilememiştir. 2013 yılında vakfın yapmış olduğu müracaat
üzerine Sermaye Piyasası Kurulu 13 Aralık 2013 tarihli kararıyla hak sahibi
işçilerin hisselerinin nama yazılı hisse senedi olarak düzenlenmesine karar
vermiştir. 2014 yılının Şubat ayından bu yana bu nama yazılı muvakkat hisse
senetleri şirket pay defterine tescil edilmiştir. Böylece, elinde bu şekilde
hisse bulunduranların bu hisseleri devir ve ciro etmek kaydıyla satma imkânı
doğmuştur.
Sayın Başkan, saygıdeğer
milletvekilleri; emekli demir çelik işçilerinin çoğu aylık 1.200 ila 1.300 lira
civarında emeklilik ücretiyle yaşamını devam ettirmektedir. Bu rakamlar
fakirlik ve açlık sınırının altındadır. Yaşamlarını devam ettirebilmek için
demir çelik işçisi, diğer emekliler gibi pazarcılık, işportacılık yapmak ya da
başkalarının yanında çalışmak durumundadır. Bunu bilen uyanık bazı siyaset,
ticaret ve iş adamları bu emekli kardeşlerimizin elindeki hisseleri ölü
fiyatına, çok düşük bedellerle almaktadırlar. Yokluğa mahkûm edilmiş olan
emekli demir çelik işçileri reel değeri 80 ila 110 bin lira olduğu söylenen bu
hisseleri 15 ila 20 bin lira gibi düşük rakamlara elden çıkarmak zorunda
kalmaktadır.
Diğer yandan, İSDEMİR yönetimi sermaye
artırımı yapmak suretiyle demir çelik işçilerinin elinde bulunan hisselerin yüzde
11 olan oranını yüzde 4,93’e kadar geriletmiştir. Bunun anlamı şudur: İSDEMİR
yönetimi bu hisseleri zaman içerisinde bu işçilerin elinden çok komik fiyata
alabilecektir. 
Demir çelik işçileri bu hususlardan
dolayı feryat etmektedirler. Onların feryatlarının sözcüsü olarak Türkiye
Cumhuriyeti Hükûmetine iki önerimiz var: Birincisi, bir an evvel bu hisselerin
borsaya kota edilmesi ve borsada gerçek değerini bularak devir, teslim ve
nakledilmesinin sağlanmasıdır. Diğeri ise, bu işçilere ait yüzde 11’lik hissenin
sermaye artışından etkilenerek geriye gitmesini önlemesi bu Hükûmetin
vazifesidir. Bu hususa ilişkin idari ve yasal düzenlemeleri hayata geçirmek, bu
mağduriyetleri gidermek bu Hükûmetin görevidir, bunu bekliyoruz. Bunu yapmak
suretiyle fırsatçıların önü tıkanmalıdır. 
Bu duygu ve düşüncelerle Türk
milletinin milletvekillerini saygıyla selamlıyorum. (MHP sıralarından alkışlar)

BAŞKAN – Teşekkür ederiz Sayın
Türkoğlu. 
Gündem dışı ikinci söz, amatör sporda
yapılan usulsüzlükler hakkında söz isteyen Mersin Milletvekili Aytuğ Atıcı’ya
aittir. 
Buyurunuz Sayın Atıcı. (CHP
sıralarından alkışlar) 
2.- Mersin Milletvekili Aytuğ Atıcı’nın, amatör spor kulüpleri üzerinden yapılan yolsuzluklara ilişkin
gündem dışı konuşması
AYTUĞ ATICI (Mersin) – Teşekkür ederim
Sayın Başkan. 
Değerli milletvekilleri, amatör spor
kulüpleri üzerinden yapılan yolsuzluklar üzerine gündem dışı söz almış
bulunuyorum. Yolsuzluğa bulaşmamış, yolsuzlukları mazur görmeyen ve
yolsuzluklar karşısında sessiz kalmayan bütün milletvekillerini saygıyla
selamlarım. 
Değerli arkadaşlarım, Gazi Mustafa
Kemal Atatürk “Ben sporcunun zeki, çevik ve ahlaklısını severim.” demiştir. Bu
özdeyişe katılmayan yoktur sanırım. Bütün spor yöneticilerinin sporcu
yetiştirirken de bu özdeyişi hatırlaması gerekir. 
Peki, şu anki durum nedir? Maalesef AKP
hükûmetleri döneminde spor yolsuzluk ve usulsüzlüklerin adresi konumuna
getirilmiştir. Nasıl mı? Bakın, bir örnek vereceğim: Mersin’de 2 Ocak 2014
tarihinde bir amatör spor kulübü kurduruluyor. “Kurduruluyor” diyorum çünkü
kulüp başkanı kim? Kulüp Başkanı Mersin Gençlik ve Spor İl Müdür Vekili.
Mersin’de yıllardır kurulu diğer spor kulüplerinden her biri devletten yaklaşık
olarak, ortalama, azı çoğu 3 bin lira yardım alırken bu imtiyazlı grup,
kurulmasının üzerinden daha bir ay geçmeden, henüz yetkili kurulları bile
oluşmadan devletten yüklü miktarda yardım almaya başlıyor bir ay içerisinde.
Bu yardımlar kulüp kurulalı daha dokuz ay olmadan 800 trilyon liraya ulaşıyor
değerli arkadaşlarım. Diğerleri 3 bin lira alırken bu kulüp 800 bin lira para
alıyor devletten. Yani diğer kulüplerin tam 250 katı olarak fazla para alıyor.
Kulübü incelediğinizde, kurulalı daha bir ay olmuş. Yaptığı başarılar var mı?
Hiçbir şey yok. Benzer bir şekilde, diğer bir kulübe de 200 bin lira para
aktarılmış yani dokuz ay içerisinde Mersin’deki iki amatör spor kulübüne tam 1
trilyon para aktarılıyor devlet aracılığıyla. Alan kişi aynı, spor kulübünün
başkanı, Gençlik Spor İl Müdürü Vekili, kulübü kuran o, parayı dağıtan o. 
Şimdi, buraya kadar anlattıklarımı bir
iddia olarak değerlendirmeyin. Bunlar devletin resmî belgelerinden yani bilgi
edinme hakkıyla elde edilmiş olan bilgilerden toparlanmıştır. Bu sadece
Mersin’de böyle. Diğer yerlerde durumun ne olduğunu henüz bilmiyoruz. Amatör
spor kulüplerine ayrılan paranın nasıl dağıtıldığı, dağıtımda hangi kriterlerin
rol oynadığı sporla birbirini besleyen ahlak açısından da çok önemlidir. 2 Ocak
2014 tarihinde kurulan spor kulübüne bir ay içinde yapılan anormal orandaki bu
yardım işin objektif olmadığını, ahlaklı olmadığını bize gösteriyor.
Arkadaşlarım, amatör spor daha da fazla
ahlaklı olunmasını gerektirir. Amatör spor topluma örnek, saf ve temiz
sporcular yetiştirir, yetiştirmelidir, olimpik ruh aşılamalıdır. Ama bu şekilde
istismar edilerek yolsuzluklara bulaştırılmış görülüyor AKP Hükûmeti
tarafından. Şimdi, bu saf ve temiz duyguları yolsuzluk gibi kirli emellere alet
etmek spora teşvik ettiğimiz çocuklarımıza yapılan en büyük kötülüktür. İşte
AKP hükûmetleri bu kötülüğü yapmakta hiçbir mahzur görmemiş ve amatör spor
kulüplerini de istismar etmiş, kötü emellerine alet etmiştir. Bizim yaptığımız
araştırmalarda kulüp yöneticileri diyor ki: “Sayın vekilim, vallahi billahi
gönderilen bu paradan bir bardak çay bile içmedik.” Ne yaptınız? “Bize dediler ki:
‘Paraları şuraya dağıtın.’ Oralara dağıttık.” Bakın, arkadaşlarım, bu paralar
Akdeniz Oyunları’ndan sonra gönderildi ve Akdeniz Oyunları’nda yapılan,
Sayıştay raporlarına yansıyan yolsuzluklar yetmemiş gibi buradan oralara para
pompalanmaya devam edildi, bir. 
İki: Cumhurbaşkanlığı seçimlerinden
önce yapılan yardımların nereye gittiği belli değil, yerel seçimlerden önce bu
amatör spor kulüplerine verilen paraların nereye gittiği belli değil.
Mersin’imiz maalesef bu iktidar döneminde her yönüyle istismar edilmiştir.
Akdeniz Oyunları şehrimize şan, şöhret kazandıracağına dopingle anıldı,
Sayıştay raporlarına yansıyan yolsuzlukla anıldı, içinde futbol oynanması
mümkün olmayan Arena gibi stadyumlarla anıldı. Daha dün Kayseri’de yapılan bir
spor tesisinin, bir stadyumun 3 katından daha fazla bir paraya Mersin’de
stadyum yaptınız, doymadınız mı diye ben buradan Hükûmete soruyorum. Bu konu,
genç Gençlik ve Spor Bakanı için turnusol kâğıdıdır, ya o da kirlenecektir
ağabeyleri gibi ya da bu işin üzerine gidip aklanacaktır.
Teşekkür ediyorum. (CHP ve MHP
sıralarından alkışlar) 
BAŞKAN – Teşekkür ederiz Sayın Atıcı.
Gündem dışı üçüncü söz, baraj alanı
içinde kalan Sakarya’nın Kocaali ilçesi Ortaköy beldesinde yaşanan sorunlar
hakkında söz isteyen Sakarya Milletvekili Münir Kutluata’ya aittir.
Buyurunuz Sayın Kutluata.
3.- Sakarya Milletvekili Münir Kutluata’nın, baraj
alanı içinde kalan Sakarya’nın Kocaali ilçesinin Ortaköy beldesinde yaşanan
sorunlara ilişkin gündem dışı konuşması
MÜNİR KUTLUATA (Sakarya) – Sayın Başkan,
sayın milletvekilleri; yüce Meclisi saygıyla selamlıyorum. 
Üzerinde söz aldığım konu Sakarya’da
bir belde ve çevre köyleri halkının iktidar tarafından göçe zorlanmasıyla
ilgilidir. Bu belde Kocaali ilçesinin Melen Barajı rezervuar alanı içinde kalan
Ortaköy beldesidir. Göç ettirme işi belde halkına bugüne kadar yeni bir iskân
alanı göstermeden yapılıyor yani “Nereye gidersen git.” deniliyor. Devlet Su
İşlerinin İstanbul’daki 14. Bölge Müdürlüğü yetkililerince yapılan tebliğler,
17 Kasımda bu insanların sularının ve elektriklerinin kesileceği ve bir hafta
içinde jandarma gücüyle ile asırlardır yaşadıkları yerlerden çıkarılacakları
şeklindedir.
Konunun üç ilgili bakanlığı var: Orman
ve Su İşleri Bakanlığı, Çevre ve Şehircilik Bakanlığı -ki bu ikisine konu
tarafımdan defalarca iletilmiştir- üçüncü bakanlık da bu aileler sokağa
atılmakta olduğuna göre Aile ve Sosyal Politikalar Bakanlığı olmalıdır.
Bakanlıklar bu haksızlıkla ilgilenmemektedir. Sakarya’da, iktidar partisinin
biri bakan olmak üzere 5 milletvekili var, kimse konuyla ilgilenmiyor. Şehrin
valisi var, Büyükşehir Belediyesi ve ilçe belediyesi var, kimse ilgilenmiyor.
Hepsinin dilinde aynı gerekçe: “Bu insanlar istimlak bedellerini almışlar,
yapacak bir şey yok.” verilen cevap budur. İstimlak bedelini alamayan çok insan
var, istimlak bedelinin tamamını alamayan pek çok insan var. Ancak, mesele bu
değil. İktidara sormak lazım: Siz bu insanların yerlerini, yurtlarını istimlak
ederken kendilerine şunu sordunuz mu: “İstimlak bedelin budur, bunu mu almak istersin
yoksa sana gösterdiğim yeni iskân alanına ailenle, komşularınla, hayat tarzınla
birlikte yerleşmek mi istersin?” diye bir seçenek sunuldu mu? Sunulmamıştır.
Soma maden faciasının arkasından
çıkarılan ve maden işçilerinin derdine deva olmak yerine iktidarın her yasal
müşkülünü halletmeyi amaçlayan son, namlı torba yasanın 139’uncu maddesi
Ortaköy beldesi bahanesiyle bir düzenleme getirmişti. Söz konusu torba yasanın
139’uncu maddesi diyor ki: ”Sakarya ili Kocaali ilçesinde bulunan ve Melen
Barajı rezervuar alanı mutlak koruma alanında kalan yerleşim yerlerindeki
halkın iskân edilmesini sağlamak üzere Orman Bakanlığından belirli bir alan
TOKİ’ye devredilmiş ve tescil edilmiştir.” deniliyor. Yasada, bu alanın Ortaköy
ve çevre köylerinde yaşayan halk için Orman Bakanlığından alınıp TOKİ’ye
verildiği ifade ediliyor. Alanı Ortaköy halkı için TOKİ’ye veren Orman ve Su
İşleri Bakanlığı, ahaliyi zorla evlerinden çıkarmaya kalkışan da Orman ve Su
İşleri Bakanlığı Devlet Su İşleri Genel Müdürlüğü; çelişkiye dikkatinizi
çekiyorum.
Şimdi şu soruyu sormak zorundayız:
Madem Ortaköy halkını iskân etmek için orman arazisini TOKİ’ye verdiniz, neden
aileleri jandarma zoruyla sokağa atıyorsunuz?
Bu düzenlemeyi bütün ikazlarımıza
rağmen zamanında yapmadığınıza göre, en özel arazisi olan bölgeyi, Ortaköy’ün
çaresiz insanlarını bahane ederek TOKİ’ye neden veriyorsunuz? Bu hususu, torba
yasa görüşülürken, söz konusu 139’uncu madde için söz alarak dile getirmiştim.
Bir değişiklik önergesi vererek “Caferiye köyü sınırları içerisinde kalan alan
Ortaköy ve çevresindeki köylerin iskânı dışında bir maksat için kullanılamaz.”
ifadesinin eklenmesini istemiştim ama reddedilmişti. “Eğer Ortaköy’de yaşayan
insanlarımızın sorunları çözülmeyecekse, Türkiye'de yaşanmakta olan ve çoğu
zaman TOKİ’nin içinde bulunduğu olumsuzlukların ve şaibelerin bölgemize ve bu
ilçemize sirayet etmesini istemiyoruz.” demiştim. Şimdi, ilgili bakanlıkları,
kurumları ve makamları bu çelişkiyi ortadan kaldırmaya davet ediyorum; aksi
takdirde, kendi sorumsuzluğu yüzünden ortaya çıkan her sosyal problemden bir
rant kapısı açmayı beceren iktidar, Ortaköy halkının yaşadığı sorunları da
ranta tahvil etmeyi ihmal etmemiştir hükmüne varılacaktır. 
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederiz Sayın
Kutluata.
Gündeme geçmeden önce, sisteme girmiş
olan sayın milletvekillerimize birer dakika söz vereceğim.
Sayın Korkmaz...
V.- AÇIKLAMALAR
1.- Isparta Milletvekili S. Nevzat Korkmaz’ın, PKK ve
KCK’nın devlete paralel yapılar oluşturduğuna ve Hükûmetin üniter yapıyı
ortadan kaldıracak bu hain girişime neden müdahale etmediğini öğrenmek
istediğine ilişkin açıklaması 
S. NEVZAT KORKMAZ (Isparta) – Sayın
Başkan, AKP’li yıllar, PKK’nın taleplerinin AKP tarafından yerine getirildiği
yıllar olarak hatırlanacaktır. Adına “çözüm” denen süreç ülkemizin doğusunda
asayişi terör örgütüne bırakmış, devletin resmî görevlileri sokağa çıkamaz hâle
gelmiştir. Bölgede PKK ve KCK’nın, devlete paralel yapılar oluşturduğu, Kürtçe
ana dilde eğitim yapan okullar, mahkemeler, vergi daireleri ve alternatif
kolluk güçleri kurduğu bilinmektedir. En son, ecdat yadigârı toprakların bir
kısmında özerklik ilan edildiği basına yansımakta ve adım adım bu ilan
kitleselleştirilip yaygınlaştırılmaya çalışılmaktadır. Her konuya laf
yetiştiren Cumhurbaşkanı sessizdir, Başbakan sessizdir, İçişleri Bakanı
sessizdir. 
Milletimiz sormaktadır, bir: Sükût
ikrardan mı gelmektedir? İki: Hükûmet, üniter yapıyı ortadan kaldıracak bu hain
girişime neden müdahale etmemektedir? Üç: Bu densizliğin nereye gittiği
konusunda Hükûmetin bir fikri var mıdır? 
Teşekkür ederim. 
BAŞKAN – Teşekkür ederiz Sayın Korkmaz.

Sayın Yeniçeri…
2.- Ankara Milletvekili Özcan Yeniçeri’nin, ülkenin
genel durumuna ve iktidarın neyle meşgul olduğunu öğrenmek istediğine ilişkin
açıklaması
ÖZCAN YENİÇERİ (Ankara) – Teşekkür
ederim Sayın Başkan. 
Bir ülke düşünün ki Başbakanı klasik
Kerbela-modern Kerbela ayrımıyla meşgul olsun. Bir ülke düşünün ki fiilen tek
yetkili hâle gelen Cumhurbaşkanı Erdoğan yönetiminde, Amerika’nın baskısıyla
peşmergeye koridor açsın. Bir ülke düşünün ki terörist olarak nitelendirdiği
örgüte kendi eliyle yardım yapsın. Bir ülke düşünün ki sokaklarında 1,5 milyon
insan serseri mayın gibi mülteci olarak dolaşsın. Bir ülke düşünün ki
denizlerinde ancak günaşırı meydana gelen kaza sonucu boğulmalardan haberdar
olunabilen kaçak insanlar bulunsun. Bir ülke düşünün ki Enerji Bakanı zamanın
büyük kısmını madenlerde meydana gelen kitlesel ölümlere refakat etmekle meşgul
olsun. Bir ülke düşünün ki teröristler yol kessin, vergi toplasın, yargı infazı
yapsın, özerklik üstüne özerklik ilan etsin. Bir ülke düşünün ki birileri
İmralı’da yol, birileri sınırlarda Kürdistan haritası çizsin. Böyle bir ülkede
kamu düzeninden, demokrasiden ya da istikrardan bahsedilebilir mi? Dahası,
böyle bir ülkede sizce bir iktidar var mıdır, varsa neyle meşguldür?
(Mikrofon otomatik cihaz tarafından
kapatıldı)
BAŞKAN – Teşekkür ederiz Sayın
Yeniçeri. 
Sayın Koçer…
3.- Gaziantep Milletvekili Abdullah Nejat Koçer’in,
Gaziantep’te yapılan Türkiye İnovasyon Haftası Toplantısı’na ve Gaziantep’in
inovasyon vadisi olma yolunda ilerlediğine ilişkin açıklaması
ABDULLAH NEJAT KOÇER (Gaziantep) –
Teşekkür ederim Sayın Başkan. 
Geçtiğimiz hafta Gaziantep’te yapılan
Türkiye İnovasyon Haftası toplantısında, üç günde 8 bin katılımcı ile tüm
illerin katılımcı rekoru kırıldı. İnovasyon Haftası dolasıyla bu başarılı
organizasyonu yapan Türkiye İhracatçılar Meclisi ve Ekonomi Bakanlığımıza
buradan teşekkür etmek istiyorum. Marka şehir Gaziantep’i Türkiye’nin yenilikçi
şehri yapmak yolunda çalışmalar yapan Gaziantep Sanayi Odamıza, Ticaret Odamıza
ve ihracatçı birliklerimize buradan teşekkür etmek istiyorum. Kendi
inovasyonunu kendi geliştiren Gaziantep’in inovasyon vadisi olma yolunda
ilerlediğini de memnuniyetle ifade etmek istiyor, yüce heyetinizi saygıyla
selamlıyorum. 
BAŞKAN –
Teşekkür ederiz Sayın Koçer. 
Sayın Dibek…
4.- Kırklareli Milletvekili Turgut Dibek’in, Türkiye
Petrolleri Anonim Ortaklığının personel alımı ilanının yeniden düzenlemesi
gerektiğine ilişkin açıklaması
TURGUT DİBEK
(Kırklareli) – Teşekkür ediyorum Sayın Başkanım. 
Sayın Başkanım,
Türkiye Petrolleri Anonim Ortaklığı Batman, Mardin, Siirt, Diyarbakır, Adıyaman
ve Trakya bölge müdürlüklerinde personel alımı için bir ilan vermişti geçtiğimiz
günlerde. 
Şimdi, benim
seçim bölgem olan Kırklareli’nin Lüleburgaz ilçesinde bulunan Trakya Bölge
Müdürlüğüne de 35 personel alınacak değişik dallarda. Gelin görün ki şöyle bir
sorun var: Şimdi, ilanda, alınacak olan personelin Kırklareli’nde ikamet etmesi
gerekiyor ama herhangi bir zaman sınırı konmadığı için yani “son altı aydır, üç
aydır, bir yıldır” gibi ikamet sınırı konmadığı için, düne kadar Türkiye’nin
her yerinden çok sayıda insan gerçeğe aykırı bir şekilde Kırklareli’ne ikametgâhını
nakletmiş. Dolayısıyla, burada, o kentte oturan ve yeterliliği bulunan
vatandaşlarımızın hakları gasbedilmiştir. 
Ben buradan hem
Enerji ve Tabii Kaynaklar Bakanlığını hem TPAO’yu uyarıyorum. Yani, bu şekilde
bir ilan insanların haklarını hiçe saymaktır ve iyi niyetin de kötüye
kullanılmasının önünü açmaktadır. Bu ilanla ilgili olarak mutlaka yeniden bir
düzenleme yapmaları gerekir. Ve 105 kişi çağrılmış Kırklareli’nde, bunun 53
kişisi dışarıdan maalesef. 
BAŞKAN –
Teşekkür ederiz Sayın Dibek. 
Sayın Atıcı…
5.- Mersin Milletvekili Aytuğ Atıcı’nın, Palu-Genç-Muş
demir yolunun yer değiştirmesiyle ilgili ihalede yolsuzluk yapıldığına ilişkin
açıklaması
AYTUĞ ATICI
(Mersin) – Teşekkür ederim Sayın Başkan. 
Değerli
arkadaşlar, Palu-Genç-Muş demir yolunun yer değiştirilmesiyle ilgili ihalede
AKP döneminde tam 740 milyon yani 740 trilyon lira usulsüzlük yapıldığını ve bu
yolsuzluğu örtbas etmek için özel kanunlar çıkarıldığını defalarca buradan
sizlere anlatmıştım. 
Bugün, 740
milyon para haksız bir şekilde verildiği hâlde, işin yüzde 50’si
tamamlanmıştır. Kalkınma Bakanlığının resmî olarak yazdığına ve bildirdiğine
göre, yenen 740 milyon lira yetmemiş ve ilgili firmaya -dikkat edin- tam 930
trilyon lira yeniden para aktarılmıştır. Yani usulsüzce ödenen para 1 milyar
630 milyon 563 bin liraya yani 1,5 katrilyon liradan daha fazla bir paraya
çıkmıştır. AKP hükûmetlerinin ülkemizi getirdiği nokta budur ve utanç
vericidir.
BAŞKAN – Teşekkür ederiz Sayın Atıcı.
Sayın Öğüt…
6.- İstanbul Milletvekili Kadir Gökmen Öğüt’ün, İstanbul
Büyükşehir Belediyesinin 2012 yılında oy birliğiyle reddettiği imar planında
Çevre ve Şehircilik Bakanlığınca değişiklik yapılmasının gerekçesini öğrenmek
istediğine ilişkin açıklaması
KADİR GÖKMEN ÖĞÜT (İstanbul) – Teşekkür
ediyorum Sayın Başkanım.
İstanbul Büyükşehir Belediyesinin 2012
yılında oy birliğiyle reddettiği, 17 Aralık yolsuzluk operasyonuyla birlikte
adı gündemden düşmeyen Cengiz İnşaatın sahibi Mehmet Cengiz’in Ataşehir’deki
arazisiyle ilgili imar planına, Belediye Meclisi baypas edilerek Çevre
Bakanlığınca değişiklik yapılmıştır. Yeni imar planı daha bir iki ay önce
askıya çıkmıştır ancak bu süre içinde Cengiz İnşaat çoktan inşaatını
tamamlamıştır. İBB Meclis kararını hiçe saymak suretiyle birilerine emsal
değerinin üzerinde özel imar çıkarmak nasıl izah edilebilir? 
Bakanlığın Belediye Meclisinin seçilmiş
üyelerinin verdiği kararı yok sayarak Çevre ve Şehircilik Bakanlığınca planda
değişiklik yapılmasının gerekçesi nedir?
İnşaatın çoktan bitme noktasına geldiği
düşünüldüğünde Bakanlık mı Cengiz İnşaatın yaptığı binaya uygun imar
değişikliği yapmıştır yoksa imar değişikliği Cengiz İnşaata önceden bildirilmiş
midir? 
Ataşehir’deki bir alanın Ümraniye
Belediyesine verilmesinin sebebi de bu imar değişikliklerinde kolaylık sağlamak
mıdır?
Teşekkür ediyorum.
BAŞKAN – Teşekkür ederiz Sayın Öğüt.
Sayın Yılmaz…
7.- Afyonkarahisar Milletvekili Kemalettin Yılmaz’ın,
Afyonkarahisar’ın yaşanılabilir kentler arasında 58’inci, eğitimde ise 52’nci
sırada olduğuna ve Hükûmetin Afyonkarahisar’ın öğretmen ve derslik açığını
kapatmayı düşünüp düşünmediğini öğrenmek istediğine ilişkin açıklaması 
KEMALETTİN YILMAZ (Afyonkarahisar) –
Teşekkürler Sayın Başkanım.
Ekonomik, sosyal, kültürel, eğitim,
sağlık ve çevre kriterlerine göre yapılan bir araştırmada seçim bölgem olan
Afyonkarahisar, yaşanılabilir kentler arasında 58’inci sıradadır. 
Afyonkarahisar’da hâlen 8.500 norm
kadronun 1.800 tanesi boştur. 1.370 tane de derslik açığı vardır. Eğitim
sıralamasında ise Afyonkarahisar maalesef 52’nci sıradadır. Afyonkarahisar’ın
öğretmen ve derslik açığını kapatmayı düşünüyor mu Hükûmet? 
Diğer taraftan, şubat ayında öğretmen
ataması yapılacak mı? Özellikle branş dersi öğretmenlerine şu ana kadar yapılan
haksızlıkları ne zaman gidermeyi düşünüyorlar? Yetkilileri göreve çağırıyorum.
Saygılar sunuyorum efendim.
BAŞKAN – Teşekkür ederiz Sayın Yılmaz.
Sayın Tanal…
8.- İstanbul Milletvekili Mahmut Tanal’ın, Şanlıurfa
ilinin sorunlarına ilişkin açıklaması
MAHMUT TANAL (İstanbul) – Teşekkür
ederim Sayın Başkan.
Şanlıurfa ilimizde şehir merkezinde
otopark yok, otoparklar yetersiz. Şanlıurfa ilimizde engelli vatandaşlarımızın
şehir merkezine çıktığı zaman tuvalet ihtiyacını karşılayabilecekleri
tuvaletler yok. 
Şanlıurfa ilimizde üniversite
kampüsünde üniversiteye gidip gelecek öğrencilerimiz için yeteri kadar belediye
otobüsü sayısı ve seferleri düzenlenmemiş. Bu açıdan vatandaşımız mağdur. 
Ayrıca, tarihî yerlerle ilgili, E-5
kara yollarının üzerinde tarihî yerleri, turistik yerleri belirten tabelalar
yok. 
Bakanlıkların bu konularla, bu
mağduriyetlerle ilgilenmesini arz eder, hepinize saygılarımı sunarım.
BAŞKAN – Teşekkür ederiz Sayın Tanal.
Sayın Yüceer…
9.- Tekirdağ Milletvekili Candan Yüceer’in,
13/9/2014’te Resmî Gazete’de yayımlanan Millî Eğitim Bakanlığı Ortaöğretim
Kurumları Yönetmeliğinde Değişiklik Yapılmasına Dair Yönetmelik’e göre yapılan
işlemlere ilişkin açıklaması
CANDAN YÜCEER (Tekirdağ) – Teşekkür
ediyorum Sayın Başkan.
13 Eylülde Resmî Gazete’de sessiz
sedasız yayımlanan Millî Eğitim Bakanlığı Ortaöğretim Kurumları Yönetmeliğinde
Değişiklik Yapılmasına Dair Yönetmelik’le liselerde ara sınıflara puan koşulu
aranmaksızın nakil olacağı getirilmiştir. Yönetmeliğe göre, 10, 11 ve 12’nci
sınıfların nakilleri için taban puan şartı aranmazken öğrenci puanı kaç olursa
olsun nakil yaptırılabilecektir. Bunun öncesinde de kontenjan artırımına
gidilerek, sınıf mevcutları 30’dan 34’e çıkarılarak boş kontenjan
yaratılmıştır. Kayırılan imtiyazlı öğrencilerin kimler olabileceğini,
geçtiğimiz günlerde Üsküdar Amerikan Lisesindeki okulun kontenjanının dolmasına
ve öğrencinin puanının ön kayıt için bile yetersiz olmasına karşın, İstanbul İl
Millî Eğitim Müdürü ve bizatihi Millî Eğitim Bakanı tarafından söylenmesiyle,
emriyle kayıt yapıldığı basına yansıdı. Bu öğrencinin özel bir yayın grubunun
yönetim kurulu başkanının torunu olduğu iddia ediliyor ve Bakan Avcı’nın kayıt
konusunda bizzat emir verdiği öne sürülüyor. Bu nasıl olabiliyor? Bu, hukuka,
vicdana sığabilir mi diyorum ben buradan. 
(Mikrofon otomatik cihaz tarafından
kapatıldı)
CANDAN YÜCEER (Tekirdağ) – Bir çocuğun
geleceğinin hakkı gasbedilebilir mi? 
BAŞKAN – Teşekkür ederiz Sayın Yüceer. 
Sayın Sarıbaş…
10.- Çanakkale Milletvekili Ali Sarıbaş’ın,
Çanakkale’nin Ayvacık ilçesinin Küçükkuyu beldesinde bulunan Küçükkuyu
İlköğretim Okulunun depreme dayanıklı olmadığı gerekçesiyle yedi aydır kapalı
olduğunun doğru olup olmadığını ve bu okulla ilgili hangi işlemlerin
yapıldığını öğrenmek istediğine ilişkin açıklaması
ALİ SARIBAŞ (Çanakkale) – Teşekkür
ederim Sayın Başkan.
Sizlerin aracılığıyla Millî Eğitim
Bakanıma sormak istiyorum. Ayvacık Küçükkuyu beldemizde bulunan Küçükkuyu
İlköğretim Okulunun yedi aydır depreme dayanıklı olmadığı gerekçesiyle kapalı
olduğu doğru mudur? Doğruysa bu okulumuzla ilgili bugüne kadar hangi işlemler
yapılmıştır? Küçükkuyu Belediye Başkanlığının bu okulumuzla ilgili “Biz
Belediye olarak bu okulu yapalım ve tekrar öğretime açalım.” diye başvurusu
olduğu hâlde yetkililerin “Siz karışmayın, biz yapacağız.” diye uyardıkları
doğru mudur? Siz yaptığınıza göre okulun Küçükkuyu Belediye Başkanlığı
tarafından yapılmasına niçin izin verilmemiştir? Küçükkuyu İlköğretim Okulu
kapalı olduğu için öğrenciler başka bir okula gitmek zorunda. Sabahçı ve
öğlenci olarak da sabahın sekizinde ders başlayıp beş dakikalık teneffüslerle öğretim
gördüğünden haberiniz var mıdır?
Teşekkür ederim. 
BAŞKAN – Teşekkür ederiz Sayın Sarıbaş.

Sayın Küçük…
11.- İstanbul Milletvekili Sedef Küçük’ün, bazı sanatçı
ve iş adamlarının yabancı bir gençlik örgütüyle iş birliği yaparak Gezi
protestolarını hazırladığına yönelik bir fezleke hazırlayanları kınadığına
ilişkin açıklaması
SEDEF KÜÇÜK (İstanbul) – Teşekkür
ederim Sayın Başkan. 
Bazı sanatçı ve iş adamlarının yabancı
bir gençlik örgütüyle iş birliği yaparak Gezi protestolarını hazırladığına
yönelik geçtiğimiz yıl polis tarafından bir fezleke hazırlandığı, Radikal
muhabiri İsmail Saymaz tarafından ortaya çıkarıldı. Böyle akıllara zarar bir
fezleke hazırlanmış olması, hepimizin güvenliğini sağlaması gereken polislerin,
siyasetin dümen suyuna girdiğinde olabilecekler açısından aydınlatıcıdır. Bu
fezlekeyi hazırlayanları ve hazırlatanları kınıyorum. Böyle yapılarak hedef
gösterilen kişilere karşı güvenlik güçlerinin de bir özür borcu vardır diye
düşünüyorum. 
Çok teşekkür ederim. 
BAŞKAN – Teşekkür ederiz Sayın Küçük.
Sayın Düzgün…
12.- Tokat Milletvekili Orhan Düzgün’ün, Tokat’ta bir
doğa katliamı yaşandığına ilişkin açıklaması
ORHAN DÜZGÜN (Tokat) – Teşekkür
ediyorum Sayın Başkan. 
Sayın Başkan, Tokat’ta bir doğa
katliamı yaşanıyor. Daha geçtiğimiz yaz Zile’de, belediye tankerlerle evlere su
götürmek zorunda kaldı. Hâl böyleyken şimdi Çekerek Çayı üzerine 3 adet HES
kuruluyor ve 19 tane köy muhtarı feryat figan hâlinde çünkü bu HES’lerin
kurulması sonucunda buradaki toprakların kuruyacağı ve ekime müsait olmayan bir
hâle geleceği çok açık olarak görülmekte. Aynı şeklide, Reşadiye’de Zinav
Gölü’ndeki olağanüstü güzel kanyonlar taş ocağı olarak kullanılıyor. Şu anda
dinamitler patlıyor orada. Yine, Kelkit Çayı, Kelkit Ovası perişan edilmiş
durumda. Şu anda Kelkit Çayı akmıyor. Binlerce dönüm tarım arazisi susuzlukla,
kuraklıkla karşı karşıya kalmış durumda, nehirdeki bütün canlı hayat sona ermiş
durumda. Bu ülkenin Tarım Bakanı, Çevre Bakanı ne iş yapar merak ediyorum. 
Teşekkür ediyorum. 
BAŞKAN – Teşekkür ederiz Sayın Düzgün. 
Sayın Demir…
13.- Muğla Milletvekili Nurettin Demir’in, Muğla
Yatağan’da bazı kişilerin sahte belgelerle iş yerlerinde teftişler yaptığına ve
Şanlıurfa’da toplum yararına program kapsamında işe alımlarla ilgili sorunlara
ilişkin açıklaması
NURETTİN DEMİR (Muğla) – Teşekkür
ederim Sayın Başkan. 
Muğla Yatağan’da son günlerde bazı
kişilerin sahte belgelerle iş müfettişliği unvanını kullanarak iş yerlerinde
teftiş yaptıklarına dair şikâyetler tarafıma iletilmektedir. Ayrıca, bu
kişilerin kitap, dergi ve benzeri nitelikteki yayınları da para karşılığı
sattığı iddia edilmektedir. Bu konuda herhangi bir denetim yapılmakta mıdır?
Şanlıurfa’da
toplum yararına program kapsamında işe alımlar yapılmaktadır. Daha önce de bu
konuda sorunlar dile getirmiştim. İşe alımlar kurasız olarak yapılmakta,
AKP’lilerin kendi yakınlarını aldıkları iddia edilmektedir. Her sene 10 bin
kişinin başvurduğu kayıtlara bu sene daha az kişi kaydını yaptırmıştır. Onlara
nasıl haber verildiği bilinmemektedir. Bu alımlar nasıl yapılmaktadır? Bu
garibanlar ne yapacaktır?
Teşekkür ederim.
BAŞKAN –
Teşekkür ederiz Sayın Demir.
Sayın Türkoğlu…
14.- Osmaniye Milletvekili Hasan Hüseyin Türkoğlu’nun,
Başbakan Ahmet Davutoğlu’nun Alparslan Türkeş’le ilgili bazı ifadelerine
ilişkin açıklaması
HASAN HÜSEYİN
TÜRKOĞLU (Osmaniye) – Teşekkür ederim Sayın Başkan.
Başbakan Sayın
Davutoğlu rüyalarında Hegel’i gördüğünü söylemekte, bizim de rüyalarımızda
merhum Başbuğ Türkeş’i görüp görmediğimizi merak etmektedir. Tabii ki her Türk
milliyetçisinin rüyasında merhum Başbuğ Türkeş’i görmesi söz konusudur. Merhum
Başbuğ rüyalarımızda bizlerden Türk vatanını ve Türk milletini bölenlerden,
bölünmesine göz yumanlardan ve teröristlerle müzakere edenlerden hesap
sormamızı istemektedir. Ayrıca merhum Başbuğ Türkeş, milliyetçiliği ayaklar
altına alanlardan ve “Milliyetçilikle hesaplaşma zamanı geldi.” diyen
Davutoğlu’nun bugünlerde milliyetçi olmak suretiyle bir istismara soyunmuş
olmasından da hesap sormamızı istemektedir.
Teşekkür ederim.
BAŞKAN – Teşekkür
ederiz Sayın Türkoğlu.
Sayın Acar…
15.- Antalya Milletvekili Gürkut Acar’ın, 17 ve 25
Aralık yolsuzluk soruşturmalarıyla ilgili takipsizlik kararının Maliye
Bakanlığı İstanbul Muhakemat Müdürüne tebliğiyle ilgili olarak Adalet
Bakanından bilgi almak istediğine ilişkin açıklaması
GÜRKUT ACAR
(Antalya) – Teşekkür ederim Sayın Başkan.
17 Aralık ve 25
Aralık yolsuzluk soruşturmaları, savcı değişiklikleri, hâkim değişiklikleri,
yasal mevzuat değişikliklerinin ardından takipsizlik kararıyla sonuçlandırıldı.
Yani Türkiye’de bağımsız yargı ve hukuk olmadığı için bu sonuca şaşırmıyorum.
Şimdi, 25
Aralıkla ilgili Hazine adına itiraz etme yetkisi Maliye Bakanlığı İstanbul
Muhakemat Müdürlüğündedir. Oraya da müdahale edildi, Muhakemat Müdürü izne
gönderildi, sonra emekli edildi ve yerine yeni bir müdür geldi. Bu müdür de
soruşturmada takipsizlik kararı veren savcının eşi. Yani savcının kararını eşi
inceleyecek, sanki aile içi bir mesele gibi. Bunu anlamak mümkün değil ama ben
yine de sormak istiyorum Adalet Bakanından: Savcıların takipsizlik kararı
İstanbul Muhakemat Müdürüne tebliğ edilmiş midir? Hangi tarihte tebliğ
edilmiştir; edilmemişse gerekçesi nedir? Muhakemat Müdürlüğü bu tebligata ne
yanıt vermiştir? Aile yargılaması beklenen sonucu vermiş midir? Türk halkının
bunu bilmeye hakkı olduğunu düşünüyorum.
Saygılarımla,
teşekkür ederim.
BAŞKAN –
Teşekkür ederiz Sayın Acar.
Sayın Işık…
16.- Kütahya Milletvekili Alim Işık’ın, son günlerde
Cizre ve Silopi’de PKK terör örgütünün gençlik yapılanması tarafından yapılan özerklik
ilanlarına karşılık Hükûmetin bir açıklama yapması gerektiğine ilişkin
açıklaması
ALİM IŞIK
(Kütahya) – Teşekkür ediyorum Sayın Başkan.
Son günlerde
Cizre’de ve Silopi’de Türk emniyet güçlerinin gözleri önünde PKK terör
örgütünün gençlik yapılanması tarafından yapılan özerklik ilanlarına karşılık
Hükûmetin herhangi bir açıklamada bulunmaması ve medyaya yansıyan görüntüler
aziz milletimizi kahretmektedir. Ülkeyi yöneten AKP yöneticilerinin bu konuda
herhangi bir seslerinin çıkmamasına karşın, her gün televizyonlara çıkarak
siyasi propaganda yapmaları, ancak terör örgütüne karşı sözde çözüm sürecinin
aksamaması adına herhangi bir eylemde bulunmaması bu millete ihanettir diyorum
ve Hükûmeti bu konuda Türkiye Büyük Millet Meclisi başta olmak üzere aziz Türk
milletine bir açıklama yapmaya davet ediyorum.
Teşekkür
ediyorum.
BAŞKAN –
Teşekkür ederiz Sayın Işık.
Sayın Yılmaz…
17.- Adana Milletvekili Seyfettin Yılmaz’ın, Adana
ilinin sorunlarına ilişkin açıklaması
SEYFETTİN YILMAZ
(Adana) – Teşekkür ediyorum Sayın Başkan.
Hafta sonu
Adana’da toplumun çeşitli kesimleriyle yaptığım görüşmelerde ve ziyaretlerde…
Adana, biliyorsunuz, 1950’li yıllarda ilk sanayileşen kentlerden biri olmasına
rağmen, özellikle, Adalet ve Kalkınma Partisinin on iki yıldır uyguladığı yanlış
politikalar neticesinde -tarım ve sanayi kenti olan Adana- şu anda birtakım
kaoslarla baş başa kalmıştır. Özellikle taşeronlaşmanın yaygın olduğu kentimiz,
Türkiye'de işsizler arasında en işsiz kent olarak geçmektedir. İki yıl önce
çıkan teşvik yasası da bu süreci körüklemiştir. Adana’yla ilgili Hükûmet
tarafından özel birtakım önlemler alınmadığı takdirde sosyal patlamanın
boyutlarının ileri dereceye varacağını belirtmek isterim.
Yine, geçen yıl
burada orman ve hazine arazilerinin satışıyla ilgili çıkan yasanın
uygulamalarında çok ciddi sıkıntılar yaşanmakta. Bölgeyi gezdiğimizde,
özellikle hazinenin uhdesinde bulunan tarım amaçlı kullanılan arazinin
satışlarında...
(Mikrofon
otomatik cihaz tarafından kapatıldı)
BAŞKAN –
Teşekkür ederiz Sayın Yılmaz.
Son olarak,
Sayın Öz…
18.- Manisa Milletvekili Sakine Öz’ün, Manisa’nın
Salihli ilçesinin bazı mahallelerinde taşımalı eğitim ihalesinin
sonuçlanmadığına ve Millî Eğitim Bakanlığınca ailelere bir yardım yapılmasının
düşünülüp düşünülmediğini öğrenmek istediğine ilişkin açıklaması
SAKİNE ÖZ
(Manisa) – Teşekkür ederim Sayın Başkan.
Manisa ili
Salihli ilçesinin Burhan, Damatlı, Eminbey gibi bazı mahallelerinde okul
hatlarının dönemin yarısına gelinmiş olmasına rağmen taşımalı sistemle
taşınacak okulların ihalesi bitmemiş ve çocuklar taşınamamaktadır. Dar gelirli
Eskiköy, Yenimahalle olarak adlandırdığımız yerleşim yerlerindeki
çocuklarımızın okuyabilmesi için aileler olmayan paralarına rağmen çaba
harcamaktadırlar. İhalenin bugüne kadar sonuçlanmamasının sorumlusu Millî
Eğitim Bakanlığıdır. Bu sorumluluktan dolayı bu haklarını kullanamayan ailelere
Bakanlık tarafından eğitim yardımı veya yol parası gibi bir yardım yapılması
düşünülecek midir? Buradan Bakanlığa sormak istiyorum.
Teşekkür ederim.
BAŞKAN –
Teşekkür ediyoruz Sayın Öz.
Gündeme
geçiyoruz sayın milletvekilleri. 
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- BDP Grubu adına Grup Başkan Vekili Bingöl
Milletvekili İdris Baluken’in, Hatay’ın Suriye sınırında güvenliğin nasıl
sağlandığının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1108)
Türkiye Büyük Millet Meclisi
Başkanlığına
Akçakale’de
yaşanan ve 5 kişinin ölümüne yol açan olaydan sonra Türkiye sınırlarında
Suriyeli muhaliflere silahlı yardımda bulunulduğuna dair çeşitli haberler
kamuoyuna yansımıştır. Bu iddiaların ve Türkiye'nin Suriye’yle özellikle Hatay
sınırında güvenliğin nasıl sağlandığının araştırılması için Anayasa'nın
98'inci, Türkiye Büyük Millet Meclisi İçtüzüğü’nün 104 ve 105'inci maddeleri
uyarınca Meclis araştırması açılmasını arz ederim.
İdris Baluken
BDP Grup
Başkan Vekili
Gerekçe:
Şanlıurfa'nın
Akçakale ilçe merkezine sınıra yaklaşık 200 metre mesafede olan Toprak
Mahsulleri Ofisinin lojmanlarının olduğu bölgeye 3 Ekim 2012 tarihinde saat
15.30 sularında Suriye'den atılan bir top mermisi isabet etmiş ve herhangi bir
can kaybı yaşanmamıştır. Bu olayın üzerinden bir saat geçmeden bu kez aynı
bölgedeki Kazım Karabekir Caddesi'ne Suriye tarafından atılan iki havan mermisi
düşmesi sonucunda anne Zeliha Timuçin ve çocukları Fatoş, Ayşegül, Zeynep ve
yakınları Gülşen Özer hayatını kaybetmiştir. Akçakale'deki bu olaydan önce ve
sonra da çeşitli zamanlarda Suriye'nin Hatay sınırında özellikle Hatay'ın bazı
ilçelerine zaman zaman havan toplarının düştüğü görülmüştür. Bu olayların
olduğu sırada Türkiye sınırlarında, Suriye'de yönetime karşı savaşan paralı
askerlere, El Kaide üyelerine ve Suriyeli muhaliflere para ve silah yardımında
bulunulduğuna dair çeşitli haberlerin Türkiye basınına yansıdığı görülmüştür.
Yine, yakın
zamanda Hatay'da Suriyeli mültecilerin zaman zaman silahlı eğitim aldıkları,
mülteci kampında karargâh kurdukları ve ambulanslar aracılığıyla Suriye'deki
rejime karşı savaşan muhalif güçlere silah yardımında bulunulduğuna dair
çeşitli güçlü iddialar, gerek Hatay halkı arasında yayılmış gerek Türkiye'deki
iç basına zaman zaman yansımıştır.Bu haberlerde, aynı zamanda Hatay'ın
Yayladağı ilçesindeki bir apartmanın tamamen Suriye'den getirilen paramiliter
güçlere ayrıldığı ve burada bomba yapımı için özel olarak boruların kesildiği
şeklinde birtakım önemli bilgilerin yer aldığı gözlenmiştir. Yaşanan bu
olaylar, bir yandan Hatay halkının sürekli gerginlik içinde olmasına ve
dolayısıyla, Türkiye kamuoyunun da her geçen gün daha da endişelenmesine neden
olmaktadır. Hatay'da Suriyeli muhaliflere herhangi bir silah yardımında bulunup
bulunulmadığına dair haberlerin açıklığa kavuşturulması, Türkiye'ye yönelik
saldırıların provokasyon olma ihtimalinin açığa çıkarılması, olası bir
provokasyona karşı hazırlıkların incelenmesi ve Türkiye kamuoyunun bu konuda
yeterince aydınlatılması amacıyla, Hatay'ın Suriye sınırında güvenliğin nasıl
sağlandığının araştırılması için, Anayasa'nın 98’inci, TBMM İçtüzüğü'nün 104 ve
105'inci maddeleri uyarınca Meclis araştırması açılmasını arz ederim.
2.- İstanbul Milletvekili Celal Dinçer ve 29
milletvekilinin, ülkemizin enerji politikasının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1109)
Türkiye Büyük
Millet Meclisi Başkanlığına
Türkiye'nin enerji konusunda yüzde 70
oranda dışa bağımlı olduğu gerçeği, ülkemiz ne kadar gelişme gösterse de asla
bir prestije sahip olunamayacağının ifadesidir. 
Her yıl enerji tüketimimizin yüzde 4,5
ile 5 oranında arttığı ve bu artışa bağlı olarak, üretim gerçekleşmezse dışa
bağımlılığın daha da artacağı gerçeğinden hareketle, enerjide dışa bağımlılık,
arz güvenliğini ve ülkenin ekonomik, ticari ve sanayi geleceğini riske
sokmaktadır. Bu nedenle, enerjide dışa bağımlılığımız acilen ve düzenli bir
şekilde azaltılmalıdır. Ancak Türkiye'de bugüne kadar enerji açığını kapatmak
için tek çare olarak yeni enerji yatırımları öngörülmüş, yeni yatırım denince
de ithal kaynaklara ve fosil yakıtlara başvurulmuştur. Bu durum da hem dışa
bağımlılığı hem de sera gazlarının salınımını arttırmıştır.
2011 yılında üretilen elektriğin yüzde
10'u ithal kömürden üretilmiştir. Mevcut kurulu gücün yüzde 181 düzeyinde olan
8.965 megavat kapasitedeki taşkömürü santrallerine lisans verilmiş olup, 11.765
megavat kapasitedeki yatırımların lisans başvuruları ise inceleme
aşamasındadır. Bu santrallere lisans verilmesi hâlinde, çok büyük çoğunluğu
ithal kömüre dayalı santrallerin yaratacağı ilave kapasite 20.730 megavata
ulaşacaktır. Bir başka deyişle, Türkiye'de kurulu gücün yüzde 41'i kadar yeni ithal kömür
santrali kurulacaktır. 
21 Mayıs 2009 tarihli Elektrik Enerjisi
ve Arz Güvenliği Strateji Belgesi’nde yerli ve yenilenebilir enerji
kaynaklarının kullanımı için alınacak tedbirler sonucunda, elektrik üretiminde
doğal gazın payının yüzde 30'un altına düşürüleceği ifade edilmiştir. Ancak
2011 yılında üretilen elektriğin yüzde 44,7'si doğal gazdan üretilmiştir.
Ayrıca, mevcut kurulu gücün yüzde 281 oranında 14.104 MW kapasitede doğal gaz
santral lisansı verilmiştir. Başvuru, inceleme-değerlendirme aşamasındaki santrallerin
kurulu gücü ise 30.422 MW'dir. Bu santrallerin de lisans alması durumunda
44.525 MW kapasiteyle bugünkü toplam kurulu gücün yüzde 88'i oranında ilave
doğal gaz santrali kurulacaktır. 
Bu nedenlerle, ileride yeni bir sorunla
karşılaşılmaması için, ülkemizde enerji ihtiyacımızın azaltılması ve dışa
bağımlılığın en aza indirilmesi, rüzgâr ve güneş enerjisi alanlarında enerji
kullanımı ve üretimini teşvik etmek ve yaygınlaştırmak ve alınacak tedbirleri
belirlemek amacıyla Anayasa’nın 98’inci, TBMM İçtüzüğü’nün 104 ve 105’inci
maddeleri uyarınca Meclis araştırması açılmasını arz ve teklif ederiz. 
1) Celal Dinçer (İstanbul)
2) Mustafa Sezgin Tanrıkulu (İstanbul)
3) Aylin Nazlıaka (Ankara)
4) Veli Ağbaba (Malatya)
5) Umut Oran (İstanbul)
6) İhsan Özkes (İstanbul)
7) Engin Altay (Sinop)
8) Ahmet İhsan Kalkavan (Samsun)
9) Candan Yüceer (Tekirdağ)
10) Doğan Şafak (Niğde)
11) İlhan Demiröz (Bursa)
12) Ali Serindağ (Gaziantep)
13) Mahmut Tanal (İstanbul)
14) Mehmet Şeker (Gaziantep)
15) Mehmet Ali Ediboğlu (Hatay)
16) Ali Sarıbaş (Çanakkale)
17) Özgür Özel (Manisa)
18) Namık Havutça (Balıkesir)
19) Ali Haydar Öner (Isparta)
20) Mehmet Hilal Kaplan (Kocaeli)
21) Kadir Gökmen Öğüt (İstanbul)
22) Nurettin Demir (Muğla)
23) Mustafa Serdar Soydan (Çanakkale)
24) Hasan Ören (Manisa)
25) Haydar Akar (Kocaeli)
26) Gürkut Acar (Antalya)
27) Selahattin Karaahmetoğlu (Giresun)
28) Sedef Küçük (İstanbul)
29) Ramis Topal  (Amasya)
30) Aytuğ Atıcı (Mersin)
3.- İstanbul Milletvekili Umut Oran ve 28
milletvekilinin, 23/10/2012 tarihinde yaşanan depremden sonra Van’da yaşanan
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1110)
Türkiye Büyük
Millet Meclisi Başkanlığına
Van merkez ve çevresinde 23 Ekim 2012'de
yaşanan büyük deprem ve sonrasında yaşanan artçılarla birlikte yüzlerce
yurttaşımız yaşamını yitirdi, on binlerce insanımız ise evsiz kaldı. Zorlu bir
kış koşulunun ardından Vanlı kardeşlerimizin hâlen büyük güçlükler yaşadığını,
aradan geçen on ayın ardından 19-20 Ağustos 2012 tarihlerinde Van merkez,
Muradiye ve Erciş ilçeleri ile Canik Köyü'nde yerinde yaptığımız incelemelerde
saptadık. 
Van genelinde birçok örneği olduğu gibi
Canik Köyü ve çevresinde 17 cami yıkılmasına karşın aradan geçen üç yüz günü
aşkın sürede yenileri yapılmadı. Canik'te sağlık ocağı bulunmasına karşın
personelin lojmanının yapılmaması nedeniyle personelin hafta sonu köyde kalması
mümkün olmamakta ve tetanos aşısı dahi yapılamamakta, bunun için büyük masraf
yapan köylü yurttaşlarımız 50 kilometre ilerideki Van'a gitmek zorunda
kalmaktadır.
Muradiye ilçesinde hizmet veren DSİ,
Tapu Kadastro, meteoroloji müdürlükleri ile cezaevinin kapatılması nedeniyle
zaten zorda olan esnaf tamamen bitme noktasına gelmiştir. Çünkü, ilçede sadece Emniyet
Müdürlüğü, Belediye ve Ziraat Bankası ile kamu hizmetleri verilmektedir.
Erciş'te ise tekerlekli sandalye ile
yaşama tutunmaya çalışan bedensel engelli, okuma yazma bilmeyen Menşure Durmaz,
kirada oturdukları evde deprem nedeniyle ağabeyinin vefat ettiğini, şimdi dul
kalan yengesiyle birlikte konteynerde yaşadıklarını, kendilerine konut yardımı
yapılmadığını söyledi. Kiracılara konut yardımı yapılmamasının özellikle dul
kalan kadınlar için büyük sıkıntı yaratması yaygın bir sorundur.
Erciş Kışla Mahallesi'nde toplam 17 bin
500 nüfus olmasına karşın sadece 12 derslikli bir okul olması ve bu durumun Van
genelinde geçerli olması sorunlardan birisini oluşturmaktadır. Çelebibağ
beldesinde yıkılan evlerin yerine yenisinin yapılmasına izin verilmemesi halk arasında
rant kaygısına yol açmıştır.
Erciş'te deprem sonrasında 7 bin büyük
ve küçükbaş küpeli hayvan daha güvenli diye Muradiye'ye gönderilmesine ve daha
sonra bu hayvanlar sahipleri tarafından geriye getirilmesine karşın devletin
söz verdiği büyükbaş için 400 TL, küçükbaş içinse 60 TL'lik destek bedelinin
ödenmemesi dikkat çekici sorunlardan birisidir. 
Erciş'te 5.350 konteyner yapılmasına
karşın hâlen bunların sadece yüzde 30'unun dolu olduğu belirtilmektedir. Yine
Erciş'te 4.500 ağır hasarlı konut bulunmasına karşın burada 5.500 konut
yapıldığı ve bu konutlar için sadece 2.300 kişinin başvurduğu, bunların yüzde
90'ının da koşullarının uygun olmaması nedeniyle iptal edildiği öğrenilmiştir.
Sonuç olarak sadece 1.400 konut verilmesi, uygun planlama yapılmayarak kamu
kaynağının israf edildiğini ortaya koymaktadır. Ayrıca yapılan konutların 100
bin TL karşılığında depremzedeye teslim edildiği, bunun 70 binini ilgili
kişinin ödemesine karşılık sadece 30 binini devletin karşılaması sosyal devlet
anlayışına uygun görüntü oluşturmamaktadır. TOKİ'nin bu konutları maliyetine,
kâr amacı gütmeksizin teslim etmesi gerektiği vatandaş tarafından sıklıkla dile
getirilmektedir. Konutların yapım aşamasında ise yüklenici firmaların malzeme
ve işçilikte yerel kaynaklardan yararlanmaması da istihdam açısından bölge
ekonomisi için sekter bir tavır ortaya koymuştur.
Yöre halkı 1976 depreminde dahi büyük
hasar gören binalar için yapılan konutların yirmi yıl geri ödemesiz olarak
teslim edildiğini, bugün ise TOKİ'ye iki yıl sonra ödeme yapmak durumunda
kalınmasının büyük çelişki oluşturduğunu belirtmektedir.
Doğunun kendine özgü koşullarından
ötürü tapular baba veya baba yoksa büyük ağabeyin üzerine kayıtlı olması
nedeniyle örneğin depremde yıkılan 10 dairelik bir binada büyük sıkıntıya yol
açmakta, binada yaşayan 10 kardeş veya akrabaya bu nedenle sadece tek konut
tahsisi yapılması çok çarpık bir uygulama oluşturmaktadır.
Van esnafı sermayesini kaybetti, ancak
Halkbank ve Ziraat Bankası kredilerinin ertelenmesinden kaynaklı ve KOSGEB
yardımlarında büyük sıkıntı yaşanmaktadır. Kredilerin ertelenmesinde beklenilen
sonuç alınamadı ve bu bölgede deprem bölgesinde SGK primlerine dahi gecikme
cezası kesilmesi dikkat çekicidir.
Mart 2012'de elektriğe zam yapıldı,
ancak depremin yaşandığı Ekim 2011'den sonra fatura kesilemediği için mart
ayında gelen toplu faturalara da zam olduğu gibi yansıtıldı. Zaten dondurucu
kış koşullarında ancak elektrik sobasıyla ısınabilen ilkbaharda da 650 TL- 2
bin TL arasında toplu fatura gelmiş olan vatandaş bunu ödeyemezken bir de buna
gelen zammın geriye yürütülerek borcun katlanılmaz hâle getirilmesi kabul
edilemez.
Deprem ivmesi 1. derece deprem bölgesi
sınırlarına yaklaşmasına karşın Van'da tüm resmî kurum binalarının 2. derece
bölgesine göre inşa edildiği yönünde vahim bir iddia da yüksek sesle bölgede
dile getirilmektedir.
Hâlen bugün bile Karayolları Müdürlüğü
deposunda erzak ve ayni yardımların stoklanmış vaziyette bekletildiği
belirtilmektedir.
Tüm bu nedenlerle yaklaşan kış mevsimi
öncesinde Van ve Vanlıların içinde bulundukları sorunların irdelenmesi, gereken
acil önlemlerin saptanması amacıyla Anayasa'nın 98 ve TBMM İçtüzüğü'nün 104 ve
105’inci maddeleri gereğince Meclis araştırması açılmasını saygılarımla arz
ederiz.
1) Umut Oran  (İstanbul)
2) Mustafa Sezgin Tanrıkulu  (İstanbul)
3) Bihlun Tamaylıgil  (İstanbul)
4) Celal Dinçer  (İstanbul)
5) İhsan Özkes  (İstanbul)
6) Ahmet İhsan Kalkavan  (Samsun)
7) Ali Serindağ  (Gaziantep)
8) Aylin Nazlıaka  (Ankara)
9) İlhan Demiröz  (Bursa)
10) Mahmut Tanal  (İstanbul)
11) Mehmet Şeker  (Gaziantep)
12) Namık Havutça  (Balıkesir)
13) Ali Haydar Öner  (Isparta)
14) Mehmet Hilal Kaplan  (Kocaeli)
15) Özgür Özel  (Manisa)
16) Candan Yüceer  (Tekirdağ)
17) Kadir Gökmen Öğüt  (İstanbul)
18) Nurettin Demir  (Muğla)
19) Mustafa Serdar Soydan  (Çanakkale)
20) Hasan Ören  (Manisa)
21) Mehmet Ali Ediboğlu  (Hatay)
22) Haydar Akar  (Kocaeli)
23) Gürkut Acar  (Antalya)
24) Ali Sarıbaş  (Çanakkale)
25) Selahattin Karaahmetoğlu  (Giresun)
26) Sedef Küçük  (İstanbul)
27) Ramis Topal  (Amasya)
28) Engin Altay  (Sinop)
29) Aytuğ Atıcı (Mersin)
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler, sırası
geldiğinde yapılacaktır. 
Halkların Demokratik Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve daha sonra oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- HDP Grubunun, 29/1/2013 tarihinde Mardin
Milletvekili Erol Dora ve arkadaşları tarafından, Türkiye’de madencilik
sektöründe çalışan işçilerin iş ve yaşam koşullarının, çalışma alanlarında
karşı karşıya kaldıkları sorunların araştırılması amacıyla Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 12 Kasım 2014 Çarşamba günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi
12/11/2014
Türkiye Büyük
Millet Meclisi Başkanlığına
Danışma Kurulu 12/11/2014 Çarşamba günü
(bugün) yaptığı toplantısında, toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
İdris Baluken
Bingöl 
Grup Başkan
Vekili
Öneri: 
29 Ocak 2013 tarihinde Mardin
Milletvekili Erol Dora ve arkadaşları tarafından verilen (2462 sıra no.lu)
Türkiye’de madencilik sektöründe çalışan işçilerin iş ve yaşam koşullarının,
çalışma alanlarında karşı karşıya kaldıkları sorunların araştırılması amacıyla
Türkiye Büyük Millet Meclisine verilmiş olan Meclis araştırma önergesinin Genel
Kurulun bilgisine sunulmak üzere bekleyen diğer önergelerin önüne alınarak
12/11/2014 Çarşamba günlü birleşiminde sunuşlarda okunması ve görüşmelerin aynı
tarihli birleşiminde yapılması önerilmiştir. 
BAŞKAN – Önerinin lehinde İstanbul
Milletvekili Abdullah Levent Tüzel. 
Buyurunuz Sayın Tüzel (HDP sıralarından
alkışlar) 
ABDULLAH LEVENT TÜZEL (İstanbul) –
Teşekkür ederim. 
Sayın Başkan, değerli milletvekilleri;
hepinizi saygıyla selamlıyorum. 
Maden sektöründe yani yer altında
çalışan işçi ve emekçilerin çalışma koşullarının ağırlığı nedeniyle ve
Türkiye'nin gündeminden hiç eksik olmayan iş cinayetleri, işçi cinayetleri
nedeniyle grubumuz bu konuda bir Meclis araştırması yapılmasını önerilerinize
sunmaktadır. Kaldı ki bu konuda aslında yapılmış Meclis araştırmaları var,
büyük maden kazalarından, facialarından sonra. En sonuncusu da, hâlen, Soma’da
13 Mayıs 2014’te 301 madencinin ölümünden sonra bir araştırma komisyonu oluşturuldu
ama daha öncesindeki komisyon raporlarına riayet edilmemesi, Hükûmetin bütün bu
acılı olayları âdeta seyrediyor olması nedeniyle Türkiye’nin gündeminde ve
Meclisin gündeminde bu konuyu yeniden dile getirmeyi gerekli gördük. 
Öncelikle,
Soma’dan Şırnak’a bütün maden sahalarında 50 bin işçinin çalıştığı, binlerce
işçi ailesinin ve onların çevresinde yaşayanların ekmek yediği, yaşam
sürdürdüğü bu alanda hayatlarını kaybetmiş olan bütün emekçiler için başsağlığı
diliyorum. En son olarak hâlâ bedenleri toprak altında olan Ermenek’teki
madencilerin acılı ailelerine sabırlar diliyorum. Özellikle hepimizin
hafızalarına kazınmış olan, “Benim oğlum yüzme bilmez ki.” diyen acılı annenin
acısını paylaşıyoruz ama ne yazık ki bu vahşi kapitalist düzen ve bu düzen
üzerinde egemen siyaset olarak iktidar yapan güçler var oldukça annelerimizin
acıları hiç dinmeyecek. O nedenle, Meclis araştırması talebimiz bu konuda hem
Hükûmetin adım atmasını, Meclisin çalışma yapmasını bekleyen madenciler
açısından, onların aileleri açısından hem de işçi sağlığı ve güvenliği için
mücadele eden bütün emek örgütleri açısından önemlidir diye düşünüyoruz.
Yer altında
çalışma koşullarının ne kadar ağır, ne kadar zorlu, külfetli olduğunu ve
burada, özellikle, kâr hırsı peşindeki vahşi sömürücü sermaye şirketlerinin,
maden firmalarının nasıl acımasızca “Hadi, hadi” yani aşırı üretim, çok üretim,
daha fazla üretim için işçileri zorladıklarını, çalışma saatlerinin çok çok
daha üstünde bir çalışma mesaisine zorladıklarını özellikle Soma’dan sonra çok
çarpıcı bir şekilde gördük. Ve 13 Mayıstan sonra maden mühendisleri odaları
başta olmak üzere, bu konuda sorumluluk duyan herkes buraların âdeta patlamaya
hazır birer bomba olduğunu ifade ederek, Türkiye’deki 250 maden ocağının benzer koşulları yaşadığını
söyleyerek uyarıda bulunmuştu ama buna rağmen Ermenek oldu. Neden? Çünkü hemen
yanı başında kapatılmış ama denetlenmemiş, su basmış, su dolmuş ocak olmasına
rağmen orada, o havzada üretim yapılmasına izin verilmesi nedeniyle. 
Denetimsizlik aslında bütün bunların üzerine geliyor ama
“Sorumlu nerededir, kusur nerede aranacaktır?” denirse tabii ki öncelikle ta
Özal döneminden bu yana bu serbest piyasacı, her şeyi özel sektöre bir pasta
hâlinde sunan özelleştirmeci mantığında aramak gerekiyor. Bütün maden
sahalarının devlet eliyle buralara sunulması, özelleştirilmesi, redevans
sistemi, ardından taşeron sistemi, Hükûmetin sıkıştığında çokça yakındığı gibi
“aşırı üretim zorlaması, acımasız kâr hırsı” diye gözyaşı dökmesinin ortamı
aslında tam da bundan olmaktadır. 
Üstüne üstlük, 13 Mayıstan sonra, Soma faciasından sonra
torba yasada madenciler için iyileştirici düzenlemeler beklenirken Hükûmet,
âdeta kör gözün parmağına, bütün bu alandaki taşeron sistemini ve hizmet alımı
yöntemini daha da kalıcı, daha da sistematik bir hâle getirecek şekilde yani
işçi ölümlerini daha da genişletecek şekilde uygulamalar getirdi. Oysaki yılın
başından itibaren yürürlüğü koydukları “İş Sağlığı ve Güvenliği” düzenlemesiyle
bütün bu acımasız, can alan ortama son verilecekti, Çalışma Bakanı böyle
diyordu ama böyle olmadığını görüyoruz. Zihniyet değişiminden söz eden
Hükûmetin, üstüne üstlük bugün Sayın Başbakanın açıkladığı İş Sağlığı ve
Güvenliği Paketi’nde de aynı anlayışı, aynı yaklaşımı görüyoruz. Nedir?
Redevans sistemi en az on beş yıl süreyle geçerli olacak. Yani, nedir?
Bütün bu iş cinayetlerinin ve facialarının yarattığı ortam içerisinde halka
hesap vermek zorunda kalan Hükûmet, bu sıkışmışlıkla bir paket ilan ediyor Ama,
bu paket, değil yaraya merhem olmak, değil sorun çözmek bu alanda acılara,
facialara daha da kapı aralayan, büyüten bir anlayışı ortaya koyuyor. 
Değerli
milletvekilleri, denetim sistemi önemli. Yaşam odalarından, gaz maskelerinden,
istasyon mekanizmalarından çokça söz ediliyor ama işin esası kaza olmadan bunun
önüne geçecek denetimleri, hazırlıkları ve maden işletmeciliğine uygun
bilimsel, teknik düzenlemeleri orada yürütmek. Özel sektörün, taşeronun,
redevansla, kiralama yöntemiyle buraları işletenlerin o kâr hırsıyla bunu
yerine getirmedikleri, getirmeyecekleri de ortada. Siyasi, yönetim mekanizması,
temsilci... Hükûmetin işi “Ya, bunlar insanın gözünün yaşına bakmıyorlar, daha
çok kazanalım diye yapıyorlar.” deyip şikâyet etmek değil, bunu engelleyecek,
önleyecek mekanizmalar kurmaktır. Ama bunu yapabilir mi? Yapamaz elbette. Çünkü,
bu Hükûmeti seçenler, araya aracılar koyanlar, bir olay olduğunda “Aman
madenler kapanmasın.” deyip 50 kişiyi araya koyanlar -işte Çalışma Bakanının
şikâyet ettiği konu- aslında bu kapitalist sistemin işleyişi ve bu siyaset,
burjuva, kapitalist siyasetin yönetim tarzının ta kendisi. 
Şimdi de
Başbakanın önerdiği bu İş Sağlığı ve Güvenliği Paketi’nde bakıyoruz, ortalık
bağımsız denetim kurullarına, yapı denetim firmalarına yani piyasaya terk
ediliyor. Bundan önce hazırlanan 6331 sayılı İş Sağlığı ve Güvenliği
Yasası’ndaki işçiye zerre kadar değer, kıymet vermeyen; bu denetim kurullarına
rol ve sorumluluk biçmeyen; her şeyi, bütün sorumluluğu oradaki iş yeri
uzmanına, hekimine yükleyen, patronu tamamen sorumsuz kılan bir anlayış, bu
denetimleri taşeron firmalara yükleyen anlayış şimdi aynı şekilde bir kere daha
karşımıza çıkıyor. Hayır, özerk denetim kurulları olmalıdır, şimdiki gibi
konsey tarzında değil. İşte, konseye katılan mühendis odalarının temsilcisi
“Hiçbir işlevimiz yok orada.” diye bizzat kendisi ifade ediyor. Özerk işçi
sağlığı ve güvenliği kurulları oluşmalıdır. 
Havza madenciliğine geçilmesi -bu
Ermenek’ten yola çıkarak- yani küçük küçük madenciliğin ortadan kaldırılması ve
bunların düzenlenmesi elbette önemlidir ama burada da patronlara kıyak
anlayışıyla hareket edilirse sonu hüsran olacaktır. Yani, bu ruhsatlardan
toplanan, bütün bu primleri ödenen harçları devletin toparlayıp, buraların
rehabilitasyonu için, iyileştirip, güzelleştirip tıpkı özelleştirmeci mantıkla buralara
geri sunması kabul edilebilir bir şey değildir. Bu cezaların hiçbir
caydırıcılığı yoktur ve hiçbir şey de canı geri getirmeyecektir. Bakın, bir de
üstüne üstlük, işverene zorunlu olarak yapması gereken, alması gereken
önlemleri aldı diye prim teşviki yapılacakmış. Eğer kaza olursa da cezalandırma
sistemiyle prim artırılacakmış. Böyle bir şey olabilir mi, hangi mantıkla? 
Bakın, bu yasa yürürlüğe girdiği andan
itibaren 475 bin iş yeri, iş sağlığı, güvenliği uzmanı şartını yerine
getirmemiş, on aylık borçlarını ödememiş. Sayıştay raporları bunları, oradaki
usulsüzlükleri, prim kaçaklarını bir bir döküm hâline getirmiş ama hangi birisi
takip edilmiş, hangi birisi yerine getirilmiş? 
(Mikrofon otomatik cihaz tarafından
kapatıldı) 
ABDULLAH LEVENT TÜZEL (Devamla) -
Örgütlenme, örgütlenme, örgütlenme... İşçi sınıfı örgütlü olmadığı sürece,
denetim hakkını bizzat elinde hayata geçirmediği sürece, sendikalar bütün bu
işçi cinayetlerine seyirci kalmayıp harekete geçmediği sürece bu vahşi
kapitalist düzen can almaya, işçi ölümlerine devam edecektir. Bunu önlemek de
Meclisimizin sorumluluğu altındadır. 
Hepinizi bu araştırma önergemize destek
ve kabule davet ediyorum. 
Teşekkür ediyorum. (HDP sıralarından
alkışlar) 
BAŞKAN – Teşekkür ederiz Sayın Tüzel. 
Aleyhinde Konya Milletvekili Ayşe
Türkmenoğlu. (AK PARTİ sıralarından alkışlar)
Buyurunuz Sayın Türkmenoğlu. 
AYŞE TÜRKMENOĞLU (Konya) – Teşekkür
ediyorum Sayın Başkan. 
Sayın Başkan, değerli milletvekilleri;
Halkların Demokrasi Partisinin...
PERVİN BULDAN (Iğdır) – “Demokratik.”
Bir türlü ismimizi öğrenemediniz.
AYŞE TÜRKMENOĞLU (Devamla) -
…Türkiye’de madencilik sektöründe çalışan işçilerin iş ve yaşam koşullarının,
çalışma alanlarında karşı karşıya kaldıkları sorunlarının araştırılmasıyla
ilgili ve bu alanlarda yaşanan sorunlara karşı gerekli tedbirlerin alınması
amacıyla verdikleri Meclis araştırması önergesi aleyhinde söz almış
bulunuyorum. Değerli heyetinizi saygıyla selamlıyorum. 
Öncelikle, Karaman ilimizin Ermenek
ilçesinde meydana gelen kazada hayatını kaybeden tüm madenci emekçilerimize
Allah’tan rahmet diliyorum, ailelerinin ve Türkiye'mizin başı sağ olsun
diyorum. 
Ama şunu da söylemeden geçmek doğru
değil: Şu anda tabii ki Soma’da yaşanan elim kaza nedeniyle madencilik
sektöründeki sorunlar tekrar gündeme geldi. Ama şöyle bir algı da var
Türkiye’de: “Madencilik sektörüyle ya da ağır çalışma koşullarıyla ilgili,
mevzuatta yetersizlikler var ya da mevzuat yok.” gibi bir algı oluşturuluyor.
Tabii ki böyle bir şey söz konusu değil. Mevzuatta gerekli düzenlemeler
yapılmış, gerekli tedbirler alınmış ama daha da detaylandırılabilir mi? Ki onun
çalışmalarını yapıyoruz şu anda.
Bilindiği üzere, Soma ilçemizde mayıs
ayında büyük bir kaza meydana gelmişti ve 31 madencimiz şehit olmuştu.
İDRİS BALUKEN (Bingöl) – 301, 301.
AYŞE TÜRKMENOĞLU (Devamla) – Bu
madenlerde meydana gelen kazalar nedeniyle maden facialarının tekrar
incelenmesi ve alınacak önlemlerin bir an önce hayata geçirilmesiyle ilgili,
biliyorsunuz, Soma Maden Kazasını Araştırma Komisyonumuz kuruldu. Sosyal açıdan
kazanın oluş nedenleri konusunda toplumsal duyarlılığımızı artıran Soma Eynez
Ocağı kazasının detaylı bir şekilde araştırılması hâlen devam ediyor. Şu anda,
Meclis Komisyonumuz son hazırlıklarını da yaptı; rapor, hazırlanma aşamasına geldi,
yakın bir sürede tamamlanacak. Madencilik sektöründeki güvenliklerin
artırılması, iş hayatındaki güvenliklerin artırılması ve yaşam koşullarının
düzenlenmesiyle ilgili araştırmalar da yapılıyor. 
Buradaki araştırmamız, Soma kazasındaki
araştırmamız sadece Soma kazasının oluş nedenleri değil, zaten Komisyonda olan
arkadaşlarımız bunu çok net bir şekilde biliyorlar. Tüm muhalefet ve iktidar
milletvekili arkadaşlarımızla hep beraber olay yerine gittik, madenlerde
incelemelerde bulunduk. Sadece Soma’da değil, Zonguldak’ta -Karaman Ermenek’te
de yapacaktık, bir vesileyle o iptal edilmişti, daha sonrasına, ileriye
ötelenmişti ama gidememiştik- Türkiye'nin çeşitli yerlerinde kazalarla ilgili
araştırmalar yapıldı, uzmanlar dinlendi. Tabii ki yurt dışına gidilmesi de gündeme
geldi ama ana muhalefet partisinden milletvekili arkadaşlarımız yurt dışındaki
güvenli maden ocaklarının araştırılması noktasında itiraz ettiler, “Yurt dışına
gidilmesin, para harcanmasın, Meclisin parası gitmesin.” diye. Biz de şunu
söyledik: Biz, Avusturalya’daki ya da Amerika’daki madenlerin nasıl olduğuna
dair duyumlarımızla ya da okumalarımızla mı bilgi sahibi olacağız, “öyleymiş”
diye mi geçireceğiz araştırma Komisyonumuza dedik. Bilmiyorum, artık ileriki
dönemlerde nasıl bir karar verilecek hep beraber göreceğiz.
Sayın Başkan, değerli milletvekilleri;
Komisyonumuz, dediğimiz gibi, sadece madenlerin durumuyla ilgili incelemelerde
bulunmuyor, bundan sonrasında madenlerde meydana gelebilecek kazaların
önlenmesiyle ilgili, yaşam ve çalışma koşullarının düzeltilmesiyle ilgili geniş
ve kapsamlı bir araştırma yapıyor, bu konuyla ilgili uzmanlardan gerekli
bilgiler alınıyor. 
Soma kazasından sonra gerek Çalışma
Bakanlığımızın gerekse Enerji Bakanlığımızın yapmış olduğu denetimlerin
ardından 94 maden ocağı kapatılmış bulunuyor. Bunlarla ilgili cezai müeyyideler
de yapıldı ve gerekli olan işlemler de başlatıldı. Tabii ki amaç, hiçbir
şekilde hiçbir çalışanımızın, emekçimizin burnunun kanamaması, onunla ilgili
azami tedbirlerin alınması ama takdir edersiniz ki önemli olan mevzuatın
yapılmış olması, mükemmel kanunların yapılması değil, yürürlükte bunların nasıl
uygulandığı, nasıl hayata geçirildiği. Bu da tabii ki yürütmenin unsurları olan
organlarla harekete geçiriliyor. Bir anlamda, daha önce de şu söylenmişti:
Denetimlerin artırılması. Mevzuatın, mevzuat hükümlerinin tam anlamıyla
işlendiğine dair denetimlerin kâğıt üzerinde kalmamasıyla ilgili bugün Sayın
Başbakanımızın da açıklamış olduğu bazı, biliyorsunuz, hazırlıklar var. Özellikle
şunu belirtmek istiyorum ben: Biraz önce Halkların Demokrasi Partisinden
arkadaşımız söyledi, bugün Başbakanımızın açıkladığı paketin yetersiz olduğunu
söyledi, biraz daha detaylı dinleme imkânı bulsaydı aslında bunların şu anda
bizim Soma Komisyonumuzda görüştüğümüz hususlar olduğunu anlarlardı diye
düşünüyorum. Çünkü bizlere de bu komisyonda bilgi veren bilim adamlarımız,
uzmanlarımız özellikle madenlerdeki tedbirlerle ilgili çok detaylı bilgiler
verdiler, yurt dışındaki uygulamalardan bilgiler verdiler ve bugün ben Sayın Başbakanımızı
dinlerken bunların hayata geçirileceğini gördüm. Bunları belki başlıklar
hâlinde söylemem gerekirse şunları paylaşmak isterim sizlerle: 
Maden şirketleri işçilere hayat
sigortası yapacak, bu geçiş süreciyle ilgili bütün madenciler de hayat sigortası
kapsamına alınacak. 
Maden sahalarının izlenmesi akredite
bağımsız kuruluşlar tarafından gerçekleştirilecek. Evet, bununla ilgili yasal
mevzuat hayata geçirildi ama şu anda maalesef iş sağlığı ve güvenliği uzmanları
o iş yerinden maaş alarak iş yerinin denetimini yapıyorlar. Bunun doğru
olmadığı hepimizce malumdu, bunu Soma Araştırma Komisyonunda da konuştuk. Bu
nedenle bağımsız akredite şirketlerin ve kuruluşların bu denetimi yapması çok
önemli diye düşünüyorum.
Yine, küçük işletmelerin birleştirilmesi
hususu sağlanacak. 
Ruhsat bedelinin bir kısmı Maliye
Bakanlığı tarafından madenlerin rehabilitasyonu ve modernizasyonu konusunda
kullanılacak. Özellikle bu noktada maden işletmecilerine gerekli olan yardımlar
da devlet tarafından yapılacak çünkü oradaki standartların yükseltilmesi maden
kazalarının da azalmasını sağlayacaktır. 
Yine, maden işletme projelerinin yüksek
standartlarda hazırlanması için gerekli olan düzenlemeler yapılacak. 
Maden işletmelerinde görev alacak
personelin niteliklerini yükseltmek için gerekli eğitimler yapılacak. Özellikle
bizim Komisyon araştırmalarımızda şunu gördük: Madencilere eğitimler nasıl
veriliyor diye araştırdık. Bunların “Hadi bugün işe alındınız, yarın işe
başlatılıyorsunuz.” şeklinde mi, yoksa uzun bir eğitim sürecinden sonra mı işe
başlatıldıkları noktasında bilgiler elde etmeye çalıştık. Maalesef gördüğümüz
şuydu: Evet, mevzuatta eğitimden geçirilerek işe başlamaları gerekiyor ama
uygulamada, pratikte eğitimden geçirilmiş gibi gösterilerek madencilerin işe
başlatıldığı noktasında bilgi sahibi olduk. Bunların da belki bundan sonrasında
denetimleri çok daha net bir şekilde yapılacak. 
Çok tehlikeli işlerde çalışan 2 milyon
700 bin çalışanımıza mesleki yeterlilik belgesi alma zorunluluğu getirilecek.
İşçilerimizin profesyonel olarak yaptıkları işle ilgili mesleki formasyonu,
sertifikası olacak. Bu çerçevede meslek liseleri ve üniversitelerin ilgili
fakültelerine zorunlu iş sağlığı ve güvenliği dersi konulacak. 
Yine, yapı denetim firmalarına iş
sağlığı ve güvenliğinde sorumluluk yüklenecektir.
Yaptırımlarda ödül-ceza dengesi
getirilecek, ölümlü iş kazası olan iş yerlerinde primler yükseltilecektir.
Burada işçilerimizin SGK’yla ilgili primlerini işveren ödüyor ve primler
yükseltilecek. 
İdari para cezalarına artışlar getirilecek,
standartlara uygun kişisel donanım sağlamayan işverene idari para cezası
kesilecek. 
Belirli alanlarda acil durdurma
faaliyetleri müfettişin inisiyatifine kalmadan durdurulabilecek. Bazen
müfettişin gelmesiyle süre geçebiliyor ve tehlikeli şekilde çalışmalar devam
ediyor. Bu noktada sürecin hızlandırılması sağlanacak. 
Yine, işverenin ölümlü iş kazasında
kusuru bulunması hâlinde, Türk Ceza Kanunu’na göre alacağı cezaya ilave olarak
iki yıl boyunca devlet ihalelerine girmesi men edilecek. 
Yer altı maden işlerinde çalışanların
nerede bulunduğu yanındaki çiple kontrol edilecek. Bunu özellikle,
Avusturalya’da ve başka bazı ülkelerde çalışan bilim adamları, akademisyenler
bize, Komisyonumuza anlatmışlardı; çok güzel bir uygulamaydı. Türkiye’de de inşallah
bu, hayata geçirilecek. 
Yine, yer altı çalışmalarında planların
üç boyutlu olma zorunluluğu getirilecek. Bu, özellikle kaza riskinin
azaltılması ve eğitim çalışmalarında çok önemli bir aşama diye düşünüyoruz. 
Maden işletmeyle ilgili dokümanlar
elektronik ortama işlenecek ve böylece bir madende neler olduğu bilinecek. 
Bununla ilgili uzun uzadıya,
biliyorsunuz, bugün açıklamalar yapıldı. Yine, cezalarla ilgili artırıma
gidilecek ve özellikle denetimlerde ve tatbikatlarda bir yıllık süre altı aya
indirildi. 
Biliyorsunuz, geçtiğimiz çalışma
döneminde de torba yasada madencilik sektörüyle ilgili, işçilerimizin
durumlarıyla ilgili özel düzenlemeler yapmıştık. 
Şunu söylemem gerekiyor ki: Evet, HDP
önerisi doğrudur ama şu anda zaten bu konuyla ilgili Meclis araştırması
yapılıyor ve bununla ilgili son aşamaya gelmiş bir Komisyon çalışması var.
Dolayısıyla, aynı konuyla ilgili tekrar Komisyon kurulmasının çok da makul
olduğunu düşünmüyorum ben. Bu nedenle, mevcut Komisyon çalışmalarımızın sonucu
beklenilerek raporun Genel Kurula getirilmesinin ve burada tartışılmasının daha
uygun olduğunu düşünüyor, heyetinizi saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederiz Sayın
Türkmenoğlu. 
Lehinde Mersin Milletvekili Ali Rıza
Öztürk. 
Buyurunuz Sayın Öztürk. (CHP
sıralarından alkışlar) 
ALİ RIZA ÖZTÜRK (Mersin) – Sayın
Başkan, değerli milletvekilleri; 1974-1980 arasında İstanbul Teknik
Üniversitesi Maden Fakültesinde maden mühendisliği eğitimi almış, on iki yılını
yer altı maden işletmelerinde geçirmiş, ondan sonra da avukatlık yaşamımda iş
davalarında, iş kazası davalarında avukatlık ve bilirkişilik yapmış bir
kardeşiniz, bir arkadaşınız olarak konuşuyorum.
Şimdi, Hükûmetin açıkladığı, Sayın
Başbakanın açıkladığı önlemler elimde. Benden önce de AKP adına konuşan
arkadaşımız söyledi. Aslında şunu söylemek istiyorum: Bu Başbakanın açıkladığı
şeyler, bir mühendis olarak söylüyorum, fasa fiso yani işçilere hayat sigortası
yapılmamış olmasından dolayı mı kazalar meydana geldi? Başbakan burada sadece
iki şey söylüyor elle tutulabilecek. Birincisi: “Birleştireceğiz.”. diyor. Ben
2008 yılında bu kürsüde söylemişim “Madenlerin, etkin, verimli ve iş
güvenliğine uygun olarak çalıştırılabilmesi için havza madenciliği
yapılmalıdır.” demişim. Şimdi Başbakan diyor ya “Birleştireceğiz küçük
işletmeleri.” diye, burada onu ben 2008 yılında söylemişim değerli
arkadaşlarım. 
Şimdi, Sayın Başbakanın önlem olarak
saydıklarının hiçbirisi ama hiçbirisi, bir mühendis olarak söylüyorum, bu
işlenmekte olan iş cinayetlerini önleyebilecek nitelikte değildir. Öyle anlaşılıyor
ki, Hükûmet, bu önlemleri yazarken bu konunun uzmanlarıyla görüşmeye tenezzül
dâhi etmemiştir. Enerji Bakanı da –az önce buradaydı- böylesine bir konu
konuşuluyor, çekip gitmiştir.
Değerli arkadaşlarım, Soma’da mayıs
ayında 301 kişi öldü. Şimdi Ermenek’te 18 kişi öldü. Ben, Ermenek’te 28 Ekimde
olayın meydana geldiğinin ertesi günü, 29 Ekim günü Ermenek’e gittim ve “tweet”
attım,“Yer altında olduğu söylenilen 18 işçimiz maalesef ölmüştür.” dedim.
Vatandaşları kandırmanın anlamı yok. 50 metre su çıkıyor insanların bulunduğu
seviyeden; siz, hâlâ orada cenaze levazımcılığı yapıyorsunuz, orada umut
veriyorsunuz vatandaşa “Kurtarılıyor, kurtarılıyor.” diye. Kurtarma
çalışmalarının “k”si dahi yoktu orada. Şimdi geliyorlar “Şlam çıktı, bilmem,
toprak çıktı, çamur çıktı…” Tabii ki çıkacak. 
Değerli
arkadaşlarım, bu Başbakanın açıkladığı önlemlerde suçlu işveren ve işçi,
çalışanlar, mühendisler. Burada devlet yok, Hükûmet yok. Şimdi, daha önceki
arkadaşımız söyledi, dedi ki: “Efendim, mevzuat yeterlidir.” Mevzuat yeterli
falan değil arkadaşlar. 
Şimdi, bakın, iş
kazalarını minimum eden Batı ülkelerinde iki şeye dikkat ediliyor: Birincisi,
madenlerde alınacak emniyet tedbirlerine ilişkin yönetmelik; ikincisi, bu yönetmeliğin
uygulanıp uygulanmadığının sıkı bir şekilde denetlenmesi. Oradaki
yönetmeliklerde madencilikte uygulanacak tedbirler madde madde açık ve net
olarak sayılmış yani bir maden mühendisi, bir maden çavuşu, bir maden işvereni
nerede, neyi, nasıl yapacağını yönetmelikten biliyor. Bizim Türkiye’de ise
böylesine açık bir yönetmelik yok. 2013 yılında çıkarılan işçi sağlığı ve iş
güvenliği konusundaki yönetmeliğin sadece 9 maddesi güvenlik tedbirlerine
ilişkin, bunların hepsi de muğlak ifadelerle dolu. Örneğin 7’nci maddesi:
“İşveren, iş yerinde gerekli tedbirleri alır.” 
Şimdi, hangi
önlemler gerekli, hangi önlemler gereksiz? O iş yerinde bir iş cinayeti olduğu
zaman işveren ya da oradaki mühendis, kendi bilgisi çerçevesinde, iyi niyetli
olarak alması gereken önlemleri aldığını iddia ediyor; dolayısıyla,
sorumluluktan kurtarmaya çalışıyor kendisini. O ülkelerde, Batı ülkelerinde
birinci sorumlu devlet, oraların yönetmeliklerinde sorumluluk devlete ve
işverene verilmiş. Teknik personele yüklenen yükümlülük, sadece yönetmelikte
açık olarak belirlenen önlemlerin uygulanıp uygulanmadığını sağlamaktan ibaret.
Bizde ise bu tedbirleri kimin alacağı belli değil. Zaten devletin hiçbir
sorumluluğu yok, Enerji Bakanının hiçbir sorumluluğu yok, Enerji Bakanlığına
bağlı Maden İşleri Genel Müdürlüğünün hiçbir sorumluluğu yok. O kadar sorumsuz
bir Hükûmetle karşı karşıyayız ki maden iş yerlerini denetlemekle görevli Maden
İşleri Genel Müdürlüğünün başında maden mühendisi yok, iktisatçı ya da
işletmeci bir arkadaşımız var. Böylesine gayriciddi bir anlayışla madencilikte
meydana gelen iş kazalarını ve cinayetlerini önlemek mümkün değildir. Orada
maden mühendislerini, teknik elemanları günah keçisi ilan ederek, tüm suçu,
sorumluluğu onların üzerine yıkarak iş cinayetlerini önlemeniz mümkün değildir
arkadaşlar. 
İkinci şey: Denetim. O ülkelerde
gerçekten işin ehli uzman müfettişler tarafından yapılan sıkı denetimler var.
Ve bizde ise düşünün ki Çalışma ve Sosyal Güvenlik Bakanlığında 1,5 milyondan
fazla iş yerini denetlemekle görevli sadece 565 iş müfettişi var, onlar da
konunun uzmanı değil. Uygulamada maden ocaklarını denetleyenlerin kimya
mühendisi olduğunu biliyorum, iktisat mezunu iş müfettişlerinin gelip maden
ocaklarını denetlediğini biliyorum; denetlemiş gibi yapıyorlar. 
Üçüncü konu: Türkiye’de maden
sahalarını denetlemekle görevli Enerji ve Tabii Kaynaklar Bakanlığında 235 eleman
25 binden fazla ruhsat sahasını denetliyor. Şimdi anlayabiliyor musunuz
Türkiye’deki denetimin ne kadar ciddi, ne kadar gayriciddi olduğunu? Bu anlayışla
bu olayları çözmek mümkün değildir arkadaşlar. Hükûmet önce sorumluluğunu
bilecek. 
Bakın, Soma’da
olay oldu, olayın akabinde bu kürsüde konuştum. Şimdi, Soma’da meydana gelen
olayın oluş şekli üzerindeki tüm şüpheler kalktı ve benim bu kürsüde söylediklerim
bir bir doğrulandı bilirkişi raporuyla. Şimdi de Ermenek’le ilgili söylüyorum
ve baştan “tweet” atarak “tweet”imde söyledim olayın olduğu gün, Ermenek’teki
kaza eski bir imalattan gelen suyun basması sonucu olmuştur. dedim. Hayatında
yer altında çalışmamış Enerji ve Tabii Kaynaklar Bakanı, kalkmış, orada savcıyı
da tahrik ederek dikkatleri, kamuoyunun dikkatini ocaklardan adliye koridorlarına
çekmeye çalışmıştır, savcının yapması gereken soruşturmayı yönlendirmeye
kalkmıştır. Bir buçuk aylık kadın maden mühendisini suçlu olarak ilan
etmişlerdir. İmalat haritasını vermeyen Maden İşleri Genel Müdürlüğü elemanları
ne yapıyor Sayın Bakan? 29 Ekimde Sayın İlhan Cihaner, Sayın Gökhan Günaydın ve
ben oraya gittik. Kurtarma çalışmalarının “k”si yoktu. Kurtarma ekibinden
imalat haritasını görmek istediğimde “İmalat haritası yok.” dediler. Nerede?
“Maden Dairesinde belki de vardır.” O hapishaneye giren mühendis bana dedi ki:
“Vekilim, sen bizim meslektaşımızsın. Bize imalat haritasını vermedi Maden
Dairesi çünkü Maden Dairesinde imalat haritası yok.” Değerli arkadaşlarım,
imalat haritası nedir biliyor musunuz? İmalatta yapılan üretimlerin, yapılan
işlemlerin işlendiği haritadır. Şimdi, orada o harita olmadan eski imalat olup
olmadığını mühendis nereden bilecek? O ruhsatı devrederken Maden Dairesi onu da
verecekti. 
Bu kürsüden ilan
ediyorum: Ermenek’teki kazanın birinci derece sorumlusu devlettir, onun
yansıması Hükûmettir, Maden İşleri Genel Müdürlüğüdür. Bunu mühendis olarak
söylüyorum. Şimdi duyuyorum, mahkeme aşamasında yeni bir imalat haritası
devreye sokuluyormuş olaydan günlerce sonra. o haritanın da nasıl yapıldığını
teknik eleman arkadaşlarımız bize iletiyorlar. Kazaları böyle önleyemezsiniz
arkadaşlar.
(Mikrofon otomatik cihaz tarafından
kapatıldı) 
ALİ RIZA ÖZTÜRK (Devamla) – Olayın oluş
şeklinin nedenini ve sorumluları gizleyerek bu kazalar önlenmez.
O nedenle, yapılması gereken gerçekten
işçi sağlığı ve iş güvenliği konusunda önce zihniyeti değiştirmektir, işçinin
insan olduğunu unutmamaktır. Üretim sürecinde, insanın, sadece iş gücünün
parayla alınıp satıldığı bir meta değil, onun onurlu bir insan olduğu dikkate
alınmalıdır diyorum.
Saygılar sunuyorum. (CHP sıralarından
alkışlar)
BAŞKAN – Teşekkür ederiz Sayın Öztürk.
Aleyhinde, Gümüşhane Milletvekili
Kemalettin Aydın.
Buyurunuz Sayın Aydın. (AK PARTİ
sıralarından alkışlar) 
KEMALETTİN AYDIN (Gümüşhane) – Sayın
Başkan, değerli milletvekilleri; HDP’nin vermiş olduğu Meclis araştırması
önergesi hakkında şahsım adına görüşlerimi belirtmek için söz aldım.
3/3/1976’da 14 yaşında ortaokul
öğrencisi olarak maden galerisinde bir maden işçisi ve bir maden şehri olan
Gümüşhane’nin Milletvekili olarak sözlerime başlamak ve sadece madende değil,
tüm iş kazalarında, kontrol edilebilir ve önlenebilir tüm kazalarda rahmete
ulaşmış, en son olarak da Ermenek’te ve Soma’daki kardeşlerimize Allah’tan
rahmet, ailelerine başsağlığı diliyorum. 
Gönül, hiçbir zaman, insanoğlunun
önleyebileceği kazalarda bir başka insanoğlunun kaybedilmesini arzu etmez. Bu
doğrultuda da yasamaya düşen, yürütmeye düşen tüm önlemlerin alınmasının
gerekli olduğunu, baştan 14 yaşındaki bir maden emekçisi olarak, sorumlu
olduğunu burada paylaşmak istiyorum. 
Meclis araştırması önergesi eski bir
tarihte verilmiş, ihtiyaç duyulduğunda verilmiş ama bugün gündeme geldiğinde
son günlerde kardeşlerimizin bu kazalara maruz kaldığını da görüyoruz. Mayıs
ayında Soma’da kaybetmiş olduğumuz 301 kardeşimizden sonra Meclisimizin ortak
görüşüyle kurulmuş olan maden kazalarının araştırılarak bu sektörde alınması
gereken iş sağlığı ve iş güvenliği tedbirlerinin belirlenmesi amacıyla bir
Meclis Araştırması Komisyonu söz konusudur ve Meclis Araştırma Komisyonunun şu
ana kadar oldukça iyi bir çalışma yürüttüğüne, kısa bir zaman içerisinde de Genel
Kurula görüşlerini sunacağına, Genel Kurulun da bunu kabul ederek diğer kamusal
alanın da bu çalışmanın ortaya koyduğu ürünlere göre gereğini yapacağına
inanıyoruz. 
Elbette ki Meclis Araştırması Komisyonu
sürüyor ama bu arada Hükûmetimizin, başta Soma kazasından sonra Ermenek’le
beraber alınması gerekli olan önlemler konusunda hızla çalıştığını, yasamanın
kamusal olarak yapılması gerekli olanları hızla yerine getirdiğini, insan
faktörünün veya… Sermayenin kamusal görevler yerine getirilirken arkasından
dolanarak ya da emeği sömürme adına kendi gelirlerini artırması noktasında
yapmış olduğu bu tür kazalara sebebiyet veren önlemlerin azlığını da elbette
anlamakta zorlanırız. Bunun için de Hükûmetimizin bu sermayenin insan emeği
üzerindeki gelirlerini artırma ya da vahşi kapitalizmin emek sömürüsüne karşı
dik duruşunu, Türkiye Cumhuriyeti sınırları içerisinde yaşayan tüm milletimiz bilmektedir.

Bu doğrultuda, özellikle de Sayın
Başbakanımızın son açıkladığı önlemlerin hızla yürürlüğe girmesiyle beraber, bu
kazalarda, Bakanlığın görevini yapmasının yanında ailelerin yanında olması,
kaza yerinde olması ve kaza yerinde “Bu önlemleri eksik alarak kazaların bu
şekilde olmasına neden olan her kimse onun hesabı sorulacak.” diyen başta
Enerji Bakanımız Sayın Taner Yıldız’a, Çalışma ve Sosyal Güvenlik Bakanımıza ve
Hükûmetimize, Hükûmetimizin Başkanı Sayın Davutoğlu’nun bu konuları asla hoş
görmeyeceğine ve kimin kolu kesilecek ya da kimin ekmeği elinden alınacaksa
bunu yerine getireceğine inancımız tam olduğundan; Meclis Araştırması Komisyonunun
da çalışmasını sürdürmesinden dolayı, bugün için, bugünün ve gelecek günlerin
gündeminde her şeyin yolunda gittiğini düşünerek, Meclisin çalışmaları
anlamında yolunda gittiğini düşünerek araştırma komisyonunun aleyhinde söz
almış bulunuyorum. Hepinizi saygıyla selamlıyorum. (AK PARTİ sıralarından
alkışlar)
BAŞKAN – Teşekkür ederiz Sayın Aydın.
Halkların Demokratik Partisi Grubu
önerisini oylarınıza sunuyorum:
Kabul edenler…
S. NEVZAT KORKMAZ (Isparta) – Karar
yeter sayısı…
MİHRİMAH BELMA SATIR (İstanbul) –
“Kabul edenler…” dedikten sonra…
BAŞKAN – Kabul etmeyenler… Karar yeter
sayısı yoktur. 
ÜNAL KACIR (İstanbul) – İstenmedi ki… 
MİHRİMAH BELMA SATIR (İstanbul) – Sonra
söyledi Sayın Başkan. 
LÜTFÜ TÜRKKAN (Kocaeli) – Hayır, aynı
anda söyledi. 
BAŞKAN – Yok ama… Karar yeter sayısını
istediler.
On dakika ara veriyorum.
Kapanma Saati:
15.30
İKİNCİ OTURUM
Açılma Saati: 15.43
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Dilek YÜKSEL (Tokat)
----0----
BAŞKAN – Sayın milletvekilleri, Türkiye Büyük Millet Meclisinin 13’üncü
Birleşiminin İkinci Oturumunu açıyorum.
Halkların Demokratik Partisi Grubu önerisinin oylamasında karar yeter
sayısı bulunamamıştı.
Şimdi öneriyi tekrar oylarınıza sunacağım ve karar yeter sayısı arayacağım.
Öneriyi kabul edenler… Kabul etmeyenler…
LÜTFÜ TÜRKKAN (Kocaeli) – 116 kişi var Sayın Başkan.
BAŞKAN - Elektronik cihazla yapacağız, ben yok gibi görüyorum.
Bir dakika süre veriyorum.
(Elektronik
cihazla oylama yapıldı)
BAŞKAN
– Karar yeter sayısı yoktur.
On
dakika ara veriyorum.
Kapanma Saati: 15.46

ÜÇÜNCÜ OTURUM
Açılma Saati: 15.56
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Dilek YÜKSEL (Tokat)
----0----
BAŞKAN – Sayın milletvekilleri, Türkiye Büyük Millet Meclisinin 13’üncü
Birleşiminin Üçüncü Oturumunu açıyorum.
Halkların Demokratik Partisi Grubu önerisinin ikinci oylamasında da
karar yeter sayısı bulunamamıştı.
Şimdi öneriyi tekrar oylarınıza sunacağım ve karar yeter sayısı
arayacağım. 
Elektronik cihazla oylama yapacağım. 
Bir dakika süre veriyorum. 
(Elektronik cihazla oylama yapıldı)
BAŞKAN – Karar yeter sayısı vardır.
HDP grup önerisi kabul edilmemiştir. 
Şimdi Cumhuriyet Halk Partisi Grubunun İç Tüzük’ün 19’uncu maddesine
göre verilmiş bir önerisi vardır, okutup işleme alacağım ve oylarınıza
sunacağım. 
2.- CHP Grubunun, 24/10/2014 tarihinde Trabzon
Milletvekili Mehmet Volkan Canalioğlu ve 23 milletvekili tarafından, balıkçılık
faaliyetinin sorunlarının araştırılarak alınması gereken önlemlerin belirlenmesi
amacıyla Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 12 Kasım 2014 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi
Türkiye Büyük
Millet Meclisi Başkanlığına
Danışma Kurulu 12/11/2014 Çarşamba günü
(bugün) toplanamadığından, grubumuzun aşağıdaki önerisinin İç Tüzük’ün 19’uncu
maddesi gereğince Genel Kurulun onayına sunulmasını saygılarımla arz ederim.
Engin Altay
Sinop
Grup Başkan Vekili
Öneri:
Trabzon Milletvekili M. Volkan Canalioğlu
ve 23 milletvekilince balıkçılık faaliyetinin sorunlarının araştırılarak
alınması gereken önlemlerin belirlenmesi amacıyla 24/10/2014 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
(1537 sıra no.lu) Genel Kurulun bilgisine sunulmak üzere bekleyen diğer
önergelerin önüne alınarak 12/11/2014 Çarşamba günlü birleşimde sunuşlarda
okunması ve görüşmelerinin aynı tarihli birleşiminde yapılması önerilmiştir.
BAŞKAN – Önerinin lehinde, Trabzon
Milletvekili Mehmet Volkan Canalioğlu.
Buyurunuz Sayın Canalioğlu. (CHP ve MHP
sıralarından alkışlar)
MEHMET VOLKAN CANALİOĞLU (Trabzon) –
Teşekkürler Sayın Başkan.
Sayın Başkan, değerli milletvekilleri;
su ürünleri kooperatifleri ve balıkçıların sorunlarıyla ilgili olarak CHP grup
önerisi üzerine söz aldım.
Vira Bismillah.
LÜTFÜ TÜRKKAN (Kocaeli) – Salonda çok
ciddi uğultu var Sayın Başkan. Salondaki uğultudan hatibi dinleyemiyorum.
MEHMET VOLKAN CANALİOĞLU (Devamla) –
Evet, Sevgili Başkan… Sayın Başkan, uğultu çok.
BAŞKAN – Sayın milletvekilleri, lütfen
biraz sessiz olur musunuz. Kürsüdeki milletvekillerimizi lütfen daha rahat
duyalım.
MEHMET VOLKAN CANALİOĞLU (Devamla) –
Yoklamayı verdiniz, artık çay içebilirsiniz ama bir dinleyelim, şu balıkçıların
sorunlarını bir dinleyelim arkadaşlar.
BAŞKAN – Buyurunuz Sayın Canalioğlu.
MEHMET VOLKAN CANALİOĞLU (Devamla) –
Evet… 
Sayın Başkan, değerli milletvekilleri;
su ürünleri kooperatifleri ve balıkçıların sorunlarıyla ilgili olarak CHP grup
önerisi üzerine söz almış bulunuyorum. Yüce Meclisi selamlarken balıkçı
tabiriyle “Vira Bismillah.” diyorum.
Değerli milletvekilleri, ülkemiz
dünyadaki konumu ve üç tarafının denizlerle çevrili, yarımada olması nedeniyle
farklı ekolojik özellikteki 4 denize, 200 doğal göle, 293 baraj gölüne, 1.000
gölet ile 8.333 kilometrelik bir deniz kıyı şeridine, 177.714 kilometre
uzunlukları olan 33 nehre sahiptir. Ülkemiz, kendisine özgü ekosisteme, zengin
su kaynaklarına ve dünyanın en önemli denizlerine sahip olmasına rağmen bu
durum balıkçıların, istedikleri verimi alamamalarından dolayı denize
çıkamamalarına yol açmaktadır. Bunun başlıca nedenleri arasında uygulamaya
yönelik uzun süreli yönetim, strateji ve planların olmayışı vardır. Özellikle
1980’li yıllardan itibaren ülkemizdeki sosyal ve ekonomik alanlardaki
gelişmelere bağlı olarak denizel kıyı alanları doğal yapısından uzaklaşarak
yoğun bir bozulma sürecine girmiş, denizel ekosistemin olumsuz yöndeki
değişiminde balıkçılık aktivitelerinin yanı sıra kıyı kaynaklarının yetersiz
yönetiminin de -bu durum üzerinde- önemli payı bulunmaktadır. Nitekim kıyı
bölgelerinde yıllardan beri kentsel alan ve kara yolu geçirmek amacıyla denizin
doldurulmasıyla arazi kazanma çalışmaları, mahmuz, dalgakıran, balıkçı barınağı
ve liman gibi kıyı yapıları, şehirlerin ve sanayi kuruluşlarının katı ve sıvı
atıklarının denizlere boşaltılması, akan su ağızlarındaki ve kıyıya yakın
mesafelerde faaliyet gösteren kum, çakıl ocakları, yoğun ve bilinçsiz
balıkçılık gibi çok çeşitli aktiviteler sonucu avlanan balık miktarında
azalışlara duyarsız kalınması bu durumun belli başlı nedenlerindendir. 
Bunun sonucu olarak, üç tarafı
denizlerle çevrili ülkemizin 5 bölgesinde, Doğu Karadeniz Bölgesi, Batı
Karadeniz Bölgesi, Marmara Bölgesi, Ege Bölgesi, Akdeniz Bölgesi olmak üzere 5
bölgemizin 32 ilinde deniz ürünleri bölgesindeki denizlerde hatalı avlanma ve
kirlenmeye bağlı olarak birçok balık türünün nesli tükenmiştir. Böylelikle
balıkçılar önemli bir gelir kaybına uğradığı gibi ülkemiz de güvendiği en büyük
kaynağını kaybetmeye başlamıştır, oysa ülkemizde su ürünlerinin yüzde 90’ı
denizlerden elde edilmektedir. Denizlerden sağlanan balık üretiminin yüzde
81’ini Karadeniz, yüzde 11’ini Marmara, yüzde 5’ini Ege, yüzde 3’ünü Akdeniz
karşılamaktadır. 2013 yılında avlanan balık türlerinden birkaç tanesini,
önemlilerini vermek istiyorum: Hamsi 179.615 ton, palamut 13.157 ton, sardalya
23.919 ton, istavrit 21.817 ton, lüfer 5.225 ton, mezgit 9.396 tondur. 
Değerli milletvekilleri, dünyanın
birçok yerinde olduğu gibi Türkiye’de de kıyı alanlarının en yoğun ve en eski
kullanıcıları hiç kuşkusuz balıkçılardır. Durum böyleyken balıkçıların mesleki
sorunlarıyla bireysel olarak başa çıkabilmeleri mümkün değildir. Avlanan
balıkların tatmin edici fiyattan satılabilmesi, sosyoekonomik koşullarının
iyileştirilmesi için, yasa dışı avcılıkla mücadele edilebilmesi için de
bakanlık yanı sıra, bakanlığa destek olmak amacıyla balıkçı kooperatifleri
kurulmuştur. Dayanışma içinde olan ve bir kooperatif çatısı altında bir araya
gelen balıkçılar, balıkçılığın içinde bulunduğu sorunları ortadan kaldırmak,
bunun yanı sıra balık stoklarını ve balıkçı toplumunu sürdürülebilir kılmak
için gayret sarf etmektedirler. 
Ülkemizde hâlen 576 su ürünleri
kooperatifi ve 16 bölge birlik kooperatifi mevcuttur. Birlik kooperatifleri de
bir araya gelerek Su Ürünleri Merkez Birliğini oluşturmuşlardır. Su ürünleri
kooperatiflerinde 31.137 balıkçı örgütlenmiş bulunmaktadır. Değerli
milletvekilleri, bu küçümsenecek bir rakam değildir. 16 Haziranda da
Uluslararası Balıkçılar Örgütü tarafından yani ICFO tarafından 2010 yılında
Seul Deklarasyonu ile Uluslararası Balıkçılık Kooperatifleri Günü olarak kabul
edilmiştir. 
Kooperatiflerin önemli görevleri
arasında ortakların ürettiği balığı pazarlamak vardır. Ancak, böyle bir imkân
bulamadıkları için balık satışı sırasında komisyon ödemek durumunda kalınmakta,
bu yüzden balıkçıya en iyi katkısı olan komisyoncularla beraber çalışma tercih
edilmektedir. Ayrıca, kooperatif balıkçılığı yapan küçük balıkçı, avlanırken en
az 5 parça balıkçı ağını deniz kirliliği, çöp ve akıntıdan dolayı risk fazla
olduğundan denizde bırakmakta ve önemli bir maddi kayba da uğramaktadır.
Ayrıca, teknesinin yakıt gideri yanı
sıra yine gelir olarak balıkçıdan barınak parası alınmaktadır. Bir sürü
giderlerinin yanı sıra kendi balıklarını satacak yer bulamayışları da önemli
sorunlar arasında yer almaktadır. Balık fiyatları da denetimsizlik nedeniyle
günübirlik belirlenmekte, kaçak av ve dışarıdan gelen balıkla birlikte düşen
fiyatlar, birçok ekonomik külfetin altında bulunan balıkçıyı tamamen zor
durumda bırakmaktadırlar. 
Sayın milletvekilleri, bu genel
anlatımdan sonra Türkiye’de balıkçılığın gelişememesinin nedenlerini
sıralayacak olursak, bir: Denizlerimizin balık bakımından zengin olmaması, açık
deniz yani okyanus balıkçılığı yapılamayışı, taşıma ve depolama imkânlarının
yetersizliği, dinamit patlama, trol avcılığı gibi zararlı avlanma yöntemlerinin
uygulanması, denizlerimizde kirlenmenin önlenmesi gibi birçok sorun
balıkçılığın gelişmesini engellemektedir. Bunun için, bu sorulara cevap olarak
açık deniz balıkçılığı yapılmalıdır, tatlısu balıkçılığı teşvik edilmelidir,
zararlı balık avlama yöntemleri önlenmelidir, kıyı kirlenmesi önlenmeli, modern
balıkçılık yöntemleri uygulanmalı, depolama ve soğutucu araçlarla taşıma
imkânlarının artırılmasının yanı sıra, kültür balıkçılığına da destek verilmeli
ve geliştirilmelidir. 
Bu çözüm önerilerimizin elbette
Bakanlıkça da bilinmekte olduğunu düşünüyorum. Bazen bütün bu önerilerin
bilinmesine rağmen, Türkiye'de neden su ürünleri sektörü krizdedir? Bu kriz,
plansız avcılık, stokların aşırı düşürülmesi ve politikasızlıkların sonucu
değil midir? Bu kapsamda, Türkiye açık deniz balıkçılığına yıllardır neden
geçmemiştir? Bakanlık şimdiye kadar, on iki yıldır, neden başta Afrika ve Asya
ülkeleri olmak üzere, başka ülkelerle balıkçılık anlaşması yapılmasına
yanaşmamıştır? Balıkçı teknelerinin azaltılması için devlet para vererek geri
almaktadır. Bu, su ürünleri stoklarının neredeyse bittiği bir ülkede ne işe
yarayacaktır? Su ürünleri stoklarının artırılması için neden Marmara ve
Karadeniz’de deniz koruma alanları ilan edilmemektedir? Su ürünleri üretimini
azaltan etkilerden biri olan deniz kirliliğiyle neden hâlen mücadele edilmemektedir?
Hâlâ birçok sahil kesiminde evsel atıklar denize gitmekte, bu ise balıkların
yumurta ve üreme alanlarını bozmaktadır. İlgili Bakanlık, yasa dışı avcılık,
denetimsiz avcılık ve aşırı avcılık nedeniyle stoklardaki azalma karşısında
hangi tedbirleri alacaktır veya almaktadır? Su ürünleri denetimlerinde, balık
çıkarma alanlarında neden yeterli personel bulunmamaktadır? Avrupa Birliğinin
Türk alabalık ihracatına getirdiği kısıtlama neden engellenememiştir? Alabalık
üreticilerinin mağduriyetleri nasıl giderilecektir?
İşte bütün bu sorunlara cevap bulmamız
lazım değerli milletvekilleri. Biraz sonra, benden sonra grup önerisi üzerinde
görüşecek arkadaşlarımız da sanıyorum aynı konulara temas edeceklerdir.
Gerçekten, balıkçılar ve su ürünleri kooperatifleri darboğaz içindedirler, zor
şartlarda hayatlarını geçirmektedirler ve bunun sonucu olarak da balık
stoklarımız her geçen gün azalmaktadır. Küçük balıkçılar, balıkçı avı yapan
balıkçılar ağlarını denizde bırakmakta ve maddi zarara uğramaktadır. Balıkçı
barınaklarının da üst yapıları henüz yeterli şekilde tamamlanamamış, olduğu
gibi… Bunlara yine fazladan gelir elde etmek için ücret tahsis edilmekte, bu da
balıkçıları zor durumda bırakmaktadır. 
İşte sevgili milletvekilleri, değerli
arkadaşlarımız; bütün bu soruların cevaplarını bulmamız için ve ülkemizin
balıkçılıktan hak ettiği payı alabilmesi için, kooperatiflerimizin daha etkin
neler yapabileceklerinin araştırılması için Meclis araştırma komisyonu
kurulmalı diyoruz ve yüce Mecliste görev yapan siz değerli milletvekillerimizin
destek oylarını bekliyoruz. Balıkçı terimiyle başladık, balıkçı terimiyle
bitiriyorum: Hadi, rastgele. 
Teşekkürler. (CHP, AK PARTİ ve MHP
sıralarından alkışlar) 
BAŞKAN – Teşekkür ediyoruz Sayın
Canalioğlu. 
Aleyhinde, Şırnak Milletvekili Hasip
Kaplan ama yok, daha sonra… Geldiniz mi? Peki. 
Buyurunuz Sayın Kaplan.
HASİP KAPLAN (Şırnak) – Teşekkürler
Sayın Başkan. 
Kolay olmuyor, yukarıda bütçe
görüşmeleri var Plan ve Bütçe Komisyonunda, hem orayı hem burayı idare
edeceğiz. 
Tabii, aleyhte diye herhâlde bana söz
verdiniz Sayın Başkan, oysaki 13 Ekim 2011’de balıkçılığın sorunlarıyla ilgili
araştırma önergesini Meclise vermiştik, ben kendim vermiştim o dönemde, geçen
dönem de verdim. Yani, bunun araştırılması gerektiğini ve ülke ekonomisi açısından
ne kadar önemli olduğunun altını çizerek… Tabii, elbette ki burada bizim
görüşümüz de böyle bir araştırmanın yapılması, Meclisin böyle bir karar
vermesi. AK PARTİ’li arkadaşlara, Tarım Komisyonu Başkanımıza da buradan
sesleniyorum, Sayın Arınç’a da sesleniyorum: Hakikaten, böyle bir konuda, sırf
muhalefet partisinin bir tanesi getirdi diye, istiyor diye ret oyu vermeyin.
Yani, benim size tavsiyem, bir kere gözleriniz daha iyi görür balık yerseniz,
sağlığınız daha iyi olur, kolesterolünüz düzelir. Yani, şimdi, burada
Karadenizlilere, Akdenizlilere, Egelilere, Marmara’da yaşayan milletvekillerine
ve Trakya’da, denize komşu olan illerin bütün milletvekilleri kendi illerine
hakikaten faydalı olmak istiyorlarsa basacaklar buradan, ellerini
kaldıracaklar. Hatta, muhalefet milletvekillerine önerim, şöyle yazılı bir şey
hazırlayın, açık oylamaya dönüştürelim, kim ret oyu vermişse belli olsun, zaten
2015’te seçim geliyor, getirip “Aha bu balıklara karşı bu adam, aha bu
balıklara karşı, denize karşı bu adam…” Bunu anlatalım. 
Şimdi ben
buradan verilere girmeyeceğim. Nasıl gireyim, anlatmışım zaten benim araştırma
önergemi tıklarsanız. Yani tam 10 milyon hektar üzeri bir deniz yüzeyi var, su.
8.333 kilometre sahil -arkadaşlar vermiştir bu verileri- arkasından da nehirlerimize
geldik, 178 bin kilometre; göllerimiz, barajlarımız… Bir de Bahrevan’ı, Van
denizini ekleyin buna, Hazar’ı ekleyin buna, Keban Barajı’nı, yapılanları
ekleyin buna. Ben de bir Şırnaklıyım kardeşim, Dicle’yi ekleyin, Nerduş’u
ekleyin, Habur’u ekleyin, Hezil Çayı’nı ekleyin, Botan Çayı’nı ekleyin,
barajlarımız var ve bunları eklediğiniz zaman bütün Türkiye’de göllerin,
nehirlerin ve denizlerin bir hukuku olmalı artık, bunları trollere
bırakmamalıyız. Bilinçsiz avcılıkla perişan olmuş balıkçılar var. Balıkçıların
feryadı ayrı bir konu. 
Bakın, Avrupa
Birliği faslını Türkiye daha geçememiş, 13 no.lu balıkçılık faslı. Sayın
Komisyon Başkanı, keşke burada anlatsaydın niye balıkçılık faslını geçemedin?
Hadi özgürlüğü geçemediniz, adaleti geçemediniz, insan balıkçılıktan da geçmez
mi bir fasıl Avrupa Birliğine girmek için. Hep de sınıfta mı çakacaksınız?
Allah sizden razı olsun. Yani insan bazen şaşırıyor.
Şimdi bakın, 16.500 tekne var, 40 bin
tayfa var fiilen çalışan. Belki Torlak bu rakamları açıklamıştır ama o gemi
endüstrisini daha çok anlatmıştır. Şimdi kıyı balıkçılığında 2 bin endüstriyel
balıkçı var, 2 binin içinde 40 metrenin üzerinde 350 tekne var. Bir de açık
denizde avlama yapan 5 adet, 70 metrenin üstünde tekne var. Onları da Torlak
yapıyor herhâlde, öyle tahmin ediyorum yani Karadenizliler yapıyor. 
Şimdi buradan şunu çıkarıyoruz: Şimdi,
Avrupa Birliğine girmek için taviz veriyorlar, “10 metrenin üstündeki tekneleri
getirin, biraz fazla para vereceğiz.” Tekneleri avcılıktan çekip balığın üremesini
sağlayacaklar. Böyle bir ters kafa mantığı dünyada var mı arkadaşlar? Böyle bir
şey olabilir mi? Böyle bir şey mümkün mü? Alıyorsun gemiyi 10 metrenin üstünde,
parasını basıyorsun... Kim yapıyor bunu? Tarım ve Hayvancılık Bakanlığı. Neresi
yapıyor? Balıkçılık ve Su Ürünleri Genel Müdürlüğü. Alıyor, parayı veriyor. E,
balıkçı kazanamamış, sezon kötü gitmiş, borcu var, bankaya borçlu, bankaların
kredileri altında haciz gelmiş. Ne yapacak? Ondan sonra mecburen satıyor,
veriyor. Devlet ne yapıyor? Aldığı gemiyi yakıta çeviriyor, parçalıyor,
tahtalarını yakıyor. Böyle bir israflık olabilir mi, böyle bir zulüm olabilir
mi?
Bakın arkadaşlar, bu devletin,
denizlerine, toprağına, dağına, limanlarına, ırmaklarına sahip çıktığı yok,
Hükûmetinin ve Meclisinin. Açık söylüyorum, Hükûmet sahip çıkmıyor. Bakın,
örgütlenmeyi biz önerdik. Parti olarak dedik ki: “Bir denizcilik bakanlığı
kurun arkadaşlar. Denizcilik bakanlığı denizle ilgili bütün sorunları kapsasın;
denizcilik bakanlığı gemilerden, tescilden; işte, ekip belgelerinden, alımdan,
satımdan, balıkçılıktan, kıyılardan, çevreden, denizden…” E, ne yapıyorsunuz?
Allah’tan korkun, gidiyorsunuz Akkuyu’ya, Akkuyu’da, Mersin’de nükleer santral
yapıp balıkların hepsini öldürüyorsunuz, bırakın insanları. Yetmiyor, gidiyorsunuz
Karadeniz’de Sinop’a, yine nükleer santral yapıyorsunuz. Yetmiyor, üçüncü
santrali de İğneada’da yapmaya çalışıyorsunuz, Bulgaristan sınırında. 
Şimdi, bakın, bu zihniyetle, atıklarını
denize atan, Tuna’dan kurşuni zehirlerin gelişiyle beraber Türkiye’nin en fazla
balığının üretildiği Karadeniz’i, Karadeniz havzasını kurutursunuz çünkü en
fazla balık Doğu Karadeniz ve Batı Karadeniz’de çıkıyor. Marmara’da, Ege’de,
Akdeniz’de çıkan balık bunun sonucudur. 
Şimdi, arkadaşlar, doğru dürüst
konuşalım. Daha önce neredeydi bu balıkçılıkla ilgili sorunlar? Ulaştırma,
Denizcilik Müsteşarlığındaydı. “Ulaştırma Bakanlığı ne alaka deniz
ürünleriyle?” diye soracaksınız. Sonra çevirdiler, Tarıma, Balıkçılık ve Su
Ürünleri Genel Müdürlüğüne getirdiler. Size yemin ederim, bakın, aha burada,
aha iktidar partisi burada, Hükûmet, Başbakan Yardımcısı, bu Tarım
Bakanlığındaki Su Ürünleri Genel Müdürlüğündeki bürokratları getirin, aha
burada hizaya çekip -sınava- soralım. Eğer lüfer ile kefali birbirinden
ayırırsa, eğer hamsi ile istavriti birbirinden ayırırsa, eğer kerevit ile
yengeci birbirinden ayırırsa, eğer karides ile -bakın, açık söyleyeyim
arkadaşlar- ahtapotu birbirinden ayırırsa ben de Hasip Kaplan değilim.
Bilmiyorlar kardeşim, şimdi, bu adamları getirip, koyun bakacak adamları
getirip balık baktırıyorsunuz. Böyle bir yanlış olur mu yani böyle bir yanlış
olur mu arkadaşlar? 
Bir de kahraman sivil balıkçılar var,
buradan bir selam vermek istiyorum, “Seninki kaç santim?” diye bir kampanya
açtılar, Boğaz’ın lüferini kurtardılar arkadaşlar, palamudu kurtardılar. 
Şimdi, böyle bilinçli bir toplumu
geliştirmek lazım. Yeni yeni Tarım Bakanlığı sempozyumlara başladı. 
Arkadaşlar, yanlış yapıyorsunuz. Siz bu
çevre düzenlemesini, kıyı düzenlemesini yapmazsanız, kıyıya beş yıldızlı otel
dikip yine kültür balıkçılığının esaslarına uymazsanız size Avrupa Birliği
13’üncü Faslı açmaz. Sorun o değil. Bakın, hamsi zamanı geliyor. Türkiye’de
bütün balıkların da insanların da en çok sevdiği yemdir. Ya, hamsinin hatırına
e hey Trabzonlu Cumhurbaşkanı, e hey Konyalı Başbakan; aha soruyorum size,
balıkların sizde hukuku olmalı. 
OSMAN AŞKIN BAK (İstanbul) –
Cumhurbaşkanı Rizeli. 
HASİP KAPLAN (Devamla) – “Balıkların
hafızası küçüktür.” demeyin, size gözleri öyle bir bakar ki Karadenizlileri asla
affetmez. Karadenizlileri de affetmez, kıyısında, gölünde, ırmağında balığı
olanı da affetmez. Gelin, bir araştıralım. Ya, Türkiye’nin zenginliği bu, buna
sahip çıkalım. Buna sahip çıkarsak Türkiye kazanır, ne sizin parti ne bunun
parti ne benim.
Bir de gelin, balıkçıların banka
borçlarını erteleyelim, üç sene devlet destek versin, balıkçılığı sınırlayalım,
üç sene de balık dolar denizlerimiz arkadaşlar, bu kadar kafayı çalıştırın. Bir
de şu troller var ya, siyasi trollerle balıkçı trollerin yakasına yapışıp
yapışıp teşhir etmek lazım. Balıkçılık da kurtulur, ülke de kurtulur. 
Saygılar arkadaşlar. Aha, el
kaldırmayanların resmini çekeceğim burada, açık söylüyorum. (HDP sıralarından
alkışlar)
BAŞKAN – Teşekkür ediyoruz Sayın
Kaplan. 
Lehinde, İstanbul Milletvekili Durmuş
Ali Torlak. 
Buyurunuz Sayın Torlak. (MHP
sıralarından alkışlar)
D. ALİ TORLAK (İstanbul) – Teşekkür
ederim Sayın Başkan. 
Sayın Başkan, değerli milletvekilleri;
ülkemizde balıkçılık ve su ürünleri sektöründe yaşanan sorunların araştırılması
ve alınması gereken önlemlerin belirlenmesi nedeniyle Cumhuriyet Halk Partisi
Grubu adına verilen Meclis araştırması önergesi hakkında Milliyetçi Hareket
Partisi adına söz almış bulunuyorum. Bu vesileyle yüce heyetinizi saygılarımla
selamlıyorum. 
Değerli milletvekilleri, balık projesi
sonsuz, millî ekonomiye sağladığı parasal katkı ve yarattığı katma değer
açısından çok önemli olduğu kadar, beslenme ve insan sağlığı açısından da
üstünlüğü tartışılamaz bir gıda ürünüdür. Ayrıca, işsizlik sorununun günden
güne arttığı ülkemizde su ürünleri ve balıkçılık iç suların bulunduğu
bölgelerde ve özellikle kıyılarımızda yaşayan insanlarımıza iş imkânı
yaratabilecek ekonomik bir kaynaktır. Su ürünleri üretim ve avcılığının iş
gücüne dayanan bir uğraş olması sebebiyle, üretimin artırılması ve istenen
düzeye çıkarılması çok sayıda kişiye iş imkânı yaratabilecek ve ülke
ekonomisine bu yönde de katkıda bulanabilecek bir sektördür. Bununla birlikte,
ekonomik öneme sahip balık stoklarının yenilenmesine ışık tutacak, aynı zamanda
çare olacak bir yöntem geliştirilememiş, endüstriyel avlanma yapanlara
uluslararası sularda avlanma imkânı tam olarak sağlanamamıştır. Sonuçta,
denizlerimizde doğal kaynaklar hem aşırı avcılık hem de kirlilik yüzünden eski
verimli gücünü büyük ölçüde yitirmiş durumdadır. Diğer tarafta, sektörde
yaşanan haksız rekabet, destekleme ve teşviklerin doğru kullanılmaması ve
yetersizliği ile eğitim eksikliği balıkçılık sektörünün önemli sorunları
arasında yer almaktadır.
Dünyanın hemen
her tarafında bulunan ve birçok yasal işlevler üstlenen balıkçılık
kooperatifleri, ülkemizde maalesef birçoğu genel kurullarda bir araya gelinen
tabela kooperatifleri görünümünden kurtarılamamıştır. Balıkçılığın gelişimi ve
balıkçıların refah seviyesinin iyileştirilmesine odaklanmış, sektördeki
avcılık, işleme, yetiştiricilik veya pazarlama faaliyetlerinin ilgililerini bir
araya getiren bir hedefle kurulan balıkçılık kooperatifi üyelerinin çoğunun
küçük teknelerle, genellikle yan uğraş olarak amatör balıkçılık yapması çoğu
zaman sektörün anlaşılmasında sıkıntıya sebep olmuştur.
Ayrıca, akılcı
yönetildiğinde projesi sonsuz ve önemli bir besin kaynağı olan balık, yüksek
disiplin gerektiren bir bilim dalı olup bu bilimin ışığında yönetilmesi
gerekmektedir. Ancak, Marmara dâhil 3 denizde kıyımız ve 1 iç denizimizin
olmasına rağmen, bu kıyı şeridinde fiziki kurumsal yapılanması bulunan resmî
idareye bağlı balıkçılık araştırma istasyonu olması gerekirken yöresel balıklar
için fikir verebilecek, Trabzon ve Antalya’da bulunan 2 araştırma kuruluşu
dışında 1972 yılından bugüne bu ihtiyaçlar balıkçılık yatırım politikalarında
gündeme bile alınmamıştır. Bununla birlikte, size Bodrum Su Ürünleri Araştırma
Enstitüsünü hatırlatmak isterim. Bu enstitü önce süngercilik araştırma
birimiydi, daha sonra ismi değiştirildi ve su ürünleriyle ilgili araştırmalar
yapıp en önemli denizlerimizden Ege Bölgesi’ndeki balıkçıların dertlerine
derman olduğu bir okuldu. Ama ne yazık ki, AKP Hükûmeti tarafından bu okul
kapatıldı. Otuz yılı aşkın bir süre, sektör için onca yapılan bilimsel
çalışmaları ve yayınları olan, neredeyse tüm sektöre insan yetiştiren bir
enstitü kapatıldı, dolayısıyla bu politika AKP Hükûmetinin bilime ve bilim
insanlarına yaklaşımını gözler önüne sermektedir. Yaşanan bu duruma ise şüphesiz,
denize 600 kilometre mesafede bulunan balıkçılıktan sorumlu idarenin masa
başında metoduyla yaptığı düzenlemelerin neden olduğu bir türlü
kavranılamamıştır. İşte, yıllardır süregelen bu olumsuz süreçler geçimini
balıkçılıkla sağlayan esnafımızı zor duruma sokmuş, 15 nisandan ağustos sonuna
kadar olan avlanma yasağı da eklenince balıkçılıkla uğraşan profesyonel balıkçı
esnafımızın içine düşmüş olduğu sorunlar yumağı daha da büyümüştür.
Değerli milletvekilleri, denizlerimizde
ekonomik önemi olan balık türlerinin sürdürülebilirliği için göz önünde
bulundurulması gereken avlanma yönteminin nasıl ve ne şekilde yapılması
gerektiğinin bilimsel veriler ışığında tespit edilmesi önemli bir
gerekliliktir. Ancak dünyanın her yerinde balıkçılık örgütleri araştırmacılara
ve onların önerilerine soğuk bakmışlardır. Çünkü araştırmacılar yaptığı
önerilerle mutlaka bir kısıtlama veya bir düzenleme getirecektir. Hâliyle,
denizlerden daha çok üretim yapmak isteyen balıkçı kesimine bunlar itici
gelmektedir; bu, dün de böyle olmuştur, yarın da böyle olacaktır. Bu nedenle,
balıkçılık ve su ürünleri kooperatifleri kanalıyla üyeler, kullanılması gereken
ağ tipi ve avlanma yöntemleri konusunda makul, bilimsel gerekçelerle ikna
edilmeli ve ekonomik güçleri de dikkate alınarak uzun vadeli kredi kolaylığı
getirilmelidir. İstanbul ve Çanakkale boğazlarında rastgele balıkçılıkla
kullanılan ağların göz genişlikleri küçük olması nedeniyle henüz eşeysel
olgunluğa erişmemiş balıkları avladıklarından stoklar için negatif bir etki
yapıldığı göz önüne alınarak pelajik balıklar için satış boyuna
uyarlanmış sade ve fanyalı ağ kullanımının sağlanması, teşvik edilmesi ülkemiz
balıkçılığının sürdürülebilirliğine katkıda bulunacaktır. Bununla beraber,
Balıkçılık ve Su Ürünleri Genel Müdürlüğü tarafından trol balıkçılığı bilimin
ışığı altında yeniden gözden geçirilerek rekabet edilebilir ve sürdürülebilir
avcılık yapabilmeleri sağlanmalıdır. Ayrıca, denizlerimizde yaklaşık 7 alt
türde isimlendirilen kefal balıklarının av yasakları, avlanma usul ve yöntemlerinin
güncellenerek günümüz koşullarına adapte olabilecek bir konumda hayata
geçirilmesi bu balıkların stok miktarlarının artmasını sağlayacaktır. Marmara
ve Karadeniz’de balık stoklarının yenilenmesi gerçekleşinceye kadar da devam
edecek bir süreç içerisinde Çanakkale Boğazı’nın Marmara çıkış ve İstanbul
Boğazı’nın giriş ve çıkış alanlarında on iki ay avlanmanın yasak olduğu sahalar
dışında Marmara ve Karadeniz’de endüstriyel balık avcılığının aralık ve ocak
ayları olmak üzere sadece iki ay yapılması sağlanmalıdır. Diğer tarafta ise,
Marmara Denizi’nde bulunan ve ekonomik değeri yüksek olan palamut ve lüfer türü
stokların Ege Denizi’ne ve oradan da uluslararası sulara göç dönüşlerini
balıkçılık ekonomimize kazandırmamız gerekmektedir. 
Değerli
milletvekilleri, Türkiye’de sektörün genel müdürlük oluşumunun yanında
özellikle politikadan arınmış, özerk, çağdaş, bilimsel araştırmaya dayalı
sürdürülebilir bir balıkçılık ve su ürünleri yapısına kavuşturulması
gerekmektedir. Bu özerk yapıyı da geçmişteki balık üretiminin ulaştığı yüksek
üretim verileri göz önüne alınarak balıkçılığın ülke ekonomisine ve gayrisafi
millî hasılaya olan katkısını uygun bir bütçeyle taçlandırmak gerekir. Millî
politikaların uygulanabilmesi noktasında balıkçılık teknolojileri mühendisleri
ile su ürünleri mühendislerinin Bakanlığa bağlı Balıkçılık ve Su Ürünleri Genel
Müdürlüğünde daha çok istihdam edilmeleri mutlaka sağlanmalıdır. Sektörün
sağlıklı bir gelişme gösterebilmesi için teknik ve uzman personel istihdamı
önemli bir gerekliliktir. Çünkü ülkemiz ve dünyanın, yakın gelecekte balıkçılık
ve su ürünleri kapsamında bugünkü durumdan çok daha vahim noktalara doğru
gittiğini bütün bilim adamları söylemektedirler.
Dolayısıyla, bozuk düzen
yöneticiliğinin alışkanlıkları bir tarafa bırakılarak, teknik ve uzman personel
denetiminde, büyük
balıkçılarla küçük balıkçılar arasında bir dengenin kurularak, balıkçılığa
verilen zararın asgari düzeye indirilmesi sağlanmalıdır. 
Değerli milletvekilleri, benden evvelki
hatip, yapılan teknelerin bizler tarafından yapıldığını ifade etti. Ben, 2007
yılına kadar tersaneci bir arkadaşınız idim, 2007 yılına kadar senede 3 tane
gemi yapardım, milletvekili olduktan sonra, üzülerek söylüyorum -belki
üzüleniniz de çıkabilir- bir sandal dahi yapmadım. Bunun sebebi de şudur:
Sanıyorum ben fişlendim, hiç de önemli değildir; malı ben yaptım, ben
kaybederim.
Hepinize saygılar sunuyorum. (MHP ve
CHP sıralarından alkışlar)
BAŞKAN – Teşekkür ederiz Sayın Torlak.
Aleyhinde, Giresun Milletvekili Adem
Tatlı.
Buyurunuz Sayın Tatlı. (AK PARTİ
sıralarından alkışlar)
ADEM TATLI (Giresun) – Sayın Başkan,
değerli milletvekilleri; yüce heyeti saygıyla selamlıyorum.
Karadeniz Bölgesi’nin önemli geçim
kaynaklarından biri olan balıkçılığın sorunlarının araştırılması ve alınacak
tedbirlerin belirlenmesi amacıyla Meclis araştırması komisyonu kurulması
hakkında CHP Grubunun verdiği önergenin aleyhinde söz almış bulunmaktayım. 
Değerli milletvekilleri, su ürünleri
üretimi, dünyada 2012 yılında avcılık sektöründe 67 milyon ton,
yetiştiricilikte 67 milyon ton olmak üzere, toplamda 134 milyon ton olarak
gerçekleşmişken, Türkiye'de 2013 yılında avcılıkta 374 bin ton,
yetiştiricilikte ise 233 bin ton, toplamda ise 607 bin ton olarak
gerçekleşmiştir.
Su ürünleri yetiştiriciliğinde ise
2002-2013 yılları arasında, faal tesis sayımızda yüzde 89 oranında artış olmuş,
kapasite ise yüzde 826’lık bir artış kaydederek 460 bin ton kapasiteye
ulaşmıştır. Üretimimiz ise yüzde 282 artışla 233 bin ton olarak
gerçekleştirilmiştir. Üretimdeki artışa paralel olarak da ihracatımızda
yaklaşık 4 kat artış görülmektedir. 2002 yılında 27 bin ton olan ihracatımız
2013 yılında 101 bin tona, değer olarak da 97 milyon dolardan 568 milyon dolara
ulaşmıştır. 2013 yılında gerçekleşen su ürünleri ihracatı bir önceki yıla göre
miktar olarak yüzde 28, değer olarak da yüzde 27,5 artış göstermiştir. 
Su ürünleri yetiştiriciliği de
Hükûmetimiz döneminde 2003 yılından itibaren destekleme kapsamına alınmış ve
2003-2013 yılları arası 941 milyon TL kaynak aktarılmıştır. Denizlerimizdeki su
ürünleri stokları ile av filosu arasındaki dengesizlik kaynaklar üzerinde aşırı
av baskısı oluşturduğundan, sürdürülebilirlik olumsuz etkilenmiştir. Bu
nedenle, 2012 yılında önemli bir uygulamayı hayata geçirmiş bulunuyoruz.
Gönüllülük esasına göre, 12 metre üzerindeki balıkçı gemisi sahiplerine,
gemilerini avcılıktan çıkarmaları karşılığında gemi boyuna göre destekleme
ödemesi yapılmıştır. Bu desteklemeden yararlanan 364 balıkçı gemisi sahibine
62,1 milyon TL ödenmiştir. 2013 yılında desteklemenin kapsamı daha da
genişletilerek 10 metrenin üzerindeki balıkçı gemileri de destek kapsamına
alındı. 
Başvuruda bulunan 529 balıkçı gemisi
sahibine toplam 67 milyon TL destek veriyoruz. Şu anda gemi teslim ve ödemeleri
devam ediyor. 2014 yılında 264 balıkçı gemisi sahibi başvuru yapmıştır. Avcılık
faaliyetlerinde bulunan balıkçılarımıza, girdi maliyetlerini düşürmek için,
2004 yılından itibaren ÖTV’siz yakıt uygulaması başlatılmıştır. Bugüne kadar
balıkçılarımıza bu kapsamda 1 milyar TL’nin üzerinde destek sağlanmıştır. Bir
başka ifadeyle, balıkçılarımızdan çıkacak olan bu para balıkçılarımızın cebinde
kalmıştır.
Gıda, Tarım ve Hayvancılık Bakanlığımızda
2002 yılında 318 olan su ürünleri ve balıkçılık teknolojisi mühendisi sayısı
yüzde 235 artışla 1.067’ye ulaşmıştır. Ayrıca 2006 yılında getirilen
düzenlemeyle 50 ton ve üzeri kapasiteye sahip her işletme ile her kuluçkahanede
en az 1 su ürünleri mühendisi çalıştırmak zorunluluğu getirilmiştir. Bu
kapsamda yaklaşık 2.600 su ürünleri ve balıkçılık teknolojisi mühendisi özel
sektörde istihdam edilmektedir.
Avcılık ve
yetiştiriciliğin etkin olarak izlenebilmesi için su ürünleri bilgi sistemini
kurduk. Uygulamaya konulan Ulusal Balıkçılık Veri Toplama Programı’yla sezon
içerisinde avcılık faaliyetleri yakından takip ediliyor. 2002-2013 yılları
arasında yaklaşık 61 milyon yavru sazan balığı değişik illerde, değişik
yerlerdeki su kaynaklarına bırakılmıştır. Gıda, Tarım ve Hayvancılık Bakanlığı
tarafından nesli tehlike altında olan türlerden 10 bin adet mersin balığı, 50
bin adet kalkan balığı, 5 bin adet Karadeniz alabalığı yetiştirilerek denizlere
bırakılmıştır. Biyolojik çeşitliliğin korunması, geliştirilmesi, yaşam
alanlarının iyileştirilmesi, üretimin artırılması, kaçak avcılığın engellenmesi
ve kıyı balıkçılığının desteklenmesi amacıyla Su Ürünleri Kaynaklarının Yapay
Resifler ile Korunması ve Geliştirilmesi, Edremit Körfezi Pilot Projesi 2012
yılında tamamlanmış, izleme çalışmaları devam etmektedir. Avcılık sırasında
kaybolan av araçlarının neden olduğu kirlilik ve doğal hayata verdiği zararları
önlemek için Denizlerin Terk Edilmiş Av Araçlarından Temizlenmesi Projesi
Adana, Hatay, İstanbul ve Muğla illerimizde uygulamaya konulmuştur.
Denizlerimizdeki
balık stoklarının izlenmesi, araştırılması ve uluslararası sular dâhil balıkçılık
denetimlerinin etkin yapılabilmesi amacıyla tam donanımlı, 32 metre boyundaki
Arama-1 araştırma ve kontrol gemisi hizmet vermek üzere 2014 yılında denize
indirilmiştir. Av filosundan çıkarılan balıkçı gemilerinden 25’i araştırma ve
eğitimlerde kullanılmak üzere üniversitelerimizin su ürünleri fakültelerine ve
araştırma kuruluşlarına hibe edilmiştir. 43 ilimizde su ürünleri şube müdürlüğü
kuruldu. Sadece su ürünleri konusunda çalışacak ihtisas şube müdürlükleri
kurulmasıyla sektöre daha etkin hizmet verilmesi sağlanmıştır.
Aldığımız tedbirler, uyguladığımız
politikalar, stokları doğru yönetme gelecekte çocuklarımızın ve torunlarımızın
da balık avlayabilmesine imkân tanıyacak bir uygulamayı hayata geçirmek
içindir. O nedenle, biz daha çok yetiştiriciliğe önem vermek ve balık
yetiştiriciliğini geliştirmek durumundayız.
Hükûmetimiz balıkçılığı daha iyi
noktaya taşımak, denizleri ve denizdeki kaynakları doğru kullanıp korumak için
birtakım politikalar uygulamaktadır. Denizdeki balıklar elbette ki avlanacak
ama biz bu kaynağı bugün kurutursak, bugün balıkçılarımızın yarın çocukları
avlanacak balık bulamayacaklar. Onun için kaynaklarımızı kullanırken aynı
zamanda korumamız gerekiyor.
Trabzon'daki Su Ürünleri Merkez
Araştırma Enstitüsü bünyesinde yeni bir merkez kuruyoruz. Bu merkez
balıkçılığımızın geleceği açısından önemli. İlk defa bir su ürünleri gen
bankası biyoteknoloji merkezi kuruyoruz. Bu proje 5 milyon lira tutarında olup
proje aşaması tamamlanmış, kaynak aktarımı yapılmış olup kısa sürede inşaatına başlanacaktır.
Avcılıktaki hedefimiz, koruma ve
kullanma dengesini gözeterek kaynakların sürdürülebilirlik ilkeleri
çerçevesinde yönetilmesi ve işletilmesidir. Bunun için avcılık yönetimimizde
daha fazla korumacı bir yaklaşım benimseyerek, “sürdürülebilirlik” ilkesi ön
plana çıkarılmıştır.
Burada konumuz balıkçılık olması
sebebiyle konuşmamın tamamında bu konuya değindim ama burada şunları da
belirtmeden geçemeyeceğim: Tarımın genelinde AK PARTİ Hükûmetleri çok önemli
mesafeler katetmiştir. Türkiye’de yaklaşık 77 milyon insanımızın ve 35 milyon
turistin gıda ihtiyacını karşılayıp, 192 ülkeye 1.681 çeşit tarımsal ürün ihraç
eden ülke konumuna yükselmiştir. Tarım sektöründe son on bir yıllık ortalama
yüzde 2,3 büyüme ile Avrupa Birliği tarımının yüzde 0,24 olan büyümesinin 10
katı fazla büyümüştür. Dünyanın en büyük 6’ncı tarım ülkesiyiz, Avrupa’da da en
büyük tarım ülkesiyiz. 
Dolayısıyla, CHP Grubunun vermiş olduğu
önerge aleyhinde söz almış bulunuyorum ve önergenin aleyhindeyim.
Tekrar hepinizi saygıyla selamlıyorum.
(AK PARTİ sıralarından alkışlar) 
III. – YOKLAMA
(CHP ve MHP sıralarından bir grup
milletvekili ayağa kalktı)
ENGİN ALTAY (Sinop) – Yoklama
istiyoruz. 
BAŞKAN – Yoklama talebi vardır
Cumhuriyet Halk Partisi Grubunun önerisinden önce. 
Sayın Altay, Sayın Çelebi, Sayın
Demiröz, Sayın Canalioğlu, Sayın Tanay, Sayın Öner, Sayın Genç, Sayın Özgümüş,
Sayın Küçük, Sayın Öz, Sayın Haberal, Sayın Serter, Sayın Güven, Sayın Atıcı,
Sayın Türkkan, Sayın Çam, Sayın Aydın, Sayın Kaptan, Sayın Türkoğlu, Sayın Yılmaz.

Üç dakika süre veriyorum. 
(Elektronik cihazla yoklama yapıldı)
BAŞKAN – Toplantı yeter sayısı yoktur. 
On dakika ara veriyorum. 
Kapanma Saati:
16.41
DÖRDÜNCÜ OTURUM
Açılma Saati:16.55
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Dilek YÜKSEL (Tokat)
----0----
BAŞKAN – Sayın milletvekilleri, Türkiye Büyük Millet Meclisinin 13’üncü
Birleşiminin Dördüncü Oturumunu açıyorum.

III. – YOKLAMA
BAŞKAN – Cumhuriyet Halk Partisi Grubu
önerisinin oylamasından önce istem üzerine yapılan yoklamada toplantı yeter
sayısı bulunamamıştı.
Şimdi yoklama işlemini tekrarlayacağım.

Yoklama için üç dakika süre veriyorum. 
(Elektronik cihazla yoklama yapıldı)
BAŞKAN - Toplantı yeter sayısı vardır.
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 24/10/2014 tarihinde Trabzon
Milletvekili Mehmet Volkan Canalioğlu ve 23 milletvekili tarafından, balıkçılık
faaliyetinin sorunlarının araştırılarak alınması gereken önlemlerin
belirlenmesi amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 12 Kasım 2014 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN - Cumhuriyet Halk Partisi Grubu
önerisini oylarınıza sunuyorum: Kabul edenler… Kabul etmeyenler… Kabul
edilmemiştir.
Adalet ve Kalkınma Partisi Grubunun İç
Tüzük'ün 19'uncu maddesine göre verilmiş bir önerisi vardır, okutup işleme
alacağım ve daha sonra oylarınıza sunacağım.
3.- AK PARTİ Grubunun, Genel Kurulun çalışma gün ve
saatleri ile gündemdeki sıralamanın yeniden düzenlenmesine; bastırılarak
dağıtılan (11/38) ve (11/39) esas numaralı Gensoru Önergelerinin 14 Kasım 2014
Cuma günkü gündemin “Özel Gündemde Yer alacak İşler” kısmının 1’inci ve 2’nci
sıralarına alınmasına ve Anayasa’nın 99’uncu maddesi gereğince gündeme alınıp
alınmayacağı hususundaki görüşmelerin bu birleşimde yapılmasına; 18 Kasım 2014
Salı günkü birleşiminde sözlü soruların görüşülmemesine ilişkin önerisi
12/11/2014
Türkiye Büyük Millet Meclisi Başkanlığına
Danışma Kurulu
12/11/2014 Çarşamba günü (bugün) toplanamadığından İç Tüzük’ün 19’uncu maddesi
gereğince grubumuzun aşağıdaki önerisinin Genel Kurulun onayına sunulmasını arz
ederim.
Mehmet Naci Bostancı
Amasya
AK PARTİ Grup Başkan Vekili
Öneri:
Gündemin "Kanun Tasarı ve
Teklifleri ile Komisyonlardan Gelen Diğer İşler" kısmında bulunan 464,
638, 432, 610 ve 612 sıra sayılı Kanun Tasarılarının bu kısmın 5, 15, 16, 17 ve
18’inci sıralarına alınması ve diğer işlerin sırasının buna göre teselsül
ettirilmesi,
Genel Kurulun;
Haftalık çalışma günlerinin dışında 14
Kasım 2014 Cuma günü saat 14.00'te toplanması ve bastırılarak dağıtılan (11/38)
ve (11/39) esas numaralı Gensoru Önergelerinin, 14 Kasım 2014 Cuma günkü
gündemin "Özel Gündemde Yer alacak İşler" kısmının 1’inci ve 2’nci
sıralarına alınması ve Anayasa’nın 99’uncu maddesi gereğince gündeme alınıp
alınmayacağı hususundaki görüşmelerin bu birleşimde yapılması, görüşmelerinin
tamamlanmasına kadar çalışmalarını sürdürmesi,
18  Kasım 2014 Salı günkü
birleşimlerinde sözlü soruların görüşülmeyerek bu birleşiminde 432 sıra sayılı
Kanun Tasarısı’na kadar olan işlerin görüşmelerinin tamamlanmasına kadar;
19  Kasım 2014 Çarşamba günkü
birleşiminde 610 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
20  Kasım 2014 Perşembe günkü
birleşiminde 641 sıra sayılı Kanun Teklifi’ne kadar olan işlerin görüşmelerinin
tamamlanmasına kadar;
Yukarıda belirtilen birleşimlerde gece
24.00'te günlük programların tamamlanamaması hâlinde günlük programların
tamamlanmasına kadar çalışmalarına devam etmesi önerilmiştir.
BAŞKAN – Önerinin lehinde, İstanbul
Milletvekili Mehmet Doğan Kubat. (AK PARTİ sıralarından alkışlar)
Buyurunuz Sayın Kubat. 
MEHMET DOĞAN KUBAT (İstanbul) – Sayın
Başkanım, çok değerli milletvekili arkadaşlarım; AK PARTİ grup önerisi lehinde
görüşlerimi ifade etmek üzere söz almış bulunuyorum. Bu vesileyle yüce
heyetinizi saygılarımla selamlarım.
Değerli arkadaşlarım, grup önerimizde,
Türkiye Büyük Millet Meclisinin bu haftaki çalışma gün ve saatleri ile
önümüzdeki haftaki çalışma saatleri ve gündemdeki bir kısım işlerin sıralarının
değiştirilmesi önerilmektedir. Bu çerçevede, Enerji ve Tabii Kaynaklar Bakanı
Sayın Taner Yıldız ile Çalışma ve Sosyal Güvenlik Bakanı Faruk Çelik hakkındaki
gensoruların cuma günü görüşülmesi önerilmektedir. 
Yine, bir kısım uluslararası
sözleşmelerin ön sıralara alınması önerilmektedir. Bunlardan, 5’inci sıraya
alınan, Makedonya’yla ilgili uluslararası bir sözleşmemiz var. Bu sözleşme
çerçevesinde, Yunus Emre Kültür Merkezimize Makedonya devleti tarafından tahsis
edilecek Kurşunlu Han’la ilgili, bunun sözleşmesinin gecikmesinden kaynaklı bir
sorun var. Bu sebeple, bunu öne almak suretiyle, inşallah, ikili anlaşma
imzalanmak suretiyle bu sorunu da aşmış olacağız. 
Önerimize desteklerinizi bekler, yüce
heyetinizi saygılarımla selamlarım. (AK PARTİ sıralarından alkışlar)
BAŞKAN – Teşekkür ederiz Sayın Kubat.
Aleyhinde, Sinop Milletvekili Engin
Altay. 
ENGİN ALTAY (Sinop) – Kadir Gökmen
Öğüt’e devrettim Sayın Başkan. 
BAŞKAN – Sayın Öğüt, İstanbul
Milletvekili.
Buyurunuz efendim. (CHP sıralarından
alkışlar)
KADİR GÖKMEN ÖĞÜT (İstanbul) – Sayın
Başkanım, değerli milletvekili arkadaşlarım; Mecliste iktidar partisinin,
parmak sayısına güvenerek yaptığı keyfî uygulamalar ve gündem değiştirme
çalışmaları, Meclisin ana gündemini saptırmakta ve çalışmalarına sekte
vurmaktadır. Bu ciddi sekte vurma eylemlerine karşı, girişimlerine karşı biz de
muhalefet partisi olarak bu önergeye katılmadığımızı belirtmek istiyoruz. Bu
önergenin reddedilmesi yönünde oy kullanmanızı sizden rica ediyoruz.
Değerli milletvekili arkadaşlarım, bu
konunun yanı sıra, iki gün önce Validebağ’da meydana gelen nahoş bir olayı size
burada anlatmak istiyorum. Henüz iç güvenlik yasa tasarısı Mecliste
yasalaşmadan maddelerinin yürürlüğe girdiğine birkaç gündür tanıklık
etmekteyiz. Nitekim, yasa tasarısı, toplumu gözetim altına almaktan çok,
sürekli tedirgin etme, korkutma ve fişleme esasına dayanmaktadır. Halk, suçlu suçsuz
ayırt edilmeksizin tepesinde sopayla sindirilmeye çalışılmaktadır. Sayın
Davutoğlu’nun Amasya ziyareti öncesi kentte sıkıyönetim ilan edilerek sivil
polislerce esnafın kimliklerine GBT sorgulaması yapılması da bunun bir
tezahürüdür. 
Bir başka örneği Adana’da yaşanmıştır.
“Fuat Avni” kitabının yazarı gazeteci, makul şüphe gerekçesiyle evi aranarak
gözaltına alınmıştır. Makul şüphenin oluştuğuna kim karar verecektir?
Türkiye'yi neredeyse Rıza Sarraf’a borçlu çıkaracak savcılar mı? Bu düzenlemelerin
hukukla, bilimle alakası yoktur. Türkiye’de yasalar, hukuka değil siyasete
dayanmaktadır. Kendi halkından korkan, tahammül edemeyen siyasiler, gün gelip o
halkın gücü altında yok olmaya mahkûmdur.
Bu yasa tasarısına ek olarak bazı polis
amirlerinin resen emekli edileceği açıklandıktan sonra, iktidarın gözüne girmek
isteyen polis müdürlerinin taşkınlıkları ve görevlerini yaparken vatandaşa,
kamu görevi yapan milletvekillerine yaptıkları davranışlarla görevleri dışına
çıktığını görmekteyiz. 
Biliyorsunuz, yirmi beş gündür
Validebağ’da vatandaşlarımız, yeşil alana yapılan inşaata kanunsuz olduğu için
direnmektedir. Belediye Başkanının “azgınlar” diye tanıttığı mahalle halkını ve
oradaki vatandaşlarımızı -bütün direnmelerine rağmen- gece yarısı operasyonuyla
saçlarından sürükleyerek oraya bu inşaatın yapılması sağlanmaya
çalışılmaktadır.
Değerli arkadaşlarım, yine burada,
evvelsi gün Validebağ Korusu’nda güvenlik güçlerinin saldırıları tüm hızıyla
devam etti. Nöbetini sürdüren mahalle sakinleri, basın açıklamasının ardından
polisin tazyikli su ve gaz bombalı şiddetinden nasibini aldı, darp edildi.
Saldırı sonrası polis, gazdan kaçanları ana caddede dakikalarca kovaladı.
Gazdan sitelerin otoparkına sığınanları buradan ters kelepçe uygulayarak
gözaltına aldı. Polis ayrıca molotofkokteyli attıkları iftiralarında bulundu.
Gözaltındakiler araçta ağır hakaretlere uğradı. Toplam 15 kişinin gözaltına
alındığı olaylarda Cumhuriyet gazetesi muhabirinin de kafasına 8 dikiş atıldı.
Cumhuriyet gazetesi muhabiri, kendisinin hedef alındığını anlattı. 
Polis, iktidar ve yöneticilerinden
aldığı güçle, elindeki yetkiyi acımasız bir şekilde kullanmaktan çekinmemekte.
Mahalle sakinlerine uygulanan şiddete gösterdiğim tepki üzerine Emniyet Müdürü
Suat Ekici, şahsıma yönelik, basına da düşmüş olan hakaretlerde, ithamlarda ve
tehditlerde bulunmuştur. Bu tehditlerin sonunda ne İçişleri Bakanı ne “millî
irade, millî irade” lafını ağzından düşürmeyen AKP yöneticileri ne de millî
iradenin temsilcisi olan Meclis Başkanı Cemil Çiçek bir tek telefon bile açma
nezaketi göstermişlerdir.
Polisleri burada uyarmak istiyorum.
Bunu yaparak herhangi bir şekilde iktidarın gözüne girme şansınız yok. İktidar
sizi her zaman geçici olarak kullanıyor. Aynısını Gezi olaylarında yaptınız, o
zamanki Başbakan ne dedi? “Bunlar, Çanakkale destanı yazdılar, kahraman
polislerimiz.” dedi. Aradan üç ay geçti, dört ay geçti, “O polislerin yüzünden
Gezi olayları çıktı, paralel polis bunlar.” dedi, o polislerin hepsini görevden
aldı. Yani yaptıkları, sadece o polislerin utanç hanesine yazıldı. Burada da
yapılmak istenen bu. Buradaki polis müdürü arkadaşlar, oradaki polis gücünü
kullanarak yörenin sakinlerinin, yaşlı kadınlarının, oranın oturanlarının
gözlerine biber gazı sıkarak, onları yerlerde sürükleyerek çok ciddi tacizlerde
bulunmuşlardır. Burada sürekli konuşulan “seçilmiş atanmış” lafı var. “Seçilmişler
atanmışlar” şeyinde yıllardır mağdur edebiyatı yapan AKP, kendisinin
seçilmişlerden olduğunu ve mağdur olduğunu söylerken, muhalefet
milletvekillerine yapılan bu saldırının en ufak bir şekilde yanında bile
olmamıştır.
Buradan ben tekrar o polis müdürü
hakkında soruşturma açılmasını istiyorum, aynı şekilde, dava açacağımızı
bildiriyorum. Seçilmiş iradenin, Meclisin Başkanı olan Cemil Çiçek’in de
milletvekillerine yapılan bu saldırıya karşı bir kınama duyurusu yapmasını
istiyorum.
Hepinize saygılar sunuyorum, teşekkür
ediyorum. (CHP sıralarından alkışlar) 
BAŞKAN – Teşekkür ederiz Sayın Öğüt.
Lehinde, İstanbul Milletvekili Osman
Aşkın Bak.
Buyurunuz Sayın Bak. (AK PARTİ
sıralarından alkışlar) 
OSMAN AŞKIN BAK (İstanbul) – Sayın
Başkan, değerli milletvekilleri; yüce heyetinizi saygıyla selamlıyorum. 
AK PARTİ grup önerisi lehinde söz
aldım. Grup önerimizde bazı uluslararası sözleşmelerin gündemin ön sıralarına
alınması öngörülmektedir.
İkinci olarak da, Meclisçe bastırılarak
dağıtılan (11/38) esas numaralı, Enerji ve Tabii Kaynaklar Bakanı Taner Yıldız
hakkındaki ve (11/39) esas numaralı, Çalışma ve Sosyal Güvenlik Bakanı Sayın
Faruk Çelik hakkındaki gensoru önergelerinin 14 Kasım Cuma günü saat 14.00’te
görüşülmesi önerilmektedir.
Grup önerimizin lehinde olduğumu
bildiriyor, yüce heyetinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederiz Sayın Bak.
Aleyhinde, Isparta Milletvekili Süleyman
Nevzat Korkmaz.
Buyurunuz Sayın Korkmaz. (MHP
sıralarından alkışlar) 
S. NEVZAT KORKMAZ (Isparta) – Teşekkür
ederim Sayın Başkanım.
Sayın Başkan, değerli milletvekilleri;
AKP grup önerisinin aleyhinde konuşmak üzere söz aldım. Heyetinizi saygıyla selamlıyorum.
Değerli milletvekilleri, Meclis Genel
Kurulunun ülke gündemine ve İç Tüzük’e uygun olarak çalıştırılması sorumluluğu,
hepinizin bildiği üzere, Meclisteki çoğunluğa ait, AKP Grubuna ait. Beklenir ki
ileri demokrasiyi ağzından düşürmeyen ve yetmiş sene öncesinde kalmış tek parti
yönetimini sürekli tenkit eden AKP, bu hususlarda demokratik kaidelere uygun
davransın, hem gündem belirlemede hem de Genel Kurulda müzakereler esnasında
muhalefetin de tartışmalara katkı vermesini temin etmek üzere çoğulculuğa
riayet etsin. Tabii, biz bunları temenni olarak söylüyoruz ama nerede? Her
geçen gün otokratlaşan ve muhalefeti yok sayarak itibarsızlaşmaya gayret eden
bir rota çizmiş AKP, kafasını da önüne eğmiş, habire durmadan ilerlemekte. 
Değerli milletvekilleri, Meclis Genel
Kurul gündemi neredeyse her gün değişikliğe uğramakta. Bunun iki anlamı
olabilir. Eğer masumane yorumlar isek, denilebilir ki: “AKP’nin bir planı
programı yok, saldım çayıra Mevla’m kayıra misali karanlıkta el yordamıyla
yolunu bulmaya çalışıyor.” Diğer bir anlamı ise çok daha vahim: Muhalefeti,
sürekli değişikliklerle ve gündem maddelerini sürekli kaydırarak hazırlıksız
yakalamak ve bu görüşmeleri de Meclis televizyonunun kapandığı saatlerde
yapmak. İşte, bakın, cuma günü gensoru görüşülecek 2 bakan hakkında; Meclis
denetimiyle alakalı olarak muhalefetin elinde vatandaşı aydınlatmak üzere en
önemli imkânlardan birisi. Cuma günü görüşülsün istiyor Adalet ve Kalkınma
Partisi. Niye? Çünkü cuma günü Meclis televizyonu kapalı. O zaman, sayın bakanlara
ben sormak istiyorum. Hakikaten, alnınızın akıyla vatandaşa bu olan biteni
anlatabilmek için, eğer bir kaygınız, bir endişeniz yoksa bizzat sizin
istemeniz lazım, “Meclis televizyonu açıkken bize savunma imkânı verin ve biz
de düşüncelerimizi milletimize aktaralım.” demeniz lazım. Bu bile AKP’nin
çoğulcu demokratik anlayışını sergilemesi bakımından manidar. 
Birkaç gün önce gruplarla istişare
edilerek değerli arkadaşlar buradan eczacılık hakkında bir kanun geçti yedi
dakikada. Yani, şunu demek istiyorum: Eğer Adalet ve Kalkınma Partisi Grubu,
Meclis çoğunluğunu oluşturan grup, istişarenin önemini kavrayabilmiş olsa,
inanın, millet adına, Meclis adına çok fazla zaman kazanırız ama Benim çoğunluk
sayım yeter, sizlere de ihtiyacım yok, sizin vereceğiniz katkılara da ihtiyacım
yok. Babında -söylediğim gibi- âdeta tek kale maç yapmayı kendine ve demokratik
anlayışına uygun görüyor. 
Değerli arkadaşlar, ülkeye sürekli
zaman kaybettiren bir AKP Hükûmetiyle karşı karşıyayız. İş bilmez avukatın,
mahkemede davayı kaybettikten sonra suçu mahkemelere, hâkimlere yüklemesi gibi,
yaptığı, sürekli “Muhalefet, çalışmalara engel oluyor.” demek. Bakın,
muhalefetin çalışmalara engel olmadığını, muhalefeti dikkate aldığınızda ve
onlarla istişare ettiğinizde -dakikaları hesap ederek- dakikalarla nasıl kanun
geçirildiğini muhalefet gösterebiliyor. 
Değerli arkadaşlar, AKP önerisi
içerisinde, diğer ülkelerde açılan Yunus Emre kültür merkezleri anlaşmalarının
Türkiye Büyük Millet Meclisinde onaylanması da var. Milliyetçi Hareket Partisi,
sorumlu muhalefet anlayışı gereği ve ülke dışında bir ve beraber hareket etme
zaruretinden dolayı, bunun öne alınmasını uygun görmekte ve oylamasında da
olumlu bir duruş sergileyeceğini ifade etmekte. 
Çalışma saatlerinin, “tamamlanıncaya
kadar, bitimine kadar” değiştirilmesine ise, kusura bakmayın, sadece müstehzi
bir ifadeyle gülüyoruz. Çünkü biz burada olacağız arkadaşlar ama adım kadar
eminim, siz yine toplantı yeter sayısını bulamayacaksınız, siz yine karar
yeter sayısını bulamayacaksınız. Bunun böyle olduğu defalarca görüldü. Yine,
muhalefet sıralarına geleceksiniz “Arkadaşlar, yardımcı olun bunu geçirelim.”
Yani, istişare etme konusunda muhalefet yok ama istediğiniz hükümlerin,
maddelerin Meclis Genel Kurulunda görüşülmesi esnasında, Meclisin açık
tutulması açısından sevgili muhalefet… Bu duruşunuza açıkçası bir çekidüzen
vermeniz gerekir diye düşünüyorum. 
Değerli arkadaşlar, son dönemlerde,
hakikaten, Başvekil Davutoğlu’nun duruşu, düşünceleri, konuşmaları gerçekten
olağan dışı, sıra dışı bir fevrilik ve bir saldırganlık taşıyor. Ülkeyi
germeden ve her kesime saygılı, uzlaşmacı bir lisanla ülkeyi yönetmesi gereken
Başbakan, özellikle Milliyetçi Hareket Partisine karşı kan kusan cümlelerle
iftiralar atmaktadır. Birileri, Davutoğlu’na muhtemelen şöyle demiş olmalı:
“Milliyetçi Hareket Partisine ne kadar yüklenirsen Erdoğan’ın gözüne o kadar
girersin ve böylece sana olan itimadı artar, hareket alanı bulursun, hatta
ümitvar olmak lazım, bazı alanlarda sana danışır, senin görüşlerini alır.” Davutoğlu
da gözleri yuvalarından fırlayacakmış gibi, -arkadaşlar grup toplantılarını
izliyorum- Milliyetçi Hareket Partisine zehir zemberek açıklamalar yapıyor. 
Sayın Davutoğlu’na bizim tavsiyemiz
şudur: Milliyetçi Hareket Partisine iftira atmak ve laf yetiştirmek yerine,
ülkeye hizmet etmeye zaman ayırmalısın, sen bunun için varsın, yoksa lafla
peynir gemisi yürümez. Muhalefete çatmakla ülke abat, insanımız huzur bulmaz. 
Diğer taraftan, Sayın Davutoğlu aynı
zamanda bir akademisyen -kendisinden beklenir ki -akademik bir olgunlukla ve
aydın namusuyla, başka kapılarda beğenilme ve takdir edilmeyi beklemeden,
dürüstçe ve bihakkın sorumluluğunu, görevini yerine getirmesi gerekir diye
düşünüyoruz. Yoksa, siyasi mevtaların defnedildiği kabristana baktığınız zaman
çok emanetçi bakanlar, çok atanmış başbakanlar görürsünüz ve millet, onların,
maalesef, adını bile hatırlamamaktadır. 
Sayın Davutoğlu, Başbuğ ve
arkadaşlarına uygulanan tabutluk işkencelerinin kaygısına düşmüş, sürekli bunu
dillendiriyor, sanki Milliyetçi Hareket Partisi tabanını kandıracağını sanıyor.
Daha dün, Sayın Başvekil, Milliyetçi
Hareket Partisine “faşist, ırkçı, kafatasçı” diyen, Türk milliyetçiliğini
ayaklar altına alan sen değil miydin, sizler değil miydiniz? Hatta “Türk
milleti diye bir millet yoktur.” diyen sizin yol arkadaşlarınız değil miydi? Bu
nasıl bir laf cambazlığıdır. Başbuğ ve arkadaşları, kabrinden doğrulsalar,
muhtemelen, bu riyakârlığı telin eder ve “Bizim avukatlığımız sizin gibi BOP
çukurlarına düşmüş insanlara mı kaldı?” derlerdi. Öyle ya, Başbuğ ve dava
arkadaşlarına iftira at, bühtanda bulun, Türklüğü ve Türk milliyetçiliğini
karala, “milliyetçiyim” diyen öğretmene, doktora, milliyetçi kadrolara her
türlü zulmü yap, hatta o kadar tahammülsüzlük göster ki, devletine, milletine
onun kadar hizmeti geçmemiş birtakım insanların isimleri için “Evet” de ama
rahmetli Başbuğumuz Alparslan Türkeş’in üniversiteye isminin verilmesine
“Hayır” de. Sonra da 1944 tabutluk olayları için gözyaşı dök. Ne denir buna?
Timsahın gözyaşları denir. 
Değerli milletvekilleri, Başvekil,
Milliyetçi Hareket Partisine, yine hatırlayın, “Ermenek’i eleştireceğine, 17
Ağustos Marmara depremine bak.” demişti. Kendisine de, herhâlde, AKP içindeki
aklıselim insanların şöyle demesi gerekiyordu: “Ya, bırakın bu Milliyetçi
Hareket Partisiyle uğraşmayı, yani işini yap, sen Başbakansın, icra makamısın”.
Ne dedi? “Deprem mahalline bir haftada ulaşamadılar.” dedi. Sayın Davutoğlu,
bakın, hatırlatıyorum, sadece bizler değil, kendi memleketinde, seçim bölgende,
maden ocağında o ölüm çukurunda hâlâ daha gün yüzüne çıkarılmayı bekleyen 16
tane hemşehrin var, her gün sayıyoruz, bugün 16’ncı gün. Sayın Davutoğlu, âdeta,
kömür ocağının bütün suçunu bir bardak çay içen müfettişlere yıktın. Hatırlayın
arkadaşlar, senin Enerji Bakanın âdeta “selfie” çektirir gibi maden ocağının
sahibinin vermiş olduğu yemekte fotoğraflar çektirmedi mi? Ee, o haramsa bu
nedir? O sofraya, o zaman, haram sofrası mı demek lazım? Sen müfettişlere laf
söyleyeceğine, önce kabine arkadaşlarına laf söyle diyor, yüce milleti saygıyla
selamlıyorum. (MHP sıralarından alkışlar)
BAŞKAN – Teşekkür ederiz Sayın Korkmaz.

III.- YOKLAMA
(CHP sıralarından bir grup milletvekili
ayağa kalktı)
ENGİN ALTAY (Sinop) – Yoklama
istiyoruz. 
BAŞKAN – Yoklama talebi vardır Adalet
ve Kalkınma Partisi Grubunun önerisinin oylanmasından önce. 
Sayın Altay, Sayın Özdemir, Sayın
Tanal, Sayın Demiröz, Sayın Toptaş, Sayın Şeker, Sayın Kaplan, Sayın Serter,
Sayın Acar, Sayın Özgümüş, Sayın Gümüş, Sayın Atıcı, Sayın Düzgün, Sayın Akova,
Sayın Öz, Sayın Küçük, Sayın Güven, Sayın Öğüt, Sayın Haberal, Sayın Korutürk,
Sayın Onur. 
Üç dakika süre veriyorum. 
(Elektronik cihazla yoklama yapıldı)
BAŞKAN - Toplantı yeter sayısı yoktur. 
Beş dakika ara veriyorum.
Kapanma Saati:
17.24
BEŞİNCİ OTURUM
Açılma Saati:
17.29
BAŞKAN: Başkan
Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Dilek YÜKSEL (Tokat)
----0----
BAŞKAN – Sayın milletvekilleri, Türkiye
Büyük Millet Meclisinin 13’üncü Birleşiminin Beşinci Oturumunu açıyorum.
III.- YOKLAMA
BAŞKAN – Adalet ve Kalkınma Partisi
Grubu önerisinin oylamasından önce istem üzerine yapılan yoklamada toplantı
yeter sayısı bulunamamıştı. 
Şimdi yoklama işlemini tekrarlayacağım.
Yoklama için üç dakika süre veriyorum. 
(Elektronik cihazla yoklamaya başlandı)
ÜNAL KACIR (İstanbul) – Başkan,
komisyonlardan buraya beş dakika içinde gelinemeyeceğini siz de takdir
edersiniz. Bu, Meclisi kapatmak istediğinizin çok açık delilidir Sayın Başkan.
(Elektronik cihazla yoklamaya devam
edildi) 
BAŞKAN – Yapılan ikinci yoklamada da
toplantı yeter sayısı bulanamadığından, kanun tasarı ve teklifleri ile
komisyonlardan gelen diğer işleri sırasıyla görüşmek için 13 Kasım 2014
Perşembe günü, alınan karar gereğince, saat 14.00’te toplanmak üzere birleşimi
kapatıyorum.
Kapanma Saati:
17.33
VIII.- KOMİSYONLAR BÜLTENİ
1.- 1/1/2014 – 30/6/2014 tarihleri arasında
komisyonlara gelen, komisyonlardan çıkan ve 30/6/2014 tarihinde komisyonlarda
bulunan kanun hükmünde kararnameler, tasarılar, teklifler ve tezkereler (x)




(x) Tutanağın sonuna eklidir.




