



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 41’inci
Birleşim
 18
Şubat 2016 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Trabzon Milletvekili Ayşe Sula Köseoğlu’nun,
Trabzon’un düşman işgalinden kurtuluşunun 98’inci yıl dönümü ile 24-28 Şubat
tarihleri arasında Dortmund’da yapılacak olan “Her Yönüyle Trabzon”
etkinliklerine ilişkin gündem dışı konuşması
2.- Van Milletvekili Bedia Özgökçe Ertan’ın, sokağa
çıkma yasaklarında kadınların mağduriyetine ilişkin gündem dışı konuşması
3.- İstanbul Milletvekili Gülay Yedekci’nin, kent
kimliği ve İstanbul’da kentsel dönüşüme ilişkin gündem dışı konuşması

IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, 24-28 Şubat tarihlerinde Dortmund’da yapılacak olan “Her Yönüyle
Trabzon” etkinliklerinin başarılı geçmesini dilediğine ilişkin konuşması 
2.- Oturum Başkanı TBMM Başkan Vekili Mehmet Akif
Hamzaçebi’nin, Diyarbakır’da yaşanan terör saldırısında hayatını kaybeden 6
askere Allah’tan rahmet, yaralı 1 askere acil şifalar dilediğine ve terörü bir
kez daha şiddetle kınadığına ilişkin konuşması 
3.- Oturum Başkanı TBMM Başkan Vekili Mehmet Akif
Hamzaçebi’nin, ifade özgürlüğünün Meclisin temeli olduğuna ve milletvekillerinin
konuşma hakkına saygı duyulması gerektiğine ilişkin konuşması
4.- Oturum Başkanı TBMM Başkan Vekili Mehmet Akif
Hamzaçebi’nin, Mecliste bulunan 550 milletvekilinin de yerli ve millî olduğuna
ve Türkiye’nin gündemine yoğunlaşıp daha ciddi şeyler üretilmesi gerektiğine
ilişkin konuşması

V.- SATAŞMALARA İLİŞKİN KONUŞMALAR
1.- Aksaray
Milletvekili İlknur İnceöz’ün, Van Milletvekili Bedia Özgökçe Ertan’ın yaptığı
gündem dışı konuşması sırasında Adalet ve Kalkınma Partisine sataşması
nedeniyle konuşması
2.- Diyarbakır Milletvekili İdris Baluken’in, Aksaray
Milletvekili İlknur İnceöz’ün sataşma nedeniyle yaptığı konuşması sırasında HDP
Grubuna sataşması nedeniyle konuşması
3.- Amasya Milletvekili Mehmet Naci Bostancı’nın,
Manisa Milletvekili Özgür Özel’in CHP grup önerisi üzerinde yaptığı konuşması
sırasında AK PARTİ Grubuna sataşması nedeniyle konuşması
4.- Manisa Milletvekili Özgür Özel’in, Amasya
Milletvekili Mehmet Naci Bostancı’nın sataşma nedeniyle yaptığı konuşması sırasında
şahsına sataşması nedeniyle konuşması
5.- Manisa Milletvekili Özgür Özel’in, Gaziantep
Milletvekili Şamil Tayyar’ın CHP grup önerisi üzerinde yaptığı konuşması sırasında
Cumhuriyet Halk Partisine sataşması nedeniyle konuşması
6.- İstanbul Milletvekili Eren Erdem’in, Gaziantep
Milletvekili Şamil Tayyar’ın CHP grup önerisi üzerinde yaptığı konuşması sırasında
şahsına sataşması nedeniyle konuşması
7.- İstanbul Milletvekili Eren Erdem’in, Gaziantep
Milletvekili Şamil Tayyar’ın CHP grup önerisi üzerinde yaptığı konuşması sırasında
şahsına sataşması nedeniyle tekraren konuşması
8.- Gaziantep Milletvekili Şamil Tayyar’ın, Manisa
Milletvekili Özgür Özel’in sataşma nedeniyle yaptığı konuşması sırasında şahsına
sataşması nedeniyle konuşması
9.- Kocaeli Milletvekili Haydar Akar’ın, Gaziantep
Milletvekili Şamil Tayyar’ın sataşma nedeniyle yaptığı konuşması sırasında CHP
Grubuna sataşması nedeniyle konuşması

VI.- AÇIKLAMALAR
1.- Bartın Milletvekili Yılmaz Tunç’un, Ankara’da
yaşanan terör saldırısını şiddetle kınadığına, ve hayatını kaybedenlere
Allah’tan rahmet, yaralılara acil şifalar dilediğine ilişkin açıklaması
2.- Mersin Milletvekili Aytuğ Atıcı’nın, AKP
Hükûmetinin ülkeyi yönetemediğine ve derhâl istifa etmesi gerektiğine ilişkin
açıklaması
3.- Denizli Milletvekili Cahit Özkan’ın, Ankara ve
Diyarbakır’da yaşanan terör saldırılarında hayatını kaybedenlere Allah’tan rahmet,
yaralılara acil şifalar dilediğine ve bu saldırılara karşılık verme konusunda
kararlılığın tam olduğuna ilişkin açıklaması
4.- Bursa Milletvekili Erkan Aydın’ın, Ankara’da
yaşanan terör saldırısını kınadığına, hayatını kaybedenlere Allah’tan rahmet
dilediğine ve sorumluların istifa etmesi gerektiğine ilişkin açıklaması
5.- Mersin Milletvekili Hüseyin Çamak’ın, mevsimlik
olarak geçici statüde çalıştırılan orman işçilerinin sorunlarına ilişkin açıklaması
6.- Manisa Milletvekili Tur Yıldız Biçer’in, Ankara’da
yaşanan terör saldırısını kınadığına, hayatını kaybedenlere Allah’tan rahmet,
yaralılara acil şifalar dilediğine ve sorumluların istifa etmeyi düşünüp
düşünmediğini öğrenmek istediğine ilişkin açıklaması
7.- İstanbul Milletvekili Didem Engin’in, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve terörü yaratanlar ile
arkalarındaki destekçilerinin hiçbir zaman amaçlarına ulaşamayacaklarına ilişkin
açıklaması
8.- Adana Milletvekili İbrahim Özdiş’in, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve Hükûmeti bu tarz olaylar yaşandıktan
sonra çıkıp açıklama yaparken değil, bu olayları önlerken görmek istediğine
ilişkin açıklaması
9.- Denizli Milletvekili Kazım Arslan’ın, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine, terörü lanetlediğine ve terörün son
bulması için siyasi iktidarı göreve davet ettiğine ilişkin açıklaması
10.- Denizli Milletvekili Şahin Tin’in, Ankara ve
Diyarbakır’da yaşanan terör saldırılarında hayatını kaybedenlere Allah’tan rahmet,
yaralılara acil şifalar dilediğine ve öncelikle terörün köküne inmek gerektiğine
ilişkin açıklaması
11.- Balıkesir Milletvekili Mehmet Tüm’ün, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve AKP iktidarının izlemiş olduğu
Orta Doğu politikasının ülkemizi kan gölüne çevirdiğine ilişkin açıklaması
12.- Niğde Milletvekili Ömer Fethi Gürer’in, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine, terörü lanetlediğine ve yaşananların,
yanlış politikaların ülkemizi getirdiği durumun bir yansıması olduğuna ilişkin
açıklaması
13.- Osmaniye Milletvekili Mücahit Durmuşoğlu’nun,
Ankara ve Diyarbakır’da yaşanan terör saldırılarında hayatını kaybedenlere
Allah’tan rahmet, yaralılara acil şifalar dilediğine, bu insanlık dışı
saldırıları lanetlediğine ve sırtlarını PYD’ye dayayanların teröre karşı imzalanan
ortak bildiriye imza atmaktan dahi imtina etmelerini hiçbir vicdanın kabul
edemeyeceğine ilişkin açıklaması
14.- Çanakkale Milletvekili Bülent Öz’ün, Bozcaada ve
Gökçeada’ya ulaşımda yaşanan sorunlara ilişkin açıklaması
15.- İstanbul Milletvekili Mahmut Tanal’ın, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve terörü lanetlediğine ilişkin
açıklaması
16.- Aydın Milletvekili Hüseyin Yıldız’ın, Ankara’da
yaşanan terör saldırısında hayatını kaybedenlere Allah’tan rahmet, yaralılara
acil şifalar dilediğine ve Aydın’da jeotermal tesislere ruhsat verilmesinin
yarattığı sorunlara ilişkin açıklaması
17.- Mersin Milletvekili Serdal Kuyucuoğlu’nun, Ankara
ve Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve Mersin’de termik santralin
yapımının durdurulmasını ve ÇED raporu verilmemesini beklediğine ilişkin
açıklaması
18.- Kahramanmaraş Milletvekili Nursel Reyhanlıoğlu’nun,
Ankara’da yaşanan terör saldırısında hayatını kaybedenlere ve bu saldırıda
hayatını kaybeden Kahramanmaraş Elbistanlı Gülşen Yıldız’a Allah’tan rahmet,
yaralılara acil şifalar dilediğine ve terör saldırılarını kınadığına ilişkin
açıklaması
19.- Trabzon Milletvekili Muhammet Balta’nın, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve güvenlik görevlilerine
selamlarını gönderdiğine ilişkin açıklaması
20.- Sivas Milletvekili Hilmi Bilgin’in, Ankara ve
Diyarbakır’da yaşanan terör saldırılarında hayatını kaybedenlere Allah’tan rahmet,
yaralılara acil şifalar dilediğine, terörü lanetlediğine ve kimden gelirse
gelsin, herkesin açık ve net olarak teröre karşı durması gerektiğine ilişkin
açıklaması
21.- Manisa Milletvekili Erkan Akçay’ın, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine, terörle mücadele konusunda
Hükûmette kararlı bir irade görmediklerine ve müzakereyle terörün önlenemeyeceğine
ilişkin açıklaması
22.- Diyarbakır Milletvekili İdris Baluken’in,
Ankara’da meydana gelen acımasız saldırıyı kınadıklarına, bu saldırıyı yapan
kim olursa olsun sorumluluğun AKP Hükûmetinde olduğuna, bu olayın arka planının
açığa çıkarılması ve kamuoyuna ciddi bilgilendirmenin yapılması gerektiğine
ilişkin açıklaması
23.- Manisa Milletvekili Özgür Özel’in, Ankara’da
yaşanan terör saldırısı sonrasında Mecliste yapılan görüşmelerin içeriğine yönelik
çok ciddi eleştiriler olduğuna, Hükûmetin bu saldırıyla ilgili Meclise bilgi
vermesi gerektiğine ve Hava Kuvvetleri Komutanlığının terör saldırılarıyla
ilgili personelini uyarmasına rağmen tedbir alınmadığına ilişkin açıklaması
24.- Amasya Milletvekili Mehmet Naci Bostancı’nın,
Ankara’da yaşanan terör saldırısında hayatını kaybedenlere Allah’tan rahmet,
yaralılara acil şifalar dilediğine, terörün karşısında herkesin sorumluluğu
olduğuna ve halkın iradesini temsil edenlerin teröre karşı tavır alması
gerektiğine ilişkin açıklaması
25.- Manisa Milletvekili Erkan Akçay’ın, İstanbul
Milletvekili Eren Erdem’in konuşmasına gösterilen tepkiler ve Genel Kurulda
yaşanan tablodan dolayı üzüntü duyduklarına ve milletvekillerini soğukkanlı ve
farklı görüşlere saygılı olmaya çağırdıklarına ilişkin açıklaması 
26.- Diyarbakır Milletvekili İdris Baluken’in, İstanbul
Milletvekili Eren Erdem’in konuşmasına gösterilen tepkiler ve Genel Kurulda
yaşanan tablodan dolayı üzüntü duyduklarına ve milletvekillerini soğukkanlı ve
farklı görüşlere saygılı olmaya çağırdıklarına ilişkin açıklaması 
27.- Manisa Milletvekili Özgür Özel’in, İstanbul
Milletvekili Eren Erdem’in konuşmasına gösterilen tepkiler ve Genel Kurulda yaşanan
tablodan dolayı üzüntü duyduklarına ve milletvekillerini soğukkanlı ve farklı
görüşlere saygılı olmaya çağırdıklarına ilişkin açıklaması 
28.- Amasya Milletvekili Mehmet Naci Bostancı’nın,
İstanbul Milletvekili Eren Erdem’in konuşmasına gösterilen tepkiler ve Genel
Kurulda yaşanan tablodan dolayı üzüntü duyduklarına ve milletvekillerini
soğukkanlı ve farklı görüşlere saygılı olmaya çağırdıklarına ilişkin
açıklaması 
29.- Trabzon Milletvekili Haluk Pekşen’in,
cezaevlerinde kapasitenin çok üstünde tutuklu, hükümlü ve hükümözlü bulunduğuna
ve denetimli serbestlik süresinin iki yıla çıkarılması yönünde kamuoyunda
beklenti olduğuna ilişkin açıklaması 



VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Trabzon Milletvekili Haluk Pekşen ve 25
milletvekilinin, Rus uçağının düşürülmesinin yarattığı siyasi ve ekonomik
etkilerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/99)
2.- Kocaeli Milletvekili Tahsin Tarhan ve 25
milletvekilinin, TOKİ’nin yaptığı işlerdeki yolsuzlukların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/100)
3.- İzmir Milletvekili Ali Yiğit ve 30 milletvekilinin,
Ankara Tren Garı ile Diyarbakır ve Suruç’ta yaşanan patlamaların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/101)

VIII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Diyarbakır
Milletvekili Çağlar Demirel tarafından, özel istihdam bürolarının dünyadaki
deneyimlerinde işçilere ve çalışma koşullarına etkilerinin araştırılması
amacıyla 16/2/2016 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 18 Şubat 2016 Perşembe
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
2.- CHP Grubunun, Manisa Milletvekili Özgür Özel ve 24
milletvekili tarafından, Sultanahmet Meydanı’nda gerçekleşen terör saldırısının
tüm yönleriyle araştırılarak alınması gereken önlemlerin belirlenmesi amacıyla
13/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 18 Şubat 2016 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi

B) Danışma Kurulu Önerileri
1.- Danışma Kurulunun, 2016 Yılı Merkezi Yönetim Bütçe
Kanunu Tasarısı ile 2014 Yılı Merkezi Yönetim Kesin Hesap Kanunu Tasarısı’nın
Türkiye Büyük Millet Meclisi gündeminin “Özel Gündemde Yer Alacak işler”
kısmının 1’inci ve 2’nci sıralarında yer almasına; 2016 Yılı Merkezi Yönetim
Bütçe Kanunu Tasarısı ile 2014 Yılı Merkezi Yönetim Kesin Hesap Kanunu
Tasarısı’nın Genel Kurulda görüşme usul ve takvimi ile konuşma sürelerine; kamu
idarelerinin bütçeleri üzerindeki görüşmelerin dokuz turda tamamlanmasına,
turların bitiminden sonra bütçe ve kesin hesap kanunu tasarılarının
maddelerinin oylanmasına ilişkin önerisi


IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Kişisel Verilerin Korunması Kanunu Tasarısı
(1/541) ve Adalet Komisyonu Raporu (S. Sayısı: 117)
2.- Türkiye Cumhuriyeti Hükümeti ile Amerika Birleşik
Devletleri Hükümeti Arasında Genişletilmiş Bilgi Değişimi Yoluyla Uluslararası
Vergi Uyumunun Artırılması Anlaşması ve Eki Mutabakat Zaptının Onaylanmasının
Uygun Bulunduğuna Dair Kanun Tasarısı (1/310) ve Dışişleri Komisyonu Raporu (S.
Sayısı: 6) 

X.- YAZILI SORULAR VE CEVAPLARI
1.- Diyarbakır Milletvekili Altan Tan'ın, 2002-2015
yılları arasında Antalya, Konya ve Diyarbakır illerinde alınan teşvik belgesi sayılarına
ilişkin sorusu ve Ekonomi Bakanı Mustafa Elitaş’ın cevabı (7/1545)
2.- Diyarbakır Milletvekili Altan Tan'ın, ABD ile
Türkiye arasındaki bazı ticari verilere ilişkin sorusu ve Ekonomi Bakanı
Mustafa Elitaş’ın cevabı (7/1629)
18 Şubat 2016 Perşembe
BİRİNCİ OTURUM
Açılma Saati: 14.02
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Zihni AÇBA
(Sakarya)
----- 0 -----
BAŞKAN
– Türkiye Büyük Millet Meclisinin 41’inci Birleşimini açıyorum.
(MHP
sıralarına Türk Bayrakları konulması)
BAŞKAN
– Toplantı yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Trabzon’un düşman işgalinden kurtuluş yıl dönümü ile 24-28 Şubat
tarihleri arasında Dortmund’da yapılacak olan “Her Yönüyle Trabzon”
etkinlikleri münasebetiyle söz isteyen Trabzon Milletvekili Ayşe Sula
Köseoğlu’na aittir.
Buyurun
Sayın Köseoğlu. (AK PARTİ sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Trabzon Milletvekili Ayşe Sula Köseoğlu’nun,
Trabzon’un düşman işgalinden kurtuluşunun 98’inci yıl dönümü ile 24-28 Şubat
tarihleri arasında Dortmund’da yapılacak olan “Her Yönüyle Trabzon”
etkinliklerine ilişkin gündem dışı konuşması
AYŞE
SULA KÖSEOĞLU (Trabzon) – Sayın Başkan, saygıdeğer milletvekilleri; bir Trabzon
Milletvekili olarak şehrim ve ülkem adına fevkalade önemli gördüğüm bir etkinlik
hakkında siz saygıdeğer milletvekillerimizi ve halkımızı bilgilendirmek ve bu
kürsüden şehrim adına bir davette bulunmak üzere geçtiğimiz hafta gündem dışı
söz talebinde bulunmuştum. Ancak, dün akşam Ankara’da, Meclisin hemen yanı
başında meydana gelen ve 28 vatandaşımızın hayatını kaybettiği, 61
vatandaşımızın yaralandığı hain bir terör saldırısı sonucu ülke olarak büyük
bir üzüntüyle karşı karşıya kalmış bulunmaktayız. Yine, bugün Diyarbakır’da
hain bir terör saldırısıyla 6 askerimizin şehit düşmesi, 1 askerimizin de
yaralanmasıyla acımız daha da katlanmıştır. Dün gece 3 siyasi parti grubunun
teröre karşı ortak imza ile net bir kınama mesajı vermesi bu ülkenin zor
zamanlarda tek ses, tek yürek olduğunun ve bu milletin teröre boyun
eğmeyeceğinin en güzel kanıtıdır. Bu vesileyle, sözlerime başlamadan önce, dün
ve bugün terör olaylarında hayatını kaybeden vatandaşlarımıza ve şehitlerimize
Cenab-ı Allah’tan rahmet ve yaralılarımıza acil şifalar diliyorum. 
Sayın
Başkan, değerli milletvekilleri; önümüzdeki hafta anlamlı birkaç tarihin
kesiştiği bir günde, Trabzon’dan, Türkiye’den Avrupa’ya iş gücü göçünün
55’inci, Trabzon’un fethinin 555’inci yılında ve yine Trabzon’umuzun düşman
işgalinden kurtuluş günü olan 24 Şubatta Trabzon’u her yönüyle Avrupa’ya
açıyoruz. 
İlk
kez 2007 yılında Ankara’da başlatılan ve sonrasında başka birçok şehre de örnek
olan “Her Yönüyle Trabzon” etkinliklerinin 10’uncusunu Trabzon’un Almanya’daki
kardeş kenti olan Dortmund’da düzenleyerek Trabzon olarak bu etkinlikle yurt
dışına açılıyoruz. Bir Trabzon Vekili olarak gururla ifade edebilirim ki, bu
etkinlikle Trabzon, Karadeniz Bölgemiz ve Türkiye adına önemli bir ilke de imza
atmış bulunmaktadır. Bugüne kadar 9 kez Ankara’da düzenlenen etkinlikler bir
şehrin tanıtımından çok öte anlamlar taşıdı. Ülkemizin bugün en çok ihtiyacı
olan birlikteliğin, kardeşliğin her görüşten, her düşünceden insanların
kaynaşmalarının güzel bir örneği oldu. Siyaset üstü değerlerin paylaşıldığı ve
konuşulduğu bir platform işlevi gördü. Birçok vatandaşımızın yanı sıra buradaki
pek çok değerli siyasetçimizin de aralarında bulunduğu, önemli siyaset, kültür
ve sivil toplum insanını ağırladı. 
Şimdi,
bizler, tüm aktörleriyle birlikte Trabzon’u her yönüyle, tüm güzellikleriyle
yurt dışına taşımayı amaçlıyoruz. Bu sayede Avrupalılarla zengin kültürümüzü
paylaşmak mümkün olacağı gibi, Avrupa’nın dört bir yanında şu an ikinci ve
üçüncü kuşak olarak yaşamlarını sürdüren Türkiye Cumhuriyeti vatandaşları ve
soydaşlarımızın da kendi kültürleri, gelenekleri ve görenekleriyle Avrupa’da
buluşmalarına, birbirleriyle kaynaşmalarına imkân sağlayacaktır. Bunun yanı
sıra, bu etkinliklerle Türkiye ve Trabzon lehine olumlu bir kamuoyu oluşturarak
Türkiye'nin marka değerini güçlendirme, Türk turizmine yeni bir cazibe rotası
olan Trabzon’un turizmine katkı ve ülkemiz için farklı yatırım fırsatlarına
yönelik bir pazar oluşturulması da hedeflenmektedir. Bu kapsamda etkinliğin
ticari boyutuna da özel önem verilmiştir. Türkiye'nin ve dünyanın içinde
bulunduğu böylesine hassas bir dönemde millî değerlerimizin, Trabzon’un,
Karadeniz’in çok yönlü olarak yurt dışında tanıtılmasının pek çok bakımdan
stratejik önemi haizdir. 
Binlerce
yıllık kültür mirasına sahip, Fatih’in fethettiği, Yavuz’un yönettiği,
Kanuni’nin gözlerini dünyaya açtığı bir şehrin yurt dışında Türkiye’yi temsil
etmesi hiç şüphe yok ki Türkiye adına bir gurur vesilesidir. Zira, Trabzon bir
şehir olarak Trabzon’dan ibaret değildir; Türkiye'nin bir özeti, yaşadığımız bu
toprakların kültürel zenginliğinin seçkin bir sentezidir. Biz aslında “Bize her
yer Trabzon.” derken biraz da bundan söz ediyoruz. Türkiye'nin her karış
toprağını, her vatandaşını, bizi birleştiren tüm değerleri yürekten
sahiplenerek Trabzon’u tüm bunların bir teminatı olarak görüyoruz. 
Bu
düşüncelerden hareketle Trabzon’umuzun, Karadeniz’in ve Türkiye’mizin
güzelliklerini paylaşmak için -her zaman söylediğimiz gibi- “Bize Avrupa da
Trabzon, bize Almanya da Trabzon, bize her yer Trabzon.” demek için 24-28 Şubat
tarihleri arasında Dortmund’da gerçekleşecek olan bu buluşmaya, Trabzonlu bir
Başkan Vekilinin yönettiği bu oturumda milletin Meclisinden siz saygıdeğer
vekillerimizi ve tüm vatandaşlarımızı davet ediyorum. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Köseoğlu, sözlerinizi tamamlayınız. 
AYŞE
SULA KÖSEOĞLU (Devamla) – Teşekkür ederim Sayın Başkanım. 
Gelin
Dortmund’da Trabzon’u, gelin Dortmund’da Türkiye’yi birlikte yaşayalım. 
Sözlerimi
bitirmeden önce, kimden ve nereden gelirse gelsin terörün her türlüsünü
kınıyor, hain terör saldırılarında yaşamını kaybeden vatandaşlarımıza ve aziz
şehitlerimize Yüce Allah’tan rahmet, yaralılarımıza acil şifalar diliyor, yüce
Meclisi saygıyla selamlıyorum efendim. (AK PARTİ sıralarından alkışlar) 
BAŞKAN
– Teşekkür ederim Sayın Köseoğlu.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, 24-28 Şubat tarihlerinde Dortmund’da yapılacak olan “Her Yönüyle
Trabzon” etkinliklerinin başarılı geçmesini dilediğine ilişkin konuşması 
BAŞKAN
– Ben de 24-28 Şubat tarihlerinde Almanya’nın Dortmund şehrinde
gerçekleştirilecek olan “Her Yönüyle Trabzon” etkinliklerinin başarılı
geçmesini diliyorum. 
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
2.- Van Milletvekili Bedia Özgökçe Ertan’ın, sokağa
çıkma yasaklarında kadınların mağduriyetine ilişkin gündem dışı konuşması
BAŞKAN
- Gündem dışı ikinci söz, sokağa çıkma yasaklarında kadınların mağduriyeti
hakkında söz isteyen Van Milletvekili Bedia Özgökçe Ertan’a aittir. 
Buyurun
Sayın Özgökçe Ertan. (HDP sıralarından alkışlar) 
BEDİA
ÖZGÖKÇE ERTAN (Van) – Sayın Başkan, değerli milletvekilleri; ben de dünkü
saldırıda hayatını kaybedenlere Allah’tan rahmet, yaralılara acil şifa
dileyerek başlamak istiyorum. 
Bugün
burada sokağa çıkma yasaklarında kadınların maruz kaldığı ihlaller ve şiddet
üzerine gündem dışı söz almış bulunmaktayım. Bugün itibarıyla ağustos ayından
beri 7 kentte ve 20 ilçede uygulanan sokağa çıkma yasakları toplamda 394 günü
bulmuş durumda. Adı sokağa çıkma yasağı ama gerçekte pencerenizi
aralayamazsınız, balkona çıkamazsınız, sağlık hizmetine erişmeniz mümkün değil,
elektrik yok, su yok, okul yok, ölüyseniz mezara gömülemezsiniz. Böyle bir
uygulama altında. 
1990'larda
olduğu gibi bugün de var olan savaştan en çok kadınlar ve çocuklar
etkilenmektedir. 7 Haziran sonrasından beri var olan savaş ortamında Kürt
illerinde devletin kadınlara yönelik ihlalleri de artmış ve bugüne kadar 78
kadın hayatını kaybetmiştir. 
Sokağa
çıkma yasakları kadınlar için katliam demek, zorla yerinden edilme demek, taciz
demek, şiddet demek, yargısız infaz demek, çocuğuna yetememek demek ve
çocuğunun ve ailesinin ölümünü izlemek demektir.
Bu
savaşta kadınların bedeni, yaşam alanları, sevdikleri doğrudan hedef
alınmaktadır. 1990’lı yıllarda Türk ordusunun yakıp yıktığı köylerden göç
ettirilen kadınlar bugün direnişleriyle ikinci bir göçü kabul etmediklerini ve
asla topraklarını terk etmeyeceklerini net bir şekilde dile getirdiler. Devlet
güçleri bu direnişi kırmak için kadınları sadece katletmedi, aynı zamanda
gözaltında taciz etti; evsiz ve açlığa, susuzluğa mahkûm ederek en temel günlük
ihtiyaçlarını bile karşılamalarını engelliyor. 
Değerli
milletvekilleri, bir buçuk ay önce Silopi'de katledilen 3 kadın siyasetçi; Seve
Demir, Pakize Nayır ve Fatma Uyar Kürt kadın siyasetçilerine yönelik kıyımın
simgesi hâline gelmiştir. Bu arkadaşlarımız çatışmada değil devlet güçlerince
boşaltılan bir mahalleden çıkmaya çalışırken havan saldırısıyla
yaralanmışlardır. Tüm müdahalelerimize ve girişimlerimize rağmen ve yaralı
olmalarına rağmen müdahale edilmeyerek ölüme terk edildiler. Hukuki tanıma göre
de bunun adı yargısız infazdır.
KJA
ve MAZLUMDER’in yayınladığı raporlarda sokağa çıkma yasaklarını yaşamış
kadınlarla ilgili görüşmeler yer alıyor. Bu görüşmelere göre uzun namlulu
silahları bulunan kişiler sokakta karşılaştıkları kadınlara gönüllerince
hakaret edebiliyor. Bu devletin polisi evlerini karargâha dönüştürdükleri
kadınlara "Her şeyi yapabilirim, istersem size tecavüz ederim." deme
cesaretini kendilerinde buluyor.
HÜSNÜYE
ERDOĞAN (Konya) – Nasıl böyle bir şey söyleyebilirsiniz!
BEDİA
ÖZGÖKÇE ERTAN (Devamla) - Doğrudan kadınlara yönelen bu hakaretler yasaklı
mahallelerde paramiliter güçlerin duvarlara yazdığı cinsiyetçi ve ırkçı
ifadelerle de sürekli tekrarlanıyor. Kadınlar o sokaklardan her geçtiğinde
kendilerine yapılan bu hakaret ve küfürlere maruz kalıyor. 
Kadınlar
için psikolojik savaş niteliğinde olan ablukalardaki ihlallerden biri de
sokakta bekletilen kadın cenazeleridir. yedi gün boyunca sokakta çürümeye terk
edilen Taybet İnan’ın cenazesi maalesef bu vahşetin simge isimlerinden biri
olmuştur.
Değerli
milletvekilleri, ablukalarda öldürülmekten kurtulan kadınlar ölmekten beter bir
yaşama mahkûm ediliyor. Evlerin, sokakların yıkılmasıyla barınma gibi
ihtiyaçlarının karşılanmaması kadınların gündelik yaşamını bütünüyle etkiliyor,
onları savaşın en mağduru hâline getiriyor. Kadınlar saldırılara rağmen
evlerinin bahçelerinde ekmek pişirmeye, hayvanlarını beslemeye devam ediyorlar.
Yani kadınlar, ne olursa olsun üretmeye ve çocukları ile ailelerini ayakta
tutmaya çalışıyorlar. Devletin güvenlik güçlerinin bu direnişe verdiği cevap
ise öldürmek oluyor. Ablukalar başladığından beri Kürtlerin yaşam alanları olan
mahallelere yönelik baskılar arttıkça yüzbinlerce insan göç etmek zorunda
kaldı. Buna “zorla yerinden edilme” denir. Bölgede çalışan sivil toplum
örgütleri aileleriyle evlerini ve yurtlarını bırakmak zorunda kalan kadınlarda
travma sonrası stres bozuklukları ve depresyon gibi sorunlar yaşandığını ifade
ediyor. Ve özellikle hamile kadınların hastane ve sağlık hizmetlerine
erişememesi düşük risklerine ve hem anne hem de bebek için çok ciddi sonuçlara
yol açmış olmaktadır. Bütün bu ağır ablukalar, insanlık onurunu ayaklar altına
alan, başta yaşam hakkı olmak üzere akıl almaz hak ihlallerinin yaşandığı bir
sürece dönüşmüştür ve ne yazık ki bütün bu yaşananlar Türkiye ve dünya
kamuoyunun gözleri önünde cereyan ediyor. 
Teşekkür
ederim. (HDP sıralarından alkışlar) 
BAŞKAN
– Teşekkür ederim Sayın Özgökçe Ertan. 
Gündem
dışı üçüncü söz…
İLKNUR
İNCEÖZ (Aksaray) – Sayın Başkanım, biraz evvel hatip konuşması içerisinde hem
doğu ve güneydoğuda bir savaş ortamından bahsetmiş, oradaki polise, askere
birtakım haksız, yersiz ithamlarda bulunmak suretiyle… Bu konuda cevap vermek
istiyorum. Sataşmadan söz talep ediyorum efendim. 
BAŞKAN
– Yani, bir sataşma olduğunu söylüyorsunuz sanıyorum. 
İLKNUR
İNCEÖZ (Aksaray) – Evet, evet, baştan sona kadar bir sataşmaydı. 
BAŞKAN
– Buyurun 69’uncu madde çerçevesinde iki dakika süreyle söz veriyorum Sayın
İnceöz. (AK PARTİ sıralarından alkışlar)
V.- SATAŞMALARA İLİŞKİN KONUŞMALAR
1.- Aksaray
Milletvekili İlknur İnceöz’ün, Van Milletvekili Bedia Özgökçe Ertan’ın yaptığı
gündem dışı konuşması sırasında Adalet ve Kalkınma Partisine sataşması
nedeniyle konuşması
İLKNUR
İNCEÖZ (Aksaray) – Teşekkür ediyorum Sayın Başkan. 
Ben,
öncelikle, dün Ankara’daki terör olayında hayatını kaybeden vatandaşlarımıza,
askerlerimize, şehadet şerbeti içenlere Allah’tan rahmet diliyorum. Hastanedeki
yaralılara acil şifalar diliyorum. Ve yine Diyarbakır, Bingöl’de 6 askerimiz
şehit olmuştur, başsağlığı diliyorum, yakınlarına Allah’tan sabır diliyorum ve
bütün bunlar olurken ülkemizde, az evvelki hatibi dinlerken, gerçekten…
Aslında, söylediklerini, baştan sona konuştuklarını burada gerçekleştiren bir
örgüt var, terör örgütü. Orada sokağa çıkma yasaklarının alınmasının sebepleri,
sivil vatandaşlarımızın, kadınlarımızın, çocuklarımızın, her bir vatandaşımızın
güvenliğini temin etmektir. Onlara hayatı zulmedenlere karşı, terör örgütüne
karşı güvenliklerini sağlayabilmektir. Çok ağır bir itham, bunu kabul etmemiz
mümkün değil. “Devletin polisi ‘Her şeyi yapabilirim, isterse’ vesaire…”
Bunları telaffuz etmeyeceğim burada. Sakın bunları oradaki terör örgütü oradaki
vatandaşlarımıza yapıyor olmasın! (AK PARTİ sıralarından alkışlar) Baştan sona
söyledikleriniz, oradaki vatandaşlarımızın, terör örgütünün uyguladığı
tehditler, tavizler… Bunlara asla müsaade etmeyeceğiz. (AK PARTİ sıralarından
alkışlar) Buradaki mücadele, özellikle kadın siyasetçiler, burada
öldürüldükleri, katledildikleri… Evet, birileri yapıyorsa bunun adresini, bunun
sebeplerini, dün burada, Parlamentoda, CHP’nin, MHP’nin, AK PARTİ Grubunun
teröre karşı verdiği deklarasyonun altına imza atamayanların kendi içlerinde
aramaları gerekmektedir diyorum. (AK PARTİ sıralarından alkışlar)
Bütün
bu “savaş ortamı” vesaire… Tutanaklara geçsin diye de özellikle belirtmek
istiyorum. Türkiye’de bir savaş yoktur. Savaş olabilmesi için 2 tane legal,
tanınmış devletin olması gerekmektedir. Türkiye’de, bugün, YPG, PYD, PKK, KCK,
DHKP-C, adı her ne olursa olsun, 7 düvel birleşse “terörle mücadele” vardır,
terörle mücadele konusunda da kararlılığımız sonuna kadar sürdürülecektir. (AK
PARTİ sıralarından “Bravo” sesleri, alkışlar)
BAŞKAN
– Teşekkür ediyorum Sayın İnceöz.
MEHMET
TÜM (Balıkesir) – IŞİD yok mu, IŞİD? (AK PARTİ sıralarından gürültüler)
İLKNUR
İNCEÖZ (Aksaray) – DEAŞ da var, DEAŞ da. DEAŞ’ı telaffuz etmedim. Hepsi var.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken, dinliyorum sizi efendim. 
İDRİS
BALUKEN (Diyarbakır) – Sayın hatip “teröre karşı ortak irade gösteremeyen”
diyerek sataşmada bulundu. 
BAŞKAN
– Buyurun Sayın Baluken, 69’uncu madde çerçevesinde size de iki dakika süreyle
söz veriyorum. 
2.- Diyarbakır Milletvekili İdris Baluken’in, Aksaray
Milletvekili İlknur İnceöz’ün sataşma nedeniyle yaptığı konuşması sırasında HDP
Grubuna sataşması nedeniyle konuşması
İDRİS
BALUKEN (Diyarbakır) – Teşekkür ediyorum. 
Sayın
Başkan, değerli milletvekilleri; hepinizi saygıyla selamlıyorum. 
Dün
meydana gelen bu acımasız saldırıyla ilgili, en başından beri, grup olarak
tavrımızı, kınadığımızı net olarak ifade ettik. 
İLKNUR
İNCEÖZ (Aksaray) – Deklarasyonun altına da imza atmadınız.
İDRİS
BALUKEN (Devamla) – Dün, burada, bahsetmiş olduğunuz, sizler tarafından kaleme
alınmış bir metne imza atma zorunluluğumuz yok. Bu kürsüde de ben olayla ilgili
tutumumuzu, metnin içeriğinde olması gereken hususları ifade ettim, bugün de
aynı tavrımızın arkasındayız. Bu konuda hiçbir beis yok. 
Ha,
şunu iade edeyim: Muhalefetin de katkılarıyla, siz, Türkiye’de yaşanan bütün
olayların sorumluluğunu taşımanıza rağmen yaşanan her hadisede HDP’ye yönelik
bir linç üzerinden işin içinden sıyrılmaya çalışıyorsunuz. Meclisin 100 metre
ötesi, Genelkurmayın 50 metre ötesi, Hava Kuvvetlerinin bilmem kaç metre
ötesinde bombalar patlıyorsa orada en büyük sorumluluk Hükûmet olarak, iktidar
olarak sizdedir.
GÖKCEN
ÖZDOĞAN ENÇ (Antalya) – Ne alakası var? Fransa’da patladı, Pentagon’u vurdular,
Pentagon’u…
İDRİS
BALUKEN (Devamla) – Biz mi yönetiyoruz ülkeyi? 
GÖKCEN
ÖZDOĞAN ENÇ (Antalya) – Pentagon’u vurdular! Öyle kolay değil canlı bombaya
müdahale etmek.
İDRİS
BALUKEN (Devamla) - Hükûmet kim?
GÖKCEN
ÖZDOĞAN ENÇ (Antalya) - Müdahale etmek kolay değil öyle.
BAŞKAN
– Sayın milletvekilleri, sayın milletvekilleri, lütfen efendim…
İDRİS
BALUKEN (Devamla) – AKP Hükûmeti bugüne kadar Diyarbakır’da, Suruç’ta,
Ankara’da, Sultanahmet’te yaşanan o patlamaların arka planlarını açığa çıkardı
mı? 
GÖKCEN
ÖZDOĞAN ENÇ (Antalya) - Pentagon’u vurdular 2011’de, Pentagon’u.
İDRİS
BALUKEN (Devamla) – Etkin bir tek soruşturma yürüttü mü?
GÖKCEN
ÖZDOĞAN ENÇ (Antalya) - Canlı bombayla mücadele etmek kolay mı zannediyorsunuz?
İDRİS
BALUKEN (Devamla) - Bugün Mecliste çalışırken artık patlayan bombalarla burada
irkilmeye başladık. Bunun sorumluluğunu hiçbir yere atamazsınız.
GÖKCEN
ÖZDOĞAN ENÇ (Antalya) - Devlet insan öldürmez!
İDRİS
BALUKEN (Devamla) - Bunun sorumluluğunu kendi üzerinizden atmanız için bütün bu
katliamların arka planlarını açığa çıkarıp bütün kamuoyuna duyurmanız gerekir.
GÖKCEN
ÖZDOĞAN ENÇ (Antalya) - 5-6 Ekimde sokağa döktüğünüz insanların hesabını verin
siz önce.
İDRİS
BALUKEN (Devamla) - Biz hiçbir zaman sizin hazırladığınız metinlere imza atmak
zorunda değiliz, deklarasyonları sizin kaleminizden çıktığı şekliyle onaylamak
zorunda değiliz ama bütün vahim saldırılarla ilgili, yaşanan can kayıplarıyla
ilgili ilkesel tutumumuz nettir. 
BAKİ
ŞİMŞEK (Mersin) – PYD, PYD!
İDRİS
BALUKEN (Devamla) – İkircikli yaklaşan sizlersiniz
(Mikrofon
otomatik cihaz tarafından kapatıldı)
İDRİS
BALUKEN (Devamla) - Dün “Bölgede yaşanan sivil ölümler kimden gelirse gelsin
onu da terör olarak buraya yazalım.” dediğimizde karşı çıkan, ilkesiz duran
sizsiniz.
Teşekkür
ederim. (HDP sıralarından alkışlar) 
BAŞKAN
– Teşekkür ederim Sayın Baluken. 
İLKNUR
İNCEÖZ (Aksaray) – Bunları kabul etmemiz mümkün değil.
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- İstanbul Milletvekili Gülay Yedekci’nin, kent
kimliği ve İstanbul’da kentsel dönüşüme ilişkin gündem dışı konuşması
BAŞKAN
– Gündem dışı üçüncü söz kent kimliği ve İstanbul’da kentsel dönüşüm hakkında
söz isteyen İstanbul Milletvekili Gülay Yedekci’ye aittir.
Buyurun
Sayın Yedekci. 
GÜLAY
YEDEKCİ (İstanbul) – Değerli Başkan, sayın milletvekilleri, yüce Meclisi
saygıyla, sevgiyle selamlıyorum. 
Olağanüstü
koşullardan geçen ülkemizde hayatını kaybedenlere Allah’tan rahmet, yakınlarına
sabır, yaralılara acil şifalar diliyorum. Ancak unutulmamalıdır ki Türkiye
Cumhuriyeti devleti büyük bir devlettir, her bir karışı şehit kanıyla
sulanmıştır ve ülkemiz asla teröre teslim olmayacaktır. (CHP ve AK PARTİ
sıralarından alkışlar) 
Değerli
Başkan, sayın milletvekilleri; kenti kent yapan yaşam alanlarımızın tarihsel
değerlerinden, anılarımızdan ayrıştırılarak kent belleği yok edilmek üzere
yasalar çıkarıldığı, plan ve projeler üretildiği, kent kimliklerinin kamu
kaynaklarını israf eden gösteriş amaçlı projelerle yok edildiği algısı toplumda
oluşmuştur. Tarihî, kültürel ve mimari eserlerin korunması devletin ana
görevlerinden olduğuna göre genellikle kent merkezlerinde yer alan konumuyla,
ölçeğiyle, yaşanmışlıklarıyla, kent tarihinde ve yaşamında önemli bir rol
oynayan kültürel miras alanlarının korunması temel alınmalıdır. 
Kente
ait alanların ticarete kurban gitmemesi için eğer bir dönüşüm yapılacaksa
burada uygulanacak her bir projenin katılımcı olması gerekliliği açıktır.
Meslek odalarının ve orada yaşayan halkın görüşlerinin alınması ve projesinin
şeffaf bir şekilde topluma sunulması, toplum tarafından tartışılır hâle gelmesi
için bilimsel çalışmalar yapılmalıdır. İktidarın neoliberal politikalarıyla
uyumlu olarak kentsel yaşamla ilgili her projeye parasal açıdan yaklaştığı,
kârlılığı toplumsal yarardan daha değerli gördüğü açıktır. 
Bir
parktaki ağaçların kesilmesine direnerek başlayan, üç beş ağacın arkasında
Kanal İstanbul’dan HES’lere, kıyıların yağmalanmasından TOKİ’lere kadar büyük
bir sorun yığını vardır.
Şunu
bilmelisiniz ki, milletimiz artık birilerine rant sağlamak için doğal, estetik
ya da kültürel varlıklarını kaybetmek istemiyor. Değişen toplum
gereksinimlerine çözüm üretmek, gelişen teknolojiyle birlikte farklılaşan
topluma yeni anlayışlar sunmak idarecilerin görevidir. Bunun güvencesi de
bilimsel kriterlere göre belirlenmiş kurallar ve kanunlardır. 
Bu
bağlamda, taşıdığı değerlere, tescilli olan yapılarına, ağaçlarına, denizine
kadar korunması gereken İstanbul’un korunarak yaşatılması ve tarihî ve kültürel
değerlerinin kamusal kullanımlarla kente kazandırılması için uluslararası
standartlara uygun çalışmalar yapılmalıdır. 
Bugün
İstanbul’un nüfusu 130 ülkeyi geçmiştir. Bu kadar hızlı nüfus artışıyla
karşılaşan bir kentin yaşanabilir olması için bilimsel çalışmalar yapılmalıdır.
Biz mimarlar artık “İstanbul anlatılır, İstanbul’da yaşanılmaz.” diyoruz.
İstanbul kentini yirmi bir yıllık yönetiminizle artık yaşanmaz hâle getirdiniz.

İstanbul’da
hemen her ilçede yapılan kentsel dönüşüm, Türkiye’nin hemen her vilayetinde
yapılan kentsel dönüşüm anlayışınız yanlıştır. Kentsel dönüşüm demek, sadece
mevcut yapıları yıkıp yerine yenisini yapmak demek değildir. Kentsel dönüşüm
demek, orada yaşayan halkın demografik yapısıyla, ulaşım akslarını öncelleyen,
komşuluk ilişkilerini gözeten, insanı merkez alan ve kendi enerjisini kendi
üretebilen, karbon salınımı sıfıra yakın kentler üretmeye çalışmaktır. 
Arapların
yaşam tarzını insanlarımıza dikte etmeye çalışacağınıza, Sevda Tepesi’ni
onların ikametine açmaya çalışacağınıza, Birleşik Arap Emirlikleri Masdar’da
2025 yılında tamamlanması planlanan dünyanın ilk sıfır karbon ve sıfır atık
şehri çalışmalarıyla ilgilenmenizin daha yerinde olacağı kanaatindeyiz. 
Soylulaşma
mantığıyla kentsel dönüşüm insanı, mülkiyet hakkını yok sayan metadan yana bir
anlayışın ürünüdür. 
Burada
Gezi Parkı’nda direnen, hayatını kaybeden, gözünü kaybeden ve bugün
Cerattepe’de yeşile, doğaya, Artvin’e ve Karadeniz’e sahip çıkan bütün
dostlarımızı, yol arkadaşlarımızı sevgiyle selamlıyoruz. 
TOKİ
ve KİPTAŞ’ın, kent kimliğini hiçe sayarak birbirinin aynı projelerini
güneşlenme yönünü bile gözetmeden Erzurum’a, Tekirdağ’a, Amasya’ya, Bursa’ya,
Adana’ya uygulayarak kentlerimizin böğürlerine âdeta birer hançer gibi
sapladığı açıktır. Bizler her koşulda 3 ağaca sarılarak yaptığımız gibi insana,
kente, kültüre ve değerlerimize sahip çıkmaya devam edeceğiz. 
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum. Sözlerinizi tamamlayınız Sayın Yedekci.
GÜLAY
YEDEKCİ (Devamla) – İstanbul’da herkesin insanca yaşayacağı, yoksulluğun kader
olmaktan çıkacağı, keyfî imar uygulamalarına ve yolsuzluklara son verileceği
anlayışı hâkim kılacağız.
İçinden
deniz geçen tek dünya kenti İstanbul her alanda Avrupa standartlarına
ulaşacaktır. İstanbul’un buna gücü vardır, milletimizin buna gücü yeter. Bir
başka İstanbul, bir başka Türkiye mümkündür. Yirmi bir yıldır yerelde, on dört
yıldır merkezî düzeyde kenti ve kent kültürünü ayaklar altına alan karanlık
zihniyete karşı Büyük Önder’imiz Mustafa Kemal Atatürk’ün aydınlık yolu ışığımız
olacaktır. 
Yüce
Meclisi sevgiyle saygıyla selamlarım. (CHP sıralarından alkışlar) 
BAŞKAN
– Teşekkür ederim Sayın Yedekci. 
Şimdi,
elektronik sisteme girerek söz talep eden milletvekillerine talep sırasını
gözeterek söz vereceğim. 
Sayın
Tunç…
VI.- AÇIKLAMALAR
1.- Bartın Milletvekili Yılmaz Tunç’un, Ankara’da
yaşanan terör saldırısını şiddetle kınadığına, ve hayatını kaybedenlere
Allah’tan rahmet, yaralılara acil şifalar dilediğine ilişkin açıklaması
YILMAZ
TUNÇ (Bartın) – Teşekkür ediyorum Sayın Başkanım. 
Dün
Ankara’da Türk Silahlı Kuvvetleri mensuplarımızı taşıyan servis araçlarına
yönelik alçakça ve kalleşçe düzenlenen terör saldırısını şiddetle kınıyorum.
Ülkemizin birlik ve beraberliğine, milletimizin huzuruna yönelik bu saldırı
karşısında milletçe tek yürek olma vaktidir.
Saldırıyı
düzenleyenlerin YPG’ye mensup teröristler olduğu ortaya çıkmıştır. PYD ve
YPG’nin terör örgütü olmadığını söyleyenlerin ve sırtlarını YPG’ye dayadığını
ifade edenlerin bir kez daha şapkalarını öne alıp düşünmeleri gerekir.
Hain
saldırıda hayatını kaybeden Türk Silahlı Kuvvetleri çalışanlarımıza,
askerlerimize ve vatandaşlarımıza Allah’tan rahmet diliyor, milletimize ve
yakınlarına başsağlığı diliyorum. Yaralılarımıza da acil şifalar diliyorum. 
Teşekkür
ediyorum. 
BAŞKAN
– Sayın Atıcı…
2.- Mersin Milletvekili Aytuğ Atıcı’nın, AKP
Hükûmetinin ülkeyi yönetemediğine ve derhâl istifa etmesi gerektiğine ilişkin
açıklaması
AYTUĞ
ATICI (Mersin) – Teşekkür ederim Sayın Başkan. 
Değerli
milletvekilleri, açık ve net bir soru sormak istiyorum: Bir ülkede Hükûmet
hangi durumda istifa eder? Aslında cevap çok basit: Kendisine millet tarafından
verilen ülkeyi yönetme görevini yerine getiremediği zaman. Şimdi, Allah aşkına
arkanıza yaslanın ve AKP Hükûmeti ülkeyi yönetebiliyor mu diye kendi kendinize
bir sorun. Cevabınız “evet” ise akşamları rahat rahat uyuyun, hiç hâlinizden
yakınmayın. Eğer, AKP döneminde terör hortlamış, Ankara’nın kalbinde bombalar
patlıyor, oluk oluk kan akıyor, çok sayıda şehit geliyor, her yer yangın yerine
dönmüş diyorsanız, AKP Hükûmeti ülkemizi yönetemiyor demektir. Bu durumda
Hükûmetin derhâl istifa etmesi gerekir. İstifa etmiyorsa milletvekillerinin
gereğini yapması gerekir. Hükûmetin istifa etmesi için kaç kişinin ölmesi
gerekiyor Allah aşkına? 
BAŞKAN
– Sayın Özkan…
3.- Denizli Milletvekili Cahit Özkan’ın, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve bu saldırılara karşılık verme
konusunda kararlılığın tam olduğuna ilişkin açıklaması
CAHİT
ÖZKAN (Denizli) – Teşekkürler Sayın Başkan. 
Dün
Ankara’da Türk Silahlı Kuvvetleri personelini taşıyan servis araçlarına yönelik
saldırıda hayatını kaybeden vatandaşlarımıza, bugün de Diyarbakır’da hain
saldırı sonucu şehit olan askerlerimize Allah’tan rahmet, yakınlarına ve
milletimize başsağlığı, yaralılarımıza da acil şifalar diliyorum. 
Türkiye’nin
terörle mücadelesinde verdiği kayıplara yenilerinin eklenmesi milletçe
yüreğimizi yaralamakta, sabrımızı zorlamaktadır. Ülkemizi, aziz milletimizi ve
demokrasimizi hedef alan bu menfur saldırılara misliyle karşılık verme
konusundaki kararlılığımız tamdır. Ahlaki ve insani hiçbir sınırı olmayan bu
saldırıları gerçekleştiren piyonlarla ve onların arkasındaki güçlerle
mücadelemizi her gün daha kararlı bir şekilde sürdüreceğimizi bir kez daha
ifade ediyor, yüce Meclisi saygıyla selamlıyorum. 
BAŞKAN
– Sayın Aydın…
4.- Bursa Milletvekili Erkan Aydın’ın, Ankara’da
yaşanan terör saldırısını kınadığına, hayatını kaybedenlere Allah’tan rahmet
dilediğine ve sorumluların istifa etmesi gerektiğine ilişkin açıklaması
ERKAN
AYDIN (Bursa) – Sayın Başkan, değerli üyeler; dün akşam Ankara’da, Meclisimize
çok yakın bir yerde, Genelkurmayın karşısında gerçekleşen terör saldırısını
kınıyoruz, terörün her türlüsünü. Ölen, şehit olan askerlerimize,
vatandaşlarımıza da Allah’tan rahmet, yakınlarına başsağlığı diliyoruz. 
Olay
yerine çok önce gidip, hemen patlamadan sonra gidip yerinde gören biri olarak,
güvenlik zafiyetini ve istihbarat zafiyetinin ne boyutlara geldiğini aleni
görmüş biri olarak bunun daha sonra da tekrar yaşanmaması için mutlaka ve
mutlaka önlem alınması gerekiyor. Ayrıca, bundan sorumlu olan kişilerin de
sadece altı saat sonra İnternet’ten bir “tweet” atarak kınaması da çok
çelişkili ve düşündürücüdür. Bunu önlemekle mükellef olan kişiler oturdukları
yerden “tweet” atarak bu olayı kınamamalıdır, bütün gelişmiş ülkelerde olduğu
gibi gereğini yapıp istifa etmelidir. 
BAŞKAN
– Sayın Çamak…
5.- Mersin Milletvekili Hüseyin Çamak’ın, mevsimlik
olarak geçici statüde çalıştırılan orman işçilerinin sorunlarına ilişkin
açıklaması
HÜSEYİN
ÇAMAK (Mersin) – Sayın Başkan, Türkiye genelinde 8 bin civarında orman işçisi
mevsimlik olarak geçici statüde çalıştırılmakta. Bilindiği gibi, 5620 sayılı
Yasa gereği mevsimlik işçilerin çalışma süresi bir mali yılda beş ay yirmi
dokuz günle sınırlandırılmakta. Altı ayın altında çalıştırılmaları bu işçilerde
birçok hak kaybına ve maddi zorluğa neden olmakta. Oysa, ormanda on iki ay iş
olmasına rağmen bu kişiler sadece beş ay yirmi dokuz gün çalıştırılarak hem
işverenleri hem de kendileri maddi, manevi zararlar görüp ciddi sıkıntılar
yaşamaktadır. Bu mevsimlik orman işçileri çıkış aldıktan sonra iş yerindeki
hizmetleri yapacak işçi sayısı azaldığından taşeronlaşmaya gidilmekte, bu kişiler
de kalan sürede sadece altı aylık işler aradıkları için iş bulmakta zorlanıp
yıl sonunu zor getirmektedir. Bu işçilerin…
(Mikrofon
otomatik cihaz tarafından kapatıldı) 
BAŞKAN
– Sayın Yıldız Biçer…
6.- Manisa Milletvekili Tur Yıldız Biçer’in, Ankara’da
yaşanan terör saldırısını kınadığına, hayatını kaybedenlere Allah’tan rahmet,
yaralılara acil şifalar dilediğine ve sorumluların istifa etmeyi düşünüp
düşünmediğini öğrenmek istediğine ilişkin açıklaması
TUR
YILDIZ BİÇER (Manisa) – Sayın Başkan, sayın vekillerim; dünkü patlamada
hayatını kaybeden şehitlerimize ve vatandaşlarımıza Allah'tan rahmet,
ailelerine ve milletimize başsağlığı, yaralılarımıza acil şifalar diliyorum.
Terör saldırısını kınıyorum ve lanetliyorum. 
Ülkemizde
çözülmesi gereken çok ciddi güvenlik, istihbarat, terörle mücadele ve yaşam
hakkı sorunu vardır. Buradan Başbakana, İçişleri Bakanına, MİT Müsteşarına ve
Emniyet Genel Müdürüne sesleniyorum: Diyarbakır, Suruç, Ankara Garı, İstanbul
Sultanahmet ve Ankara’daki dünkü bombalı saldırılarda görev başındaydınız,
sorumluluk hissediyor musunuz? Sorumluluk hissediyorsanız istifa etmeyi
düşünüyor musunuz?
Teşekkür
ederim.
BAŞKAN
– Sayın Engin…
7.- İstanbul Milletvekili Didem Engin’in, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve terörü yaratanlar ile
arkalarındaki destekçilerinin hiçbir zaman amaçlarına ulaşamayacaklarına
ilişkin açıklaması
DİDEM
ENGİN (İstanbul) – Bugün ne yazık ki Diyarbakır-Bingöl kara yolunda
teröristlerin saldırısı sonucunda 6 askerimizin şehit olduğu ve 1 askerimizin
de yaralandığı haberini aldık. Dün ise Ankara'daki saldırıda 28 canımızı
kaybettik ve 61 yaralımız var. Akşam işinden çıkıp evine, eşine, çocuklarına,
sevdiklerine kavuşmaya çalışan masum insanları hedef alabilecek kadar canice ve
alçakça ölümden ve kandan medet uman teröristleri lanetliyorum. Hiç kimsenin
ama hiç kimsenin Allah’ın verdiği canı almaya hakkı yok. 
Terörü
yaratanlar ve arkalarındaki destekçileri bilsinler ki onlar bizi ayırmaya
çalıştıkça biz kenetleneceğiz, bilsinler ki onlar ülkemizi bölmeye çalıştıkça
biz birleşeceğiz, bilsinler ki hiçbir zaman amaçlarına ulaşamayacaklar.
Şehitlerimize
Allah'tan rahmet, ailelerine ve sevenlerine güç ve sabır, yaralılarımıza acil
şifa diliyorum.
BAŞKAN
– Sayın Özdiş…
8.- Adana Milletvekili İbrahim Özdiş’in, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve Hükûmeti bu tarz olaylar
yaşandıktan sonra çıkıp açıklama yaparken değil, bu olayları önlerken görmek
istediğine ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan.
Dün
Ankara'da, bugün
Diyarbakır’da hayatını kaybeden bütün vatandaşlarımıza rahmet, yaralılara acil
şifalar diliyorum. Hükûmeti de bu tarz olaylar yaşandıktan sonra çıkıp açıklama
yaparken değil, bu olayları önlerken görmek istiyoruz, onu da belirteyim.
Bir vatandaşımızdan dün akşam bana verilen bilgiye göre
yaklaşık bir ay öncesinden Türk Silahlı Kuvvetlerinde bu tarz eylemlere karşı
dikkatli olunması talimatı verildiğini gördüm. Hatta o belge de yanımda,
isterseniz okuyabilirim. Şimdi, Sayın Başbakana sormak istediğim soru şu:
Mademki önceden bir istihbarat vardı ve Türk Silahlı Kuvvetleri personeline
bilgilendirme ve dikkatli olunması yazısı yollandı, bu denli büyük bir saldırı
başkentin göbeğinde nasıl yapıldı?
BAŞKAN – Sayın Arslan…
9.- Denizli Milletvekili Kazım Arslan’ın, Ankara ve
Diyarbakır’da yaşanan terör saldırılarında hayatını kaybedenlere Allah’tan rahmet,
yaralılara acil şifalar dilediğine, terörü lanetlediğine ve terörün son bulması
için siyasi iktidarı göreve davet ettiğine ilişkin açıklaması
KAZIM ARSLAN (Denizli) – Sayın Başkan, dün Ankara’da,
bugün de Diyarbakır’da meydana gelen acımasız terörü şiddetle, nefretle kınıyor
ve lanetliyorum. Terör olayları sonucu şehit olan askerlerimize, sivil
vatandaşlarımıza Allah’tan rahmet, geride kalan ailelerine başsağlığı ve sabır
diliyorum. Yaralı olanlara da acil şifalar diliyorum. 
Artık terörün son bulması için siyasi iktidarı ciddiyete
ve göreve davet ediyorum. Milletimizin başı sağ olsun. 
Teşekkür ederim.
BAŞKAN – Sayın Tin…
10.- Denizli Milletvekili Şahin Tin’in, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve öncelikle terörün köküne inmek
gerektiğine ilişkin açıklaması
ŞAHİN TİN (Denizli) – Sayın Başkan, bugün ve dün tabii ki
Diyarbakır’da ve Ankara’da yaşanan terör olayından dolayı ne yazık ki rahmetli
olan ve şehit olan güvenlik kuvvetlerimize Allah rahmet eylesin diyoruz ve
kalanlara da sabır, yaralılara da acil şifalar diliyoruz.
Burada birbirini suçlamaktansa, Millet Meclisinde
öncelikle “Hükûmet suçlu, şu suçlu, bu suçlu” demektense önce bizim aslında
terörün köküne inmemiz gerektiğini ben düşünüyorum. Terör nereden
kaynaklanıyor? Hükûmet mi bu terörü ortaya çıkarıyor ya da yapıyor? Ama bunun
aslında bütün dünyaya karşı verilmiş bir savaş olduğunu bizim hepimizin bilmesi
lazım ve buna göre de Mecliste bile bir birlik olamıyorsak bunu oturup
düşünmemiz lazım diye düşünüyorum. 
Bugün Meclis açıldığından beri ne yazık ki HDP’li
milletvekilleri bir gün olsun terörü burada
lanetlemeden ve PKK’yı lanetlemeden…
(Mikrofon
otomatik cihaz tarafından kapatıldı)
BAŞKAN
– Sayın Tüm…
11.- Balıkesir Milletvekili Mehmet Tüm’ün, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve AKP iktidarının izlemiş olduğu
Orta Doğu politikasının ülkemizi kan gölüne çevirdiğine ilişkin açıklaması
MEHMET
TÜM (Balıkesir) – Teşekkür ederim Sayın Başkan.
Dün
Ankara’da, Diyarbakır’da yaşanan terör olaylarında yaşamını yitiren asker,
sivil tüm yurttaşlarımıza Allah’tan rahmet, yaralı olanlara acil şifalar
diliyorum. 
AKP
iktidarının izlemiş olduğu Orta Doğu politikası ne yazık ki ülkemizi kan gölüne
çevirdi. Baştan beri bu politikanın Türkiye’yi bataklığa sürükleyeceğini
söylüyoruz ancak iktidar, kendi yanlışlarında ısrar etmeye devam etmektedir.
Birinci Dünya Savaşı’ndan sonra ilk kez bu kadar yalnızlaştırılmış bir Türkiye
var. ABD ve Rusya, ortak düşman olarak IŞİD belirlemesine karşın, AKP, Esad’ı
devirmek iddiasını sürdürmeye devam ediyor. Cuma namazını kılmak için ülkemizde
tarihî öneme sahip güzel camilerimiz var. Emevi Camisi’nde cuma namazı kılma
hayallerini bırakın artık. ABD ve Rusya gibi iki küresel gücü karşımıza almanın
Türkiye’ye ne faydası var? Katar ve Suudi Arabistan’la mı savaşa karşı
duracağız? AKP, Türkiye’nin…
(Mikrofon
otomatik cihaz tarafından kapatıldı)
BAŞKAN
– Sayın Gürer…
12.- Niğde Milletvekili Ömer Fethi Gürer’in, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine, terörü lanetlediğine ve
yaşananların, yanlış politikaların ülkemizi getirdiği durumun bir yansıması
olduğuna ilişkin açıklaması
ÖMER
FETHİ GÜRER (Niğde) – Sayın Başkan, öncelikle terörü lanetliyorum. Dün
Ankara’da, bugün Diyarbakır’daki şehitlerimize Allah’tan rahmet, yaralılarımıza
ve gazilerimize sağlık diliyorum. 
Sayın
Başkan, bombalı saldırılarda bugüne kadar 7 olayın 6’sının Suriye kaynaklı
olması düşündürücüdür. Yaşananlar yanlış politikaların ülkemizi getirdiği
durumun bir yansımasıdır. Terörün yansımasını etkisiz kılacağız diye olaydan
sonra TRT Müzik’in müzik yayınını sürdürmesini anlamıyorum. Olaydan on dört
saat sonra bombanın patladığı bölgede hâlâ “delil toplanacak” diye ulaşımın
kesilmesini de anlamıyorum. Ankara Valisi, Emniyet Müdürü, İçişleri Bakanı,
istihbarat örgüt başkanları ne iş yaparlar? Her yer MOBESE, sivil istihbarat
kaynıyor. 4 genç bir konuda açıklama yapacak olsa yüzlerce polis orada.
Facebook’ta Cumhurbaşkanına iki satır yazı yazılacak diye onlarca görevli var.
Hayır ve şerrin Allah’tan olduğuna inanıyoruz, elhamdülillah Müslüman’ız. Öyleyse
Cumhurbaşkanının yüzlerce koruması niye var? Vatandaş, asker şehit olunca
kınamaktan başka bir sorumluluk hisseden niye yok? Devletin olanağı, Meclisin
vekilini, bir tek Cumhurbaşkanını korumak için mi var?
(Mikrofon
otomatik cihaz tarafından kapatıldı)
BAŞKAN
– Sayın Durmuşoğlu…
13.- Osmaniye Milletvekili Mücahit Durmuşoğlu’nun,
Ankara ve Diyarbakır’da yaşanan terör saldırılarında hayatını kaybedenlere
Allah’tan rahmet, yaralılara acil şifalar dilediğine, bu insanlık dışı
saldırıları lanetlediğine ve sırtlarını PYD’ye dayayanların teröre karşı
imzalanan ortak bildiriye imza atmaktan dahi imtina etmelerini hiçbir vicdanın
kabul edemeyeceğine ilişkin açıklaması
MÜCAHİT
DURMUŞOĞLU (Osmaniye) – Teşekkür ederim Sayın Başkan.
Dün,
Türkiye’nin kalbi Ankara’nın en yoğun olduğu bölgelerden birinde, bugün de
Diyarbakır-Bingöl kara yolu Lice mevkisinde gerçekleştirilen insanlık dışı
saldırıları lanetliyorum. Hayatını kaybeden tüm şehitlerimize rahmet,
yakınlarına sabır, yaralılara da acil şifalar diliyorum.
Biz
“kardeşlik” dedikçe kalleşçe saldırmaya devam eden hainlere karşı mücadele
kararlılığımız daha da artmıştır. Gün, dehşet ortamı oluşturmak isteyen teröre
karşı “Ben Türkiye’yim.” deme günüdür.
Halkın
oylarıyla seçilen Sayın Cumhurbaşkanımız ve Hükûmetimizi insafsızca
eleştirenlerin terör örgütlerine karşı en ufak bir eleştiride bulunmadıkları
gibi, sırtlarını PYD’ye dayayanların teröre karşı imzalanan ortak bildiriye
imza atmaktan dahi imtina etmelerini hiçbir vicdan kabul edemez.
Teröristlere
“terörist” diyemeyenler şunu çok iyi bilmelidir ki, ülkemizi ve milletimizi
geleceğe dair büyük hedeflerinden uzaklaştırabileceklerini sananlar
yanıldıklarını göreceklerdir. 
Her
şehidimiz, her gazimiz ve her vatandaşımız bu toprakların ilelebet vatanımız
olduğunu, bayrağımızın inmeyeceğini…
(Mikrofon
otomatik cihaz tarafından kapatıldı) 
BAŞKAN
– Sayın Öz…
14.- Çanakkale Milletvekili Bülent Öz’ün, Bozcaada ve
Gökçeada’ya ulaşımda yaşanan sorunlara ilişkin açıklaması
BÜLENT
ÖZ (Çanakkale) – Sayın Başkan, Bozcaada ve Gökçeada’ya ulaşımın GESTAŞ dışında
bir alternatifi bulunmamaktadır. Bir kamu işletmesi olan şirketin ana hedefinin
insanlarımızın ulaşım ve seyahat hakkını ticari kâr kaygısı gütmeden yerine
getirmesi ana ilke olmalıdır. 
Vatandaşlarımızın
GESTAŞ’ın Bozcaada ve Gökçeada hattında hizmet veren gemilerinin fiziki
durumuyla ilgili olarak şikâyetleri bulunmaktadır. Şöyle ki: Bu gemilerin araç
taşımaya yönelik olduğu, yaşlı ve engelli yurttaşlarımızın dik merdivenleri
çıkamadıkları için seyahat süresince araçların arasında ayakta beklemek
durumunda kaldıklarını ve wc’lerin eski, bakımsız olduğu, yaşlı ve engelli
bireylerin kullanımına olanak vermediği bilinmektedir. Bu konuda bir tedbir
alınması düşünülmekte midir?
Kış
aylarında ulaşım çoğu zaman aksamaktadır. Özellikle acil sağlık durumlarında
Çanakkale’ye ulaşım sağlanabilmesi için her türlü hava koşulunda çalışabilecek
bir gemi bulunmakta mıdır? Yok ise, temin edilmesi düşünülmekte midir? 
Ada
sakinleri açısından sefer saatleri, mesai saatleri ve ulaşım mesafeleri göz önünde
bulundurularak yeniden değerlendirilmelidir. 
Ada’da
ikamet eden yurttaşlarımızın ulaşımı konusunda yeni bir düzenleme yaparak en
azından…
(Mikrofon
otomatik cihaz tarafından kapatıldı) 
BAŞKAN
– Sayın Erdoğan…
Sayın
Erdoğan yok sanıyorum.
Sayın
Tanal…
15.- İstanbul Milletvekili Mahmut Tanal’ın, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve terörü lanetlediğine ilişkin
açıklaması
MAHMUT
TANAL (İstanbul) – Teşekkür ederim Sayın Başkan.
Tabii,
dün, beni onore ettiniz Sayın Başkanım. 
BAŞKAN
– Nazar değdi galiba Sayın Tanal.
MAHMUT
TANAL (İstanbul) – Yok, sistemde arıza var. Yetkili arkadaşlarıma söyledim.
Onun için bugün ilk sırayı alamadım. Kusura bakmayınız. Mahcup etmek istemem.
Yer değişikliğinden oldu.
BAŞKAN
– Rica ederim. Her zaman yine bekliyoruz ilk sırayı almanızı.
MAHMUT
TANAL (İstanbul) – Gerek dün Ankara’da ve gerek bugün Diyarbakır-Elâzığ
arasındaki patlama nedeniyle Hakk’ın rahmetine kavuşan Türk Silahlı Kuvvetleri
personellerimize, ayrıca sivil vatandaşlarımıza Allah’tan rahmet diliyorum.
Yaralılara acil şifa diliyorum, sevenlerine, dostlarına ve ulusumuza sabırlar
diliyorum. 
Terör
insanlık suçudur, terörü lanetliyoruz. Ayrıca, terörü besleyenler, büyütenler,
kol kanat gerenler aynen teröristler gibi bu suça iştirak edenlerdir, bunları
da lanetliyorum. 
BAŞKAN
– Sayın Yıldız…
16.- Aydın Milletvekili Hüseyin Yıldız’ın, Ankara’da
yaşanan terör saldırısında hayatını kaybedenlere Allah’tan rahmet, yaralılara
acil şifalar dilediğine ve Aydın’da jeotermal tesislere ruhsat verilmesinin
yarattığı sorunlara ilişkin açıklaması
HÜSEYİN
YILDIZ (Aydın) – Teşekkür ediyorum Sayın Başkanım. 
Dün
Ankara’da askerî araca hain saldırıyı ve… Sivil vatandaşlarımıza Allah’tan rahmet,
yaralılara da acil şifalar diliyorum. Terörü lanetliyorum. 
Sayın
Başkanım, Aydın’da jeotermal tesislere yüzde 85 -üzülerek söylüyorum, yüzde 85-
jeotermal ruhsatı verilmiştir. 2007’de acilen bir yasa çıkardılar, jeotermalde
kullanılan ÇED raporunu kaldırarak Aydın yüz ölçümünün yüzde 85’ini sadece 5-6
tane firmaya verdiler. Bu da Aydın’ın yirmi yıl sonra çoraklaşmasına neden
oluyor. Bununla ilgili daha önce de Çevre ve Şehirlik Bakanlığına bir soru
önergesi vermiştim, cevap vermediler. Bununla ilgili bir yasa çıkaracaklar mı?
Eğer bunun önlemini almadığımız takdirde, şu an Aydın’da dünyanın yüzde 65
incirini, dünyanın yüzde 20 zeytinini ve yüzde 36…
(Mikrofon
otomatik cihaz tarafından kapatıldı) 
BAŞKAN
– Sayın Kuyucuoğlu…
17.- Mersin Milletvekili Serdal Kuyucuoğlu’nun, Ankara
ve Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve Mersin’de termik santralin
yapımının durdurulmasını ve ÇED raporu verilmemesini beklediğine ilişkin açıklaması
SERDAL
KUYUCUOĞLU (Mersin) – Teşekkürler Sayın Başkan. 
Dün
ve bugün ölen insanlarımıza rahmet, yaralılarımıza da şifa diliyorum. 
Evet,
Türkiye’de doğamız tahrip edilmeye devam ediyor. Mersin önemli bir yaş meyve,
sebze bölgesi ve 2015 yılında bu konuda Türkiye 1’incisi ihracatta. 7 tane ilan
edilmiş turizm bölgemiz var. Bu bölge aynı zamanda bir tarım bölgesi. Ancak bu
bölgenin ortasına bir nükleer santral yapılıyor. Temenni ederiz Rusya’yla
bozulan ilişkiler bunun iptalini getirir. Buraya gene bir çimento fabrikası
yapıldı ve şimdi de bir termik santral yapılma çalışması var. Türkiye'nin en
bakir bölgelerinden birisi olan Mersin’in batısındaki bu bölgenin bu şekilde
heder edilmesi hepimizi üzüyor. 
Bu
nedenle, yapılacak bu termik santralin yapımının durdurulmasını ve ÇED raporu
verilmemesini bekliyorum.
BAŞKAN
– Sayın Reyhanlıoğlu…
18.- Kahramanmaraş Milletvekili Nursel
Reyhanlıoğlu’nun, Ankara’da yaşanan terör saldırısında hayatını kaybedenlere ve
bu saldırıda hayatını kaybeden Kahramanmaraş Elbistanlı Gülşen Yıldız’a
Allah’tan rahmet, yaralılara acil şifalar dilediğine ve terör saldırılarını
kınadığına ilişkin açıklaması
NURSEL
REYHANLIOĞLU (Kahramanmaraş) – Sayın Başkan, teşekkür ediyorum.
Ankara’daki
hain saldırıda hayatını kaybeden Kahramanmaraş Elbistanlı hemşehrimiz, Tarım
Bakanlığı personeli Gülşen Yıldız’a Allah’tan rahmet diliyorum, ailesine
sabırlar diliyorum. Alçakça ve şerefsizce yapılan bu terör saldırılarını ve bu
saldırıya maddi, lojistik, siyasal destek verenlerin tamamını kınıyorum. Saldırıda
ölen vatandaşlarımıza Allah’tan rahmet, yaralılara acil şifa diliyorum. Allah
vatanımızı, milletimizi ve birliğimizi korusun diyorum.
Teşekkür
ediyorum.
BAŞKAN
– Sayın Balta…
19.- Trabzon Milletvekili Muhammet Balta’nın, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine ve güvenlik görevlilerine
selamlarını gönderdiğine ilişkin açıklaması
MUHAMMET
BALTA (Trabzon) – Teşekkür ediyorum Sayın Başkan.
Ankara
ve Diyarbakır’da alçakça ve haince yapılan terör saldırılarını ve teröre destek
verenleri şiddetle ve nefretle kınıyorum. Şehitlerimize Allah’tan rahmet,
yaralılara şifa, milletimize sabır diliyorum. Vatan, millet ve bayrak uğruna
görev yapan, başta askerlerimize, polislerimize, tüm vatan evlatlarına yüce
Meclis çatısı altında saygıyla selamlarımı gönderiyor, Allah’tan başarılar
diliyorum. 
Teşekkür
ediyorum.
BAŞKAN
– Sayın Bilgin…
20.- Sivas Milletvekili Hilmi Bilgin’in, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine, terörü lanetlediğine ve kimden
gelirse gelsin, herkesin açık ve net olarak teröre karşı durması gerektiğine
ilişkin açıklaması
HİLMİ
BİLGİN (Sivas) – Teşekkürler Sayın Başkanım.
Dün
Ankara’da, bugün Diyarbakır’da ülkemizin ve milletimizin huzurunu, birliğini,
beraberliğini hedef alan hain, alçak ve şerefsizce yapılan terör saldırısını
kınıyor; şehitlerimize ve hayatını kaybeden vatandaşlarımıza Cenab-ı Allah’tan
rahmet, yakınlarına ve milletimize sabır, yaralılarımıza acil şifalar
diliyorum. 
Milletimizin
birlik ve beraberliğini hedef alan alçaklar ve hainler bilsin ki, bu millet
ebediyete kadar bu hainlere fırsat vermeyecektir. Terör kimden gelirse gelsin,
herkesin açık ve net olarak teröre karşı durması gerekir. Bu ortamda dahi
teröre karşı tavır koyamayan, terörden beslenen her türlü terör uzantılarını da
lanetliyor, onları aklıselime davet ediyorum.
BAŞKAN
– Teşekkür ederim.
Sayın
Erkan Akçay, söz talebiniz olduğunu görüyorum.
Buyurun,
mikrofonunuzu açıyorum.
21.- Manisa Milletvekili Erkan Akçay’ın, Ankara ve
Diyarbakır’da yaşanan terör saldırılarında hayatını kaybedenlere Allah’tan
rahmet, yaralılara acil şifalar dilediğine, terörle mücadele konusunda
Hükûmette kararlı bir irade görmediklerine ve müzakereyle terörün
önlenemeyeceğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Değerli
milletvekilleri, terör kanlı yüzünü göstermeye devam ediyor. Dün Türkiye Büyük
Millet Meclisimize 500 metre mesafede 28 vatandaşımız ve askerlerimiz şehit
olmuş, 61 vatandaşımızsa yaralanmıştı. 1921 yılında 23 Ağustos-13 Eylül
tarihleri arasında Sakarya Savaşı esnasında da Büyük Millet Meclisimiz top
sesleri arasında çalışmalarına devam etmişti. Bugün Diyarbakır’da askerî aracın
geçişi sırasında yapılan bombalı saldırıyla 6 askerimiz şehit düştü ve 1
askerimiz de yaralandı. İki günde 34 şehidimiz ve çok sayıda yaralımız. Hepsine
Allah’tan rahmet, ailelerine ve büyük Türk milletine başsağlığı diliyorum,
yaralılarımıza acil şifalar temenni ediyorum.
Ülkemiz
çok sıkıntılı bir süreçten geçmektedir. Terörle mücadele mutlak bir iradeyle
yapılır. Bu mücadelenin birinci derecede yükümlüsü Hükûmettir. Gerek iki gündür
gerekse de önceki bazı açıklamalarına bakıyoruz da Hükûmette bu yönde gerçekten
kararlı bir irade gördüğümüzü söyleyemeyiz. Dün Hükûmet Sözcüsü aynen şu
ifadeyi kullandı: “Saldırının çok iyi planlanarak gerçekleştirildiğini
görüyoruz.” Biz bu tür, benzeri açıklamayı daha önce de duyduk. Yine eski bir
Hükûmet Sözcüsü Bingöl saldırısı sonrasında 19 Eylül 2012’de de şöyle demişti:
“Askerlerimiz konvoy hâlinde giderken jammer cihazları da onlara eşlik etmiş,
bu sırada teröristler açısından akıllıca bir hareketle son otobüse ateş
açılmış.” Terörist eylem yaparken çok iyi planlama yapıyor, akıllıca davranıyor
da sen Hükûmet olarak terörle mücadele ederken neden çok iyi planlama
yapamıyorsun, akıllıca hareket edemiyorsun? Sayın Başbakan 11 Şubat 2016 günü
Hollanda programı dönüşünde Mardin’deki yeni süreci değerlendirirken şunu söyledi:
“Burada, dikkat ederseniz açıkladığımız 10 maddede ‘mücadele’ kavramı yok.”
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Akçay.
Buyurun.
ERKAN
AKÇAY (Manisa) – Teşekkür ederim Sayın Başkan.
Bunca
şehitler, bunca acılar yaşanırken, Sayın Başbakan neden mücadele etmeyeceğini
ifade ediyor, bu ifadeyi kullanıyor? Peki, mücadele etmeyeceksiniz de ne
yapacaksınız? Müzakereye ve mütarekeye devam mı etmeyi düşünüyorsunuz? Tekrar
hatırlatıyorum: Müzakereyle terör çözülmez. Pazarlıkla terör önlenemez.
Mütarekeyle teröristin elinden silah alınamaz. Anlayın artık bunu. Türkiye
Cumhuriyeti’nin ve Türk milletinin, varlığına ve birliğine yönelen tehditlere
karşı eşsiz bir kararlı gücü, kudreti vardır. Hükûmet bu kudretin farkına varmalıdır.
Hükûmeti bu konuda bilinçli, duyarlı, aklıselim içerisinde hareket etmeye bir
kez daha davet ediyorum. 
Teşekkür
ediyorum.
BAŞKAN
– Teşekkür ederim Sayın Akçay.
Gündem
dışı konuşmalar sona ermiştir.
İDRİS
BALUKEN (Diyarbakır) – Sayın Başkan, söz istemiştik. Herhâlde…
BAŞKAN
– Buyurun Sayın Baluken.
22.- Diyarbakır Milletvekili İdris Baluken’in,
Ankara’da meydana gelen acımasız saldırıyı kınadıklarına, bu saldırıyı yapan
kim olursa olsun sorumluluğun AKP Hükûmetinde olduğuna, bu olayın arka planının
açığa çıkarılması ve kamuoyuna ciddi bilgilendirmenin yapılması gerektiğine
ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, değerli milletvekilleri; dün meydana gelen vahim, acımasız saldırıyı
kınayıp tüm halkımıza ve toplumumuza başsağlığı ve “Geçmiş olsun.”
dileklerimizi ilettiğimizi bugün bir kez daha Meclis kürsüsünden belirttik.
Genel Kurulla ve kamuoyuyla paylaşmış olduğumuz bu ifadelere, bu görüşlere
rağmen, bu işin sorumluluğunu taşıyanların, dikkatleri başka yere çekerek bu
sorumluluktan kaçma arayışlarını hayretle ve ibretle izliyoruz. Bu saldırıyı
yapan kim olursa olsun, fail kim olursa olsun…
AHMET
HAMDİ ÇAMLI (İstanbul) – Önemli değil, fail önemli değil. 
İDRİS
BALUKEN (Diyarbakır) – …yaşanan can kayıplarıyla ilgili sorumluluğun AKP
Hükûmetinde olduğunu açık ve net bir şekilde ifade ediyoruz. 
Daha
önce, Diyarbakır’da, Suruç’ta, Ankara’da, Sultanahmet’te patlayan bombaları
önleyemeyenler, önlemeyenler dün de Ankara’da Meclisin birkaç yüz metre ötesinde
patlayan bombalara engel olmamışlardır. 
GÖKCEN
ÖZDOĞAN ENÇ (Antalya) – Fransa önleyemedi, Amerika önleyemedi. 
ORHAN
KIRCALI (Samsun) – Bildirgeye niye imza atmadınız o zaman?
İDRİS
BALUKEN (Diyarbakır) – Fransa’da bombalar patladığında “Bu ülkenin istihbaratı
yok mu?” diye kükreyenler, “Fransız istihbaratı yatıyor mu?” diye kükreyenler,
bugün aynı perspektiften hesap vermesi gereken bir noktadan yaklaşmak yerine
dikkatleri farklı yöne çekmenin arayışı içerisindedirler. İstifa etmesi
gerekenler, toplumsal linç kampanyaları üzerinden bu sorumluluktan kaçmak
istemektedirler.
Bu
saldırının failleri konusunda da Sayın Başkan, şunu ifade edeyim: Daha önceki
saldırılarda olduğu gibi son derece karanlık noktalar vardır. Diyarbakır’da,
Suruç’ta, Ankara’da yapılan saldırılardan, patlamalardan sonra gerçek faillerin
açığa çıkmaması adına “kokteyl terör” tanımı yapanlar bugün de bu, dün meydana
gelen acımasız saldırıyla ilgili, çökmüş Suriye ve Rojava’daki savaş
politikalarını meşrulaştırma arayışına girmişlerdir. PYD ve YPG’den bahsederek
Suriye ve Rojava’daki savaş politikalarına meşruiyet kazandırmanın arayışı
içerisine girmişlerdir. PYD Eş Başkanı Salih Müslim’in yaptığı açıklama,
YPG’nin yapmış olduğu açıklama ve yine, Demokratik Suriye Güçlerinin yapmış olduğu
açıklama ve kınama mesajı nettir, ortadadır. Kimliği belirlenen bu kişinin… 
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) – Sayın Başkan…
GÖKCEN
ÖZDOĞAN ENÇ (Antalya) – Timsah gözyaşları istemiyoruz. 
BAŞKAN
– Mikrofonunuzu açıyorum, sözlerinizi tamamlayınız Sayın Baluken.
İDRİS
BALUKEN (Diyarbakır) – Yapılan bu açıklamalarda da Ankara patlamasıyla hiçbir
ilgilerinin olmadığı, açıklanan kimliğin YPG, PYD, Demokratik Suriye Güçleriyle
hiçbir ilişkilerinin olmadığı ifade edilmiştir, net olarak ifade edilmiştir.
Kaldı ki kimliği açıklanan bu kişi Temmuz 2014’te mülteciler arasından
Türkiye’ye giriş yapmış yani IŞİD’in Kobani üzerindeki en ağır, en vahşi
saldırılarının olduğu bir dönemde Türkiye’ye giriş yaptığı belirtilmiş. O tarihte
giriş yapan birisiyle ilgili bu tarz, dikkatleri farklı yöne çeken açıklamalar
yerine, bu olayın bütün arka planının açığa çıkarılması ve kamuoyuna derli
toplu ve ciddi birtakım bilgilendirmelerin yapılmasının gerektiğini ifade etmek
istiyoruz.
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) – Sayın Başkan, yılbaşından hemen önce de…
Toparlayabilir
miyim?
BAŞKAN
– Bitti süre, ilave süreyi de verdim Sayın Baluken. Lütfen…
MUSTAFA
ILICALI (Erzurum) – Başkanım, biz de söz istiyoruz.
İDRİS
BALUKEN (Diyarbakır) – Peki Sayın Başkanım. 
Teşekkür
ediyorum, sağ olun.
BAŞKAN
– Teşekkür ederim Sayın Baluken.
Sayın
Özel…
23.- Manisa Milletvekili Özgür Özel’in, Ankara’da
yaşanan terör saldırısı sonrasında Mecliste yapılan görüşmelerin içeriğine
yönelik çok ciddi eleştiriler olduğuna, Hükûmetin bu saldırıyla ilgili Meclise
bilgi vermesi gerektiğine ve Hava Kuvvetleri Komutanlığının terör
saldırılarıyla ilgili personelini uyarmasına rağmen tedbir alınmadığına ilişkin
açıklaması
ÖZGÜR
ÖZEL (Manisa) – Sayın Başkanım, teşekkür ederim.
Dün
burada bu üzücü olayı, bu menfur saldırıyı hep beraber öğrendik. Ardından
Meclisin çalışması kararını aldık ama dün de birkaç kez ifade etmeye
çalışmıştım, Meclis böyle bir olayda hiçbir şey olmamış gibi çalışamazdı. 
Bugün
hem milletvekillerinin seçim bölgelerinden gelen telefonlar hem ailelere gerek
adli tıpta gerek lojmanlarda yapılan ziyaretler, gerekse sosyal medyada,
Meclisin çalışmasıyla ilgili ortaya koyduğu irade takdir edilecekken o aşamada
Mecliste yapılan görüşmelerin içeriğine yönelik çok ciddi eleştiriler var. Bu
benim, bir başkasının, o partinin, bu partinin değil, Türkiye Büyük Millet
Meclisinin ve siyaset kurumunun itibarıyla ilgili bir mesele.
Şimdi,
Sayın Bakanın salonda olması büyük bir şans. Ben ümit ediyorum, İç Tüzük’ün
kendisine verdiği yetki ve hatta sorumlulukla, 59’uncu maddeye göre şu anda
Hükûmetin elinde bu konuyla ilgili toplanmış, doğrulanmış ve değerli
parlamenterlerle paylaşmasında fayda mütalaa ettiği konularda Hükûmet adına kürsüden
bilgilendirme yapmasını bekleriz. Eğer, biz rutin gündem içindeki… Gördünüz,
iktidar partisinden de çok sayıda milletvekili söz aldı, herkes bu konuda bir
şeyler söylemek istiyor. Siyasetçinin, başta kendi seçim bölgesi ve ülkedeki
tüm insanların duygu durumları, bu konuya, gündeme olan ilgileri ve merak
ettikleri, öğrenmek istedikleri konusunda duyarlılık göstermesi gereklidir. Bu
da parti ayrımı yapmaksızın tüm milletvekillerinin konuşmalarından anlaşılıyor.

Sayın
Bakanın, İç Tüzük’ün verdiği yetkiyle ve Hükûmetin bir mensubu olmanın
sorumluluğuyla, Hükûmetin Parlamentoyu ciddiye aldığını, bilgilendirme kaynağı
olarak İnternet sitelerini, televizyonları değil, doğrudan yüz yüze iletişimi
önceleyeceğini ümit ediyorum. Cumhuriyet Halk Partisi Grubu olarak Sayın
Bakandan bu konuda hızlı, etkin, şeffaf ve samimi bir bilgilendirme istemek,
Türkiye Büyük Millet Meclisinin hakkıdır. 
Ayrıca,
biraz önce söz alan arkadaşlarımızdan ifade edenler oldu, şu an bir nüshası
önümde, Sayın Bakanın konuyu bildiğini tahmin ederim, yoksa fotokopisini
paylaşabiliriz. Hava Kuvvetleri Komutanlığının 20 Ocak tarihinde kendi
personeline yaptığı bir dağıtımla, bu saldırıyı aynen tarif ettiği ortada. Yani
diyor ki…
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum, sözlerinizi tamamlayınız Sayın Özel. 
ÖZGÜR
ÖZEL (Manisa) – Tamamlayacağım Sayın Başkan.
Diyor
ki: “Personelimiz, iş yerlerine, görev yerlerine gelirken giderken
lojmanlarının önlerinde sabah ya da akşam bomba yüklü araçlarla -hareketli ya da
değil- eylemler yapılmak suretiyle ses getirici eylemler yapılabileceği
değerlendiriliyor, bu konuda tedbir alın.” Ayrıca, onun dışında, farklı terör
örgütlerinin IŞİD’in, DHKP-C’nin ve onun dışında çok sayıda terör örgütünün de
adı geçiyor. Bu konudan mutlaka bilgi sahibidir ama şu kadarını söyleyelim:
Sendikacıların fabrika önünde işçilere broşür
dağıtacakları öğrenildiğinde, Manisa’da fabrikalar işçiyi servislere fabrikanın
içinden bindiriyorlar ki sendikacıyla temas etmesin. Biz de bunu eleştiriyoruz “Bu
doğru bir iş değil.” diye. Burada, tam buralarda “Bombalı araçla saldırı
yapılacak.” yazıyor.
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – O ana kuzularını birileri aynı araçlara yine bindiriyor. Bu
konunun Hükûmet tarafından açıklanması gerekiyor. Bu konuda ne düşüyorlar, ne
yapıyorlar?
Çok
teşekkür ederim.
BAŞKAN
– Teşekkür ederim Sayın Özel.
Sayın
Bostancı...
24.- Amasya Milletvekili Mehmet Naci Bostancı’nın,
Ankara’da yaşanan terör saldırısında hayatını kaybedenlere Allah’tan rahmet,
yaralılara acil şifalar dilediğine, terörün karşısında herkesin sorumluluğu
olduğuna ve halkın iradesini temsil edenlerin teröre karşı tavır alması
gerektiğine ilişkin açıklaması
MEHMET
NACİ BOSTANCI (Amasya) – Sayın Başkan, teşekkürler.
Ankara'da
gerçekleştirilen terör olayı ve daha öncesinde bu ülkenin yaşadığı terör
teşebbüsü, girişimleri, fiilleri dolayısıyla yaşanan acılar sebebiyle bir kez
daha milletimize başsağlığı diliyor, bütün terör olaylarını kınıyorum.
Hayatlarını kaybedenlere Allah’tan rahmet diliyorum, yaralılara da şifa
diliyorum. Milletimizin başı sağ olsun.
Terör
1970’li yıllardan bu yana Türkiye'nin bir gerçekliği. Çok çeşitli iktidarlar
geldi geçti ama Türk halkı terörün acılarını çekti, terör karşısında da ortak
dayanışmasını her daim sergiledi. Sadece bizim ve ait olduğumuz coğrafyanın
değil, aynı zamanda Avrupa’nın, Amerika’nın da bir gerçekliği, modern dünyanın
bir gerçekliği. 
Terörü
bir tür iktidar-muhalefet polemiğine indirgeyici tarzdaki değerlendirmelerin
teröre ilişkin layıkıveçhile bir değerlendirme olacağı kanaatinde değilim.
Elbette iktidarın da sorumluluğu vardır ama terörün karşısında herkesin
sorumluluğu vardır ve siyaset kurumunun, bütünüyle terörü reddeden, lanetleyen,
açık bir şekilde milletle dayanışma gösteren karar ve iradesi ortada olmalıdır.

Dün
bu noktada bir ortak tavır da sergilendi. HDP kendi blokajları çerçevesinde
başlangıçta Ankara'daki terör saldırısını kınadı fakat bu meselelere kendi
bakışını biliyoruz -Meclis kürsüsünden de defalarca bunlar dile geliyor- bu
ortak bildiriye katılmadı. 
Biz
bu Mecliste teröre ilişkin çok çeşitli konuşmalar yapıyoruz, sadece Ankara’da
yaşanan olay dolayısıyla değil, Türkiye’nin karşı karşıya olduğu bu terörist
saldırganlık dolayısıyla Meclis gündeminin zaman zaman bir parçası oluyor ve
Meclis elbette hiçbir şey olmamış gibi davranmıyor, hem kendi gündemini
yürütüyor hem de teröre karşı bu milletin sesini yükseltiyor, Meclis görevini
yapıyor. Önemli olan, siyaset kurumunun da, herkesin, her partinin, demokrasi
temelinde irade sahibi olan, bu kürsüden konuşan, burada temsil edilen, halkın
iradesini burada temsil eden çevrelerin de teröre karşı açık seçik bir tavır
alması, sırtını terör örgütlerine değil, PYD’ye, YPG’ye değil, doğrudan halka
dayayan bir akıl ve siyasetle davranması son derece önemlidir. Ümit ederiz ki
bundan sonra bu istikamette…
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Bostancı, sözlerinizi tamamlayınız lütfen. 
MEHMET
NACİ BOSTANCI (Amasya) – …terörün Ankara saldırısıyla bir kere daha vahşi ve
çirkin yüzünü gösterdiği bu gerçeklik, gücünü demokratik zeminlerden alan ve
sırtını gerçekten halka dayamış olan bütün siyasetler için bu son saldırı ve
öncekiler öğretici olur ve gerçek yerlerini tayin ederler. Herkesin sorumluluğu
vardır terör karşısında ve bu sorumluluğunu mutlak surette, açık seçik, kelime
oyunlarına girmeksizin net bir şekilde ortaya koyması önemlidir ve halkın
beklentisi bu istikamettedir. 
Saygılar…
BAŞKAN
– Teşekkür ederim Sayın Bostancı. 
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mehmet Akif
Hamzaçebi’nin, Diyarbakır’da yaşanan terör saldırısında hayatını kaybeden 6
askere Allah’tan rahmet, yaralı 1 askere acil şifalar dilediğine ve terörü bir
kez daha şiddetle kınadığına ilişkin konuşması 
BAŞKAN
– Sayın milletvekilleri, dün Ankara’da yaşanan ve 28 vatandaşımızın, bir
kısmının Türk Silahlı Kuvvetleri personeli olması nedeniyle şehit olmasına, bir
kısım vatandaşlarımızın hayatını kaybetmesine neden olan terör olayının acısını
bütün tazeliğiyle yüreğimizde hissederken, yaşarken, bu sabah yine
Diyarbakır-Lice kara yolunda saat 09.30’da meydana gelen bir başka terör
olayında 6 askerimiz şehit olmuş, 1 askerimiz yaralanmıştır. Genelkurmay
Başkanlığının yapmış olduğu açıklamaya göre, Diyarbakır-Lice kara yolunda mayın
aramak üzere görevlendirilmiş olan bu birliğe, daha önce menfeze yerleştirilmiş
olan el yapımı bir patlayıcıyla bölücü terör örgütü tarafından bir saldırı
düzenlenmiştir. 
Ben
şehit olan askerlerimize buradan Allah’tan rahmet diliyorum, Türk Silahlı
Kuvvetlerine, milletimize sabır ve başsağlığı diliyorum, yaralı askerimize şifa
diliyorum ve bölücü terör örgütünü, tüm terör örgütlerini, terörü bir kez daha
şiddetle kınıyorum. 
ÖZGÜR
ÖZEL (Manisa) – Sayın Başkanım, çok özür dilerim, tutanaklara geçmesi
açısından…
Dün
Meclis bu haberi aldığı sırada, siz Meclisin çalışması gerektiğini söylediniz
ve iktidar partisi Meclisin gündemine devam etmesi gerektiğini, terör
saldırılarının amacına ulaşmaması için Meclisin aralıksız olarak çalışması
gerektiğini söyledi. 
Şu
anda, terör saldırılarından dolayı bütün dünyanın, bütün Türkiye’nin gözü
kulağı Ankara’da ve Mecliste. Ben iktidar partisi sıralarının Meclis
çalışmalarına gösterdiği ilgiyi takdirlerinize sunuyorum efendim. 
Arz
ederim. 
RAMAZAN
CAN (Kırıkkale) – Sen kendine bak ya!
BAŞKAN
– Teşekkür ederim Sayın Özel. 
Gündeme
geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır, ayrı ayrı okutuyorum:
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Trabzon Milletvekili Haluk Pekşen ve 25
milletvekilinin, Rus uçağının düşürülmesinin yarattığı siyasi ve ekonomik
etkilerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/99)
Türkiye Büyük Millet Meclisi Başkanlığına
Hava
sahası ihlali nedeniyle Rus uçağının düşürülmesinin çok ciddi siyasi sonuçları
beklenirken ekonomik sonuçları hemen ortaya çıkmaya başlamıştır. Rusya’yla
ekonomik ilişkileri olan şirketler Rusya tarafından uygulanan ağır ekonomik
yaptırımlarla karşı karşıya kalmaktadırlar. Enerji, turizm, inşaat,
müteahhitlik, gıda, nakliyat sektörlerine yönelik ticaret kısıtlayıcı,
öteleyici, erteleyici veya tamamen iptal etmeye yönelik yaptırımlar Türk
şirketleri ve yatırımcılarının ciddi oranda zarar görmesine hatta ekonomik
çöküşüne neden olacaktır. Rus uçağının düşürülmesinin yarattığı siyasi
etkilerin ülkemiz ekonomisi üzerinde yaptığı ve yapacağı etkilerinin araştırılması,
ortaya çıkan siyasi krizin firmalar üzerinde neden olacağı ekonomik zararların
tespit edilmesi, Rusya’nın yaptırımlardan etkilenen firmaların zararlarının
tazminine yönelik ne gibi tedbirler alınacağı, firmaların Rusya’ya yaptığı
ihracat ve hizmetlerden doğan tahsil edemedikleri alacaklar, iptal edilen iş
akitleri, gümrüklerde bekletilen ya da geri dönecek mallar, ithalat akreditifi
açılmış olduğu hâlde karşılığı malın ithalatını Rusya’dan yapamayan firmalar ve
rezervasyon iptalleri nedeniyle zora giren turizm şirketlerinin durumunun
incelenmesi, Rusya’yla ekonomik ilişkileri olan firmaların alacakları,
kontratları, kredi borçlarına ilişkin ne gibi ekonomik tedbirlerin yürürlüğe
konulacağının tespit edilmesi, Rusya’nın yaptırımlardan etkilenen ve etkilenecek
olan firmaların vergi borçları, kredi borçları ve SGK primlerinin ötelenmesi ve
yeniden yapılandırılması gibi gerekli politikaların üretilmesi amacıyla
Anayasa’nın 98’inci ve TBMM İçtüzüğü’nün 104’üncü ve 105’inci maddeleri gereği
Meclis araştırması açılmasını arz ederiz. 3/12/2015
Saygılarımızla.
1)
Haluk Pekşen (Trabzon)
2)
Mustafa Sezgin Tanrıkulu (İstanbul)
3)
Gürsel Erol (Tunceli)
4)
Musa Çam (İzmir)
5)
Hüseyin Yıldız (Aydın)
6)
Şerafettin Turpcu (Zonguldak)
7)
Murat Bakan (İzmir)
8)
İbrahim Özdiş (Adana)
9)
Kamil Okyay Sındır (İzmir)
10) Mahmut Tanal  (İstanbul)
11) Ahmet Akın  (Balıkesir)
12) Gülay Yedekci  (İstanbul)
13) Erdin Bircan  (Edirne)
14) Mehmet Göker (Burdur)
15) Özkan Yalım  (Uşak)
16) Gamze Akkuş İlgezdi  (İstanbul)
17) Ali Şeker  (İstanbul)
18) Ünal Demirtaş  (Zonguldak)
19) Kadim Durmaz  (Tokat)
20) Atila Sertel  (İzmir)
21) Zülfikar İnönü Tümer  (Adana)
22) Haydar Akar (Kocaeli)
23) Devrim Kök (Antalya)
24) Nurhayat Altaca Kayışoğlu  (Bursa)
25) Okan Gaytancıoğlu  (Edirne)
26) Aytuğ Atıcı  (Mersin)
Gerekçe
Hava
sahası ihlali nedeniyle Rus uçağının düşürülmesinin çok ciddi siyasi sonuçlan
beklenirken ekonomik sonuçları hemen ortaya çıkmaya başlamıştır. Rusya ile
ekonomik ilişkileri olan şirketler, Rusya tarafından uygulanan ağır ekonomik
yaptırımlarla karşı karşıya kalmaktadırlar. Bu yaptırımların Türk ekonomisi
üzerinde yüksek ölçüde etkili, olumsuz yansımalarının olacağı anlaşılmaktadır.
Enerji, turizm, inşaat, müteahhitlik, gıda, nakliyat sektörlerine yönelik
ticaret kısıtlayıcı, öteleyici, erteleyici veya tamamen iptal etmeye yönelik
yaptırımlar Türk şirketleri ve yatırımcılarının ciddi oranda zarar görmesine,
hatta ekonomik çöküşüne neden olacaktır.
Türkiye,
Rusya’ya 2014 yılında 5,94 milyar dolarlık ihracat gerçekleştirmiştir. Rusya
2014 yılında en çok ihracat yaptığımız ülkeler arasında ihracat büyüklüğü
açısından 7’nci sıradadır. Türkiye, Rusya’dan 2014 yılında 25,3 milyar dolarlık
ithalat gerçekleştirmiştir. Rusya 2014 yılında ithalat yaptığımız ülkeler
arasında ithalat büyüklüğü açısından 1’inci sıradadır. Almanya’dan sonra Rusya
Türkiye'nin önemli bir dış ticaret ortağıdır.
Türkiye’ye
Almanya’dan sonra en fazla turist Rusya’dan gelmektedir. 2014 yılında Rusya’dan
gelen turist sayısı 4 milyon 479 bin 49 kişidir.
Ülkemizin
doğal gaz ithalatında büyük ölçüde Rusya’ya bağımlılığı söz konusudur. Türkiye
2014 yılında ithal ettiği doğal gazın yüzde 56’sını, ham petrolün yüzde 3’ünü
Rusya’dan karşılamıştır. Türkiye ithal ettiği doğal gazın yüzde 48’ini elektrik
üretim sektöründe kullanır; elektrik enerjisi üretiminin 43,8’i doğal gaz ile
gerçekleştirilir. Dolayısıyla Rusya’ya olan enerji bağımlılığımızın sadece
ısınma amaçlı değil, enerji ve sanayi üretim sektörleri açısından
değerlendirilmesi gerekir.
Türk
müteahhitleri, Rusya’da toplam 61 milyar 254 milyon 482 bin 583 dolarlık 1.921
adet proje üstlenmişlerdir. Yurt dışı müteahhitlik hizmetlerinde toplamda en
yüksek pay Rusya’ya aittir. 2010-2014 yılları arasında Türkmenistan (yüzde
21,5), Rusya Federasyonu (yüzde 16,9) ve Irak (yüzde 10,8) Türk müteahhitlik
firmalarının en aktif olduğu pazarlar olarak öne çıkmıştır.
Rakamlardan
da anlaşılacağı üzere Türkiye ile Rusya arasında dış ticaret, turizm, enerji,
nakliyat ve müteahhitlik sektörlerinde çok önemli ekonomik ilişkiler gerçekleşmektedir.
Hava sahası ihlali nedeniyle Rus uçağının düşürülmesinin siyasi ve ekonomik
sonuçlarının yansıdığı müteahhitlik, nakliyat, enerji, turizm sektörlerinde
faaliyet gösteren firmaların uğrayacağı zararların tazminine yönelik ne gibi
tedbirlerin alınacağı ve ileride dolaylı olarak etkilenecek sektörlere yönelik
olarak da ne gibi hazırlık tedbirlerinin alınacağı çok önemli bir husustur. Bir
sektördeki gelişme kar topu etkisiyle diğer sektörü de etkilemektedir. Herhangi
bir sektör üzerindeki olumsuz etki diğer sektörler üzerinde de olumsuz etkiler
yaratacaktır. Dolayısıyla, Rusya'nın ülkemize yönelik hâlihazırda yürürlüğe
koyduğu yaptırımlar ile yürürlüğe ileri ki dönemlerde koyacağı yaptırımların
yaratacağı olumsuz etkilerin araştırılıp, tespit edilerek, karşılık olarak
gerekli önleyici politikaların belirlenip uygulanması gerekmektedir.
Türkiye'nin atacağı karşı adımlar ve tedbirlerin TBMM çatısı altında tüm
partilerin görüşleriyle belirlenmesi çok önemlidir.
Rus
uçağının düşürülmesinin yarattığı siyasi etkilerin ülkemiz ekonomisi üzerinde
yaptığı ve yapacağı etkilerin araştırılması; ortaya çıkan siyasi krizin
firmalar üzerinde neden olacağı ekonomik zararların tespit edilmesi; Rusya'nın
yaptırımlarından etkilenen firmaların zararlarının tazminine yönelik ne gibi
tedbirlerin alınacağı; firmaların Rusya'ya yaptığı ihracat ve hizmetlerinden
doğan tahsil edemedikleri alacaklar, iptal edilen iş akitleri, gümrüklerde
bekletilen ya da geri dönecek mallar, ithalat akreditifi açılmış olduğu hâlde
karşılığı malın ithalatını Rusya'dan yapamayan firmalar ve rezervasyon
iptalleri nedeniyle zora giren turizm şirketlerinin durumunun incelenmesi;
Rusya ile ekonomik ilişkileri olan firmaların alacakları, kontratları, kredi
borçlarına ilişkin ne gibi ekonomik tedbirlerin yürürlüğe konulacağının tespit
edilmesi; Rusya'nın yaptırımlarından etkilenen ve etkilenecek olan firmaların
vergi borçları, kredi borçları ve SGK primlerinin ötelenmesi ve yeniden
yapılandırılması gibi gerekli politikaların üretilmesi amacıyla bir Meclis araştırmasına
ihtiyaç duyulmaktadır.
2.- Kocaeli Milletvekili Tahsin Tarhan ve 25
milletvekilinin, TOKİ’nin yaptığı işlerdeki yolsuzlukların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/100)
Türkiye Büyük Millet Meclisi Başkanlığına
TOKİ,
2985 sayılı Toplu Konut Kanunu ile oluşmuş, Başbakanlığa bağlı bir kurumdur.
Toplu Konut İdaresi Başkanlığı dar gelirli yurttaşlarımıza konut edindirmek
amacıyla oluşturulmuştur. Taksitle ev sahibi olmak isteyen yurttaşlarımızın
devlet güvencesi olduğu düşüncesi ile konut edinmek için TOKİ'yi tercih ettiği
bilinmektedir. Koşullarını zorlayarak ev sahibi olabilmek için çabalayan
yurttaşlarımız TOKİ'nin teslim ettiği konutlarla ilgili de sorun yaşamaktadır. Toplu
Konut İdaresinin kâr elde etme amacını ön planda tutması nedeniyle alt gelir
grubu için yaptığı inşaatlarda yeterli özeni göstermediği ifade edilmektedir.
Bu konuda çeşitli dönemlerde yayınlanan raporların genelinde, özellikle alt
gelir grubu için yapılan konutların sağlık, dayanıklılık ve kalite açısından
çok yetersiz olduğu, bunun yanında yurttaşların altyapı konusunda da sorun
yaşadığı ifade edilmektedir. Eksik teslim edilen konutlarda sorunlar yaşayan
yurttaşlarımız ayrıca ağır sözleşme şartları altında da ezilmektedir.
Siyasi
iktidar, 2002 yılından bu yana TOKİ’yi kuruluş amacından saptırmış, kâr elde
etmeyi amaçlayan bir kurum hâline getirmiştir. Son on üç yılda TOKİ'nin
yetkileri sürekli genişletilmiştir. Sosyal konut yapma ikinci hatta üçüncü sıraya
itilmiş, TOKİ, turizm, endüstri, eğitim, sağlık gibi pek çok alanda faaliyet
göstermeye başlamıştır. Üstelik, bu faaliyetlerin neredeyse tamamında tek tip
yapılaşmaya gidilmekte, 2985 sayılı Kanun’un 2’nci maddesiyle öngörülen köy
mimarisinin geliştirilmesine, tarihî doku ve yöresel mimarinin korunup
yenilenmesine kaynak ayrılması gibi düzenlemeler hiçe sayılmaktadır. TOKİ,
tarihî ve kültürel dokunun bırakın korunması, aksine talan edilmesinde baş
aktörlerden biri hâline gelmiştir. Şehircilik ilkeleri, mimari, planlama
yetkisinin suistimal edilmesi gibi pek çok konuda TOKİ tarafından temel
yanlışlıkların yapıldığının ispatı olabilecek pek çok örneğin bulunduğu bu
konularda uzman kişi ve kurumlarca ifade edilmektedir.
TOKİ
tarafından finanse edilen konut ve diğer projelerin çoğundan iktidara yakınlığı
ile bilenen geniş bir girişimci kesim yararlandırılmaktadır. Doğrudan
Başbakanlığa bağlı olması bu kuruma siyasi bir rol atfedildiğini açıkça ortaya
koymaktadır. TOKİ, ülkenin her ilinde ve 800'ün üzerinde ilçede pek çok proje
gerçekleştirmiştir. Siyasi ilişkiler sonucunda projelerin yapım işlerinin
dağıtılması Hükûmetin yerel ölçekte güçlenmesine ve siyasi destek tabanının
genişletmesine yardımcı olmaktadır.
Yapılan
kanun değişiklikleriyle amacından sapmış kâr odaklı projeler “prestij
konutları” adı altında pazarlanmaktadır. Hazine arazileri üzerinde planlamaya
kadar varan olağanüstü yetkilerle kuşatılan Toplu Konut İdaresi Başkanlığı,
inşaata dayalı rant ekonomisinin uygulandığı alanların başına geçmiştir. Pek
çok projede devletin zarara uğratıldığı Sayıştay raporlarıyla tespit
edilmiştir. Devleti zarara uğratan, vatandaşı mağdur eden Toplu Konut İdaresi
Başkanlığına karşı açılan davalarda yıldan yıla artış olmaya devam etmekte
ancak TOKİ'deki usulsüzlük ve yanlışlıklar görmezden gelinmeye devam
etmektedir.
TOKİ,
üreten ekonomi modelinin lokomotifi olabilecekken bugün yolsuzluk, rant odaklı
bir kuruluş hâline getirilmiştir.
Yukarıda
açıklanan nedenlerle, TOKİ'nin yaptığı işlerde yaşanan yolsuzlukların nedenleri
ile bu nedenleri ortadan kaldıracak tedbirlerin tespit edilmesi amacıyla
Anayasa'nın 98’inci ve Türkiye Büyük Millet Meclisi İçtüzüğü'nün 104’üncü ve
105’inci maddeleri gereğince Meclis araştırması açılmasını arz ve teklif
ederiz.
1)
Tahsin Tarhan (Kocaeli)
2)
Ahmet Akın (Balıkesir)
3)
Namık Havutça (Balıkesir)
4)
Barış Karadeniz (Sinop)
5)
Mahmut Tanal (İstanbul)
6)
Erkan Aydın (Bursa)
7)
Candan Yüceer (Tekirdağ)
8)
Gülay Yedekci (İstanbul)
9)
Ali Haydar Hakverdi (Ankara)
10)
Gürsel Erol (Tunceli)
11)
Onursal Adıgüzel (İstanbul)
12)
Musa Çam (İzmir)
13)
Kadim Durmaz (Tokat)
14)
Zeynel Emre (İstanbul)
15)
Didem Engin (İstanbul)
16)
Melike Basmacı (Denizli)
17)
Özkan Yalım (Uşak)
18)
Tekin Bingöl  (Ankara)
19)
Gamze Akkuş İlgezdi (İstanbul)
20)
Yaşar Tüzün (Bilecik)
21)
Atila Sertel (İzmir)
22)
Zülfikar İnönü Tümer (Adana)
23)
Şerafettin Turpcu (Zonguldak)
24)
Haydar Akar (Kocaeli)
25)
Okan Gaytancıoğlu (Edirne)
26)
Aytuğ Atıcı (Mersin)
3.- İzmir Milletvekili Ali Yiğit ve 30 milletvekilinin,
Ankara Tren Garı ile Diyarbakır ve Suruç’ta yaşanan patlamaların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/101)
Türkiye Büyük Millet Meclisi Başkanlığına
10
Ekimde Ankara Tren Garı kavşağında patlatılan ve bütün Türkiye'yi infiale ve
huzursuzluğa sürükleyen, ülke tarihimizin en kanlı katliamının bütün yönleriyle
araştırılması, Diyarbakır ve Suruç'ta yaşananlarla bağlantılı bir şekilde
irdelenmesi, ihmal ve zafiyetlerle ilgili yetkili ve sorumlular dâhil hangi
görevde olursa olsun araştırma kapsamının geniş tutulması, toplumda oluşan
kuşkuların dağıtılması için elde edilen sonuçların halkımız tarafından
paylaşılması, saldırıların bütün yönleriyle açığa çıkarılması ve benzeri
olayların tekrarlanmaması için gerekli önlemlerin alınması amacıyla Anayasa’nın
98’inci İç Tüzük’ün 104’üncü ve 105’inci maddeleri gereğince bir Meclis
araştırması açılmasını arz ederiz.
1)
Ali Yiğit (İzmir)
2)
Ahmet Akın (Balıkesir)
3)
Namık Havutça (Balıkesir)
4)
Mahmut Tanal (İstanbul)
5)
Erkan Aydın (Bursa)
6)
Mustafa Sezgin Tanrıkulu (İstanbul)
7)
Mustafa Tuncer  (Amasya)
8)
Candan Yüceer  (Tekirdağ)
9)
Sibel Özdemir  (İstanbul)
10)
Zeynel Emre (İstanbul)
11)
Şerafettin Turpcu  (Zonguldak)
12)
Gürsel Erol (Tunceli)
13)
Musa Çam (İzmir)
14)
Gamze Akkuş İlgezdi (İstanbul)
15)
Atila Sertel (İzmir)
16)
Barış Karadeniz (Sinop)
17)
Gülay Yedekci (İstanbul)
18)
Ali Haydar Hakverdi  (Ankara)
19)
Onursal Adıgüzel  (İstanbul)
20)
Didem Engin  (İstanbul)
21)
Melike Basmacı  (Denizli)
22)
Özkan Yalım  (Uşak)
23)
Tekin Bingöl  (Ankara)
24)
Ünal Demirtaş  (Zonguldak)
25)
Kadim Durmaz  (Tokat)
26)
Zülfikar İnönü Tümer  (Adana)
27)
Haydar Akar  (Kocaeli)
28)
Devrim Kök  (Antalya)
29)
Nurhayat Altaca Kayışoğlu (Bursa)
30)
Okan Gaytancıoğlu  (Edirne)
31)
Aytuğ Atıcı  (Mersin)
Gerekçe:
10
Ekimde Ankara Tren Garı'nda üç saniye arayla patlatılan bombalarla ülke
tarihimizin en kanlı katliamlarından biri yaşanmıştır. Çok sayıda siyasi parti,
sivil toplum örgütü ve sendikanın destek verdiği "emek, barış ve demokrasi
mitingi" için binlerce insanın toplandığı Ankara Tren Garı kavşağında
meydana gelen patlamalar sonucu resmî rakamlara göre ilk etapta 97 kişinin
hayatını kaybettiği ve 250'ye yakın vatandaşımızın da yaralandığı
açıklanmıştır. Mitingi organize eden siyasi parti yetkilileri, sivil toplum
örgütleri ve sendika yöneticileri ise yaşamını yitiren ve yaralanan sayısının
daha fazla olduğunu iddia etmektedirler.
Bütün
Türkiye'yi yasa boğan ve dünyada da şaşkınlıkla izlenen bu saldırı sonucu
toplum, büyük bir infiale ve huzursuzluğa sürüklenmiştir. Tek amaçları barış
olan ve bunu yüksek sesle, hep bir ağızdan haykırmak için yurdun dört bir
yanından gelerek Sıhhiye Meydanı'nda toplanmak isteyenlere yönelik bu vahşi ve
gaddarca katliam, insanın insana yaptığı en acımasız katliamlarından biri
olarak şimdiden tarihin karanlık sayfalarındaki yerini almıştır. Patlamalar
sonucu ortaya çıkan görüntü, güvenlik kuvvetlerinin sergilediği tutum,
ambulansların gecikmesi, yetkililerin uzun süre sessiz kalması ve sonrasında
yapılan açıklamalar, olayın vahametini daha da arttırmış, belirsizliğin dalga
dalga yayılmasıyla bütün Türkiye'de bir panik havası oluşmuştur. Hâlen ülkemiz
büyük bir travma ve akıl tutulması içindedir.
Öte
yandan ülkemiz, özellikle son beş aydır birbiri ardına yaşanan ölümlere ve
toplumu acıya boğan, derinden sarsan katliamlara sahne olmaktadır. 7 Haziran
seçimleri öncesi başlayan ve birdenbire tırmanan terör ve şiddet olaylarının
yanı sıra 5 Haziranda Diyarbakır İstasyon Meydanı'nda, 20 Temmuzda Suruç'ta
meydana gelen bombalı saldırılar, 10 Ekim Ankara katliamının âdeta
habercisidir. Hem Diyarbakır hem de Suruç'ta meydana gelen patlamaların Ankara
Tren Garı'ndaki patlamalarla çeşitli benzerlikler taşıması ve bu olaylardan ders çıkarılmaması, bugün
yaşanılan felaketin en büyük nedenidir. Her 3 olayın bir diğer ortak noktası
ise barışı ve özgürlüğü savunanları hedef almasıdır.
Ayrıca, Diyarbakır ve Suruç’taki
patlamalarla ilgili soruşturma, inceleme, araştırma, aydınlatma ve bunları
kamuoyuyla paylaşma sürecinde ortaya konulan yaklaşım olayların arkasında yer
alan sis perdesini aralamak bir yana, daha da karartma şüphelerine yol
açmıştır. Bu bağlamda, toplumda yönetim ile yönetilenler arasında bir güven
zafiyetinin oluşmaya başlaması sürecin iyi yönetilemediğinin açık bir
sonucudur.
Bugüne kadar yapılan en acımasız ve
vahşi katliam olan ve binlerce yılda oluşmuş kardeşliğimizi hedef alan bu hain
saldırı aynı zamanda demokrasi ve barışa da yapılmış bir saldırıdır. Bu
saldırının faili ya da faillerinin bir an önce ortaya çıkarılması, arka
planının aydınlatılması, halkımızın güven ve huzur içinde yaşaması için büyük
önem taşımaktadır. Bu bağlamda, Türkiye’nin bir an önce bu travmadan kurtulması
ve her anlamda kendisiyle yüzleşmesi gerekmektedir. Bunun için, olay her
yönüyle araştırılmalı, nedeni, nasılı, zamanlaması, azmettireni, sorumlusu, göz
yumanı, ihmali ve benzeri sorular hiçbir kuşkuya yer bırakılmayacak şekilde
yanıtlanmalı ve kamuoyunu tatmin edecek ölçüde açığa çıkarılmalıdır. Bu
doğrultuda başlatılan soruşturmayla ilk etapta bazı şüpheliler üzerinde
yoğunlaşmaya başlanılmış, Ankara İl Emniyet Müdürü ve bazı şube müdürleri
görevden alınmış, Devlet Denetleme Kurulu da görevlendirilmiştir. Olayın
aydınlatılması için atılan, adımların yanı sıra TBMM’ye ve siyasi partilere de
büyük sorumluluk düşmektedir. 
Uluslararası çevreler tarafından da
yakından izlenen bu gelişmeler, toplumda devlete karşı bir güven bunalımına yol
açmakta, hukukun üstünlüğüne dayanan, çoğulcu, demokratik yaşamı erozyona
uğratmaktadır.
Bütün bu gelişmeler ışığında,
Diyarbakır, Suruç ve Ankara’da yaşanan patlamaların birbirleriyle bağlantılı
bir şekilde geniş kapsamlı ele alınması, katliamların bütün yönleriyle açığa
çıkarılması, ihmal ve zafiyetlerle ilgili araştırma kapsamının, kamu görevlileri
dâhil, geniş tutulması, toplumda oluşan kuşkuların dağıtılması için elde edilen
sonuçların kamuoyu tarafından paylaşılması ve benzeri olayların tekrarlanmaması
için gerekli önlemlerin alınması amacıyla Anayasa’nın 98’inci İç Tüzük’ün 104
ve 105’inci maddeleri gereğince bir Meclis araştırması açılmasını arz ederiz.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır; okutup işleme alacağım ve oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Diyarbakır
Milletvekili Çağlar Demirel tarafından, özel istihdam bürolarının dünyadaki
deneyimlerinde işçilere ve çalışma koşullarına etkilerinin araştırılması
amacıyla 16/2/2016 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 18 Şubat 2016 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
18/2/2016
Türkiye Büyük Millet Meclisi Başkanlığına
Danışma
Kurulu 18/2/2016 Perşembe günü (Bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Çağlar
Demirel
 Diyarbakır
 Grup
Başkan Vekili
Öneri:
16
Şubat 2016 tarihinde Diyarbakır Milletvekili Grup Başkan Vekili Çağlar Demirel
tarafından verilen (1073 sıra no.lu) “Özel istihdam bürolarının dünyadaki
deneyimlerinde işçilere ve çalışma koşullarına etkilerinin araştırılması”
amacıyla, Türkiye Büyük Millet Meclisine verilmiş olan Meclis araştırma
önergesinin Genel Kurulun bilgisine sunulmak üzere bekleyen diğer önergelerin
önüne alınarak 18/2/2016 Perşembe günlü Birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir.
BAŞKAN
– Önerinin lehinde ve aleyhinde olmak üzere ikişer sayın milletvekiline söz
vereceğim.
Önerinin
lehinde Meral Danış Beştaş, Adana Milletvekili.
Buyurun
Sayın Danış Beştaş. (HDP sıralarından alkışlar)
Süreniz
on dakikadır.
MERAL
DANIŞ BEŞTAŞ (Adana) – Sayın Başkan, değerli milletvekilleri; ben de hepinizi
saygıyla selamlıyorum.
Bizim
önergemiz özel istihdam bürolarıyla ilgili ve bunların kadın yaşamına, kadın
çalışma hayatına etkilerinin araştırılması aslında temel gerekçemiz. Bunu biraz
ayrıntılandırmak istiyoruz.
Özel
istihdam büroları bilindiği üzere Sanayi Devrimi’nin ardından dünyada yaşanan
küreselleşme süreci, uluslararası artan rekabet ve hızla ilerleyen teknolojinin
yanı sıra, pek çok ülkede ciddi boyutlara ulaşan işsizlik sorununu, iş gücü
piyasalarını da zorlamış olup bunun neticesinde yeni istihdam türleri, yöntemleri
dünyanın her yerinde oluşmuştur. Bunun sonucunda önceleri kamu denetimi altında
istihdam birimleri oluşturulmuş ise de işsizlik sorunu gitgide arttıkça yeni
yöntemler, yeni oluşumlar aranmaya başlanılmış ve neticesinde özel istihdam
bürolarının kurulması ve işleyişi gündeme gelmiştir. 
Esas
itibarıyla özel istihdam bürolarının oluşumu, hükûmetlerin dünyanın neresinde
olursa olsun, aynı zamanda Türkiye’de de işsizlik sorunuyla baş edemiyor
olmaları ile sorumluluğu istihdam bürolarıyla bir anlamda kendi üzerlerinden
atma gayreti olarak da ifade edilebilir. Nitekim istihdam sağlamak, devletin
görev ve sorumluluklarının başında gelmektedir. Devletin bu sorumluluktan
kurtulmak istemesine tekabül eden bu yasal düzenlemeyle iş güvencesi değil,
esasen istihdam güvencesi sağlanmaktadır, bu hedeflenmektedir.
İşçinin
emeğinin göz ardı edildiği ve sömürünün giderek artmasına yönelik bir
düzenlemeyle karşı karşıya olduğumuzu öncelikle ifade etmek istiyorum. Örneğin,
özel istihdam bürolarına verilen yetkiyle işverenler sadece çalıştırdıkları
süreyle, sınırlı sorumlulukla, istediği zaman gereksinim duyduğu süreyle işçi
çalıştırabilecektir. Düzenlemeyle 2003 yılında iş ve işçi bulma fonksiyonuyla
devreye giren özel istihdam bürolarına yeni bir fonksiyon daha ekleniyor. Özel
istihdam büroları, bizzat işçi istihdam edebilecek ve bunları gereksinim duyan
işverenlere belirtilen koşullarda en fazla sekiz ay süreyle geçici olarak
verebilecektir. Zaten düzenlemenin ilk gündeme geldiği 2003 yılında madde
başlığı esasta “ödünç işçi”ydi. Nitekim tartışmaların ardından “geçici iş
ilişkisi” şeklinde bir yeni tanımlama getirilmiştir. Yani bu tanımlamayla işçi
alınır, satılır, ödünç verilir ancak hakları asla göz önüne alınmaz ve göz ardı
edilir, emeği daha da kolay sömürülür bir hâle getirilmek istenir. İşçinin
güvencesiz bir şekilde sömürüye maruz bırakıldığı bu uygulamayla esas olarak
işverenlere gereksinim duyacakları, neredeyse her durumda ve sekiz ayı
aşmayacak süre kadar geçici işçi çalıştırabilme hakkı verilmektedir. Tam zamanlı
istihdamın yükleyeceği sorumluluklardan, yani tazminat, yıllık izin, engelli
çalıştırma ve benzeri gibi zaruretlerden azade olacaklardır. Bununla, bu
düzenlemeyle bu sağlanıyor. Ancak, bu uygulama tabii ki yeni değil, biraz önce
de vurguladığım gibi, holdingler ve şirket toplulukları yanında benzer iş yapan
işverenler arasında uygulanmak üzere düzenlenmiş yasal yetki var olduğu kadar,
özel istihdam bürolarının eylemli olarak uyguladıkları kayıt dışı bir düzen
olarak da mevcudiyetini koruyor. Ayrıca, düzenlemeler arasında işverenle
kurulan geçici iş ilişkisinin devam edebileceği dört aylık, en fazla sekiz
aylık süre bittiğinde veya daha önceden istihdamdan vazgeçildiğinde özel
istihdam bürosunun işveren olarak işçiye karşı olan yükümlülükleri açık olarak düzenlenmemiştir.
Nitekim, geçici iş ilişkisi kurulamadığında, erken sona erdiğinde, grev veya
lokavt nedeniyle devam edemediğinde özel istihdam bürosunun işçiyle olan
sözleşmeyi ne kadar süreyle devam ettireceği, ne kadar ücret vereceği konuları
da bu düzenlemeler arasında yer almamaktadır. 
Bu
uygulama işçilerin tüm güvence ve haklarını yok sayarken, iki alan var ki
denetimi çok zor olduğundan, gerçekten sömürüye oldukça açık bir alan
oluşturuyor, o da mevsimlik tarım işçileri ve ev işçileri. Ev işçiliğinde de,
mevsimlik tarım işçiliğinde de kadınların çok büyük oranda emeklerinin olduğu
ve o alanda çalıştırıldıklarını da not etmek istiyorum. 
Hükûmetin,
AKP Hükûmetinin, Onuncu Kalkınma Planı ve 2014-2023 Ulusal İstihdam Stratejisi
gibi politik belgelerinin kadın istihdamını kadının ailenin bir parçası olması
yaklaşımıyla ele almış, kadını birey olarak, kendi kişilik hakları temelinde
bir ele alma olmadığını önemle tekrar belirtmek istiyorum. Bu bakış açısıyla,
özel istihdam büroları kadın istihdamının artırılması ve iş gücü piyasasının
esnekleştirilmesinin yanı sıra, kadınlar için iş-aile yaşamını uyumlaştırma
gerekçeleriyle ele alınmıştır yani öncelikle kadının sağlığı, güvencesi,
istihdamı ve mutluluğu değil yine daha çok aile içinde bir birey olarak değerlendirildiği
açıktır. 
2003
yılında yasal mevzuata kavuşturulan özel istihdam bürolarının işçi kiralama
yetkisi yeni bir yasa tasarısıyla düzenlenmek isteniyor. Ancak istihdam, devlet
gibi kâr amacı gütmeyen bir kurum tarafından yerine getirilmesi gereken bir
yükümlülük olması gerekirken iş gücü piyasasının özel sektöre teslim edilmesi
emekçiler açısından büyük bir hak kaybına sebep olabilecektir. Özel istihdam
bürolarıyla iş güvencesi değil istihdam güvencesi sağlandığını belirtmiştim ama
bunu daha da açarsak insanlara iş güvencesi vermeyip esasında istihdam
edilebilir gibi bir potansiyel içeriyor. Dolayısıyla iş bulmayı kişilerin kendi
yeteneklerine ve tümüyle rekabetçi bir anlayışa bırakıyor. Mevcut iş gücü
piyasasında eşitsiz bir durumda olan kadınlar bu durumdan kesinlikle daha da
olumsuz bir şekilde etkilenmektedirler. Hele ki sendikalaşma oranının yüzde 10
gibi çok düşük olduğu, kadınların yüzde 47’sinin kayıtsız olarak çalıştığı
düşünüldüğünde götürüleri çok daha büyük olacaktır. Geçici istihdam arttıkça
güvenceli, kadrolu çalışma da giderek azalıyor. Kiralık işçi alan firmalar ya
da kamu sektörü kadrolu çalışanlarını işten çıkarıyor. Almanya’da 2010 yılında
yapılan bir araştırmaya göre, yeni istihdamın yüzde 53’ü geçici istihdam
büroları tarafından yapılıyor ve geçici istihdamla şirketler kadrolu
çalışanları işten çıkarmaktadır. Geçici istihdamla çalışanlar aynı işi yapıyor
olsalar da daha düşük ücret almaktadırlar. KEİG raporuna göre İngiltere’de
esnek çalışanlar aynı işi yapan tam zamanlı çalışanlara göre saat ücretinin
sadece yüzde 68’ini alabilmektedir. Türkiye gibi zaten kadınların aynı işi
yapan erkeklere göre çok daha düşük ücret aldığı ülkelerde, geçici esnek
istihdam, ücretleri daha da düşürecektir ve kadının mağduriyetini daha da
artıracaktır. Ayrıca, özel istihdam bürolarının, iddia edildiği gibi, başta
söylediğimiz gibi çok yeni istihdam alanları da açmaktan uzaktır. Mevcut iş
gücü piyasasındaki boşluklara, örneğin, askere giden çalışanın, doğum yaptığı
için işten ayrılan kadının yerine istihdam edildiği için yeni bir istihdam
alanı oluşturmuyor, geçici bir istihdam alanı oluşuyor ve işe dönmeyle o tekrar
eskiye dönüyor. Dolayısıyla, istihdamın garantilendiğini söyleyemeyiz.
Yine
bir diğer nokta, geçici istihdamın, esnek çalışmanın -başta kadınlar için-
tercih edilebilir olduğu gerçeğiyle de yüz yüzeyiz. Evet, kadınlar,
hayatlarının belirli dönemlerinde yarı zamanlı ya da esnek çalışma içinde olmak
isteyebilirler ancak esnek çalışma, daha az çalışma saati ile mevcut tüm sosyal
ve çalışma haklarının korunması olmadığı için yetersiz ücretlerle ek işe de
itmektedir, bu da kadınları daha çok mağdur etmektedir. 
Geçici
işçilerle yapılan görüşmelerde, işçilerin tamamı, geçici istihdamı biraz daha
seçeneksizlikten kabul ettiğini, yakın zamanda tam zamanlı bir işe geçme
ümidini hep taşıdıklarını ortaya koymuştur. Bu nedenle, kadın istihdamının
düşük olduğu, kadın işsizliğinin yüksek olduğu ülkemizde kadınlar için çok daha
büyük bir baskı oluşacaktır.
Özel
istihdam bürolarıyla getirilmek istenen, geçici istihdam, kiralık işçi
uygulamalarına dair dünyada yapılan araştırmalarda işçilerin ve özellikle kadın
işçilerin koşullarının büyük oranda gerilediği yönünde tespitler vardır.
Dolayısıyla, özellikle sermaye kesimlerinin belirtiği üzere, istihdam artırıcı,
iş yaşam uyumunu sağlayıcı olduğu iddiaları gerçeği yansıtmamaktadır. 
Sürem
kalmadı ama sonuç olarak şunu belirtmek istiyorum: Türkiye’de kadın
istihdamının durumu, cinsiyetçi iş bölümü ve kadınların omuzlarında olan bakım
hizmetleri gibi yüklerin kamusal olarak karşılanması, mevcut... 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayınız, açıyorum mikrofonunuzu.
MERAL
DANIŞ BEŞTAŞ (Devamla) – Teşekkür ederim Sayın Başkan.
…sözleşmeli
personel ve taşeron uygulamalarının sonuçlarını ve özel istihdam bürolarıyla
kiralık işçiliğin yasallaşması durumunda emekçiler adına olası etkilerinin
emekçiler, kadın örgütleri ve sendikaların katkılarıyla araştırılması için bir
araştırma komisyonu kurulmasını önermekteyiz.
Teşekkür
ediyorum, saygılar sunuyorum, sağ olun. (HDP sıralarından alkışlar) 
BAŞKAN
– Teşekkür ederim Sayın Danış Beştaş.
Önerinin
aleyhinde, Radiye Sezer Katırcıoğlu. 
Buyurun
Sayın Katırcıoğlu. (AK PARTİ sıralarından alkışlar) 
Süreniz
on dakikadır. 
RADİYE
SEZER KATIRCIOĞLU (Kocaeli) – Sayın Başkan, değerli milletvekilleri; HDP’nin
Meclis araştırma önergesi aleyhine söz almış bulunmaktayım. AK PARTİ Grubu
adına Genel Kurulu saygıyla selamlıyorum. 
Konuşmama
başlamadan önce, Ankara’da, bizlere yakın mesafede meydana gelen patlamada
hayatını kaybeden Türk Silahlı Kuvvetleri personelleri ve vatandaşlarımıza
Allah’tan rahmet, ailelerine başsağlığı diliyorum. Bugün de Diyarbakır Lice’de
menfur saldırıda 6 askerimiz şehit oldu, milletimizin başı sağ olsun.
Türkiye’yi derinden üzen bu cani terörü lanetliyorum. Tüm bu terörist
saldırıların arkasındaki güçler ve taşeronlarıyla mücadelemize bunları yok
edinceye kadar devam edeceğimi bir kez daha ifade etmek istiyorum. 
Değerli
milletvekilleri, AK PARTİ hükûmetleri, insan odaklı politikalar üretmesinin
gereği toplumumuzdaki dezavantajlı gruplar lehine pozitif ayrımcılığı esas
almıştır. Bu kapsamda, on üç yılda gerçekleştirilen politikalara şöyle bir
baktığımızda ilk önce gözümüze çarpan, Anayasa’nın 10’uncu maddesindeki pozitif
ayrımcılık ilkesinin getirildiğini görmekteyiz. Bununla birlikte, Medeni
Kanun’da, Ceza Kanunu’nda, İş Kanunu’nda kadının aleyhindeki hükümleri
kaldırarak kadın lehine kanunların düzenlendiğini görüyoruz, bununla birlikte,
hemen beraberinde İstanbul Sözleşmesi, ki bunu ilk imzalayan ülke olarak tarihe
geçtik. Birleşmiş Milletler UN Women’ın geçtiğimiz günlerde bir çağrısı vardı:
İstanbul Sözleşmesi’ne Avrupa’daki 28 ülkenin daha imza atmadığını, atan
ülkelerin de gereğini yerine getirmediğini ve bununla ilgili en kısa zamanda
eyleme geçmelerinin duyurusu vardı; bunun da altını çizerek devamında CEDAW ve
devamında 6284 no.lu Yasa’yla birlikte tüm Avrupa ülkelerinde benzeri olmayan
önemli bir yasayı hayata geçirdiğimizi görürüz.
Bununla
birlikte, kadın girişimciliğini artırmaya yönelik KOSGEB hibeleri ve faizsiz
kredilerini görüyoruz kadınlar için. Aynı zamanda kadının işveren yönünden
istihdamını artırabilmek için işverene devletin verdiği destek primlerini
görüyoruz.
Tüm
bu politikaları daha çok sıralayabiliriz ama konudan uzaklaşmamak adına, kadın
istihdam oranlarına hep birlikte baktığımızda şu verileri görüyoruz: 2004
yılında yüzde 25,7 iken, 2013’te kadın istihdamı yüzde 27,1 olmuştur.
Arkadaşlar,
yüzde 2’lik bir artış kadın istihdamında -bu konuyla yakından ilgilenenler çok
iyi bilir- çok önemli bir artıştır. Bu bize on üç yılda AK PARTİ hükûmetlerinin
kadına dair politikalarının ne kadar doğru, yerinde ve hayata geçirmekteki
kararlılığını bir kez daha göstermektedir.
Değerli
milletvekilleri, bu kapsamda kadınların toplumsal rolünü güçlendirmeye yönelik
her dönemde, her yasal zeminde ilerici adımlar atılmakta, atılmaya devam
edilecektir. Hukuki iyileştirmelerle kadın güçlendikçe kadın iş gücüne katılım
oranı -az önce belirttiğim gibi- her geçen gün artmaktadır. Kadının
istihdamdaki nitelikli payı, kadının sosyal yaşama entegrasyonu açısından
önemli bir göstergedir. Fakat, dikkat edilmesi gereken bir diğer husus da,
çalışma haklarının ve özlük düzenlemelerinin kadınların lehine iyileştirilmesi
gerektiğidir. Buna yönelik atacağımız adımları seçim beyannamemizde detaylıca
belirttik ve nitekim, bu beyanlarımızı hayata geçirdik.
Bunlara
şöyle kısaca bir bakalım istiyorum: Memurlara doğum sonrası aylıksız izinde
geçirdikleri her yıl için bir kademe ilerlemesi ve her üç yıl için bir derece
yükselmesi verilecek. Doğum yapan kadın, memur ve işçilere analık izni
sonrasında birinci doğumda iki, ikinci doğumda dört, sonraki doğumlarda ise
altı ay süreyle yarım günlük çalışma imkânı tanınacak. İkiz olursa bu sürelere
birer ay eklenecek. Bebek engelli doğarsa yarım gün çalışma on iki aya
çıkartılacak. Doğum sonrasında kadın memurların analık izni tamamlanmasında
başlayan yirmi dört ay aylıksız izin, istekleri hâlinde iki, dört ve altı aylık
yarı zamanlı çalışma sürelerinin bitiminde de başlatılabilecek. Bu imkân evlat
edinenler için de getirilecek. 3 yaşını doldurmamış bir çocuğu evlat edinen
memurlara sekiz hafta izin verilecek. Memur ve işçi anneye çocuğun mecburi
ilköğretim çağının başladığı tarihi takip eden ay başına kadar normal çalışma
süresinin yarısına kadar çalışma imkânı getirilecek. Bu düzenlemeden, evlat
edinenler de yararlanacak. 
İşsizlik
sigortasında değişiklik yapılarak doğum sonrası yarım çalışma ödeneği
ödemeleri, prim giderleri fonun giderleri arasına eklenecek, kadın işçilere
doğum sonrası yarım çalışma ödeneği verilecektir. Doğum nedeniyle mali haklar
ile sosyal yardımları yarım ödenen memurların fiilî hizmet süreleri ile prim
ödeme gün sayıları yarım olarak hesaplanacak. 
Kadınlarımızın
iş gücüne katılımında kurumsal aracıların fonksiyonunu göz ardı etmemek
gerekiyor. İŞKUR ve özel istihdam bürolarının fonksiyonunu bu anlamda çok
önemli görüyoruz ve değerli buluyoruz çünkü özel istihdam büroları, nitelikli
iş gücünün bulunması, sağlanması konusunda oldukça aktif bürolardır. Bu
bürolar, aynı zamanda iş gücünün doğru kullanımı ve yaygınlaştırılması için çok
önemlidir. İş gücünün profesyonel değerlendirilmesi anlamında bu bürolar çok
aktif bir şekilde halkımıza yarar sağlamaktadır. Bu bürolar online hizmet
verdikleri için devletin bazen yavaş işlediği veya hizmetlerin tam olarak
anlatılamadığı bölgelerde aktif olarak iş gücünün bulunmasını sağlamakta, bu
yönde destek vermektedir. Özel istihdam büroları sayesinde her yıl 50 bine
yakın vatandaşımız iş bulmaktadır. Uluslararası ILO sözleşmeleri hem devletin
hem de özel sektörün yani özel istihdam bürolarının iş gücü piyasasında ortak
çalışmasında, işsizliğin azaltılmasında çok önemli bir göstergedir, bir
unsurdur. 
Özel
istihdam büroları, aynı zamanda uluslararası iş gücünün bulunup
değerlendirilmesi anlamında çok işlevsel bir şekilde çalışmaktadır. Bu bürolar
sayesinde firmalar doğru profesyonellerin öz geçmişlerini okuyarak
bulabilmektedir. 2004 ve 2013 yılları arasında 291 bin kişi istihdam edilmiş
yani yıllık ortalama 20 bin kişinin özel istihdam büroları sayesinde istihdam
edildiğini göstermektedir değerli arkadaşlar. İŞKUR ve özel istihdam
bürolarının birbirini tamamladığını düşünüyorum çünkü İŞKUR lise altında iş
bulurken özel istihdam büroları lise üstü, daha üst eğitimlilere hizmet
sağlamaktadır. 
Bu
anlamda özel istihdam bürolarının fonksiyonunu destekliyor, olumlu buluyor,
gerekli buluyorum ve bir kez daha bu büroları güçlendirerek, daha da
yaygınlaştırarak devamı yönünde olduğumu ifade ediyor, hepinizi saygıyla selamlıyorum.
(AK PARTİ sıralarından alkışlar)
BAŞKAN
– Teşekkür ederim Sayın Katırcıoğlu.
Önerinin
lehinde, Ünal Demirtaş Zonguldak Milletvekili. 
Buyurun
Sayın Demirtaş. (CHP sıralarından alkışlar)
Süreniz
on dakikadır.
ÜNAL
DEMİRTAŞ (Zonguldak) – Sayın Başkan, sayın milletvekilleri; öncelikle şunu
ifade etmek istiyorum: Dün terör karanlık, soğuk ve insanlıktan çıkmış yüzünü
bir kez daha göstermiştir. Ankara’nın ve devletin göbeğinde yapılan bu kalleş
ve sinsi terör saldırısını ve tüm terör saldırılarını lanetliyorum. Yine,
Diyarbakır’da da sabah saatlerinde maalesef 6 askerimizin şehit düştüğü
haberini büyük bir üzüntüyle öğrendik. Terör olaylarında yaşamını yitiren,
şehit olan askerlerimize ve yaşamını yitiren sivil vatandaşlarımıza Allah’tan
rahmet diliyorum, yaralılara acil şifalar diliyorum, hayatını kaybeden
vatandaşlarımızın yakınlarına ve tüm Türkiye’ye başsağlığı diliyorum.
Özel
istihdam bürolarıyla ilgili HDP grup önerisini görüşmek üzere karşınızdayım.
Önerinin lehinde görüş bildireceğim 
Şunu
ifade etmek istiyorum: Özel istihdam büroları, çalışma yaşamında bugüne kadar
sürekli AKP iktidarının ısıtıp ısıtıp gündeme getirdiği konulardır. Yine, şu
anda, Sağlık, Aile, Çalışma ve Sosyal İşler Komisyonunda güvenceli esneklik ve
uzaktan çalışma ve özel istihdam bürolarıyla ilgili bir kanun tasarısını
görüşüyoruz. Tasarının görüşmeleri esnasında öğrendik ki bu tasarı bütün sosyal
taraflarla görüşülmeden Meclise getirilmiş. Özellikle, 2008/104 sayılı Avrupa
Direktifi üzerinden özel istihdam bürolarının gündeme getirildiğini öğrenmiş
olduk. Ama Avrupa direktifleri, bütün sosyal tarafların birlikte konuyu
tartışarak, birlikte konuda uzlaşarak gündeme getirmesiyle ortaya konuluyor. 
Şunu
ifade etmek istiyorum: Özel istihdam büroları, özellikle tüm sosyal tarafları
bir arada dinleyerek, konuşularak gündeme getirilmiş değil. Komisyon
görüşmeleri sırasında öğrendik ki Çalışma Bakanlığı işçi temsilcilerini davet
etmiş, “Sizin bu konudaki görüşlerinizi alalım.” demiş. Ama bakıyoruz, TÜRK-İŞ
yetkilisi orada açıkça ifade etti: “Bizim özel istihdam bürolarıyla ilgili
görüşümüz alınmadı.” dedi. Sadece, uzaktan çalışmayla ilgili görüşleri ifade
edilmiş. Onunla ilgili bir günlük bir çalışma yapmışlar ve yapmış oldukları
çalışma neticesinde de bir metin üzerinde uzlaşmışlar. Ama TÜRK-İŞ yetkilisinin
ifadesine göre, diyor ki: “Geldik buraya, bizim uzlaştığımız metin burada yok.
Yani uzaktan çalışmayla ilgili bir metin üzerinde anlaştık, ama bu metin bu
kanun tasarısında yok. Daha ötesi, özel istihdam bürolarıyla ilgili konuyu biz
hiç konuşmadık. Yine, güvenceli esnek çalışmayla ilgili hükümleri ise hiç
tartışmadık.” Baktığımız zaman, Bakanlığın bunu sosyal taraflardan kaçırarak
gündeme getirdiği anlaşılıyor; oysa bu kanun, özel istihdam büroları, AKP
iktidara geldiğinden bugüne kadar sürekli ısıtılıp ısıtılıp gündeme getirilen
bir metin. Özellikle 2008, 2009 yılında bu kanun Meclisten çıkmış ama Sayın
Abdullah Gül bu kanunu iade etmiş. Bakın, AKP iktidarında 836 kanun Sayın
Abdullah Gül’ün önüne gitmiş ama 4 tanesini iade etmiş ve iade ettiği 4 tane
kanundan birisi bu, özel istihdam büroları. Dolayısıyla bu kanunu konuşurken,
tartışırken Abdullah Gül’ün, Sayın Cumhurbaşkanımızın görüş ve önerilerinin de
dikkate alınması gerekirdi diye düşünüyoruz. 
Tabii,
özel istihdam büroları, özellikle Türkiye’deki iş ve çalışma yaşamını
temelinden etkileyecek, iş ve çalışma yaşamını bozabilecek hükümler getiriyor. 
Şimdi,
2015 verilerine göre ben size bazı bilgiler vermek istiyorum: Türkiye’de toplam
1 milyon 736 bin 830 iş yeri var ve iş yerlerinden 1 ila 9 işçi çalıştıran iş
yeri sayısı 1 milyon 482 bin, geri kalanlar da 10 ve daha fazla işçi
çalıştırıyor. Yani yaklaşık 300 bin civarında 10 ve daha fazla işçi çalıştıran
iş yeri var, 1 milyon 482 bin de 10 ve 10’un altında işçi çalıştıran iş yeri
var. 
Baktığımız
zaman, toplam çalışan işçi sayısı da, SGK verilerine göre yaklaşık 12 milyon
800 bin kişi. Kanun tasarısına baktığımızda, 1 ila 9 işçi çalıştıran iş
yerlerinin tamamında özel istihdam büroları işçi istihdam edebilecek; bu da
işçi sayısına baktığımızda 4 milyon 96 bin civarında insanı ilgilendiriyor.
Yine 10 ve üzerinde çalışan işçi sayısını baz aldığımızdaysa 8 milyon 704 bin
işçi var. Bunların da yüzde 25’i 2 milyon 176 bin kişi yapıyor. Yani toplamda
kayıtlı işçi dediğimiz, işçi sayısını ilgilendiren bölümü 6 milyon 272 bin. Ama
bize ifade edilen şu: “Özel istihdam bürolarıyla biz kayıt dışı çalışan
işçileri kayıt içine almayı hedefliyoruz.” deniliyor. O da yaklaşık 3-4 milyon
civarında kayıt dışı işçi olduğunu varsayarsak, 10 milyon çalışanı
ilgilendiren, aileleriyle beraber 30-40 milyon kişiyi ilgilendiren bir tasarıyı
görüşüyoruz. 
Az
önce de ifade ettim, iş ve çalışma yaşamını temelinden sarsacak, iş ve çalışma
barışını temelinden bozacak bir yasadan bahsediyoruz. Burada tabii, bu verilerle
birlikte bu kanun neyi getiriyor, -özel istihdam büroları- ona bir bakmak
lazım. Bir iş yerinde maksimum dört aylık çalışabilecek bir kiralama söz
konusu. Yani işçiyi üretimin bir parçası gibi gören, deyim yerindeyse bir mal
gibi gören bir anlayış söz konusu. Aynı işçiyi özel istihdam bürosu, bir yılın
içerisinde 4 tane iş yerinde kiralayabiliyor. Dolayısıyla, işçinin iş yeriyle
bir bağlantısı kalmıyor. Yani bu belki 4 diyoruz ama en fazla dört ay, belki
iki ay çalışıp ayrılacak, bir ay çalışıp ayrılacak. Yani bir işçi, bir iş
yerinde bir yılda 10 defa iş yerlerini değiştirmek zorunda kalabilir. 
Dolayısıyla,
çok tehlikeli bir durum. İnsanı, insan gibi görmeyen, işçiyi insan gibi
görmeyen bir anlayış ve yaklaşım söz konusu ve özel istihdam bürolarının dünyadaki
uygulamasına baktığımız zaman, 2014 verilerine göre 415 milyar dolarlık bir
pazardan bahsediyoruz, bir emek pazarından bahsediyoruz. 415 milyar dolarlık
bir emek sömürüsünden bahsediyoruz. Dünyada özellikle 10 özel istihdam bürosu
var. Dünyadaki yüzde 25’lik özel istihdam pazarını elinde tutuyor. Yani,
baktığımız zaman, aslında özel istihdam büroları bizim bildiğimiz dayıbaşının
yasallaşmış şekli, bir kölelik sistemi. Dolayısıyla, bu tasarı, özel istihdam
büroları çıkarılırken iş ve sosyal barışı bozmayacak bir yapı gündeme
getirilmelidir.
Yine,
meselenin bir başka boyutu, iş kazaları boyutu. Bakın, işçi ile işveren
arasında daha önce taşeronu getirdiniz. Taşeronluk uygulaması sizin dönemizde
yaygınlaştı. 2002’de 300 bin taşeron işçisi varken şu anda 1,5 milyonun
üzerinde ama geldiğimiz nokta iş cinayetleri. Her yıl yaklaşık 1.700-1.800
civarında işçimiz yaşamını yitiriyor. Dolayısıyla, bu yasayla özel istihdam
bürolarının kiraladığı işçilerin iş güvenliği de mümkün olmayacak. Bunların
özellikle görüşülmesi gerektiğini düşünüyoruz. 
Biz,
yine, aynı özel istihdam bürolarının Anayasa’nın 48, 49, 50, 51, 53, 54, 55 ve
60’ncı maddeleriyle direkt ilgili olduğundan Anayasa’nın bu hükümlerine de
aykırı olduğunu düşünüyoruz. Özellikle, 5 ve 17’nci maddelerini de dolaylı
olarak ilgilendirmekte bu…
(Mikrofon
otomatik cihaz tarafından kapatıldı)
ÜNAL
DEMİRTAŞ (Devamla) – …tasarı. Bu sebeple, bu tasarının gündemden kalkmasını
talep ediyoruz.
Yine,
HDP’nin grup önerisi, bu konunun araştırılmasına yöneliktir, dünyadaki
uygulamalarının araştırılmasına yöneliktir. Öneriyi destekliyoruz,
araştırılması gerekir diyoruz. İnsanı gözden kaçırmayalım diyoruz.
Saygılarımla.
(CHP sıralarından alkışlar)
BAŞKAN
– Teşekkür ederim Sayın Demirtaş.
Önerinin
aleyhinde Zehra Taşkesenlioğlu, Erzurum Milletvekili.
Buyurun
Sayın Taşkesenlioğlu. (AK PARTİ sıralarından alkışlar)
Süreniz
on dakikadır.
ZEHRA
TAŞKESENLİOĞLU (Erzurum) – Sayın Başkan, kıymetli milletvekilleri; hepinizi
saygıyla selamlıyorum.
HDP
grup önerisinin aleyhinde söz almış bulunuyorum. Ancak, sözlerime başlamadan
önce, dün, hemen yanı başımızda menfur terör saldırısıyla hayatını kaybeden
Türk Silahlı Kuvvetleri mensuplarına ve vatandaşlarımıza Allah’tan rahmet,
yaralılara Rabb’imin El Şafi ismiyle en yakın zamanda şifalar diliyorum ve
unutulmasın ki bu terör olaylarıyla bizim sadece sakalımız kesilir. Kesilen
sakalın yerine daha gürü muhakkak ki çıkacaktır. 
ÖZGÜR
ÖZEL (Manisa) – Sakallar ölmüyor, anaların evlatları ölüyor! 
ZEHRA
TAŞKESENLİOĞLU (Devamla) - Hepimizin bildiği gibi, yaşanan ekonomik gelişmeler,
uluslararası rekabetin gelişmesi, hizmet sektörünün giderek gelişmesi,
ekonominin büyümesi, teknolojik ilerlemeler ve gelişmeler sonucu üretim
biçimlerinde ve istihdam kaynaklarında farklılıklar ve gelişmeler meydana gelmiştir.
Özellikle iş dünyası 1970’li yıllardan itibaren esnek çalışma modeliyle
tanışmaya başlamış ve özel istihdam bürolarıyla da esnek çalışma sisteminin
güvence altına alınması sağlanmıştır. Esnek çalışma biçimine geçilmesinde, iş
gücü maliyetlerini azaltmak değil, aksine, iş gücüne katılımın artması
hedeflenmektedir. İşsizliği azaltabilmek amacıyla çıkarılan esnek çalışma
sistemiyle hem ekonomilerdeki büyüme hedeflenmiş hem de istihdamın gelişmesiyle
işverenin rekabet gücünün artırılarak ekonomilerin derinleşmesine ve
gelişmesine katkı yapması amaçlanmıştır. Esnek çalışma sistemi, aynı zamanda
kayıt dışı istihdamı azaltmakta, sosyal güvenlik sistemi içine de bireylerin
alınmasını sağlamaktadır. Yapılan düzenlemelerle, özellikle bizim çıkarmaya
çalışacağımız yasayla, mevsimlik tarım işçilerinin, evde ev işi yapan
hanımların özel istihdam bürolarıyla kayıt altına alınması sağlanmakta ve
onların kayıtlı istihdam bireyleri hâline gelmesi hedeflenmektedir. 
Peki,
Avrupa Birliği gibi bir sürecin içerisindeyken “Avrupa Birliğindeki durum
nedir?” diye baktığımızda, Avrupa Birliğinde çalışan kadınların yaklaşık yüzde
56’sı ve özellikle hizmet sektöründe çalışan kadınların yüzde 82’si esnek
çalışma sistemiyle karşı karşıyadır. Yine, Avrupa Birliği çalışma sistemi içerisinde
2002 yılında yüzde 16,1 olan esnek çalışma sistemi içindeki birey sayısı 2015
yılında yüzde 19,1’e çıkmıştır. Bu da gösteriyor ki gelişen ve büyüyen
ekonomilerde esnek çalışma sistemi özellikle önemli bir istihdam modeli olarak
kabul edilmektedir. 
1970’li
yıllardan itibaren esnek çalışma modelini kabul eden Avrupa Birliği, bu anlamda
farklı 5 tane direktif çıkarmış ve bu direktifler bugün Avrupa Birliğinin
çalışma hayatını düzenleyen önemli direktifler hâline gelmiştir. Ayrıca, Avrupa
Birliğinin temel dokümanları olan Beyaz Kitap, Amsterdam Antlaşması, Lüksemburg
Sözleşmesi gibi sözleşmelerle esnek çalışma sistemleri ve özel istihdam
büroları birer model olarak ülkelere tavsiye edilmektedir.
Dünya
Bankasının 2013 yılında ülkemiz için hazırlamış olduğu Türkiye İşbirliği Ülke
Profili Görünümü Raporu’nda da belirttiği gibi, iş gücü piyasasındaki esnek
çalışma sistemine geçilmesiyle ülkemizde katı olarak kabul edilen iş gücü
piyasasına bu katılımın azaltılması sağlanacak, aynı zamanda iş gücü maliyetlerinde
dengelemeler meydana getirilerek istihdam ortamının gelişmesine ve büyümesine
katkı yapacaktır.
Şunu
da unutmamak lazım: AK PARTİ iktidarı, iktidara geldiği günden bugüne kadar
kadınların özellikle istihdam alanında varlığını ve gelişimini sağlamak amacıyla
gerek ulusal gerekse uluslararası alanda birtakım çalışmalar ve çabalar
yürütmüştür. Uluslararası alanda yapılan en önemli çalışma, G20 Dönem
Başkanlığımız içerisinde -G19 ülkenin hiçbirisi bugüne kadar yapmamışken-
Türkiye Cumhuriyeti tarafından Kadın 20 gibi önemli bir madde gündeme
getirilmiş ve ekonominin en önemli maddesi olan kapsayıcılık ilkesinde
özellikle kadın istihdamının artırılması yine G20 Sonuç Belgesi’nde önemli bir
madde olarak kabul edilmiş ve 20 ülke tarafından da imzalanmıştır. 
2002
yılında ülkemizdeki kadın istihdam oranına baktığımızda, yüzde 18’lerde olan bu
oran, 2014 yılında yüzde 33,3 gibi önemli bir seviyeye çıkmıştır. İşte, bu da
bizim kadın istihdamıyla ilgili yaptığımız önemli düzenlemelerin
neticesindedir. 
Özellikle,
2010 yılı referandumuyla Anayasa’da yaptığımız değişiklikle, “Kadınların ve
erkeklerin eşit haklara sahip olduğu ve devletin bu eşitliğin yaşama geçmesini
sağlamakla yükümlü olduğu” ifadesi getirilerek kadınların ve erkeklerin her
alanda, çalışma hayatı da dâhil olmak üzere, devlet güvencesi altına alınması
sağlanmıştır.
2003
tarihinde yürürlüğe giren 4857 sayılı İş Kanunu’nda da özellikle işçi-işveren
ilişkilerinde, cinsiyet dâhil olmak üzere, hiçbir nedenle temel insan hakları
bakımından ayrım yapılmayacağı felsefesi, tüm bu maddelerde, 4857’nin tüm
maddelerinde kendini göstermiştir. Yapacağımız düzenlemeyle, özellikle sistemin
içindeki mevcut çalışanların sadece yüzde 2’sinin esnek istihdamda olacağı
ifadesi vardır. Yani bir iş yerinde çalışan kadınların ya da çalışanların yüzde
2’sinin bu esneklik içinde olduğunu düşünürsek aslında amacımız, biraz önce de
söylediğim gibi, mevsimlik tarım işçilerinin, evde çalışmak zorunda olan
kadınların kayıt altına alınması bu sayede sağlanmış olacaktır.
Yine yapacağımız düzenlemeyle, geçici çalışanların yeni
işe alınanlarına göre sadece dörtte 1’i olmasına özen gösterilecek, aynı iş
yerinde daimî çalışanların geçici çalışanlar olması için ayrılmasıyla ilgili en
az altı ay geçtikten sonra kendi iş yerinde kabul edilmesi güvence altına
alınacaktır. Eğer geçici çalışma süresi dolmuşsa, geçici çalışma süresi dolduğu
hâlde işveren işçiyle bu anlamda çalışmaya devam ediyorsa artık bunun geçici
değil, daimî işçi statüsüne alınması da yine aynı kanunla güvence altına
alınacaktır. Uzaktan çalışma ve geçici çalışma sistemi içinde yer almak
isteyenlerin bu özel istihdam bürolarıyla çalışacağı ve bunların da altı ay ile
sekiz ay arasında sınırlı kalacağı ifade ediliyor.
Saygıdeğer milletvekilleri, bugün bu öneriyi veren
HDP’nin, uluslararası hak ihlalleri izleme raporu kayıtlarına da giren PKK
tarafından kaçırılan 2 binden fazla kişi -yaklaşık bunun yüzde 30’unun kız
çocuğu olduğu dikkate alınırsa- hakkında da bir şeyler yapmasını ve özellikle
“Diyarbakır Anneleri” diye bilinen 350 çocuğun -88’i kız çocuğu, 18 yaş altı
kız çocuğu- anneleri için de bir şeyler yapmasını ve onların yalvarmalarını,
göz yaşlarını dindirmeleri amacıyla da eyleme geçmelerini arzu ederim. (AK
PARTİ sıralarından alkışlar) Belki onlardan birileri; belki Berivanlar, belki
Berfinler, belki Mizginler, belki Ayşeler, belki Fatmalar, biz bugün özel
istihdam bürolarıyla ilgili konuşurken onlardan her birisi belki bu özel
istihdam bürolarının sahibi olacaktı. Ya da belki Berivan doktor olup bu ülkeye
faydalı olacaktı. Ya da belki Mizgin iyi bir balerin olup Türkiye'nin adını
başka yerlerde daha güçlü bir ses olmasını sağlayacaktı. Ya da belki bir Mizgin
gerçekten sevinç olup -adının anlamı gibi-
bu ülkede yeni çığırlar açılmasını sağlayacak, NASA’da iyi bir astronot olacaktı.
O yüzden biz sadece zarflarla ilgilenmeyelim, biraz içindekilerle de
ilgilenelim. 
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Taşkesenlioğlu.
Öneriyi
oylarınıza sunuyorum…
İDRİS
BALUKEN (Diyarbakır) – Karar yeter sayısı istiyoruz.
BAŞKAN
– Karar yeter sayısı talebi vardır. Oylamada karar yeter sayısını arayacağım. 
Öneriyi
kabul edenler… Etmeyenler… Öneri kabul edilmemiştir, karar yeter sayısı vardır.
Cumhuriyet
Halk Partisi Grubunun, İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
2.- CHP Grubunun, Manisa Milletvekili Özgür Özel ve 24
milletvekili tarafından, Sultanahmet Meydanı’nda gerçekleşen terör saldırısının
tüm yönleriyle araştırılarak alınması gereken önlemlerin belirlenmesi amacıyla
13/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 18 Şubat 2016 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
 Sayı: 96  18/02/2016
Türkiye Büyük Millet Meclisi Başkanlığına
Danışma
Kurulu, 18/02/2016 Perşembe günü (bugün) toplanamadığından, grubumuzun
aşağıdaki önerisinin, İç Tüzük’ün 19’uncu maddesi gereğince Genel Kurulun
onayına sunulmasını saygılarımla arz ederim.
 Özgür
Özel
 Manisa
 Grup
Başkan Vekili
Öneri:
Manisa
Milletvekili Özgür Özel ve 24 milletvekilince Sultanahmet Meydanı’nda
gerçekleşen terör saldırısının tüm yönleriyle araştırılarak alınması gereken
önlemlerin belirlenmesi amacıyla 13/01/2016 tarihinde Türkiye Büyük Millet
Meclisi Başkanlığına verilmiş olan Meclis araştırma önergesinin (214 sıra
no.lu), Genel Kurulun bilgisine sunulmak üzere bekleyen diğer önergelerin önüne
alınarak 18/02/2016 Perşembe günlü birleşimde sunuşlarda okunması ve
görüşmelerinin aynı tarihli birleşiminde yapılması önerilmiştir.
BAŞKAN
– Cumhuriyet Halk Partisi Grubu önerisinin lehinde ve aleyhinde olmak üzere
ikişer sayın milletvekiline söz vereceğim.
Lehinde
Özgür Özel, Manisa Milletvekili.
Buyurun
Sayın Özel. (CHP sıralarından alkışlar) 
ÖZGÜR
ÖZEL (Manisa) – Sayın Başkan, değerli milletvekilleri; hepinizi şahsım ve
grubum adına saygıyla selamlarım. 
Dün
akşam o acı dakikaları hep beraber yaşadık. Bir kez daha hem dün hayatını
kaybedenleri hem bugün Diyarbakır’da hayatını kaybedenleri rahmetle anıyoruz;
ailelerine başsağlığı diliyoruz, sabır diliyoruz; yaralılarımıza acil şifalar
diliyoruz.
Dört
ay içinde Ankara’da, ülkenin kalbinde bu ikinci büyük saldırı. Dünyanın
neresinde olursa olsun bu, o saldırının gerçekleştiği şehir ve o saldırının
gerçekleştiği ülke dışında, bütün dünya kamuoyu tarafından orasıyla ilgili bir
algı yerleştiren ve oradaki güvenlik, istihbarat, devletin egemenliği, terör
örgütlerinin oradaki eylemleri ve terör örgütlerinin oradaki etkinliği hakkında
fikir veren bir saldırıdır.
Maalesef,
Ankara’da, egemenliğimizin en kuvvetle temsil edildiği, Türkiye'nin dört bir
yanından seçilerek gelen milletvekillerinin görev yaptığı Türkiye Büyük Millet
Meclisine yürüme mesafesinde bir yerde böyle büyük bir saldırıyla karşılaştık.
Sadece Ankara’da değil, 5 Haziran günü Diyarbakır’da yapılan ve 5 kişinin
ölümüyle sonuçlanan, 20 Temmuz Suruç’ta 34 gencin hayatına mal olan; 10 Ekimde
Ankara’da 103 gencin, 103 evladımızın, 103 yurttaşımızın hayatını kaybetmesine
sebep olan… 12 Ocakta Sultanahmet’te misafirlerimiz, Türkiye’de turist olarak
bulunan, Türkiye'nin güzelliklerine şahit olmak, gittiğinde belki Türkiye'nin
turizm elçisi olması için burada ağırlamamız gereken 11 kişi hayatını kaybetti;
misafirlerimizin de yaşamlarına sahip çıkamadık. Ve dün “ikinci Ankara
saldırısı” olarak tarihe geçen bu saldırıda 28 vatandaşımız hayatını kaybetti.
7 Haziran gününden bugüne 300 güvenlik görevlisi hayatını kaybetti. Ülkenin acı
düşmeyen, yürekleri parça parça olmayan hiçbir şehri, hiçbir vatandaşı kalmadı.
Türkiye'nin
dört bir yanında analar ağlıyor, gençler ölüyor; bizler lanetliyoruz,
kınıyoruz, üzülüyoruz ama Türkiye’de hayat devam ediyor ve maalesef ölümler
normalleşiyor, kınamaktan başka hiçbir şey yapmıyoruz. 
Cumhuriyet
Halk Partisi dün olayı duyduğu andan itibaren hem Parlamentodaki ilgili
komisyonlardaki arkadaşlarımız hem de grup içi komisyonlarımız
kendiliklerinden, bizlerle koordine kurarak önce olay yerine gittiler.
Ardından, hastanelerdeydi hekim kökenli arkadaşlarımız, hekimlerimiz yaralıları
ziyaret ettiler. Ardından, lojmanların olduğu bölgede tek tek ailelerle temas
ettiler. Ve Adli Tıbbın önünde, bahçesinde, hayatını kaybetmiş, maalesef,
hayatını kaybettiğini bildikleri ama hangi cesedin, hangi cenazenin, hangi
naaşın kendilerine ait olduğunu bilmeyen acılı ailelerin acılarını paylaşmaya,
onları dinlemeye gittiler. Burada pek çok arkadaşımız var, pek çoğu Sayın Genel
Başkanımızla birlikte taziyelerde ve olayı yerinde incelemeye devam ediyor.
Gelen bütün bilgiler şu… Ailelerin ortak söylediği bir tek söz var, diyorlar
ki: “Lütfen, artık terörü kınamayı bırakın, bir şeyler yapın, engel olun. Biz
yandık, bundan sonra kimse yanmasın.” 
Değerli
arkadaşlar, dün bu terörü hep birlikte kınadık. Duygusal anlar yaşandı. Gayret
gösterdik, samimiyetle gayret gösterdik. Keşke Parlamentoda 4 parti birden aynı
metnin üzerinde birleşebilseydik. Bunu samimiyetle istedik, olmasını da çok
isterdik. 3 parti bu konuda bir metin üzerinde anlaştı, yayınladık. Ayrıca, bir
diğer, imza koyamayan parti, saldırıyı kınadığını ancak metin mutabakatı
sağlayamadığını söyledi. Bize, Parlamentoya aslında bu noktada bir tecrit, bir
ayrıştırma değil kapsayıcılık düşer. Bir gün bu ülkede, hep birlikte, terör
örgütünü, terörü, nereden gelirse gelsin, kim olursa olsun, menşeine, kökenine,
aracına bakmadan hepimizin birden kınayabileceği, ortaklaşabileceği metinleri
mutlaka sağlamalıyız, altında birleşmeliyiz. Terörle mücadele için Cumhuriyet
Halk Partisi, geçmişte, AKP ve HDP gruplarına “Bakın, Hükûmet odaklı bir çözüm
öneriyorsunuz, doğru değil.” derken bunu söylüyordu. “Bu Parlamento çatısı
esastır.” derken bunu söylüyorduk. 4 parti birlikte olabileceğimiz bir yerde
birleşmezsek eğer, hiçbir zaman bu birlikteliğin kalıcı olmayacağını ve gerçek
anlamda çözüm üretmeyeceğini söylerken bunu söylüyorduk. Maalesef haklı
çıkmanın utancı, sıkıntısı içindeyiz. Buna bu Parlamento bir çözüm bulmalıdır. 
Ancak
patlamayla ilgili şunu söylemem gerekir: Patlama olduğu anda Hükûmetin tavrı
“Bir ses geldi, bakacağız.” dediler, “Bir terör örgütünün yaptığını
düşünüyoruz.” dediler, “Saldırı Türkiye’ye yapılmış bir saldırıdır.” dediler. 
ERKAN
AKÇAY (Manisa) – “Çok iyi planlanmış.” dediler.
ÖZGÜR
ÖZEL (Devamla) – Bu açıklamaları daha öncekilerden ayırabilecek bir açıklama
değil. Bu, çaresizlik; bu, yönetememe; bu, teslimiyet; bu, âcizlik durumunun
tescilidir. Ardından “Bir şey yapmanız lazım.” dendiğinde ilk akla geleni hemen
yaptılar. 
HALİS
DALKILIÇ (İstanbul) – Acının ve terörün üzerinden siyaset yapılmaz. Buradan
siyaset üretilmez.
ÖZGÜR
ÖZEL (Devamla) – Cezasızlık ve bedel ödememe hâlinin sonucunda ilk refleks,
yayın yasağı koymak oldu. Bugüne kadar RTÜK ve sulh ceza mahkemelerinin yayın
yasakları, maalesef, basının haber almasını engellemek ve bu kararın sonucunda
bir karartmaya hizmet etmek dışında hiçbir işe yaramadı; yarasaydı
Diyarbakır’daki yayın yasağı Suruç’a, Suruç’taki yayın yasağı Ankara’ya,
Ankara’daki yayın yasağı Sultanahmet’e, oradaki buna fayda ederdi. Böyle bir
şey yok. Neyi yayınlayacaksınız? 
HASAN
BASRİ KURT (Samsun) – Günah çıkarma!
ÖZGÜR
ÖZEL (Devamla) – Ama şunu bilin: Hükûmetin ilk verdiği tepki “Dün gece oturduk
Cumhurbaşkanımızla, güvenlik bürokrasisiyle toplandık, altı saat içinde
failleri bulduk.” Çok güzel, bunu bir gece önce beklerdik. Altı saat içinde
belirlemek değil, altı saat önce bu saldırıdan haberdar olmak, ana kuzularını,
o evlatları akşam evlerine sağ salim ulaştırmak devletin görevidir, Hükûmetin
görevidir. (CHP sıralarından alkışlar) 
Hep
birlikte kınayabiliriz ama şundan lütfen uzak durunuz: Bir hesap vermeme, bir
sorumsuzluk, bir “Ne olursa olsun, fatura bize kesilmiyor.” hâli var ki, bu, en
tehlikelisi; Türkiye için de tehlikelidir, bizatihi iktidarın kendisi için de
son derece tehlikelidir. 
Bir
bakıyorsunuz, dünyanın sayılı büyük iş kazalarından bir tanesi oluyor, Soma
katliamından sonra gensoru veriliyor, Bakan orada duruyor, dimdik arkasında
duruyorsunuz; aferin! Afşin Elbistan’da aynısını yaptınız, diğer kazalarda
yaptınız. Ülkenin elektrik teknisyenleri göz önünde su bisikletinin üzerinde
donarak ölüyorlar, yalvararak ölüyorlar; sorumlular duruyor. Doğuda,
güneydoğuda yatılı Kur’an kurslarından bir tanesinde yangın çıkıyor, çocuklar
ölüyor; sorumluları hesap vermiyor. 
ABDULLAH
BAŞCI (İstanbul) – Sizler de destek veriyorsunuz.
ÖZGÜR
ÖZEL (Devamla) – Ne olursa olsun, biraz önce saydığım, 7 Hazirandan bugüne
kadar yaşanan her şeyin sonunda iktidarın bir tam sorumsuzluk ve hesap vermeme
hâli var. Başka bir şey daha var arkadaşlar: 7 Haziran gecesi, Cumhurbaşkanının
danışmanı, şimdi yine milletvekiliniz Burhan Kuzu, çağırın, gelsin açıklasın,
ne demek kardeşim “Seçmen kaosu seçti.”? O “tweet”i bir bize anlatması lazım
Burhan Kuzu’nun. 
GÖKCEN
ÖZDOĞAN ENÇ (Antalya) – Hüseyin Avni’nin “tweet”lerini açıklasana.
ÖZGÜR
ÖZEL (Devamla) – Sayın Müezzinoğlu, Sağlık Bakanı, Bursa’da çıkacaksın ve Suruç
katliamının üzerine diyeceksin ki: “Başkan seçseydik bunlar olmazdı.” Gelsin,
anlatsın Sayın Müezzinoğlu, ne demek yahu, ne demek, gözünü seveyim?
GÖKCEN
ÖZDOĞAN ENÇ (Antalya) – Hüseyin Avni’nin “tweet”lerini de açıkla, Sayın Başkan.
ÖZGÜR
ÖZEL (Devamla) – Altta Dağlıca katliamının haberi akacak, üzerine böyle büyük
bir kibirle diyeceksin ki: “400 vekil alınsaydı bunlar olmazdı.” 
Arkadaşlar,
bu işlere siz tepki göstereceksiniz. Bu sıraların gösterdiği tepkiler bu işlere
engel olmuyor. Hatta bu kaosu yaratmak isteyenlerin o tepkilerden beslendiğini
de söyleyenler var. Ve günü geldiğinde sizin yerinize manşet atan, günü
geldiğinde hakaret eden, günü geldiğinde küfreden, başyazarı için “Keşke naaşı
burada olsaydı da Türkiye yolunda sohbet etseydik.” dediği Cumhurbaşkanının
gazetesi bakın ne diyor? “Ya başkanlık ya kaos.” Buna tepkiyi siz
göstermezseniz bugün burada attığınız imza belki sizin içinizi tatmin edebilir,
bireysel olarak bir şey demem grup başkan vekiline ama bu bir karartma; bu,
sorumluluktan kaçma. Bizim attığımız imzayla ortaklaşarak sorumluluktan
kaçamazsınız. Hükûmetsiniz, hesap vereceksiniz!
Saygılar
sunuyorum. (CHP sıralarından alkışlar) 
BAŞKAN
– Teşekkür ederim Sayın Özel.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, dinliyorum. 
MEHMET
NACİ BOSTANCI (Amasya) – Sayın konuşmacı “Sorumsuz bir iktidarın arkasında
sapasağlam duruyorsunuz, aferin.” diyerek grubumuza tahkirde bulunmuştur.
BAŞKAN
– Buyurun Sayın Bostancı, 69’uncu madde çerçevesinde size söz veriyorum.
NURETTİN
DEMİR (Muğla) – Hükûmet nerede?
AKIN
ÜSTÜNDAĞ (Muğla) – Hükûmet nerede? Hükûmetin cevap vermesi lazım.
ALİ
ŞEKER (İstanbul) – Hükûmet nerede?
V.- SATAŞMALARA İLİŞKİN KONUŞMALAR (Devam)
3.- Amasya Milletvekili Mehmet Naci Bostancı’nın,
Manisa Milletvekili Özgür Özel’in CHP grup önerisi üzerinde yaptığı konuşması
sırasında AK PARTİ Grubuna sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; Özgür Bey çeşitli
olaylardan bahsetti, kazalardan bahsetti ve nihai olarak Ankara’daki terör
saldırısından. Buna ilişkin de iktidarın sorumluluğunu ve bu çerçevede bu
sorumluluğun yerine getirilmesini talep etti. İktidar sorumluluğunu yerine
getiriyor. Bunu derken kastınız eğer iktidarın çekip gitmesiyse bunun için
zaten terör saldırısını beklemeye gerek yok, CHP Grubu her vakit iktidarın
gitmesi gerektiğini söylüyor, şimdi de bu vesileyle söylemiş olursunuz.
Özgür
Bey, daha önce saymış olduğunuz olaylar, kazalara ilişkin bir hukuk devleti
olarak Türkiye'de takibatlar yapılıyor; incelemeler, araştırmalar yapılıyor,
mahkemeler açılıyor. Bütün bunlardan haberdar olmalısınız. Elbette bütün bunlar
yapılırken iktidar da bu çerçevede kendi üzerine düşen sorumluluğu yerine
getiriyor. Dün müessif bir hadise yaşandı. Bu sabah yine bir terör saldırısı
neticesinde 6 askerimiz hayatını kaybetti, şehit oldu. Ben de başsağlığı
diliyorum. 
ALİ
ŞEKER (İstanbul) – 8 olmuş.
MEHMET
NACİ BOSTANCI (Devamla) – Şimdi, bu terör saldırısı olmuş, dün yaşandı, bu
sabah yaşandı. Türkiye büyük bir terörist saldırıyla karşı karşıya. 1970’li
yıllardan bu yana esasen biz bunları yaşıyoruz. Farklı iktidarlar geldi geçti.
Sadece biz de değil, Avrupa da yaşıyor, Amerika’ya kadar yaşıyor. Sizin…
CEYHUN
İRGİL (Bursa) – Nasıl normalleştiriyorsunuz bunu?
MEHMET
NACİ BOSTANCI (Devamla) – Siyasetçiyle, gündelik, böyle sinekten yağ çıkarmaya
çalışan siyasetçi ile devlet adamı arasındaki fark şudur. 
CEYHUN
İRGİL (Bursa) – Nedir?
MEHMET
NACİ BOSTANCI (Devamla) – Bizi eleştirebilirsiniz elbette, bunu da her vakit
yapıyorsunuz ama öyle zamanlar vardır ki orada devlet adamlığı çerçevesinde
milletin ortak acısını paylaşan ve burada siyasi spekülasyona gitmeyen bir
tavır gerekir. 
CEYHUN
İRGİL (Bursa) – Sayın Başkan, 30 kişi ölmüş “Ne var bunda?”ya mı
getiriyorsunuz?
MEHMET
NACİ BOSTANCI (Devamla) – Bu konuşmanızda bu eksikti. Bunu üzülerek
belirtiyorum.
Saygılar
sunuyorum. (AK PARTİ sıralarından alkışlar) 
BAŞKAN
– Teşekkür ederim Sayın Bostancı. 
CEYHUN
İRGİL (Bursa) – Bir tane milletvekiliniz de gitsin Adli Tıpta olanlara
başsağlığı dilesin. 
MİHRİMAH
BELMA SATIR (İstanbul) – Gitmediğimizi nereden biliyorsunuz?
CEYHUN
İRGİL (Bursa) – Biz oradaydık, ben oradaydım. 
GÖKCEN
ÖZDOĞAN ENÇ (Antalya) – Ya, gitmediğimizi nereden biliyorsunuz?
CEYHUN
İRGİL (Bursa) – Biliyorum, oradaydım. 
GÖKCEN
ÖZDOĞAN ENÇ (Antalya) – Ben de oradan geliyorum, hayret bir şey ya! 
ÖZGÜR
ÖZEL (Manisa) – Sayın Başkanım…
BAŞKAN
– Sayın Özel…
ÖZGÜR
ÖZEL (Manisa) – Sayın Bostancı’nın konuşmak üzerine kurduğu ve eleştiri yaptığı
süreçte tavrımızı, muhalefet biçimimizi “sinekten yağ çıkaran” şeklinde
eleştirmesi sataşma niteliğindedir. Cevap vermek istiyorum. 
BAŞKAN
– Buyurun Sayın Özel, size de 69’uncu madde çerçevesinde söz veriyorum. 
(AK
PARTİ ve CHP sıraları arasında karşılıklı laf atmalar) 
BAŞKAN
– Sayın milletvekilleri, lütfen efendim… Sayın milletvekilleri…
Buyurun
Sayın Özel.
4.- Manisa Milletvekili Özgür Özel’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; şimdi, Cumhuriyet Halk
Partisi olarak bir şeyden bahsediyoruz, diyoruz ki hesap vermelisiniz, diyoruz
ki sorumluluk içinde davranmalısınız. 
Sayın
Adalet ve Kalkınma Partisi Grup Başkan Vekili, gözünüzün içine bakarak
söylüyorum, gözünüzün içine bakarak: Dünyanın neresinde beş altı ay içerisinde,
2 tanesi ülkenin başkentinde olmak üzere, canlı bomba eylemleri sonucunda,
patlamaların sonucunda bu kadar insan ölse ve burada, hangi ülkede bunların
karşısında siyasetçilerin hesap vermeme, sorumluluk almama, istifa
mekanizmasını işletmeme, kendileri bundan geri duruyorlarsa partileri
tarafından azledilmeme durumları ortaya çıkabilir? Siz, Türkiye dışında bunun
bir örneği varsa gelin, burada paylaşın. Yok. Şuna inandığınıza eminim:
“Sorumlular hesap versin.” Eğer buna inanıyorsanız ve diyorsanız ki: “Bu
yaşananların sorumlusu iktidar değil, ana muhalefet olarak sorumluluk sizde.”
Ben size söz veriyorum, ben istifa edeceğim. (CHP sıralarından alkışlar) 
Gelin,
burada Hükûmet sorumluluğunu konuşun, deyin ki: “Bunlar yaşanırken güvenlik
bürokrasisi bundan sorumlu değildir, istihbarat bürokrasisi bundan sorumlu
değildir, siyasiler bundan sorumlu değildir.” 
Bakın,
eğri oturalım, doğru konuşalım. Suruç, Ankara ve bugün geldiğimiz nokta burada.
Eğer hâlâ daha o İçişleri Bakanı orada oturacaksa, yerinde oturacaksa; olaydan
altı saat geçtikten sonra “Ankara’da yaşanan terör saldırısını şiddetle
kınıyorum.” Diyorsa, bu adam bu göreve devam ederse bu ülkede daha çok bombalar
patlar, biz daha çok bedeller öderiz. 
Sadece
“tweet”le kınayan, görevini yapmayan İçişleri Bakanını kınıyoruz, istifaya
davet ediyoruz. (CHP sıralarından alkışlar)
BAŞKAN
– Teşekkür ederim Sayın Özel.
MEHMET
NACİ BOSTANCI (Amasya) – Türkiye teröre karşı kararlı bir mücadele veriyor.
İktidar da bu doğrultuda üzerine düşen bütün görevleri yerine getiriyor. 
ALİ
ŞEKER (İstanbul) – Beceremiyorsunuz, beceremiyorsunuz.
MEHMET
NACİ BOSTANCI (Amasya) – Böyle ucuz, polemikçi siyasi değerlendirmeler
kesinlikle bizim yaşadığımız şartlara uymuyor. 
Bizim
ana muhalefet partisinden beklediğimiz böyle polemikçi bir dille konuşmak
değil, terör karşısında açık bir tavır almak ve “Buradan iktidara ne
söyleyebilirim?” fırsatçılığı yapmamaktır. 
ÖZGÜR
ÖZEL (Manisa) – Polemik o değil, budur polemik!
BAŞKAN
– Teşekkür ederim Sayın Bostancı.
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Manisa Milletvekili Özgür Özel ve 24
milletvekili tarafından, Sultanahmet Meydanı’nda gerçekleşen terör saldırısının
tüm yönleriyle araştırılarak alınması gereken önlemlerin belirlenmesi amacıyla
13/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 18 Şubat 2016 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu önerisi hakkında ikinci konuşmacı Ruhi Ersoy,
Osmaniye Milletvekili.
Buyurun
Sayın Ersoy. (MHP sıralarından alkışlar)
RUHİ
ERSOY (Osmaniye) – Sayın Başkan, değerli milletvekilleri; Milliyetçi Hareket
Partisi Grubu adına yüce heyetinizi saygıyla selamlıyorum.
Terörle
yatıp terörle kalkmadığımız ve kan akmayan bir günü hasretle bekliyoruz, o
günler acaba gelir mi diyoruz. Yeni gelecek günler cemrenin düşmesiyle birlikte
havayı güzelleştirebilir mi, bahar güzel gelir mi Ankara’ya acaba diye
düşünüyoruz, Türkiye’ye acaba diye düşünüyoruz. Ama baharın çok daha kanlı
geçeceğinin tehditlerini yollayanlara ve huzursuz bir Türkiye için yanıp
tutuşanlara da buradan lanet ediyor, lanet etmenin ve kınamanın ötesinde de
üzerinde sorumluluğu olanların, siyaseten yapması gereken işleri sağlıklı bir
şekilde, devlet adamı gibi yapması gerekenlerin görevlerini hakkıyla yerine
getirmeleri gerektiği hususunda da hatırlatma yapmak istiyoruz.
Dün
akşam bu yüce mabet içerisinde mesai esnasındayken sarsıldık, duymadık,
sarsıldık, hissettik, hemdert olduk. Bizim kültürümüzde empati değil, hemdert
olmak vardır. Empatide mış gibi yapmak vardır ama hemdert olmak yaşamak ve
hissetmektir. Biz dertleri, bu topraklarda yaşayanlar olarak birbiriyle
dertleşmeyi hemdert olarak düşünürüz. İşte, o kapsamda, bu sarsıntıyı hisseden
Ankara Milletvekilimiz Erkan Haberal Bey derhâl Başkent Üniversitesi
Hastanesini teyakkuza geçirerek hastanede olası yardımlar için diğer
birimlerinden takviye hekimleri ve teknik tertibatları aldırmak için bölgeye
gitti. Şimdi de yine heyetimiz gerek hasta ziyaretleri gerekse ilgili resmî
çalışmaları takiple görevliler ve bir başka heyetimiz de şehit cenazesinde.
“Milliyetçi Hareket Partisi Grubu neden bugün daha az?” diye konuşulup
düşünüldüğünde bu görevlerle meşgul olduğunu bu vesileyle hatırlatmak isterim.
Şimdi,
değerli milletvekilleri, değerli yüce Türk milleti; bugün tartıştığımız bu konu
“Bir adım sonra nereye gidecek?” ve “Ne olacak?” sorularını da beraberinde
getiriyor. Burada memleketin maceraya hiçbir şekilde sürüklenmemesi gerektiğini
uyaran bir Milliyetçi Hareket Partisi var, hangi olayı ne zaman yapmanız
gerektiği konusunda da sürekli üzerine düşen sorumluluğu hatırlatan bir
Milliyetçi Hareket Partisi Grubu var. Düne kadar yapılması gereken sınır ötesi
operasyonlara sonuna kadar destek veren, özellikle Ekim 2008, Ağustos 2011 ve
Haziran 2015’te terörle mücadele konusunda, sınır ötesi harekâtlar konusunda
iktidarı uyaran ve gerekirse Kandil’e Türk Bayrağı’nın dikilmesi gerektiğini
söyleyen Milliyetçi Hareket Partisi lideri Sayın Devlet Bahçeli Bey, bugün
itibarıyla Birleşik Arap Emirlikleri ve arka planında sınırlı sayıda bir
ülkeyle Suriye müdahalesinin başımıza nasıl bir iş öreceğinin uyarılarını
yapmakta ve bu meselenin sadece ve sadece bölgedeki PKK, PYD ve YPG güçleriyle
sınırlı kalmayarak başka bir savaşa yani Medvedev’in ifadesiyle üçüncü dünya
savaşına doğru bizi götürebilecek birtakım olayları getirebileceğini
söylemekte. 
Elbette
ki devlet aklı bütün bunların hepsini düşünüyordur, biz düşündüğüne inanmak istiyoruz
en azından ama beraberinde, terörle mücadele konsepti konusunda müzakereyi
yapanlarla bugün mücadeleyi yapan aktörlerin de aynı aktörler olduğunu görmek,
doğrusu bizi düşündürüyor. Dün akşam, olaylar esnasında Sayın Efkan Ala “Bu
akşam Ankara’da yaşanan terör saldırılarını şiddetle kınıyorum. Bu, ülkemize
yapılan bir terör saldırısıdır.” diyor. Evet, doğrudur ama malumun ilamı
konusunda, bir sorunu çözme makamında olan bir insan bari sussa ve bunları hiç
konuşmasa. 
Bir
zihin bulanıklığı gözüküyor sayın milletvekilleri. Bu zihin bulanıklığının,
tepeden tırnağa, mücadele noktasında netleşmesi gerekiyor. Yani Londra’dan
Mardin hattına yeni bir açılım süreciyle pazarlık aşamalarına mı gidiliyor,
yeni tehditlere karşı taviz mi verilecek? Buradaki siyasetimizi, biz, eğer
sıcak-soğuk ikilemindeki gibi ani geçişlerle, hem dış politik gelişmeleri hem
terörle mücadelemizi ani geçişler üzerinden yaparsak gerek kamuoyunun gerekse
güvenlik güçlerinin motivasyonunu bozarız. Buradaki tutumu, Dostoyevski’nin
“Suç ve ceza” romanında Raskolnikov karakteri vardır; Oradaki çifte şahsiyetin
tutum ve davranışı gibi siyasetin iç ve dış politikalardaki tutumu, birbiri
arasında, çelişkilerle dolu.
Yani,
bunu, çoğu zaman çoğu milletvekili, Adalet ve Kalkınma Partisinin çeşitli
dönemlerde yaptıkları ile uyguladıkları arasındaki tezatlıkları ifade etti.
Salih Müslim’i getirdiniz, burada misafir ettiniz; PYD’yi meşru, hukuki bir
siyasi parti gibi görmeye çalıştınız. Buradan giden Salih Müslim, verdiği bir
röportajda “Bana çok güzel muameleler yapıldı, Türk devletine teşekkür
ediyorum. Biz Kürdistan’ı Türklerle beraber kuracağız.” söylemlerini
geliştirdi. Bunlar çok yakında oldu, çok, daha dün denilecek günlerde oldu. PYD
ve YPG sıfatlı PKK’lı teröristleri tedavi ettik. İnsan olarak biz, cephede
düşman askerine dahi yardım ederiz ama buradaki uygulamaların arka planı,
terörü ve teröristi güçlendirecek siyasal zafiyetlerse buna da çok ciddi
anlamda dikkat etmek gerekiyor. 
Şimdi,
burada, son tahlilde hatırlatılması ve uyarılması gereken bir husus var.
İktidarda çok nobran bir milliyetçi söylem görüyoruz. Bakın, milliyetçi bir
partinin, milliyetçi, ülkücü geleneğinden yetişmiş bir insan olarak söylüyorum:
İktidardaki nobran milliyetçi dilin tehditleri etnik fitne terörünü tetikleyecek
noktaya doğru gitmektedir. Kastettiğimiz şudur: Sağlıklı milliyetçiliğin temeli
kültüre dayandığı için, bu, bir medeniyet tasavvuru olarak olur; etnisiteyi,
etnik kimlikleri, etnik kimliklerin siyasallaşmasını ve ırkçılığı reddeder,
sağlıklı olan budur. Diğer tarafta, sağlıklı milliyetçilik demokrasiye ve halka
dayandığı için totaliter sistemleri, otoriter sistemleri reddeder. 
Bugünkü
uygulamalarla vatan, millet, bayrak, heyecan, coşku ve beraberinde “Haydi
çocuklar!” diyerek, bu patlamaları dahi siyasal malzemeye dönüştürerek “Biz
PYD’ye, PKK’ya, YPG’ye haddini bildireceğiz, Suriye’ye gireceğiz bu yüzden.”
diyerek kamuoyu oluşturma gerekçesine referans yaparsanız bu memleketi bir
üçüncü dünya savaşının eşiğine getirirsiniz. Bu konuda da Milliyetçi Hareket Partisi yüksek
bir sesle zatıalilerini, devletlülerini ve yüce heyeti uyarmakla meşgul.
Bir başka ayrımcılık: Milliyetçi düşüncede din bir bütün
olarak algılanır ve dinin içerisindeki mezhep ayrımları hiçbir zaman hesaba
katılmaz. Sünni taraftarı olup Alevi karşıtlığının veyahut da mezhep
taraftarlığının bir siyasi partinin ideolojisi hâline dönüştürülmesine asla
müsaade edilmez ama bu konuda siyasi partilerin referans noktalarını ifade
ederken, olayları tasvir ederken “Şu kadar Sünni vatandaş öldürüldü.” veyahut
da “Şu kadar şu oldu.” “Falanca partinin genel başkanı Alevi değil mi?” gibi
söylemler çok büyük tehlikeyi de beraberinde getiriyor.
Şimdi, üçüncü dünya savaş senaryoları kuranlar ve
100’üncü yılını, 100 yaşını yaşayan yeni Sykes-Picotların cetvellerle harita
çizme sevdalıları bu konuları çok şiddetli bir şekilde kaşımaya ve tahrik
etmeye başlıyor. 
İşte bu kapsamda hepimize düşen vazife: Hepimiz bu
kapsamda tutum ve davranışlarımızı belirlerken yarınımıza, çocuklarımıza olan
sorumluluğumuzu hesaba katarak ifade etmek zorundayız. Bir kere parti
içerisindeki ayrışmalar, düşünceler, farklılıklar, bunların hepsi kendi
içerisinde tartışılmalı, zenginlik olarak görülebilmeli. İktidar partisi olarak
size bu ifadelerimi söylüyorum: Millî bekayla ve mücadeleyle ilgili konuda
terörle mücadele etme kararlılığında olan insanları görevlere getirin ve milletin ve güvenlik güçlerinin
bir daha zaafa dönüşecek hareketlerin içerisine asla girmeme konusunda lütfen
kararlı olun. Yani, artık biz şunları duymak istemiyoruz: “Ey Fransa, senin
Paris’inde bu bomba patlarken senin istihbaratın ne yapıyordu?” diye konuşan
bir devlet büyüğü, bugün itibarıyla bize de… “Bizim istihbarat kaynaklarımız
acaba parti içi problemleri normalleştirmek için mi meşgullerdi? Devletin
mahallesinde bu bombalar patlarken, bugün İdil’de bu çocuklar can verirken, kan
dökerken neredeydi bu devletiali?” diyoruz ve devletialiyi devlet gibi milletle
bütünleşerek mücadele etmeye davet ediyor ve bunu da Milliyetçi Hareket Partisi Grubu
olarak çok yakın takip ettiğimizi ve sahada dinamik bir siyasetle Milliyetçi
Hareket Partisinin, canlı ve gür biçimde takipçiniz, tavsiyeciniz ve bu konuda
gördüğü hataların uyarıcısı olduğunu ifade ediyor -yüce Meclisimizi- vatanın
birliği ve bütünlüğü, devletin bekası noktasında hizmetlerinizin hayırlara
vesile olmasını diliyor, huzurunuzdan saygıyla ayrılıyorum efendim. (MHP
sıralarından alkışlar)
BAŞKAN
– Teşekkür ederim Sayın Ersoy. 
Cumhuriyet
Halk Partisi Grubu önerisinin lehinde Erol Dora, Mardin Milletvekili. 
Buyurun
Sayın Dora. (HDP sıralarından alkışlar) 
EROL
DORA (Mardin) – Sayın Başkan, değerli milletvekilleri; Cumhuriyet Halk
Partisinin vermiş olduğu Reyhanlı, Diyarbakır, Suruç, Ankara, Sultanahmet
katliamları ve benzeri yöntemlerle gerçekleştirilen saldırıların faillerinin ve
siyasi sorumlularının ortaya çıkarılması, bundan sonra bu tür saldırıların
yaşanmaması için gerekli tedbirlerin alınması amacıyla Meclis araştırması
açılması yönündeki araştırma önergesi üzerine Halkların Demokratik Partisi
adına söz almış buluyorum. Genel Kurulu saygıyla selamlıyorum. 
Sayın
Başkan, değerli milletvekilleri; konuşmama geçmeden önce, dün akşam saatlerinde
Türkiye Büyük Millet Meclisine de çok yakın mesafede meydana gelen, acımasızca
gerçekleştirilen bombalı terör saldırısını kınıyor, saldırıda yaşamını yitiren
yurttaşlarımıza Allah’tan rahmet, yakınlarına başsağlığı diliyorum. Ayrıca,
patlamada yaralanan yurttaşlarımıza acil şifalar diliyorum. 
Değerli
milletvekilleri, 11 Mayıs 2013’te Hatay Reyhanlı’da düzenlenen bombalı saldırılarda
52 kişi yaşamını yitirmiş, 150 insanımız yaralanmıştı. Benzer bir katliam
girişimi, Diyarbakır’da, 7 Haziran 2015 genel seçimleri öncesi partimizin
düzenlediği, Eş Genel Başkanımız Sayın Selahattin Demirtaş’ın konuşmacı olduğu
mitinge yapılan saldırıda yaşanmıştır. 
Yine,
20 Temmuz 2015’te Urfa Suruç ilçesi Amara Kültür Merkezi’nde Kobani’nin inşası
ve yardım faaliyetlerinde bulunmak için Suruç ilçesine gelen Sosyalist Gençlik
Dernekleri Federasyonu, Ezilenlerin Sosyalist Partisi ve Bilim Eğitim Estetik
Kültür Sanat Araştırmaları Vakfı gruplarına, basın açıklaması yapacakları
sırada vahşice bir saldırı düzenlenmiş ve meydana gelen patlamada 32 kişi
yaşamını yitirmiş, 104 kişi yaralanmıştı. 
Sayın
Başkan, değerli milletvekilleri; yine, 10 Ekim 2015 tarihinde KESK, DİSK, Türk
Tabipleri Birliği, TMMOB çağrısıyla çok sayıda sivil toplum örgütü, siyasi
parti ve yurttaşın katılımıyla emek, demokrasi ve barış mitingi yapılmak
istenmiştir. Miting tertip komitesi Ankara Valiliğine başvurarak gerekli izinleri
almış ve mitingin ne şekilde yapılacağını da valiliğe bildirmiştir. Buna göre,
Ankara ve Ankara dışından katılacak göstericiler merkez tren garı önünde
toplanıp kortej oluşturacak ve saat onda Sıhhiye Meydanı’na doğru yürüyüşe
geçeceklerdi. Göstericilerin tamamı Sıhhiye Meydanı’na vardığında da miting
başlayacaktı. 
Değerli
milletvekilleri, 10 Ekim 2015 Ankara emek, demokrasi ve barış mitinginde yaşam
hakkı ve toplanma özgürlüğü ağır bir şekilde ihlal edilmiştir. Bilindiği gibi,
Avrupa İnsan Hakları Mahkemesine göre devletlerin iki tür yükümlülüğü vardır,
bunlar negatif yükümlülük ve pozitif yükümlülük olarak belirtilmektedir.
Negatif yükümlülük, ihlal etmeme yükümlülüğüdür yani yapılacak gösteri ve
yürüyüşlere müdahale etmemektir, onların özgürlük içerisinde yapılmasını
sağlamaktır. Pozitif yükümlülük ise önlem alma ve koruma tedbirlerini
gerçekleştirmektir. 
Devlet,
yaşam hakkı bakımından gerçekleşen ağır ihlali önleme görevini yapmamıştır.
100’ü aşkın kişinin yaşamını yitirmesine, yüzlerce insanımızın yaralanmasına
neden olan bombaların patlatılmasını kamu görevlileri veya devletin güvenlik ve
istihbarat birimleriyle bağlantılı kişiler yapmamış olsa bile, devletin
güvenlik güçleri pozitif yükümlülüklerini bu vesileyle yerine getirmemiş
olmaktadır.
Devlet,
alması gereken istihbarat önlemlerini almamıştır. Devlet istihbarat bilgilerini
almış ve bu bilgileri önleme mevkisindeki birimlere sunmuş olsa bile, bu
birimler gerektiği gibi görevlerini yapmamışlardır.
Sayın
Başkan, değerli milletvekilleri; aynı tutum toplanma özgürlüğü ve bu konuya
yaklaşım açısından da kendisini göstermektedir. İçişleri ile Adalet
Bakanlıkları, vali ve emniyet müdürlüğü, toplanma özgürlüğünün mitingin
gerçekleştiği mekânla sınırlı olduğunu düşünmektedirler. Hâlbuki 2911 sayılı
Yasa’nın adında bile “Toplantı ve Gösteri Yürüyüşleri Yasası” yazılıdır.
Dolayısıyla, kamu otoritelerinin sorumlulukları, hem genel ilkeler hem de
toplanma özgürlüğünün niteliği bakımından yalnızca miting alanıyla sınırlı
olamaz.
Toplanma
özgürlüğü konusunda pozitif yükümlülükler maalesef yerine getirilmemiştir.
Henüz bilmediğimiz bir güç, yurttaşların toplanma özgürlüğünü şiddet kullanarak
önlemiş ve buna karşın kamu otoritesi, hem yaşam hakkı ihlaline neden olan hem
de toplanma özgürlüğünü engellemeyi amaçlayan eylemi önleyecek yeterli, gerekli
ve etkin önlemleri maalesef almamıştır.
Sayın
Başkan, değerli milletvekilleri; yine 12 Ocak 2015’te Sultanahmet’te 10 kişinin
yaşamını yitirdiği, 15 kişinin yaralandığı başka bir vahşi saldırıya hep
birlikte tanıklık ettik. Hayatını kaybedenlerin biliyorsunuz büyük çoğunluğu
Almanlardı. Türk vatandaşı olmayan bu insanlar maalesef Türkiye'mizi gezmek
için turist olarak bulunan kişilerdi.
Ne
yazık ki Türkiye, artık, gerek kendi yurttaşlarının gerekse ülkeye gelen
turistlerin can güvenliklerinin sağlanamadığı bir ülke imajı yaratmış
bulunmaktadır.
Sayın
Başkan, değerli milletvekilleri; benzer muhtevada katliam ve cinayetlerin
geçmişte sıkça yaşandığı, hâlen de yaşanmaya devam ettiği bir ülke durumuna
gelmiş bulunmaktayız. Devlet yetkililerinin bu saldırı, cinayet ve katliam
girişimleri neticesinde aldıkları tek önlem ise konuya haber yasağı getirmek
biçiminde olmaktadır. Benzer muhtevada gerçekleşen tüm vahşetlere ilişkin
açılmış olan soruşturmalara gizlilik kararı getirilmiş, ancak hiçbir olay
etraflı bir şekilde aydınlatılarak kamuoyuyla paylaşılamamıştır. 
Değerli
milletvekilleri, AKP Hükûmetinin üzerinde konuştuğumuz bu konularla ilgili
problemli ve manidar bir yaklaşımı da söz konusu cinayet, saldırı ve
katliamların Türkiye Büyük Millet Meclisi gibi toplumun siyasi temsilcilerinden
oluşan bir kurum bünyesinde oluşturulacak komisyonlarla araştırılması
taleplerini sürekli bir biçimde engellemiş bulunmasıdır. Hepinizin bildiği
gibi, üzerinde konuştuğumuz önergeye benzer nitelikte Meclis araştırması
talebiyle Meclise verdiğimiz çok sayıda araştırma önergesi bizzat AKP'li
milletvekillerince sürekli reddedilmiştir. Olayın aydınlatılması konusunda
milletvekillerinin bir komisyon kurması AKP tarafından sürekli engellenmiş
bulunmaktadır. 
Sayın
Başkan, değerli milletvekilleri; geldiğimiz noktada Orta Doğu’da yaşanan altüst
oluşlar karşısında Türkiye’nin yürüttüğü dış politikaların, bununla bağlantılı
biçimde güvenlikçi bir eksene çekilen iç politikanın sonuçları her gün daha
somut biçimlerde karşımıza çıkmakta ve can yakmaya maalesef devam etmektedir.
Tabii, bu politikaların en ağır faturasını sivil insanlarımız ödemektedir. Bir
bütün olarak bu yanlış politikaların uzun vadeli ve son derece olumsuz
ekonomik, siyasi ve sosyal sonuçları olmaktadır. Yurttaş-devlet ilişkileri son
derece zedelenmiş, asgari demokratik ve Anayasa’nın tanıdığı özgürlükler bile
kullanılamaz hâle gelmiş bulunmaktadır. Basın özgürlüğünden söz dahi etmemiz
mümkün değildir. Akademik özgürlük tehdit edilmekte ve acımasızca
cezalandırılmakta, düşüncesini ifade eden akademisyenler vatan haini olarak
lanse edilmektedirler. 
Sayın
Başkan, değerli milletvekilleri; geldiğimiz noktada, AKP Hükûmetinin gerek dış
politikada gerekse iç politikada evrensel demokrasi normlarını, evrensel insan
hakları normlarını, evrensel özgürlükleri dikkate almak ve gereğini yapmak
zorunlulukları olduğunu bir kez daha hatırlatmaktayız. Dünyaya evrensel
özgürlükler penceresinden bakabilirsek gerek komşu ülkelerde yaşanan toplumsal
ve siyasi karışıklıklara nitelikli çözümler önerebiliriz gerekse kendi iç
meselelerimize nitelikli ve kalıcı çözümler de üretebiliriz. 
Sayın
Başkan, değerli milletvekilleri; “Yurtta barış, dünyada barış.” sloganını
savunabilmemiz için öncelikli “Yurtta demokrasi, dünyada demokrasi.”
diyebilmeli ve politikalarımızı da bu eksen çerçevesinde oluşturmalıyız. Dış
politikada insan haklarına saygılı, çoğulcu, evrensel düşüncelerin egemen
olduğu bir politika izlememiz gerektiğine inanmaktayız ve bu anlamda da
demokratik yönetim biçimlerini desteklemeliyiz. 
Konuşmamı
bu duygularla sonlandırırken Cumhuriyet Halk Partisinin bu bağlamda vermiş
olduğu Meclis araştırmasını desteklediğimizi belirtiyor, Genel Kurulu tekrar
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Dora.
Önerinin
aleyhinde, Şamil Tayyar, Gaziantep Milletvekili.
Buyurun
Sayın Tayyar. (AK PARTİ sıralarından alkışlar) 
ŞAMİL
TAYYAR (Gaziantep) – Sayın Başkan, değerli milletvekilleri; Cumhuriyet Halk
Partisinin verdiği araştırma önergesi üzerine partim adına söz aldım. Hepinizi
sevgi ve muhabbetle selamlıyorum. 
Bu
arada, Ankara’da ve Silvan’da hayatını kaybeden tüm şehitlerimize Allah’tan
rahmet diliyorum. Mekânları cennet olsun inşallah. Yaralılara da şifa
diliyorum. 
Cumhuriyet
Halk Partisinin araştırma önergesini dikkatlice okudum. Son dönemdeki eylemlere
gönderme yaptıktan sonra şöyle bir ifade, daha doğrusu, araştırma komisyonu
kurulmasına gerekçe olarak belirtilen bir ifade. Terör saldırısının Hükûmetin
uyguladığı yanlış Orta Doğu politikasının bir sonucu olduğu ifade ediliyor.
Şimdi,
bu ifadeyi okuyunca ya yazanların çok saf ya da çok art niyetli olduğunu
düşündüm. Zira, hepimiz iyi biliyoruz ki bu kadim coğrafyada tarih boyunca
benzer terör eylemleriyle -farklı konseptte, farklı teknolojide uygulanmış olsa
bile- bu ülkenin -hatta Osmanlı’ya kadar da bunu uzatmak mümkün- dış
politikasının rehin alınmak istendiğini, siyasetinin formatlanmak istendiğini
ve o ülkede rejimi değiştirmek için bu tür karanlık eylemlere başvurulduğunu
her zaman çok iyi biliyoruz. Bu sadece bugüne özgü bir mesele değil. Bunu
Atatürk dönemine kadar da götürebilirsiniz, Osmanlı’ya kadar da
götürebilirsiniz.
Bakın,
çarpıcı bir örnek olsun diye söyleyeyim: Osmanlı’nın son döneminde Abdülhamit’i
devirmek için harekete geçenler ve o kirli tezgâhı kuranlar arka arkaya
eylemler planlarken dozu öyle bir artırdılar ki periyodik olarak, sonunda da 31
Mart Vakası’yla da kısmen amaçlarına ulaştılar. Bakın, çarpıcı olsun diye
söyleyeyim: 1906 yılında bu tarz, bu içerikteki eylemlerin sayısı toplam 4’tür.
Bir yıl sonra, 1907’de iktidarı değiştirmeye yönelik sokaktaki eylemler ile bu
tür karanlık ittifaklarla ve ilişkilerle iktidarı değiştirmeye yönelik eylem
sayısı 8. Sonra, 1908 yılının ilk altı ayında bu eylemlerin sayısının bir anda
28’e çıktığını görüyoruz.
NAMIK
HAVUTÇA (Balıkesir) – Düne gel, düne.
ŞAMİL
TAYYAR (Devamla) – Geleceğim, merak etme.
NAMIK
HAVUTÇA (Balıkesir) – Bırak tarihleri de sen bugüne gel, bugüne.
ŞAMİL
TAYYAR (Devamla) – Yahu, sen altmış günde Atatürk posteriyle ilgili araştırmayı
tamamlayamadın, şimdi neyi konuşuyorsun? (AK PARTİ sıralarından alkışlar)
NAMIK
HAVUTÇA (Balıkesir) – Yazık sana be!
GÖKCEN
ÖZDOĞAN ENÇ (Antalya) – Bravo! Hâlâ tamamlayamadılar.
ŞAMİL
TAYYAR (Devamla) – Neyi konuşuyorsun şimdi?
NAMIK
HAVUTÇA (Balıkesir) – Osmanlı’yı anlatıyorsun, bugünü anlat, bugünü…
ŞAMİL
TAYYAR (Devamla) – Geleceğim, bugüne de geleceğim, merak etme. 
NAMIK
HAVUTÇA (Balıkesir) – …ne konuşuyorsun?
ŞAMİL
TAYYAR (Devamla) – Merak etme, biraz sabırlı ol.
TANJU
ÖZCAN (Bolu) – Yazıklar olsun!
ŞAMİL
TAYYAR (Devamla) – Biraz sabırlı ol.
NAMIK
HAVUTÇA (Balıkesir) – Masal anlatma burada, masal anlatıyorsun.
ŞAMİL
TAYYAR (Devamla) – Biraz sabırlı ol.
TANJU
ÖZCAN (Bolu) – Yalan söylerken biraz yüzün kızarsın.
ŞAMİL
TAYYAR (Devamla) – Yahu, sen poster soruşturmasını iki ayda zor bitirdin zaten;
ona geleceğiz.
NAMIK
HAVUTÇA (Balıkesir) – Masal anlatıyorsun, masal.
ŞAMİL
TAYYAR (Devamla) - Ondan sonra da kalkıyorsunuz, yok, efendim “Bu üç gün
içerisinde…”
TANJU
ÖZCAN (Bolu) – Ne alakası var, sen konuya gelsene.
ŞAMİL
TAYYAR (Devamla) – “…üç dakika içerisinde failleri bulun, vesaire.” diye.
TANJU
ÖZCAN (Bolu) – Şu konuya gelsene.
ŞAMİL
TAYYAR (Devamla) – Anlatıyoruz.
Eğer,
tarih bilinciniz yoksa bugünü anlayamazsınız. 
TANJU
ÖZCAN (Bolu) – Allah Allah! Senden mi öğreneceğiz tarihi?
HAYDAR
AKAR (Kocaeli) – Kardeşini anlat, kardeşini. 
ŞAMİL
TAYYAR (Devamla) – Konuşuruz, onu da konuşuruz. 
Ne
oldu peki? Ne oldu kardeşime? 
HAYDAR
AKAR (Kocaeli) – Kardeşini anlat. 
ŞAMİL
TAYYAR (Devamla) – Ne oldu kardeşime? Sen söylüyorsun, ne olmuş kardeşime? 
HAYDAR
AKAR (Kocaeli) – Anlat işte, anlat. 
ŞAMİL
TAYYAR (Devamla) – Biz onların cevabını verdik, hiçbir problem yok. 
HAYDAR
AKAR (Kocaeli) – Anlat kardeşini. 
ŞAMİL
TAYYAR (Devamla) – Şimdi, konuyu değiştirme. Onu anlatırım. 
HAYDAR
AKAR (Kocaeli) – Nasıl bir ballı hayatı var, anlat haydi. 
ŞAMİL
TAYYAR (Devamla) – Bak Ali Haydar, haddini aşıyorsun, o meseleyi de çok iyi
biliyoruz biz. Terbiyeli ol, haddini de aşma. Otur!
HAYDAR
AKAR (Kocaeli) – Ballı hayatını anlat, boşver.
ÖZGÜR
ÖZEL (Manisa) – Sayın Başkanım, bu nasıl bir üslup ya!
BAŞKAN
– Sayın milletvekilleri… 
Sayın
Hatip, lütfen Genel Kurula hitap edin. 
ŞAMİL
TAYYAR (Devamla) – Teşekkür ediyorum. 
Şimdi,
tarih bilincinizin olmadığının farkındayım. 
TANJU
ÖZCAN (Bolu) – Senden mi öğreneceğiz tarihî?
ŞAMİL
TAYYAR (Devamla) – Yani Mustafa Kemal’in kurduğu bir parti olmakla övünürken
partiyi HDP’nin PKK çizgisine nasıl getirdiğinizi de çok iyi biliyoruz. 
MUHAMMET
RIZA YALÇINKAYA (Bartın) – Doğru konuş!
TANJU
ÖZCAN (Bolu) – HDP’yle kol kola olan sizdiniz.
ŞAMİL
TAYYAR (Devamla) – Eski Genel Başkanınız Sayın Deniz Baykal’ın bu konudaki o
muhteşem tespitlerinin de kamuoyunda oluşturduğu tepkilerin herhâlde çok iyi
farkındasınız. 
Bakın,
Lozan’da çözülemeyen…(CHP sıralarından gürültüler)
MURAT
EMİR (Ankara) – Konuya gelemediniz daha, konuya gelin. 
TANJU
ÖZCAN (Bolu) – Provokatörsün sen, başka hiçbir şey değil!
ŞAMİL
TAYYAR (Devamla) – Ya, bir saniye… 
HAYDAR
AKAR (Kocaeli) – Provokasyon yapıyorsun.
ŞAMİL
TAYYAR (Devamla) – Ya niye hopluyorsunuz ki?
TANJU
ÖZCAN (Bolu) – Konuya gel. 
ŞAMİL
TAYYAR (Devamla) – Ya, niye hopluyorsunuz ki? Daha bismillah, yeni başladık ya.
Yeni başladık, bismillah. Durun bakalım. 
Bakın,
1925’te Şeyh Sait meselesi üzerinden…(CHP sıralarından gürültüler)
BAŞKAN
– Sayın milletvekilleri, lütfen… 
ŞAMİL
TAYYAR (Devamla) – …Musul anlaşmasının nasıl planlandığını çok iyi biliyoruz. 
MUHAMMET
RIZA YALÇINKAYA (Bartın) – Türk Silahlı Kuvvetlerinin gücünü kırdın, gücünü…
“Ayışığı, sarı ışık” dedin, mahvettin. 
ŞAMİL
TAYYAR (Devamla) – 27 Mayıs 1960 askerî darbesinden önce, 12 Eylül askerî
darbesinden önce bu tür eylemlerin karanlık ilişkilerle nasıl peyda edildiğini,
nasıl tezgâhlandığını hepimiz çok iyi biliyoruz. 
Başka
ülkelerin Türkiye'nin dış politikasını rehin almak, siyasi istikrarını bozmak
için bu tür kanlı planları olabilir. Ama bizi asıl üzen, o ülkelerin
planlarından ziyade, bu ülkede buldukları yerli iş birlikçilerdir, hainlerdir. 
Bakın,
az önce arka arkaya sıralamışsınız. Ankara’da bir patlama oldu. Patlamadan
hemen sonra, HDP Genel Başkanı Selahattin Demirtaş, daha cenazeler olay
yerinden kalkmadan, henüz olaya ilişkin tek bir veri, tek bir bilgi ortada yok
iken şunu söylüyor, diyor ki: “Eliniz kanlıdır, yüzünüzden, ağzınızdan
tırnağınıza kadar her yerinize kan sıçramıştır. En büyük terör destekçisi
olduğunuz ortaya çıkmıştır.” Ve sonra da geliyor, IŞİD’e bağlıyor. Peki, daha
faillerin kim olduğu bile belli değilken bu kanlı eylem ile IŞİD arasındaki
bağı hangi tespite dayanarak ortaya koydunuz? Kandil’den mi size bu mesajlar
geldi? İmralı’dan mı bu mesajlar geldi? Nereden geldi?
MURAT
EMİR (Ankara) – Siz hangi tespitle “kokteyl” dediniz peki? Nereden biliyordunuz
kokteyl olduğunu?
TANJU
ÖZCAN (Bolu) – İmralı’yla görüşen sensin. İmralı’dan mesaj gelirse sana gelir.
ŞAMİL
TAYYAR (Devamla) – Bir saniye ya, size de cevap vereceğim. Sabırlı ol biraz.
Arkasından,
DİSK’ten bir açıklama, on dakika sonra. DİSK Genel Sekreteri diyor ki: “Bu
eylem bir polis eylemidir.” 
Yahu,
Allah’tan korkun, biraz insaf sahibi olun; daha beş dakika sonra, daha cesetler
kalkmadan, insanların naaşı meydandan alınmadan hemen failleri buldunuz. Bu
kolaycılığınızı biliyoruz ama aynı DİSK’in bir başka toplantısında Sayın
Cumhurbaşkanımıza yönelik olarak ağza alınmayacak ifadeler kullanılıyor. Sayın
Bakanımız da buna tepki olarak salonu terk ediyor. Daha sonra Selahattin
Demirtaş’a soruyorlar, diyor ki: “Orada bulunan insanlar protesto hakkını
kullandılar.” Eyvallah, diyelim ki protesto hakkını kullandılar. Peki, siz o
ifadeleri protesto hakkı olarak kullanacaksınız ama Sayın Bakanın arkasından
verdiği cevabı, kalkacak, sizin milletvekiliniz, Plan ve Bütçe Komisyonunda çok
ağır ifadelerle eleştirecek. Yani burada ikiyüzlülüğünüzü anlatacak çok fazla örneğimiz
var. 
Bu
en son hadiseyle alakalı olarak CHP grup başkan vekili az önce konuşurken diyor
ki: “Yayın yasağı getirdiniz, sonra Sayın Başbakan çıktı ‘Araştıracağız.’
dedi.” Peki, Sevgili Başkan Vekili, Sayın Başbakanımıza o soru ne zaman soruldu
ve kendisi o ifadeyi ne zaman kullandı? Daha olay yeni olmuş, bir dakika sonra,
bakın, bir dakika sonra Sayın Başbakanımız da “Bunu araştırıyoruz.” diyor. Yani
Selahattin Demirtaş gibi kolaycılığa kaçıp bir terör örgütünün adını mı sayması
gerekirdi? Ya da sizin Eren Erdem milletvekiliniz gibi kolaycılığa kaçıp hemen
bir isim mi söylemesi gerekiyordu? Ne demesi gerekiyordu peki? Elbette ki
araştırılacak, ondan sonra da gereken cevap kamuoyuyla paylaşılacak. 
Efendim,
işte, “5 defa olay oldu, hangi ülkede bunlar olsaydı falanca istifa etmezdi.” 
Size
bir şey söyleyeyim, Paris’te olmadı mı olay? Kaç kişi hayatını kaybetti
Paris’te?
KAZIM
ARSLAN (Denizli) – Paris’te kaç sefer oldu?
ŞAMİL
TAYYAR (Devamla) – New York’ta ne zaman oldu? 5 bin kişi hayatını kaybetti. 
ÖZGÜR
ÖZEL (Manisa) – Belediye Başkanı akşamına istifa etti be!
ŞAMİL
TAYYAR (Devamla) – Bir saniye… 
5
bin kişiden bahsediyorum. (CHP sıralarından gürültüler)
Paris’teki
katliamdan sonra üç ay süreyle olağanüstü hâl ilan edildi. Eğer Türkiye'de üç
aylık bir olağanüstü hâl ilan edilmiş olsaydı, herhâlde, maşallah, kıyameti
koparırdınız. 
Eren
Erdem, milletvekiliniz, dün bir “tweet” atıyor ve eylemi IŞİD’in yaptığını
iddia ediyor. 
Ya,
bre hadsiz, bre densiz, ne zaman elinde bilgi var ki bu eylemi IŞİD’in yaptığını
söylüyorsunuz! 
HAYDAR
AKAR (Kocaeli) – Hadsiz olan da sensin, densiz olan da sensin! Ne biçim
konuşuyorsun?
ŞAMİL
TAYYAR (Devamla) – Şimdi, bakın… Bir saniye… Bir saniye…
BAŞKAN
– Sayın Tayyar, lütfen temiz bir dil kullanınız. 
ŞAMİL
TAYYAR (Devamla) – Şimdi, burada eylemi PKK ve PYD’nin yaptığı açık ve net bir
şekilde ortaya çıkmıştır. Kurulan bomba düzeneği, daha önce PYD’de ele
geçirilen, PYD’li militanlarda, PKK’lı militanlarda ele geçirilen bomba
düzeneklerinden birisidir. Bu konuda hiçbir şüphe yok. “PYD, PKK” denildi ama
üzülerek gördük ki CHP’li milletvekilleri, HDP’li milletvekilleri PYD’yi ve
PKK’yı aklamak için arka arkaya harekete geçtiler. 
Bu
arada, Eren Erdem diyor ki…
MURAT
EMİR (Ankara) – Biz kimseyi aklamıyoruz. 
ŞAMİL
TAYYAR (Devamla) – Bir saniye… 
“Saldırıyı
gerçekleştiren Salih Neccar’ın IŞİD üyesi olduğu bir iddia, örgütsel bağlantısı
henüz netleşmiş değil, öğreneceğiz.” 
(Mikrofon
otomatik cihaz tarafından kapatıldı) 
ŞAMİL
TAYYAR (Devamla) – Ee, peki, bir öğren. Bir öğren kardeşim. Öğren de ondan
sonra konuş. 
Size
de tavsiyem, siz de öğrenin ondan sonra gelin burada bir daha konuşun. (AK
PARTİ sıralarından alkışlar)
BAŞKAN
– Teşekkür ederim Sayın Tayyar. 
İDRİS
BALUKEN (Diyarbakır) – Sayın Başkan…
ÖZGÜR
ÖZEL (Manisa) – Sayın Başkan…
BAŞKAN
– Sayın Baluken, önce Sayın Özel’i dinleyeceğim. 
Buyurun
Sayın Özel.
ÖZGÜR
ÖZEL (Manisa) – Sayın Başkanım, dilim “sayın” demeye yeltenmiyor ama
seçmenlerine hürmeten söyleyeceğim. Biraz önceki sayın hatip, seçmenlerine
hürmeten sayın hatip, grubumuza, şahsıma ve milletvekillerimize ağır
sataşmalarda bulundu. Grubumuz adına cevap hakkını talep ediyorum, daha sonra
Sayın Eren Erdem’in şahsı adına söz talebi olacak. 
BAŞKAN
– Sayın Özel, sataşma nedeniyle size 69’uncu madde çerçevesinde söz veriyorum.
Buyurun
efendim.
V.- SATAŞMALARA İLİŞKİN KONUŞMALAR (Devam)
5.- Manisa Milletvekili Özgür Özel’in, Gaziantep
Milletvekili Şamil Tayyar’ın CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Değerli milletvekilleri, öncelikle bir sitem AKP’nin grup
başkan vekillerine: Günün önemi ortada, dün bu patlama yaşandığında bir birlik
ve beraberlik içinde davranmak için gelip gruplarla kurduğunuz temas ortada,
aldığınız cevap ortada. Bugün bir önceki katliam araştırılsın diye verdiğimiz
önergede çıkardığınız hatip de ortada; teessüf ederiz, başka bir şey
söylemiyorum. (CHP sıralarından alkışlar)
MİHRİMAH
BELMA SATIR (İstanbul) – Size mi soracağız kimi konuşturacağımızı? Demokrasi
anlayışınız bu kadar!
ÖZGÜR
ÖZEL (Devamla) – Şimdi, Şamil Tayyar, seçmenine hürmeten “sayın” dediğimiz
milletvekili o kadar akıl almaz sözler söylüyor ki “Çok saf ya da art niyetli
olmak lazım.” diyor ya, vatandaşı saf yerine koymak ve art niyetli olmak… Ülkede
böylesine bir terör varken, böylesine kan gövdeyi götürürken, hepimizin yüreği
parçalanırken, her gün bu Parlamentonun milletvekilleri polis cenazelerinde
salı tutmaya girer, ağlayan analarını teskin ederken kendi polis kardeşini
İslahiye ilçesine Gençlik ve Spor Müdürü olarak atattırmaktır hadsizlik,
densizlik, utanmazlık. (CHP sıralarından “Bravo” sesleri, alkışlar; AK PARTİ
sıralarından gürültüler) 
HAMZA
DAĞ (İzmir) – Sen nasıl bir adamsın!
ÖZGÜR
ÖZEL (Devamla) – Bunu Cumhuriyet Halk Partisi ortaya çıkardığında ertesi gün
kardeşi istifa edince çıkıp da bunları buradan konuşmaktır. AKP Grubunun en
büyük utancı böyle bir kişiyi böyle bir günde grup adına konuşturmaktır. (AK
PARTİ sıralarından gürültüler)
OSMAN
AŞKIN BAK (Rize) – Terörle ilgili bir şey söyle, terörle ilgili bir şey söyle!
Terörle ilgili konuş ya!
BAŞKAN
– Sayın milletvekilleri, lütfen efendim…
ÖZGÜR
ÖZEL (Devamla) – Bakın, bugün hakaret ettiği Bülent Arınç’a yapmadığı methiye
kalmayan bu kişi…
OSMAN
AŞKIN BAK (Rize) – Şahsi bir şey konuşma, terörle ilgili sözünü söyle!
ÖZGÜR
ÖZEL (Devamla) – …1999’da Gaziantep’ten Demokratik Sol Partiden aday olup
seçilemeyecek yere gelince istifa eden kişidir. Bu kişidir utanmaz kişi, bu
kişidir hadsiz kişi. Haddinizi… (CHP sıralarından alkışlar, AK PARTİ
sıralarından gürültüler.)
(Mikrofon
otomatik cihaz tarafından kapatıldı)
ŞAMİL
TAYYAR (Gaziantep) – Ahlaksız herif! Ahlaksız herif!
BAŞKAN
– Sayın Özel, lütfen efendim, üslubunuza dikkat ediniz. (CHP sıralarından
alkışlar)
OSMAN
AŞKIN BAK (Rize) – Söyleyecek sözün yoksa hakaret ediyorsun be! Söz söyle,
teröre söyle söz!
BAŞKAN
– Bir saniye sayın milletvekilleri, tüm arkadaşları dinleyeceğim.
GENÇLİK
VE SPOR BAKANI AKİF ÇAĞATAY KILIÇ (Samsun) – Sayın Başkan, kısa bir söz,
Bakanlığımla ilgili hususta…
BAŞKAN
– Sayın Erdem, size, sataşma nedeniyle söz veriyorum.
Buyurun
efendim.
6.- İstanbul Milletvekili Eren Erdem’in, Gaziantep
Milletvekili Şamil Tayyar’ın CHP grup önerisi üzerinde yaptığı konuşması
sırasında şahsına sataşması nedeniyle konuşması
EREN
ERDEM (İstanbul) – Sayın Başkan, değerli milletvekilleri… (AK PARTİ
sıralarından sıra kapaklarına vurmalar, “Yuh!” sesleri ve gürültüler)
AHMET
HAMDİ ÇAMLI (İstanbul) – İrancı hoş geldin, İrancı!
BAŞKAN
– Sayın milletvekilleri… Sayın milletvekilleri...
Sayın
Erdem, bir saniye efendim.
Sayın
milletvekilleri, lütfen, sizi sükûnete davet ediyorum.
HARUN
KARACA (İstanbul) – Başkan, biz yerli olmayanları dinlemek zorunda değiliz.
TANJU
ÖZCAN (Bolu) – Dinlemek istemeyen çıkar. Bu kürsü milletin kürsüsü. Çık dışarı
o zaman, dinlemek istemiyorsan. 
BAŞKAN
– Hatiplere şunu tavsiye ediyorum… (AK PARTİ sıralarından “İran’a git!”
sesleri)
Sayın
milletvekilleri, kürsüdeki hatibin daha ne konuşacağını bilmeden kendisine
tepki gösteriyorsunuz. (AK PARTİ sıralarından gürültüler) Sayın
milletvekilleri, hayır, bu tutumunuzu asla kabul etmiyorum. Hatipler kürsüye
çıkarlar, konuşmalarını yaparlar. Bu konuşmaya karşı eleştiri cümleleri var ise
eleştiri yapacak olan milletvekillerimiz de İç Tüzük çerçevesinde söz isterler.
Ben bu talepleri değerlendiririm, gereğini yerine getiririm.
AHMET
HAMDİ ÇAMLI (İstanbul) – İran ordusunda savaşacak adam bu kürsüde konuşamaz.
BAŞKAN
– Bir saniye efendim, bir saniye, sözlerim bitmedi daha.
Hatiplerden
ben şunu rica ediyorum: Genel Kurulun tansiyonunu kürsüdeki hatibin konuşması
belirler, daima böyledir bu. O hatip isterse bu tansiyonu aşağı indirir, o
hatip isterse bu tansiyonu yukarı çıkarır. Laf atmak bizim Parlamento
geleneğimizde vardır. Bu, bir dereceye kadar Başkanlık Divanı tarafından tolere
edilir, gayet doğaldır. Ama kürsüdeki hatip eğer laf atanlarla karşılıklı
ilişkiye girerse bunun önünü almamız mümkün değildir.
Ben
şimdi, bakın, tüm milletvekillerinden şunu rica ediyorum: Dün acı bir olay
yaşadık, bugün şehit haberlerimiz geldi. Biz, şimdi, burada kürsüdeki
konuşmacılara eğer bu şekilde davranır isek, herhâlde, dün ve bugün yaşadığımız
bu acıyı bir kenara atmış oluruz diye düşünüyorum. Bu acıya saygı duyalım,
kürsüdeki hatipleri dinleyelim.
Hatiplerden
de ricam, lütfen Genel Kurulda tansiyonu yükseltmeyecek şekilde konuşmalarınızı
yapınız, düşüncelerinizi ifade ediniz.
Sayın
Erdem, buyurun efendim. (AK PARTİ sıralarından gürültüler)
AHMET
HAMDİ ÇAMLI (İstanbul) - İran ordusunda savaşacak adam bu kürsüde konuşamaz!
İSMAİL
AYDIN (Bursa) - Bunu dinlemek zorunda değiliz Sayın Başkan. 
EREN
ERDEM (Devamla) - Sayın Başkan, değerli milletvekilleri; şu anda burada… (AK
PARTİ sıralarından gürültüler)
BAŞKAN
- Rica ediyorum değerli milletvekilleri…
EREN
ERDEM (Devamla) - Şu anda burada sataşarak… (AK PARTİ sıralarından gürültüler)
BAŞKAN
- Sayın Erdem, devam edin efendim.
MEHMET
METİNER (İstanbul) - Yazıklar olsun sana!
EREN
ERDEM (Devamla) - Yerinden konuşarak çeşitli ithamlarda bulunan iktidar
partisinin milletvekillerine… (AK PARTİ sıralarından gürültüler)
Sayın
Başkan, müdahale eder misiniz.
BAŞKAN
- Sayın milletvekilleri, bakınız, şimdi, Sayın Tayyar, Sayın Eren Erdem’in
ismini birkaç kere tekrarlamak suretiyle kendisine sataşmada bulundu, görüşler
ifade etti.
MEHMET
METİNER (İstanbul) - Keşke anmaya değer bulmasaydı! 
BAŞKAN
- Sayın Metiner, rica ediyorum.
Sayın
Erdem de İç Tüzük’ün kendisine verdiği hakkı kullanmak için söz talep etti, ben
de bu hakkı kendisine verdim. Burası demokrasinin merkezi olan bir kurum ise
herhâlde kürsüdeki hatibi hepimiz dinlemeliyiz değerli arkadaşlar. 
HARUN
KARACA (İstanbul) – Hayır, dinlemek zorunda değiliz. 
BAŞKAN
- Kürsüdeki hatibi ne kadar olgunlukla dinlersek demokrasi seviyemiz o kadar
yüksek olur diye düşünüyorum. 
HAYDAR
AKAR (Kocaeli) - Çıkın dışarı ya. 
HARUN
KARACA (İstanbul) - Haydar konuşma, önce Türkiyeli olsun, önce Türkiyeli olsun!

HAYDAR
AKAR (Kocaeli) - Senden daha sağlam Türkiyeli. 
BAŞKAN
- Buyurun Sayın Erdem.
EREN
ERDEM (Devamla) - Süreyi eklerseniz…
BAŞKAN
- Sürenizi yeniden başlatıyorum.
Buyurunuz.

HARUN
KARACA (İstanbul) - Önce Türkiyeli olsun! Rusya’yla, İran’la konuşmasın burada.
EREN
ERDEM (Devamla) - Değerli milletvekilleri…
TÜRABİ
KAYAN (Kırklareli) - Hikmetyar’ın dizinin dibinde fotoğraf çektirdi, ne
yaptınız? (AK PARTİ sıralarından gürültüler)
EREN
ERDEM (Devamla) - Değerli milletvekilleri… 
TÜRABİ
KAYAN (Kırklareli) - Hikmetyar’ın dizinin dibinde fotoğraf çektirdi, ne
yaptınız? (AK PARTİ sıralarından gürültüler)
EREN
ERDEM (Devamla) - Şu an… (AK PARTİ sıralarından gürültüler)
Arkadaşlar…
TÜRABİ
KAYAN (Kırklareli) - Fotoğraf çektirenlere bakın!
EREN
ERDEM (Devamla) - Arkadaşlar, lütfen, bir saniye…
BAŞKAN
- Eren Erdem, buyurun efendim.
EREN
ERDEM (Devamla) - Arkadaşlar, bir saniye…
İSMAİL
AYDIN (Bursa) - İran’ın Meclisinde söz al!
EREN
ERDEM (Devamla) - Şu anda burada ağzına “İran” kelimesini alan arkadaşların
bana itham ettiği cümlelerin tümünü, sadece bir kişinin çıkıp o cümleyi benim
nerede, hangi tarihte söylediğimi burada ispat etmesini istiyorum.
AHMET
HAMDİ ÇAMLI (İstanbul) - Al, işte, burada, bak,!
EREN
ERDEM (Devamla) - İspat etmezse…
AHMET
HAMDİ ÇAMLI (İstanbul) - Al, bak, burada!
EREN
ERDEM (Devamla) - İspat etmezse…
AHMET
HAMDİ ÇAMLI (İstanbul) - Al, işte, al!
EREN
ERDEM (Devamla) - Bir dakika… 
İspat
etmezse…
AHMET
HAMDİ ÇAMLI (İstanbul) - Al, işte!
OSMAN
AŞKIN BAK (Rize) - Burada gösteriyor işte!
AHMET
HAMDİ ÇAMLI (İstanbul) - Bu senin mi, bu?
EREN
ERDEM (Devamla) - Ben bu kürsüde…
AHMET
HAMDİ ÇAMLI (İstanbul) - Bu senin mi?
(İstanbul
Milletvekili Ahmet Hamdi Çamlı’nın cep telefonunu hatibe göstererek kürsüye
yürümesi)
ÖZGÜR
ÖZEL (Manisa) - Otur yerine!
BAŞKAN
- Bir saniye…
Sayın
milletvekili, lütfen…
EREN
ERDEM (Devamla) - Onunla alakalı… (AK PARTİ sıralarından gürültüler)
AHMET
HAMDİ ÇAMLI (İstanbul) - Bak, bu kimin? Senin mi?
ÖZGÜR
ÖZEL (Manisa) - Otur yerine!
EREN
ERDEM (Devamla) - Onunla alakalı…
(Kürsü
önünde toplanmalar, gürültüler)
BAŞKAN
- Lütfen efendim…
EREN
ERDEM (Devamla) - Bakın, onunla alakalı gerekenleri söyledim.
HAMZA
DAĞ (İzmir) - Biraz utanma olur insanda!
BAŞKAN
- Lütfen efendim… (Gürültüler) 
Birleşime
on beş dakika ara veriyorum.
Kapanma Saati: 17.01
İKİNCİ OTURUM
Açılma Saati: 17.21
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 41’inci Birleşiminin
İkinci Oturumunu açıyorum.
Sayın
grup başkan vekillerine söz vereceğim.
Buyurun
Sayın Akçay.
VI.- AÇIKLAMALAR (Devam)
25.- Manisa Milletvekili Erkan Akçay’ın, İstanbul
Milletvekili Eren Erdem’in konuşmasına gösterilen tepkiler ve Genel Kurulda
yaşanan tablodan dolayı üzüntü duyduklarına ve milletvekillerini soğukkanlı ve
farklı görüşlere saygılı olmaya çağırdıklarına ilişkin açıklaması 
ERKAN
AKÇAY (Manisa) – Teşekkür ederim Sayın Başkan.
Sayın
Başkan, değerli milletvekilleri; biraz önce, maalesef, yaşanmasını hiç
istemediğimiz, ancak zaman zaman Türkiye Büyük Millet Meclisinde ve bilhassa
geçen dönemlerde yaşanan tatsız hadiselere tanık olduk. Öyle sanıyorum ki bu
26’ncı Dönemin en gerilimli anlarıydı. Ben bütün milletvekili arkadaşlarımı,
parti gruplarımızı itidale, sakin, soğukkanlı ve saygılı olmaya davet ediyorum.
Bunu bir hatırlatma olarak şahsen -grup olarak da- üzerimize bir görev kabul
ediyorum.
Değerli
arkadaşlar, Türkiye’nin en kutsal, en dokunulmaz mekân ve yerlerinden birisi de
bu yüce kürsüdür, yüce millet kürsüsüdür; söylenecek ilk söz de söylenecek son
söz de burada söylenir. Fikri hür, vicdanı hür milletvekillerinin kürsüsüdür ve
bu kürsünün de mutlaka bir dokunulmazlığı, adabı, usulü, geleneği göreneği
vardır. Aziz milletimizin yüzlerce yıllık irfanından ve Büyük Millet Meclisi…
(Mikrofon
otomatik cihaz tarafından kapatıldı) 
BAŞKAN
– Sayın Akçay, mikrofonunuzu açıyorum sözlerinizi tamamlayın diye.
ERKAN
AKÇAY (Manisa) – Teşekkür ederim.
Yüz
elli yıla varan Parlamento geleneğinden yola çıkarak artık istenmeyen
hadiselerin yaşanmaması gerekir. Bilhassa, hatip konuşurken kürsüye yürümek en
olmaması gereken harekettir. Zinhar, bilhassa Parlamentoya bu dönem katılan
arkadaşları hassaten uyarıyorum; sakın ola ki hiçbir şart altında, hiçbir
milletvekili, hiçbir gerekçeyle kürsüye yürümeye çalışmasın. Ve Mecliste görev
yapan Meclis idare amirlerinin de bu hadiselerin çıkacağını öngörebilmesi
lazım. Bakın, ben Milliyetçi Hareket Partisi Grup Başkan Vekili olarak daha
ilk, konuşmacının ismi okunduktan sonra ve gelişinden hadiselerin
başlayacağını, nelerin yaşanacağını kendi grubumuzdaki arkadaşlarıma tek tek
söyledim.
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Akçay.
ERKAN
AKÇAY (Manisa) – Tamamlıyorum. Cümlemi tamamlayayım.
BAŞKAN
– Buyurun, mikrofonunuzu açıyorum, tamamlayınız lütfen.
ERKAN
AKÇAY (Manisa) – Ve maalesef bunların hepsi yaşandı değerli arkadaşlar. Onun
için sakin, soğukkanlı ve saygılı olalım, ne kadar istemediğimiz sözler de olsa
belli bir tahammül marjını gösterelim. Lafları atarken de mutlaka seviyeli,
ölçülü, saygılı olsun, küfre varan hakaretler veya fiziki darp eğilimleri
kesinlikle kabul edilemez. İnşallah, bundan böyle bu hadiselerin yaşanmasını
temenni etmemek üzere grup başkan vekili arkadaşlarımızı ve Meclis idare
amirlerini de gruplarıyla ilgili daha duyarlı olmaya davet ediyorum; 4 grup
olarak da ifade ediyorum bunu.
Teşekkür
ediyorum, saygılar sunuyorum, sağ olun Sayın Başkan.
BAŞKAN
– Teşekkür ederim Sayın Akçay.
Sayın
Baluken….
26.- Diyarbakır Milletvekili İdris Baluken’in, İstanbul
Milletvekili Eren Erdem’in konuşmasına gösterilen tepkiler ve Genel Kurulda
yaşanan tablodan dolayı üzüntü duyduklarına ve milletvekillerini soğukkanlı ve
farklı görüşlere saygılı olmaya çağırdıklarına ilişkin açıklaması 
İDRİS
BALUKEN (Diyarbakır) – Teşekkür ediyorum.
Sayın
Başkan, değerli milletvekilleri; bizler de Halkların Demokratik Partisi olarak
bir önceki oturumda ortaya çıkan görüntünün ve tartışma düzeyinin bu
Parlamentoya, bu Meclise yakışmadığını ifade etmek istiyoruz. 
Burada
bulunan 4 siyasi partinin tüm milletvekillerinin bu ülkenin ve 78 milyonun
demokratik geleceği için ve halkımızın çıkarı için farklı bakış açılarıyla temel
sorunlara çözüm aradığı kanaatindeyiz. Farklılıklarımızın olması kadar doğal
bir şey olamaz, eşyanın tabiatı bunu gerektiriyor. Aynı şeyleri düşünsek, aynı
politikalarda ısrar etsek hepimizin aynı siyasi parti çatısı altında olması
gerekirdi. Ancak bazen bu farklılıklarımızı birbirimize karşı bir susturma
aracı, bir şiddet aracı, bir linç aracı olarak kullanma yanlışına maalesef,
Parlamentoda bulunan her bir milletvekili ve siyasi parti grubu olarak
yönelebiliyoruz. Bu tutumların doğru olmadığını, bu Parlamentoya yakışmadığını
özellikle ifade etmek istiyorum. 
Tabii,
Mecliste konuşma yapmak için kürsüye çıkan bir hatibin susturulmaya çalışılması
son derece yanlış bir davranıştır. Bütün halkımız milletvekillerine bu
Meclisteki kürsüde susturulmak üzere değil, tam tersine konuşmak üzere oy
vermişlerdir. Dolayısıyla, kürsüye çıkan hatibin konuşmasını ne kadar
beğenmezsek beğenmeyelim ona saygı duymak, onun temsil etmiş olduğu iradeye
saygı duymak anlamına gelir. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum.
Buyurun
Sayın Baluken.
İDRİS
BALUKEN (Diyarbakır) - Bu yönüyle özellikle toplumsal gerilimin, toplumsal
kutuplaşmanın bu kadar çok derinleştiği bir ortamda en fazla sorumluluk
taşıması gereken kişiler ve kurumlar olarak burada bulunuyoruz, bunun
hatırlatmasını yapmak istiyoruz. Burada milletvekilleri arasında ortaya çıkan
her bir görüntünün sokakta bir toplumsal karşılığı vardır. Her bir milletvekili
50 bin, 100 bin kişinin iradesi olarak buradadır. 
Ben,
o nedenle bütün milletvekillerimize, bütün siyasi parti gruplarımıza sükûnet,
itidal ve farklı görüşlere saygı çağrısını yapmak istiyorum. 
Teşekkür
ederim.
BAŞKAN
– Teşekkür ederim Sayın Baluken.
Sayın
Özel…
27.- Manisa Milletvekili Özgür Özel’in, İstanbul
Milletvekili Eren Erdem’in konuşmasına gösterilen tepkiler ve Genel Kurulda
yaşanan tablodan dolayı üzüntü duyduklarına ve milletvekillerini soğukkanlı ve
farklı görüşlere saygılı olmaya çağırdıklarına ilişkin açıklaması 
ÖZGÜR
ÖZEL (Manisa) – Sayın Başkan, çok teşekkür ederim.
Yaşananlardan
büyük bir üzüntü duyduğumuzu ifade ederek başlamak isterim. 
Geçen
dönem, daha doğrusu 24’üncü Dönem Parlamentoyu birlikte paylaştığımız bütün
arkadaşlarımız bilirler -ki içeride Başkanlığınızdaki istişarede de aynı
şeyleri konuştuk- bu Parlamentonun 24’üncü Dönemdeki en büyük ayıbı, en büyük
utancı fiziki kavgalar, fiziki müdahalelerdi. Burnu kırılan oldu, omuriliği
zedelenen, kaburgaları kırılanlar oldu. Sonra hep çok üzüldük, hastanelerde
ziyaretler oldu, özür dilemeler oldu ama Parlamento, o görüntülerin hepimizin
üzerine yüklediği utançla 24’üncü Dönemde kapandı. O görüntüler, 24’üncü
Dönemde, Parlamentonun altıncı ya da yedinci ayında, bir gün bir
milletvekilinin -isim vermeyeceğim- kürsüdeki bir milletvekilimize müdahale
etmesi sonucu çıkan kavgadan sonra başladı ve bir daha önünü alamadık, gitgide
alevlendi, her seferki bir öncekinden daha fena bir hâle geldi. Bu yüzden
kürsüye müdahale ki iktidar partisi açısından şöyle görülmeli: Pek çok iktidar
alanınız var; bakanlarınız var, Başbakanınız var. Orası muhalefetin egemenlik
ve iktidar alanıdır, o süre içinde; ona saygı duymamak, oraya müdahale etmek
meşru Hükûmetinize yapılabilecek fiilî bir müdahaleyle, engellemeyle eş
değerdir. Yani, günü geldiğinde darbelere karşı olup muhalefet partisini
kürsüde yerinizden susturmak ya da üstüne yürümek, ona fiziki müdahalede
bulunmak bir anlamda ve aynıyla kürsüdeki hatip üzerinden bir darbe
girişimidir. Bu yüzden bu konuda hassasiyet duyan herkesin bunu bilmesi lazım.
Sayın Erkan Akçay’ın ve Baluken’in uyarılarını önemsiyorum.
Bu
Parlamento birinci prensip olarak kürsü dokunulmazlığı… 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Özel.
Buyurun.

ÖZGÜR
ÖZEL (Manisa) – Elbette, bakın, burada yazan anlam kürsü dokunulmazlığını,
hukuki sorumsuzluğu tarif eder, aklına bile getirmez fiziki müdahaleyi kürsüye.
Bu konuda hepimiz hassasiyet gösterelim. CHP Grubu olarak sonuna kadar bu
hassasiyet içinde olacağız. 
24’üncü
Dönemin ikinci büyük utancı kadına karşı sözlü şiddetti. O işin aktörü olmuş ve
kendi partisini de çok sıkıntılara sokmuş bir arkadaşımız…
MEHMET
METİNER (İstanbul) – Tahrikçilik yapma ya!
ÖZGÜR
ÖZEL (Manisa) – …bugün bir kadın milletvekilimize karşı benzer bir sözde… O
sözü tekrarlamayacağız, bu seferlik duymazdan geleceğiz ama çok rica ediyoruz,
iktidar partisi bu konuda bundan sonra o üstüne düşen sorumluluğu yapsın çünkü
yenilir yutulur bir şey olmadı orada. Tekrarı, konuşulması, üstünde durulması
çok daha büyük sıkıntılara sebebiyet verir diye, bu seferlik, CHP Grubu olarak
iktidar partisi grup başkan vekillerinin bu konudaki iyi niyetlerine de
inanarak o konuyu geçiyorum.
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Başkanım, toparlayacağım.
BAŞKAN
– Buyurun Sayın Özel.
ÖZGÜR
ÖZEL (Manisa) – Asla kavgadan yana değiliz ama şu ilkeleri çok net koyalım:
Biraz önce, çok değer verdiğim bazı arkadaşlar “Ya, o sözleri neden
söylediniz?” dedi. Söylediğimiz sözlerin tamamı bir önceki hatibin bize
söylediği sözlerdi, not aldım, aynılarını tekrarladım. Duyunca nasıl rahatsız
olduysanız, inanın, duyduğumuzda da öyle rahatsız oluyoruz. Bu yüzden de
aynıyla cevap vermek durumundayız. 
Cumhuriyet
Halk Partisi olarak çok net bir tavrımız var. Grubumuzun, grupların
mahremiyetine, mahrem alanlarına saygı gösterilmesini istiyoruz, aksi duruma
izin vermemiz mümkün değil. Dostluk içinde elbette gidiyoruz birbirimizin… Ama
gergin anlarda grupların önlerine doğru yürümek o gruplara hakaret, baskı ve
şiddet demektir, bunu kabul etmemiz mümkün değil.
Ben
bu yaşananları, tehlikeyi çok çabuk savuşturduğumuz, bir daha yaşanmaması için
hepimizin birden ders alması gereken bir süreç olarak değerlendiriyorum. 
(Mikrofon
otomatik cihaz tarafından kapatıldı) 
BAŞKAN
– Buyurunuz, tamamlayınız Sayın Özel.
ÖZGÜR
ÖZEL (Manisa) – Tekrarının veya bunun ötesinde birtakım olayların yaşanmaması
için üzerimize sorumluluk düştüğünün farkındayız ancak bu durumda güçlü olana,
kalabalık olana, daha çok olana daha çok sorumluluk düştüğünü de bir kez daha
hatırlatmak isteriz.
Teşekkür
ederim.
BAŞKAN
– Teşekkür ederim Sayın Özel.
Sayın
Bostancı, buyurun efendim.
28.- Amasya Milletvekili Mehmet Naci Bostancı’nın,
İstanbul Milletvekili Eren Erdem’in konuşmasına gösterilen tepkiler ve Genel
Kurulda yaşanan tablodan dolayı üzüntü duyduklarına ve milletvekillerini
soğukkanlı ve farklı görüşlere saygılı olmaya çağırdıklarına ilişkin açıklaması

MEHMET
NACİ BOSTANCI (Amasya) – Sayın Başkan, teşekkürler.
Biraz
önce yaşanan tablo üzüntü vericidir. Esasen geçmişte de benzeri tablolar yaşanmıştı.
Herhâlde hiçbir grup böyle olaylar yaşanmasından memnun değildir.
Parlamentodaki üslubun ne olması gerektiğine ilişkin herhâlde buradaki herkes
ortak fikre sahip ama zaman zaman fikirden yani kuvveden fiile çıkıldığında,
maalesef, eleştiriyi aşan, incitici olan, tahrik edici olan bir dil
kullanılabiliyor. Bunlara dikkat etmek herkesin görevi, iktidarın görevi,
doğru; aynı zamanda, muhalefetin görevi. Bana öyle geliyor ki bazen bir siyasi
partiye ait olan kişi kürsüden konuşurken kendisi açısından esasen hakaret gibi
görülmeyen, eleştiri gibi görülen ifadelerin, bir an pozisyonunu değiştirse ve
iktidar sıralarına otursa oradan bambaşka bir şekilde görüldüğünü bilebilmeli,
anlayabilmeli. Buna ister empati diyelim, ister hemdert diyelim -biraz önceki
konuşmacıya atıfla söylüyorum- ama böyle bir dikkat, mukabil bir okuma,
zannediyorum birtakım problemlerin önüne geçmek bakımından önemlidir. 
Kürsü
dokunulmazlığı çok kesin bir kuraldır, kesinlikle. Buradan arkadaşımızın
kürsüye doğru fırlaması kesinlikle dokunulmazlığa yönelik bir tehdit unsuru
taşımıyordu ama ortamın gerginliği, arkadaşımızın hareketliliği ve esasen
olmasını kabul etmediğimiz bu davranış sonuçta böyle bir algı ortaya çıkardı,
bu da bir gerilim doğurdu. Doğrudur, burada seçilen her vekilin kürsüden
konuşma, kendi fikirlerini anlatma hakkı vardır. Eğer onların fikirlerini
beğenmiyorsak, görüşlerini beğenmiyorsak bunlara ilişkin eleştirilerimizi
söyleriz, daha da vahim durumlar varsa Türkiye bir hukuk devleti, hukuk
gereğini yapar.
(Mikrofon
otomatik cihaz tarafından kapatıldı) 
BAŞKAN
– Buyurunuz Sayın Bostancı.
MEHMET
NACİ BOSTANCI (Amasya) – Bu çerçevede, kimi zaman bu Mecliste kürsüden konuşan
çeşitli vekillere ilişkin farklı parti grupları protesto eylemleri yaptılar;
bu, ilk defa yaşanan bir olay değil. Daha yakınlarda, bizim grup başkan
vekilimiz konuşurken benzeri bir protesto eylemi burada yaşandı. Şunu
anlayabilirim: Makul ölçülerde gruplar kendi tepkilerini ortaya koyabilirler
ama bu tepki hiçbir şekilde kürsüden konuşan kişinin konuşma hakkını elinden
almaya dönük bir kasta, böyle bir iradeye asla ulaşamaz çünkü halkın özgür
iradesiyle seçilmiş 550 vekilin 550’sinin de bu kürsüden konuşma, fikirlerini
söyleme -doğru yanlış, kime göre, değişir elbette- bunları ortaya koyma hakkı vardır.
Bizim anlayışımız budur, Parlamento geleneği budur, herkesin anlayışı budur. Bu
çerçevede yaklaşımımızı bu şekilde ifade ediyor, üzüntümü beyan ediyor…
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Bostancı.
MEHMET
NACİ BOSTANCI (Amasya) - Sayın Eren Erdem’in de bu genel çerçevede,
söylediklerim çerçevesinde tabii ki görüşlerini anlatma hakkı olduğunu beyanla
saygılarımı sunuyorum.
BAŞKAN
– Teşekkür ederim Sayın Bostancı.
IV.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Mehmet Akif
Hamzaçebi’nin, ifade özgürlüğünün Meclisin temeli olduğuna ve
milletvekillerinin konuşma hakkına saygı duyulması gerektiğine ilişkin
konuşması
BAŞKAN
– Sayın milletvekilleri, dün bütün toplumu yasa, acıya boğan bir olay yaşadık.
Bu olay sonrasında Parlamentonun çalışmalarına devam etmesi yönünde Başkanlık
Divanı ve 4 siyasi parti hep birlikte bir kararlılık gösterdik. Bu, aynı
zamanda teröre karşı bir net duruşu ifade etmektir. Bu acının bütün sıcaklığı
yüreğimizde dururken Genel Kuruldaki görüşmelerde bu acıyla ters düşecek
davranışlara meydan vermemek lazım. 
Düşünce
özgürlüğü, ifade özgürlüğü bu Meclisin temelidir. Bu kürsüde konuşan
arkadaşlarımızın, bırakalım İç Tüzük kurallarını bir kenara, İç Tüzük’ün,
Anayasa’nın maddelerine sığınmaya hiç gerek yok, insan olarak kendisini
anlatmaya hakkı vardır. Bu hakka hepimizin saygı duyması lazım. 
Laf
atmak Parlamento geleneğimizde vardır, olmamalıdır belki ama oluyor, bunun da
tolere edilebilir, tahammül edilebilir bir derecesi vardır, bunun ötesine
geçtiği anda biz bu çalışmaları yürütemeyiz, Genel Kurulu yönetemeyiz. 
Geçmişe
yönelik bir envanter yapmayı bir kenara bırakmayı öneriyorum. Her siyasi parti
“Geçmişte şunlar, şunlar oldu.” diyerek kendisini haklı çıkaracak birçok olayı
anlatabilir. Önerim, bunları bir kenara bırakalım, bundan sonra önümüze bakalım,
geleceğe bakalım.
Çok
teşekkür ederim.
Şimdi,
Sayın Eren Erdem’e söz veriyorum. Biraz önce konuşmasına tam başlayamamıştı, İç
Tüzük’ün 69’uncu maddesi çerçevesinde iki dakika süreyle size söz veriyorum
Sayın Erdem.
Lütfen,
düşüncelerinizi bir sataşmaya meydan vermeyecek şekilde ifade ediniz, teşekkür
ederim.
Buyurun.
V.- SATAŞMALARA İLİŞKİN KONUŞMALAR (Devam)
7.- İstanbul Milletvekili Eren Erdem’in, Gaziantep
Milletvekili Şamil Tayyar’ın CHP grup önerisi üzerinde yaptığı konuşması
sırasında şahsına sataşması nedeniyle tekraren konuşması
EREN
ERDEM (İstanbul) – Çok teşekkür ediyorum. 
Sayın
Başkan, değerli milletvekilleri; bizim inandığımız dinin metni diyor ki: “Bir
kavme olan kininiz sizi sakın adaletten alıkoymasın.” Şimdi, burada tabii bir
cümlem sonrasında bir tepki oluştu, saygı duyuyorum. İnsanların tepki gösterme
hakkı var fakat iddialarının cevabını arama zarureti var çünkü bir iddia
üzerinde beyanda bulunuluyor. Yani işte bir “tweet” mesela, kürsüye yürüyen
arkadaşımız bir “tweet” gösterdi. Ben bu “tweet”le alakalı bakınız, en az 10
tane açıklama yaptım. 2011 yılında bir konferansta bir arkadaşımızın bu ifadeyi
kullandığını, benim ona cevap verdiğimi, akabinde o konuşma metnimi yazıya
döktüğümüzü ve madde madde Twitter’da o yazımızı -çoğumuz yapıyor, hatta bu ara
sık sık Fuat Avni’yi okuruz böyle madde madde, Fuat Avni de “bir, iki, üç,
dört” diye yazar- o konuşma metnimi oraya aktardığımı, o konferansın bütün
kayıtlarını sizinle paylaşabileceğimi, hatta sizin çok yakından tanıdığınız
birisinin o cümleyi kullandığını ifade ettim ama tabii siz okuyamadınız çünkü
sizin okuduğunuz gazeteler benim açıklamamı yazmadı. Aynı şekilde Rus
televizyonunda Türkiye’nin IŞİD’e sarin gazı sattığını söylediğimi iddia
ettiniz. Ham videoyu yayınladım, sarin gazını Avrupa devletleri satıyor, Batı
ikiyüzlüdür, bizim ülkemizin üstünden geçiriyorlar dediğimin esas ham
görüntülerini paylaştım ama siz o görüntüyü de izlemediniz çünkü sizin
izlediğiniz televizyon kanallarında ben o görüntüyü yayınlatamadım. 
Dolayısıyla
değerli arkadaşlar, bakınız, ben buraya bir sataşmaya cevap vermek için çıktım,
yeni bir sataşma yapmak için de çıkmadım. Sadece Sayın Tayyar’ın iddia ettiği gibi,
tıpkı az önce olduğu gibi -hani benim böyle bir söz söylediğimi iddia ettiniz
ya- aynı şekilde ifade ettiği “tweet”teki cümleyi size okumak için çıktım. Bir
iddiaya göre, IŞİD’in yaptığı söyleniyor şeklinde bir “tweet” atmışım, ben
gazeteci kökenliyim arkadaşlar, bir iddiaya göre cümlesini ortaya koyduğum
zaman…
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Erdem.
EREN
ERDEM (Devamla) – Tamamlamama müsaade eder misiniz? (AK PARTİ sıralarından
gürültüler)
BAŞKAN
– Buyurun, açıyorum mikrofonunuzu. 
EREN
ERDEM (Devamla) – …bunun bir bağlayıcılığının olmadığı, bunun iddiadan ibaret
bir fasıl olduğunu orada beyan etmiş olurum.
ORHAN
KIRCALI (Samsun) – O zaman niye öyle deme ihtiyacı hissettin?
EREN
ERDEM (Devamla) – Akabinde de zaten “Bu bombalamanın faili üzerine hâlen
araştırma yürütülmektedir.” diye bir “tweet” daha attım ve bugün bir basın
açıklamasında da, arkadaşlar, basın açıklamamda da beyanatlarımı ifade ettim.
Dolayısıyla, burada birbirimizi dinlemek üzere siyaset üretmeliyiz.
Zannediyorum ki aylarca süren, benim on yedi aylık bebeğimin öldürülmesi
çağrılarının yapılmasına sebep olan bir linç kampanyasına da... 
HARUN
KARACA (İstanbul) – Yahu bırak, ayıp be!
EREN
ERDEM (Devamla) – Siz yaptınız demiyorum.
YUSUF
BAŞER (Yozgat) – Yeter be! 
EREN
ERDEM (Devamla) – Bakın, siz yaptınız demiyorum. Dikkatli dinleyin, siz
yaptınız demiyorum.
TÜLAY
KAYNARCA (İstanbul) – Diyemezsiniz. 
EREN
ERDEM (Devamla) – Bu kadar alıngan olmayın, çok alıngansınız. (AK PARTİ
sıralarından gürültüler) Bunu sizin propagandanızdan dolayı kendine vazife
çıkartan insanların yaptığını söylüyorum.
Bu
bağlamda, arkadaşlar, zannediyorum ki maksat hasıl olmuştur. 
Hepinizi
saygıyla selamlıyorum. (CHP sıralarından alkışlar, AK PARTİ sıralarından
gürültüler) 
BAŞKAN
– Teşekkür ederim Sayın Erdem.
Sayın
Tayyar, size de 69’uncu madde çerçevesinde söz veriyorum. Siz de lütfen
düşüncelerinizi bir sataşmaya meydan vermeyecek şekilde ifade ediniz.
Buyurun.
(AK PARTİ sıralarından alkışlar) 
8.- Gaziantep Milletvekili Şamil Tayyar’ın, Manisa
Milletvekili Özgür Özel’in sataşma nedeniyle yaptığı konuşması sırasında
şahsına sataşması nedeniyle konuşması
ŞAMİL
TAYYAR (Gaziantep) – Sayın Başkan, teşekkür ederim.
Az
önceki konuşmamdaki bazı ifadeler elbette ki tartışılabilir, benim de çok arzu
ettiğim, kullanmayı tercih ettiğim ifadeler değil ama aylardır burada hakarete
maruz kalan AK PARTİ’nin bir ferdi olarak konuştuğumu da herkesin
değerlendirmesi gerekir, bir miktar empati yapması gerekir diye düşünüyorum.
Diğer
taraftan, CHP grup başkan vekilinin birkaç iddiası oldu. İddia edilen yani o
mevzudaki kardeşim 50 yaşında. 1’inci derece devlet memuru. Görev aldığı yer
İslâhiye, 35 bin nüfuslu yer. Sadece iki görevlisi var. Kendisinin ek
göstergesi 3000, talip olduğu görev 2200, maaşı da yaklaşık 700 lira daha
düşük. Sadece kuruluş aşamasında, doğup büyüdüğü topraklarda İslâhiyespor’la
bir miktar ilgilenmek için geçici süreli üç aylık görevi kabul etmiştir; bu,
polemik konusu yapılınca da ikinci gün görevinden istifa etmiştir, mesele de
bundan ibaret. 
DSP
meselesine gelince, 1999 yılında DSP’nin 2 Bakanı, Mustafa Yılmaz ve Ali
Ilıksoy, merhum Bülent Ecevit’in talimatıyla bana adaylık teklifinde bulunmuş;
ancak konu, parti meclisinde konuşulurken, işte oradaki üyelerin ifadesiyle,
benim dinci, faşist olduğum vesaire gibi gerekçelerle kendi getirdikleri talebi
daha sonra kendileri çekmiştir; durum da bundan ibaret. 
Diğer
taraftan, keşke, keşke sayın grup başkan vekili, bizim grup başkan vekillerine
hitaben, yani “Böylesine kritik bir günde, böyle bir ismi niye çıkardınız?”
diye sitem etmek yerine -ben bunu biliyorum, daha önce de HDP’nin bir grup
başkan vekilinin bizim bir grup başkan vekilimizi arayarak “Bu arkadaşı bizim
öneriler konuşulurken kürsüye çıkarmasaydınız.” diye ricacı olduğunu biliyorum-
keşke siz de, kurtuluş mücadelesinin verildiği, Türkiye'nin her yerinin kan
gölüne çevrilmek istendiği bu süreçte, keşke yerli ve millî bir ismi buraya
çıkarsaydınız daha iyi olurdu diye düşünüyorum. (AK PARTİ sıralarından
alkışlar) 
Teşekkür
ederim.
BAŞKAN
– Teşekkür ederim Sayın Tayyar.
HAYDAR
AKAR (Kocaeli) – Sayın Başkan…
BAŞKAN
– Bir saniye Sayın Akar…
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Daha öncesinden söz talebimiz vardı. AKP’li hatip
konuşması sırasında bizi ikiyüzlülükle suçlamıştı ve konuşmanın tamamı
sataşmalarla geçmişti. 
BAŞKAN
– Sayın Baluken, evvelkileri evvelki oturumda bıraktık. İzin verirseniz orada
bırakalım bunları efendim.
ÖZGÜR
ÖZEL (Manisa) – Efendim…
BAŞKAN
– Sayın Özel, dinliyorum.
ÖZGÜR
ÖZEL (Manisa) – Şimdi efendim, içeride, Başkanlığınızda çok olumlu bir süreç
yaşadık, karşılıklı fikir alışverişi yaptık. Yaptığımız görüşmede grup başkan
vekillerinin konuşması, ayrıca Eren Erdem’in -ki oradaki sizin hassasiyetiniz
önemliydi- kürsüdeki bir milletvekilinin, o veya bu sebepten, hangi partiden
olursa olsun konuşmasına mâni olunmaması ilkesi için Eren çıktı ve hiçbir
sataşma yapmadan bir konuşmayı tamamladı. Oradan sonra çalışmalara devam
ederdik, hiç sıkıntı yok. Ama Sayın Şamil Tayyar’ın grup başkan vekillerinin
ifade etmediği, ortaya koymadığı şekilde gelip söz alması… Son yirmi saniyesine
kadar da söyleyecek bir sözüm yok ama ondan sonra kürsüye çıkardığımız hatibin
yerli ve millî olmadığını söylemesi kaçınılmaz olarak cevaba muhtaçtır. 
Bu
yüzden müsaade ederseniz…
BAŞKAN
– Buyurun Sayın Özel, size söz veriyorum.
ÖZGÜR
ÖZEL (Manisa) – Haydar Akar kullanacak söz hakkını. 
BAŞKAN
– Sayın milletvekilleri -Sayın Akar söz vereceğim elbette- Sayın Tayyar’ın cümlesinin,
konuşmasının sonuna doğru kullanmış olduğu cümle İç Tüzük 69’uncu madde
çerçevesinde bir açıklama hakkını kendiliğinden yaratıyor. 
ŞAMİL
TAYYAR (Gaziantep) – Haydar Bey’le ne alakası var Sayın Başkan? 
BAŞKAN
- Bu hakkı elbette vereceğim ama ricam, yeni bir sataşmaya lütfen meydan
vermeyin, lütfen gerilimi yükseltmeyin. 
Teşekkür
ederim.
HARUN
KARACA (İstanbul) – İsim vermedi. Hayır, hayır nasıl anladılar kendilerinin
yerli ve millî olmadığını?
ŞAMİL
TAYYAR (Gaziantep) – Sayın Başkan, sözlerimin Haydar Bey’le uzaktan yakından
bir alakası yok. 
ÖZGÜR
ÖZEL (Manisa) – Grup adına cevap verecek. 
ŞAMİL
TAYYAR (Gaziantep) – Eyvallah!
BAŞKAN
– Buyurun Sayın Akar. 
9.- Kocaeli Milletvekili Haydar Akar’ın, Gaziantep
Milletvekili Şamil Tayyar’ın sataşma nedeniyle yaptığı konuşması sırasında CHP
Grubuna sataşması nedeniyle konuşması
HAYDAR
AKAR (Kocaeli) – Önce, yerlilik, millîlik konusunda bir endişem yok Şamil Bey,
gayet yerli ve millîyim. Bu konuda bir endişeniz olmasın. Adım Ali Haydar
değil, Haydar. Ali olmasından da övünç duyardım ayrıca olsaydı ama bunun
arkasındaki zihniyeti de anlamış değilim, niye böyle bir şeyi öne çıkartmaya
çalıştığınızı. (CHP sıralarından alkışlar)
Şimdi
Sevgili Kardeşim, burada laf atılır, laf atarken de hiç kimse bir başka arkadaşımızın,
laf attığı arkadaşımızın kişilikleri üzerinden laf atmaz. Ama bu kürsüde MHP
grup başkan vekilinin dediği gibi, bizim de düşündüğümüz gibi, siz kürsüye
geldiğinizde bu Meclisi provoke edeceğinizi düşündük ve de bunu
gerçekleştirdiniz ve de bunu gerçekleştirdiniz. 
Evet,
şimdi kitaplarınıza bakıyorum, bakın, kitaplarınıza bakıyorum, Balyoz’u
düşünüyorum, Ergenekon’u düşünüyorum, orada ölen insanları düşünüyorum, beş yıl
annesiz babasız büyüyen çocukları düşünüyorum, onların çektiği çileleri düşünüyorum,
Türk ordusunu nasıl bitirdiğini düşünüyorum ve orduyu da nasıl provoke ettiğini
düşünüyorum. Bu, senin kitaplarında var, hepsi bir ithamdı. (CHP sıralarından
alkışlar) 
AHMET
UZER (Gaziantep) – Türk ordusu bitti mi! Bitmedi.
HAYDAR
AKAR (Devamla) - Evet, ben de şunu sormak istiyorum: Bu kitaplardan kaç para
kazandın? Bizim Türk ordusunu bu kadar yerle bir ederken, haksız ithamlarda
bulunurken bu kitaplardan kaç para kazandın diye sormak istiyorum. (CHP
sıralarından alkışlar, AK PARTİ sıralarından gürültüler)
Yine,
bunu vicdanın rahat bir şekilde yiyebiliyor musun diye sormak istiyorum.
AHMET
UZER (Gaziantep) - Haddini bil! Terbiyesizlik yapıyorsun!
HAYDAR
AKAR (Devamla) - Yine başka bir şey daha söyleyeceğim, yine başka bir şey daha
söyleyeceğim, eğer yerli ve millî aramak istiyorsan önce kendine bakacaksın.
Bu
ülkeye lazım olan, bir yerli cumhurbaşkanı ve yerli ve millî bir hükûmettir
diyorum. (AK PARTİ sıralarından sıra kapaklarına vurmalar, ayağa kalkmalar ve
gürültüler) 
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Akar.
Birleşime
yarım saat ara veriyorum.
Kapanma Saati: 17.48
ÜÇÜNCÜ OTURUM
Açılma Saati: 18.29
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Sema KIRCI (Balıkesir), Zihni AÇBA (Sakarya)
-----0-----
BAŞKAN – Sayın
milletvekilleri, Türkiye Büyük Millet Meclisinin 41’inci Birleşiminin Üçüncü
Oturumunu açıyorum.
IV.- OTURUM BAŞKANLARININ KONUŞMALARI (Devam)
4.- Oturum Başkanı TBMM Başkan Vekili Mehmet Akif
Hamzaçebi’nin, Mecliste bulunan 550 milletvekilinin de yerli ve millî olduğuna
ve Türkiye’nin gündemine yoğunlaşıp daha ciddi şeyler üretilmesi gerektiğine
ilişkin konuşması
BAŞKAN
– Sayın milletvekilleri, bir önceki oturumda, kürsüye çıkan iki hatibin “yerli
ve millî” kelimelerini kullanmak suretiyle kurmuş olduğu cümleler, Genel
Kurulda bir rahatsızlığa neden oldu. 
Şunu
ifade etmek isterim ki: Kim daha yerli, kim daha millî tartışmasının Genel
Kurula, ülkeye hiçbir yararı yoktur. Böyle bir yarışa girmeye gerek yoktur. Bu
Mecliste bulunan 550 milletvekili de yerlidir, millîdir. Türkiye Büyük Millet
Meclisinden çıkan Hükûmetimiz de yerlidir, millîdir; halkın oylarıyla seçilmiş
olan Sayın Cumhurbaşkanı da yerlidir, millîdir. (AK PARTİ sıralarından
alkışlar) 
Bu
tartışmaları bir kenara bırakalım. Ülkemizin çok önemli gündemi var. Dün çok
acı bir terör olayını yaşadık. İnsanlar daha cenazelerini alamadılar. Böyle bir
acıyı yüreğimizde yaşarken, bunun acısı daha soğumamış iken, Türkiye Büyük
Millet Meclisinin çalışmalarına devam etmesi gibi bir kararlılığı ortaya koymuş
iken, bizim, Türkiye Büyük Millet Meclisinde gündeme, Türkiye'nin gündemine
yoğunlaşıp daha ciddi şeyler üretmemiz gerekir diye düşünüyorum. 
Bu
düşüncelerimi ifade ettikten sonra çalışmalara devam ediyoruz. 
Bu
düşüncelerimi, biraz önce verdiğimiz arada tüm grup başkan vekilleriyle de
paylaştım. Bu şekilde yolumuza devam edeceğiz. 
Anlayışınız
için teşekkür ediyorum.
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Manisa Milletvekili Özgür Özel ve 24
milletvekili tarafından, Sultanahmet Meydanı’nda gerçekleşen terör saldırısının
tüm yönleriyle araştırılarak alınması gereken önlemlerin belirlenmesi amacıyla
13/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 18 Şubat 2016 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Evet, oylamada kalmıştık.
Cumhuriyet
Halk Partisi Grubu önerisini oylarınıza sunuyorum: Kabul edenler… Etmeyenler…
Öneri kabul edilmemiştir.
Gündemin
“Kanun Tasarı ve Teklifleriyle Komisyonlardan Gelen Diğer İşler” kısmına
geçiyoruz.
1’inci
sırada yer alan, Kişisel Verilerin Korunması Kanunu Tasarısı ve Adalet
Komisyonu Raporu’nun görüşmelerine kaldığımız yerden devam edeceğiz.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Kişisel Verilerin Korunması Kanunu Tasarısı (1/541)
ve Adalet Komisyonu Raporu (S. Sayısı: 117) (x)
BAŞKAN
– Komisyon? Yerinde.
Hükûmet?
Yerinde.
Geçen
birleşimde, İç Tüzük’ün 91’inci maddesine göre temel kanun olarak görüşülen
tasarının, tümü üzerindeki görüşmeler tamamlanmış ve maddelerine geçilmesi
kabul edilmişti. 
Şimdi
birinci bölümün görüşmelerine başlıyoruz.
Birinci
bölüm 1 ila 18’nci maddeleri kapsamaktadır. 
Birinci
bölümde söz isteyen milletvekillerimize, siyasi parti gruplarımıza sırasıyla
söz vereceğim.
Birinci
bölümde gruplar adına ilk söz, Adalet ve Kalkınma Partisi Grubu adına Nevşehir
Milletvekili Murat Göktürk’e aittir.
Buyurun
Sayın Göktürk. (AK PARTİ sıralarından alkışlar) 
Süreniz
on dakikadır. 
AK
PARTİ GRUBU ADINA MURAT GÖKTÜRK (Nevşehir) – Sayın Başkan, değerli
milletvekilleri; konuşmama başlarken, dün Ankara’da meydana gelen alçakça,
haince yapılan terör saldırısında hayatlarını kaybeden asker ve sivil tüm
vatandaşlarımıza Allah’tan rahmet, yakınlarına sabır ve yaralılarımıza da acil
şifalar diliyorum. Milletimizin başı sağ olsun, Allah daha büyük acıları bize
yaşatmasın.
Bu
olay karşısında, yine, Cumhuriyet Halk Partisi Grubu, Milliyetçi Hareket
Partisi Grubu ve AK PARTİ olarak bir araya gelip bir bildiri yayınlayan
Meclisimizi de gerçekten, bir milletvekili olarak tebrik ediyorum. Ancak,
burada terörün iyisinin, kötüsünün, dininin, mezhebinin, milletinin olmadığını
hepimizin kabul etmesi lazım. Gönül isterdi ki Halkların Demokratik Partisi de
bu bildiride yer alsın ve teröre karşı dik bir duruşta, birlik beraberlik
içerisinde gereğini yapsın. Ancak bunu göremedik, bu, düşündürücü bir durum ve
biz bu durumu milletimize havale ediyoruz.
Değerli
milletvekilleri, 117 sıra sayılı Kişisel Verilerin Korunması Kanunu
Tasarısı’nın birinci bölümü üzerine AK PARTİ Grubu adına söz almış bulunuyorum.
Bu vesileyle değerli heyetinizi ve aziz milletimizi saygılarımla selamlıyorum.
Bu
kanun tasarısıyla kişisel verilerin korunmasına ilişkin ülkemizde ilk defa
genel bir düzenleme yapılmaktadır. 2010 yılında halk oylaması sonucu yapılan
Anayasa değişikliği sonunda kişisel verilerin korunması, temel bir insan hakkı
olarak güvence altına alınmış ve detayların kanunla düzenlenmesi hususunda,
kanun yapılması hususunda açıklık getirilmiştir. Ancak, o günden bu zamana
kadar herhangi bir düzenleme yapılmamıştır.
Yine,
Avrupa Birliği üyelik sürecinde yürüttüğümüz fasılların 4’ü kişisel verilerle
ilgilidir. Bu fasıllarla ilgili sürecin ilerleyebilmesi için ülkemizde kişisel
verilerin korunmasına ilişkin temel bir kanunun yürürlüğe girmesi
gerekmektedir. Ülkemizde kişisel verilerin korunmasına ilişkin bir düzenleme
olmaması sebebiyle polis teşkilatları arasında etkin bir iş birliğini hayata
geçiren EUROPOL’le ülkemiz güvenlik birimleri arasında operasyonel iş birliği
anlaşması yapılamamakta ve yine elektronik bilgi değişimi
gerçekleştirilememektedir. 
Bunun
yanında, kişisel verilerin korunmasına ilişkin yasal düzenlemenin bulunmaması,
EUROJUST’la iş birliği imkânını vermemekte, ülkemizde yaşayan yabancılar ve
yurt dışında yaşayan Türk vatandaşları bakımından askerlik, vatandaşlık, kimlik
ve mal varlığı gibi konularda veri paylaşımı sorunlarının yaşanmasına sebep
olmaktadır. Avrupa Birliği, üye ülkelerin kişisel verilerin korunmasına ilişkin
yapacakları mevzuatları arasında uyum sağlayabilmek için 24/10/1995 tarihinde
Kişisel Verilerin İşlenmesi Sırasında Gerçek Kişilerin Korunması ve Serbest
Veri Trafiği Direktifi’ni (25/46/EC) yürürlüğe koymuştur. Şu anda görüştüğümüz
kanun tasarısı, bu ilkelerden yani bu direktifte belirtilen ilkelerden daha
modern, hukuk açısından bazı konularda daha ileri durumdadır. 
Temel
kanun olarak yani ülkemizde düzenlenen ilk uygulama, ilk kanun olarak
görüştüğümüz kanun tasarısının birinci bölümü 1 ila 18’inci maddelerden
oluşmaktadır. Bu bölümde yani 1 ila 18’inci maddeler arasında amaç, kapsam,
tanımlar, kişisel verilerin işlenmesine ilişkin genel ilkeler, işlenme
şartları, özel nitelikli kişisel veriler ve işlenme şartları; kişisel verilerin
silinmesi, yok edilmesi, anonim hâle getirilmesi; kişisel verilerin
aktarılması, kişisel veriyle ilgili hak ve yükümlülükler, veri sorumlusunun yükümlülükleri;
başvuru, şikâyet ve veri sorumluları başvuru ve şikâyeti; veri sorumluları
sicili, kurula şikâyet hakkı, kurulun şikâyet üzerine veya resen şikâyetleri
incelemesine ilişkin usul ve esaslar, suçlar ve kabahatler. Yani ilk 18’inci
maddede bu hususlar düzenlenmiştir. 
Şimdi,
kanunun amacıyla ilgili, ne olduğunu anlatmak istiyorum. Kişisel verilerin
işlenmesinde başta özel hayatın gizliliği olmak üzere, kişilerin temel hak ve
özgürlüklerini korumak ve kişisel verileri işleyen gerçek ve tüzel kişilerin
yükümlülükleriyle uyacakları usul ve esasları düzenlemektedir. 
Kanun
metninden de açıkça anlaşılacağı gibi, kanunun amacı, düşünüldüğü ya da iddia
edildiği gibi fişleme merkezi oluşturmak değildir. Bu kanun, kişisel veri
toplayan, depolayan, saklayan bir merkez oluşturmamaktadır; aksine okulda,
hastanede, bankada, telefon aboneliği gibi değişik birçok yerde, gerek kamu
gerek özel sektörde işlenen kişisel verilerin işlenmesi, korunması ve
aktarılması, süresi sona erenlerin silinmesi, yok edilmesi veya anonim hâle
getirilmesine ilişkin, bugüne kadar ülkemizde bulunmayan bir düzenlemeyi hayata
geçirmektedir. Anayasa’nın temel bir insan hakkı olarak tanımladığı kişisel
verilerin korunmasına ilişkin önemli bir yasal düzenleme yapmaktayız. Bu kanun
tasarısında öngörülen kişisel verilerin korunmasına ilişkin kurum ve kurulların
kişisel veri işlemeye, toplamaya, saklamaya veya depolamaya ilişkin bir görevi
ve yetkisi bulunmamaktadır. Görüştüğümüz kanun bir fişleme kanunu değildir
arkadaşlar, bunu açık bir dille ifade etmek lazım.
Değerli
milletvekilleri, kişisel veri nedir? Bunun tanımını ortaya koymak için bundan
bahsetmek istiyorum. Kişisel veri, kimliği belirli veya belirlenebilir gerçek
kişiye ilişkin her türlü bilgiyi ifade etmektedir. Kanun ayrıca özel nitelikli
kişisel veriyi de tanımlamıştır. Kişisel verinin işlenebilmesi için kişinin
açık rızasına ihtiyaç vardır ve kanun, açık rızayı belirli bir konuya ilişkin
bilgilendirmeye dayanan, özgür iradeyle açıklanan rıza olarak tanımlamaktadır.
Kişisel veriler, istisnalar dışında açık rıza olmaksızın hiç kimse tarafından
işlenemez, depolanamaz, aktarılamaz. 
Kanunda
öngörülen istisnalar da düşünüldüğü ya da iddia edildiği gibi temel hak ve
hürriyetleri ortadan kaldıran nitelikte değildir. Buna benzer istisnalar tüm
dünyada kabul edilmiş istisnalardır. İstisnaların gayesi, insan sağlığını ve
güvenliğini, toplumun düzen ve güvenliğini, huzurunu ilgilendiren konulardadır.
Kanun tasarısıyla, kişisel verilerin işlenmesi önemli bir disiplin altına
alınmış, verilerin işlenmesinde hukuka, dürüstlük kurallarına uygun olma, doğru
ve güncel olma, belirli, açık ve meşru amaçlar için işlenme, işlendikleri
amaçla bağlantılı, sınırlı ve ölçülü olma, ilgili mevzuatta öngörülen veya
işlendikleri amaç için gerekli olan süre kadar muhafaza edilme ilkelerine bağlı
kalmak zorunluluğu getirilmiştir. 
Aynı
zamanda, kişisel veri işleyen bu kanun kapsamındaki gerek kamu gerekse özel
sektör kuruluşları veri işleme sorumlusu tayin etmek zorundadır. Veri işlemenin
ilkeleri, usul ve esaslarıyla veri işleme sorumlusu belli olunca, kişisel
verilerin ülkemizde bu anlamda hiçbir yasal düzenleme olmaması nedeniyle,
bundan sonraki süreçte daha güvence altına alınmış olacağı aşikârdır. Hâlen
ülkemizde kişisel veriler kuralsız bir şekilde işlenmekte, aktarılmaktadır. Bu
düzenlemeyle daha düzgün ve biraz önce bahsettiğim gibi temel hak ve
hürriyetleri, kişi özgürlüklerini garanti altına alan bir yapı
oluşturulmaktadır. 
Sözlerime
son verirken, bugün Diyarbakır’da ve İdil’de verdiğimiz şehitlerimize Allah’tan
rahmet diliyorum. Ben, Nevşehir Milletvekiliyim, temmuzdan bu yana terörle
mücadelede bizim de şehitlerimiz oldu. Latif Adıgüzel ve Ali Rıza Güneş
kardeşlerimizi de buradan rahmetle anıyorum. Onlar, bu vatanın varlığı, birliği
ve dirliği için canlarını feda ettiler. 
Bu
duygu ve düşüncelerle, 117 sıra sayılı Kişisel Verilerin Korunması Kanunu
Tasarısı’nın milletimize hayırlı olmasını temenni ediyor, yüce heyetinizi ve
aziz milletimizi saygılarımla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Göktürk.
Milliyetçi
Hareket Partisi Grubu adına Mehmet Erdoğan, Muğla Milletvekili.
Buyurun
Sayın Erdoğan. (MHP sıralarından alkışlar) 
Süreniz
on dakikadır.
MHP
GRUBU ADINA MEHMET ERDOĞAN (Muğla) – Sayın Başkan, değerli milletvekilleri; 117
sıra sayılı Kişisel Verilerin Korunması Kanunu Tasarısı’nın birinci bölümü
üzerinde Milliyetçi Hareket Partisi Grubu adına söz almış bulunmaktayım. Bu
vesileyle yüce heyetinizi saygıyla selamlıyorum.
Sözlerimin
başında, terörün her türlüsünü lanetliyorum. Alçak hainlerin, dün Ankara’da,
bugün sabah Lice’de, daha sonra İdil’de gerçekleştirdiği terör saldırılarında
şehit olan vatandaşlarımıza ve askerlerimize Cenab-ı Allah’tan rahmet,
yakınlarına ve milletimize başsağlığı diliyorum. Yaralıların hepsine acil
şifalar diliyorum. 
Bu,
çok vahim bir durum. Burası Ankara, burası başkent. Teröristlerin buraya kadar
gelip eylem yapabilmesi gerçekten düşündürücü bir durum. Ben, daha birkaç hafta
önce bu kürsüde, iktidarın terörle mücadele yapmadığını söylemiştim. Terörle
mücadele çok boyutlu bir iştir. Eğer, AKP iktidarı, terörle mücadelede
samimiyse, bir kere, bunu görmemiz lazım. Terörle mücadele yapılacaksa
gerçekten, silahlı teröristlerle mücadelenin yapıldığı gibi, terörü savunan,
teröre destek veren herkesle, terör örgütlerine üye olanlarla, terörün
üniversitelerdeki yapılanmalarıyla, terörü finanse edenlerle, terör örgütlerine
üye olanlarla, kaçakçılarla, velhasıl terörün bütün unsurlarıyla, bütün
bölücülerle kararlılıkla ve topyekûn mücadele edilmelidir.
Terörle
mücadele eden güvenlik birimlerinin eli hukuki olarak güçlendirilmelidir.
Bakınız, Paris saldırısından bu yana Fransa’da olağanüstü hâl uygulaması devam
ettiriliyor ama Türkiye’de, hâlâ atılan, terörle mücadele konusunda çalışan
güvenlik güçlerine destek olacak bir hukuki altyapı yoktur. Sınır güvenliği,
maalesef, Allah’a emanettir. İktidar, milleti ayrıştırma hastalığından
vazgeçmeli, teröre karşı millî bir hassasiyet oluşturulmalı ve teröre karşı
milletçe tek yürek olmalıyız.
AKP
iktidarı, yukarıda saydıklarımı yapabilecek bir kararlılık sergileyebilirse,
biz de her zaman olduğu gibi, Milliyetçi Hareket Partisi olarak bugün de terörle mücadele edenlerin
arkasında dimdik dururuz ama öncelikle AKP’nin bu kararlılığını görmemiz lazım.
Sayın Başkan, değerli milletvekilleri; görüşmekte
olduğumuz tasarı elbette çok önemlidir. Kişisel bilgiler kişilerin
mahremleridir. Peygamber Efendimiz, bir hadisişeriflerinde “Her kim bir
Müslüman kardeşinin ayıp ve kusurlarını, kimsenin görmediği ve görmesini istemediği
şeylerini örterse Allahutaala da kıyamet gününde onun ayıplarını örter. Her
kim, Müslüman kardeşinin meydana çıkmasını istemediği bir şeyini ortaya çıkarır
ve dile getirirse Allah da onun ayıplarını, kimsenin bilmesini istemediği
hâllerini meydana çıkarır. Bu suretle, kendi evi içinde de olsa onu rezil eder.
Müslüman kardeşinin ayıplarını örten, bir ölüyü diriltmiş gibidir.” diyor.
Bu meyanda, kişisel veri toplarken ilk dikkat edilecek
husus, kişisel veri ihtiyaçlarının hangi verilerin toplanması gerektiğinin
titiz bir çalışma sonucunda belirlenmesi ve mümkün olan en az kişisel verinin
toplanmasıdır. Elimizdeki veri arttıkça tabii ki bunun korunması, paylaşılması
vesaireyle ilgili risk de artacaktır. Hangi kişisel veriyi hangi kurum niçin
toplayacaksa bunun kanunlarımızda tek tek sayılması lazım. 
Dün, Sayın Adalet Bakanı, bu kürsüde kişisel verileri
toplama konusundaki istisnaları bolca saydı. Değerli arkadaşlar, istisnalar
kaideyi bozar. İstisnası olan işte kural olamaz. Ayrıca, Sayın Bakanın saydığı
başlıca istisnalar kimdir? MİT, Emniyet, Jandarma. Ben de Sayın Bakana -eğer
sohbeti bitirebilirse- buradan sormak istiyorum: Ben, hiçbir olayın
istihbaratını zamanında toplamayan, toplayamayan MİT’e nasıl güveneceğim? Ben,
kendi tırlarını Adana’dan Türkiye sınırına götüremeyen MİT’e nasıl güveneceğim?
Ben, İmralı’da yaptığı görüşmelerin
tutanakları Almanya’da kitap olarak basılan MİT’e nasıl güveneceğim? Ben,
Oslo’da “Büyük şehirlere ne kadar bomba getirdiğinizi biliyoruz.” deyip
bombalar patlatılırken seyreden MİT’e nasıl güveneceğim? Ya da ben, MERNİS’ten
aldığı bilgileri muhafaza edemeyen Emniyete nasıl güveneceğim? Onun
istisnalarına nasıl razı olacağım Sayın Bakan? (MHP sıralarından alkışlar) 
Öbür
taraftan, siber saldırılar konusunda ülkemizin durumu ortadadır, bu konuda bir
sürü saldırıyla bugüne kadar muhatap olduk. Bundan sonra bu saldırıların
önlenmesiyle ilgili ortada iktidarın ciddi bir adımı var mıdır? Elbette ki
yoktur. Bakınız, cep telefonlarında, bilgisayarlarda ve birçok yerde millî
yazılımımız yok, başkalarının yazılımını kullanıyoruz. Dolayısıyla, elimizdeki
birçok bilgi otomatik olarak başkalarının eline geçmektedir. Bu konuda da ciddi
adımlar atılması gerekmektedir. 
Kişisel
verileri hukuk ve kişilerin rızası hilafına paylaşanların sorumluluğu ne
olacak? Efendim, kanun tasarısına bakıyoruz: “Genel hükümler ve disiplin
mevzuatı çerçevesinde gereği yapılacaktır.” Bu durumda yani birilerinin
mahremini paylaşan, birilerine ait özel veri paylaşanlarla ilgili olarak,
sadece o kurumdaki memur, paylaşan, hata yapan, suç işleyen değil, o kurumun
başındaki kişilerin sorumluluğu ve elbette ki bu ülkeyi idare eden siyasilerin
de sorumluluğunun bu kanunda yer alması lazım. 
Kişisel
verileri yasal olmayan yollarla üçüncü kişilerin ellerine geçen vatandaşların
korunmasıyla ilgili kanunda ciddi bir düzenlemeyle karşılaşamadık.
Vatandaşlarımızın birçok kişisel verisi hâlihazırda ortada dolaşmaktadır. Bugün
birtakım dolandırıcılar, ellerinde cep telefonları, vatandaşlarımızı arıyor
yani bunların içinde, aranan, profesörü de var, cahili de var, köylüsü de var,
şehirlisi de var. “Ben polisim, ben savcıyım…” vesaire kimliklerle
vatandaşlarımızı suçluyor ama bu arada da vatandaşlarımıza ait bütün kişisel
bilgileri söylüyorlar, “Efendim, senin TC kimlik numaran şu, annen şu, baban
şu, şurada oturuyorsun…” bütün bunları kullanıyorlar. Bu dolandırıcılara karşı
da maalesef yapılan ortada ciddi bir mücadeleyle…
ALİ
ÖZKAYA (Afyonkarahisar) – Yasa onun için çıkıyor. 
MEHMET
ERDOĞAN (Devamla) – Yasa çıkıyor da yasada gene bunlarla ilgili ciddi bir şey
olmadığını sen de pekâlâ biliyorsun okuduysan. 
ALİ
ÖZKAYA (Afyonkarahisar) – Yazdık. 
MEHMET
ERDOĞAN (Devamla) – Onun için, buradan laf atmayı bırakın, sıra gelince gelir
konuşursunuz burada.
Gene,
özel sektör tarafından veri toplanması ve verilerin muhafaza edilmesi de son
derece tehlikeli ve sakıncalıdır. Özel sektörün toplayabileceği veriler,
kanunla muhakkak sınırlandırılmalı ve kontrol edilmelidir.
Şimdi,
tabii ki AKP iktidarı için bu çok önemli bir düzenleme. Niye? AKP iktidarı
döneminde vatandaşlarımıza ait birçok kişisel veri toplandı, birçok kişinin
telefonları dinlendi, birçok kişinin kasetleri yayınlandı. Tabii, bu konuda, on
dört yıldır iktidarda olanların, elhamdülillah, hiçbir kusuru ve sorumluluğu
yoktur çünkü AKP iktidarı her türlü sorumluluktan münezzehtir! 
Lakin
unutulmaması gereken bir husus da şudur: Günümüzde teknoloji ilerlemiştir. MİT
Kanunu, iç güvenlik paketi vesaire, dinleme, takip, fişleme işlerini
yasallaştırmış ve kolaylaştırmıştır. 
İktidar
gücünü kullanan arkadaşlar, biliniz ki siz bütün teknolojiyi kullansanız da
herkesi dinleyemez, herkesi takip edemez, herkesi kaydedemezsiniz. Lakin,
Cenab-ı Allah, bütün âlemin yaptıklarını -sizinkiler de dâhil olmak üzere-
kaydetmektedir. 
Bugün
bazı hususlarla ilgili iddialarımızı geçiştirebilirsiniz, bazı
vatandaşlarımızın haklarıyla devriiktidarınızda yapılan tecavüzleri inkâr
edebilirsiniz ancak mahkemeikübrada Cenab-ı Allah’ın kayıtları önünüze konunca
ne yapacaksınız? Dersinize şimdiden birazcık çalışın.
Ne
yazık ki AKP iktidarı, birçok masum vatandaşımızı dinleyip kasetlerini
yayınlarken, takip ederken, fişlerken, ülkemizin birliğine, dirliğine kasteden
hainleri, teröristleri dinleyememiş, takip edememiş, kontrol edememiştir. AKP
iktidarının takip edemediği teröristler, Sur’a, Cizre’ye, Silopi’ye
yerleşebilmiş ve oralara yerleşen teröristler, yüzlerce askerimizi, polisimizi
şehit etmiş ve de şehit etmeye devam etmektedir.
Yine
AKP’nin takip edemediği, dinleyemediği teröristler, Ankara Garı’nda,
Sultanahmet Meydanı’nda, Meclisin yanı başında canlı bombaları patlatıp onlarca
vatandaşımızı şehit etmiştir.
İktidar
gücünü kullananlar, size sesleniyorum: Masum insanlarla uğraşacağınıza
hainlerle uğraşın.
Yüce
heyetinizi saygıyla selamlıyorum. (MHP sıralarından alkışlar)
BAŞKAN
– Teşekkür ederim Sayın Erdoğan.
Halkların
Demokratik Partisi Grubu adına Erol Dora, Mardin Milletvekili.
Buyurun
Sayın Dora. (HDP sıralarından alkışlar)
Süreniz
on dakikadır.
Kürsünün
en devamlı milletvekili Sayın Erol Dora, sanıyorum.
HDP
GRUBU ADINA EROL DORA (Mardin) – Sayın Başkan, değerli milletvekilleri; 117
sıra sayılı Kişisel Verilerin Korunması Hakkında Kanun Tasarısı’nın birinci
bölümü üzerinde Halkların Demokratik Partisi Grubu adına söz almış bulunuyorum.
Genel Kurulu saygıyla selamlıyorum.
Değerli
milletvekilleri, Türkiye, kişisel verilerin korunması alanında ilk uluslararası
belge olan, Avrupa Konseyinin 28 Ocak 1981 tarihinde imzaya açtığı, Kişisel
Verilerin Otomatik İşleme Tabi Tutulması Karşısında Bireylerin Korunmasına Dair
Sözleşme’yi imzaya açıldığı gün imzalayan ilk ülkelerden birisidir, ancak
günümüz itibarıyla, sözleşmeyi imzalamasına rağmen onay süresini işletmemiş
olan tek ülke konumundadır. Kişisel verilerin korunması konusunda yasal
düzenleme yapılması ve düzenleyici ve denetleyici bir kurum kurulması Avrupa
Birliği müzakere fasıllarıyla yakından ilgilidir. Bu konuda Avrupa Birliği
standartlarında bir kanun ya da çerçeve bir düzenlemenin çıkartılmamasının
temelinde devletteki fişleme zihniyeti ve geleneği yatmaktadır. Böyle bir
çerçeve kanun çıkartılması, artık devletteki fişleme geleneğine son
vereceğinden, böyle önemli bir imkândan feragat etmeyi göze almayı
gerektirmektedir. 
Değerli
milletvekilleri, konuyu ele alış açısından bakınca tasarının daha çok veriyi
toplayan ve işleyenin haklarına yöneldiği, tasarıda “ilgili kişi” olarak
adlandırılan kişisel veri sahibinin haklarının ikinci planda kaldığı
görülmektedir. Tasarının amacına bakıldığında ise korunmak istenen kişisel veri
sahibinin hakları ve faydalanacağı korumalardan ziyade, verileri işleyenlerin
hangi hakları ne surette haiz olduklarına ağırlık verildiği görülmektedir.
Tasarı, madde madde incelendiğinde, bu husus son derece belirginleşmekte.
Tasarının hazırlanmasında Avrupa Konseyinin, Kişisel Verilerin Otomatik İşleme
Tabi Tutulması Karşısında Bireylerin Korunması Sözleşmesi direktiflerinden
uzaklaşıldığı açıkça göze çarpmaktadır. Açıkçası, son yıllarda AKP Hükûmetince
çıkartılan kanunların mantığına bakıldığı zaman, demokratik yaşamı geliştirme
yönünde bir adım görmek pek mümkün değildir. Daha ziyade, mevcut durumdaki
fişlemelere hukuki zemin hazırlanacağını düşünüyoruz. 
Sayın
Başkan, değerli milletvekilleri; bu hâliyle tasarının Avrupa Birliği
kriterlerine uymak gibi bir kaygısının olduğunu düşünmemiz mümkün değildir.
Tasarıya göre, kişilerin ismi, telefon numarası, motorlu taşıt plakası, sosyal
güvenlik numarası, pasaport numarası, özgeçmişi, resim, görüntü ve ses
kayıtları, parmak izleri, genetik bilgileri belirli, açık ve meşru amaçlar için
işlenmek, işlendikleri amaçla bağlantılı sınırlı ve ölçülü olmak, işlendikleri
amaç için gerekli olan süre kadar muhafaza edilmek koşuluyla işlenebilecektir.
Kişilerin etnik kökeni, siyasi düşüncesi, felsefi inancı, dini, mezhebi veya
diğer inançları, dernek, vakıf ya da sendika üyeliği, sağlığı veya cinsel
hayatıyla ilgili verileri özel nitelikli kişisel veriler olup bunların
işlenmesi yasaklanıyor gibi görünse de ilgili kişinin açık rızasının bulunması,
kanunlarda açıkça öngörülmesi, siyasi parti, vakıf, dernek veya sendika gibi
kâr amacı gütmeyen kuruluş ya da oluşumların tabi oldukları mevzuata ve
amaçlarına uygun olmak, faaliyet alanlarıyla sınırlı olmak ve üçüncü kişilere
açıklanmamak kaydıyla kendi üyelerine veya mensuplarına yönelik verilerin
işlenmesi, ilgili kişinin kendisi tarafından alenileştirilmiş olması, veri
işlenmesinin zorunlu olması, kamu sağlığının korunması ve bakım hizmetlerinin
yürütülmesiyle sağlık hizmetlerinin yönetimi altında bulunan kişiler tarafından
işlenmesi hâlleri bu yasa kapsamı dışında tutulmaktadır. 
Değerli
milletvekilleri, kişisel verilerin işlenmesi konusunda geniş istisna
getiriliyor. Düzenlemeyle polis, Jandarma ve MİT’e fişleme için yasal kılıf
getirilmektedir. Bu çerçevede, Polis, Jandarma ve MİT Yasaları kapsamına giren
suçlar, veri koruması dışında bulunacak, bu hâllerde kişilerin hak arama
kapsamında yapacakları başvuruları da doğrudan reddedilecektir. İşte, özellikle
bu hüküm, kolluk ve istihbarat birimleri tarafından fişlemeye açık bir çek
vermektedir. Bu hüküm, özellikle Türkiye gibi fişleme geleneğine sahip bir
devlet anlayışında kesinlikle fişlemeye yasal kılıf uydurma amaçlıdır. Söz
konusu bu hükümlerin Avrupa Birliği direktifleriyle uyumlu olmadığı da açıkça
ortadadır. Bu bağlamda, Hükûmetin şu anda hukuku Avrupa Birliği müktesebatıyla
uyumlu hâle getirmesi gibi bir kaygısının olmadığı açıktır.
Sayın
Başkan, değerli milletvekilleri; AKP Hükûmeti “Kişisel verilere Avrupa Birliği
standardı geliyor.” söylemiyle Meclise getirdiği bu tasarıyla fişlemeyi
yasalaştırma arayışında. Tasarıyla kişisel verilerin millî savunma, millî
güvenlik, kamu güvenliği, kamu düzeni veya ekonomik güvenlik sağlamaya yönelik
önleyici, koruyucu ve istihbari faaliyetler kapsamında işlenmesi mümkün
olabilecektir. Tasarıdaki kişisel verilerin kişilerin rızası olmadan
işlenemeyeceği hükmü, getirilen istisnalarla geçersiz hâle getirilmektedir.
Buna göre, kişisel veriler, soruşturma, kovuşturma, yargılama ve infaz
mercileri ile disiplin soruşturma ve kovuşturma makamları tarafından ilgili
kanun hükümleri uyarınca işlenebilecek, doğrudan kurum ismi sayılmamakla
birlikte, bu istisnalarla MİT, Emniyet, Jandarmanın fişleme yapması da serbest
bırakılmaktadır. 
Sayın
Başkan, değerli milletvekilleri; tasarıya göre, düzenleyici ve denetleyici
birim olarak Başbakanlıkla ilişkili “Kişisel Verileri Koruma Kurulu”
oluşturulmaktadır. 7 üyeden oluşan kurulun 4 üyesini Başbakanın, 3 üyesini
Cumhurbaşkanının ataması öngörülüyor. Tasarıya göre, kurul başkanı ve 2’nci
başkanın ise Bakanlar Kurulu tarafından atanması öngörülmektedir. Bu
düzenlemelere bakarak ve mevcut durumda Cumhurbaşkanı, Başbakan ve Bakanlar
Kurulu ilişkilerini dikkate alarak kişisel verilerin korunacağından bahsetmek,
en hafif ifadeyle, toplumu yanıltmak anlamına gelmektedir.
Sayın
Başkan, değerli milletvekilleri; bu tasarı kişisel verilerin korunmasından
ziyade toplanmasına ve sonrasında da istenildiğinde kamu otoritesi tarafından
kullanılabilmesine imkân sağlayacak şekilde kaleme alınmış bulunmaktadır. Oysa
kişisel verilerin korunmasında önemli olan, kişisel verilerin, mümkün olduğu
kadar, elde edilmesinin sağlanmasının, bir yerde toplanmasının ve kullanıma
açılmasının önüne geçmektir. 
Tasarı,
banka ve kredi kurumları, sigorta şirketleri, sağlık kuruluşları gibi çeşitli
kişi, kurum ve kuruluşlar tarafından elde bulundurulmakta ve saklanmakta olan
tüm kişisel verilerin kanun uyarınca oluşturulacak kurul tarafından
denetlenmesi, bu kurula her türlü bilgiye erişim imkânının sağlanması, bu yolla
temel hak ve özgürlüklerin sınırlandırılmasının önünü açmaktadır. Bu bakımdan
her ne kadar kanunun adı “Kişisel Verilerin Korunması Kanunu” olarak öngörülmüş
ise de iktidarca amaçlanan, kişisel verilere kurul tarafından kolayca
ulaşılması, bu bilgilerin denetlenmesidir. 
Değerli
milletvekilleri, yurttaşlar hakkındaki her türlü bilgilerin kaydetme yoluyla
saklanması beraberinde kişilerin fişlenmesine ve bu yolla mağdur edilmelerine
yol açabilecektir. Demokratik bir hukuk devletinde kişilerin siyasi
düşünceleri, felsefi ve dinî inançları, ahlaki eğilimlerine yönelik herhangi
bir müdahale tümüyle kişi dokunulmazlıklarının ihlali anlamına gelecektir.
Kişilerin özel bilgilerinden hareketle kriminal içerikli keyfî yorumların
önünün açılması ve bu yolla kişinin bir tehdit olarak işaretlenmesi kabul
edilemezdir. 
Değerli
milletvekilleri, tasarıda konu edilen verilerin toplanması veri sorumlusu
tarafından kişinin rızası veya en azından kurulun izni olmaksızın mevzuata
aykırı biçimde kişisel verilerin üçüncü kişilere aktarılması hâlinde kişisel
veriler zaten aktarılıp bu hâlde kişiler hakkında tüm bilgiler öğrenilmiş
olacağından, telafisi güç ve hatta imkânsız zararların doğmasına sebebiyet
verecektir. Bu bağlamda, kişi hak ve özgürlüklerinin açıkça tehdit
edilebileceği, öngörülemez trajedilere neden olabileceği ve yurttaşların gerek
devlet karşısında gerekse özel bilgileri kendi çıkarları doğrultusunda
kullanabilecek kişi ve kurumlar karşısında savunmasız bırakılacağı, mağdur
edileceği risklerini yoğun bir biçimde barındıran bu tasarı bu hâliyle kabul
edilemezdir. 
Bu
duygu ve düşüncelerle tekrar Genel Kurulu saygıyla selamlıyorum. (HDP
sıralarından alkışlar) 
BAŞKAN
– Teşekkür ederim Sayın Dora.
Tasarının
tümü üzerinde Cumhuriyet Halk Partisi Grubu adına Murat Emir, Ankara
Milletvekili.
Buyurun
Sayın Emir. (CHP sıralarından alkışlar)
Süreniz
on dakikadır. 
CHP
GRUBU ADINA MURAT EMİR (Ankara) – Sayın Başkan, değerli milletvekilleri; Genel
Kurulu saygıyla selamlıyorum.
Dün
Ankara’nın göbeğinde, Meclisimize yürüyüş mesafesinde yaşadığımız terör olayını
lanetlerken, kaybettiğimiz canlarımıza, şehitlerimize Allah’tan rahmet,
yaralılarımıza bir an evvel şifa diliyorum. 
Yine,
bugün, Lice’deki şehitlerimiz için de Allah’tan rahmet diliyorum.
Maalesef,
bugünlerde acılarımız acılara karışıyor ve hepimizin, herkesin sağduyulu olması
gereken bir dönemden geçiyoruz.
Değerli
arkadaşlar, tartıştığımız yasa tasarısı aslında bir yönüyle siyasi, dolayısıyla
grupların kendine göre bir tavır geliştirmesini anlayışla karşılayabilirim ama
bir yönüyle de hiç siyasi olmayan bir yasa tasarısı; hepimizi ilgilendiriyor, hepimizin
insani taraflarını ilgilendiriyor, özel bilgilerini ilgilendiriyor. Bu nedenle,
bu kanun tasarısıyla ilgili tartışmaların özenli, dikkatli ve de açık bir
kalple, açık bir kulakla yapılmasında yarar görüyorum.
Değerli
arkadaşlar, bu yasa tasarısında -amacına baktığınız zaman- deniyor ki: “Kişisel
verileri koruyacağız, insanların kişilik haklarını koruyacağız ve kişisel
verileri işleyenleri belli kurallara veya yükümlülüklere bağlayacağız.” Çok
güzel çünkü Avrupa Birliğinin 1995 yılındaki 46 numaralı Direktifi bunu
gerektiriyor ve yine Avrupa Birliğinin bu konuda hazırladığı yeni bir tüzük
var. Aynı zamanda, Anayasa’mızın 20’nci maddesi ve bu kanunun gerekçesinde hiç
bahsedilmeyen -bence bir eksiklik olan- Avrupa İnsan Hakları Sözleşmesi’nin
8’inci maddesi de böyle bir yasanın gerekliliğini açık bir biçimde ortaya
koyuyor. 
Peki,
bu yasa böyle bir yasa mı? Çok kısa bir değerlendirme yapacağım. Bu yasa, böyle
bir yasa değil maalesef arkadaşlar. Bu yasa, alelacele yapılmış bir yasadır.
Sayın Bakan “Üzerinde tartışıldı.” diyor ama ben alt komisyonda da, Komisyonda
da bulundum; bu yasa yeteri kadar konuşulmamıştır, çalışılmamıştır, çok ciddi
teknik hatalar vardır, bazıları da kasıtlı hatalardır. 
Değerli
arkadaşlar, öyle bir yasa ki, amacı güzel ama ondan sonra, bakıyorsunuz, 5’inci
maddede kişisel verileri anlatmış, “Hiç kimse işleyemez.” diyor. Öyle mi? Ama,
değil. Bakıyorsunuz, istisnaları saymaya başlıyor. Bakıyorsunuz ki geride
neredeyse kişisel veri kalmamış. Peki, 6’ncı maddeye geliyorsunuz, “Özel nitelikli
hassas kişisel veri.” Bir rahatlıyorsunuz belki burada cidden bir koruma
sağlanmıştır diye. O da ne? Orada da yine aynı şekilde istisna maddeleriyle
neredeyse bütün veriler özel nitelikli kişisel veri sayılıyor ve ilgililerin
rahatça işlemesine olanak tanıyor. Bana sorarsanız, bu yasanın adının bir
yönüyle fişleme yasası olması lazım, bir yönüyle de kişisel verilerin rahatça
işlenmesi ve gerektiğinde satılmasına dönük bir yasa tasarısı olarak
adlandırmakta yarar var. 
Bununla
da bitmiyor, devamında, bu kuralları izlemekle görevli olarak bir üst kurul
oluşturuluyor. Bu üst kurulu duyunca belki diyorsunuz bir ölçüde bir rahatlama
olabilir ama o da ne? Bakıyorsunuz ki üst kurul tamamen siyasi iktidarın
güdümünde. Dolayısıyla, böyle bir siyasi iktidarın güdümündeki bir kurul, adı
her ne kadar bağımsız da olsa, bu kişisel verilerin, özellikle de özel
nitelikli kişisel verilerin hukuka uygun bir biçimde, kuralına uygun bir
biçimde işlenmesini nasıl temin edecek? Buna inanmanız, güvenmeniz mümkün
değil. 
Tabii,
bununla da bitmiyor, bakıyorsunuz ki, 30’uncu maddeye geliyorsunuz ama yine
istisnalar bitmemiş ve aslına bakarsanız, içeriğine baktığınız zaman bu yasa
bir istisnalar yasasıdır ve kişisel verileri ortalığa dökmenin adıdır. Aslında
sizin ortalığa dökmeyeceğinizi tahmin ediyoruz. Bunun bir özü de “Ben bileyim
ama kimse bilmesin.”
Değerli
arkadaşlar, bu yasa şu elimde bulunan metinden alıntılanmış. İddia budur, bu
yasayla Türkiye'nin bu alandaki hukuku Avrupa Birliği normlarına uygulanacak.
Peki, bakalım, bunun adı “Kişisel Verilerin İşlenmesi ve Bu Tür Verilerin
Serbest Dolaşımıyla İlgili Olarak Bireylerin Korunmasına İlişkin Avrupa
Parlamentosu ve Konseyi Tüzüğü”. 
Peki,
buradan soruyorum, çünkü ben bunu Komisyonda sordum cevap alamadım, umarım
Sayın Komisyon buna burada cevap verebilir: Mesela “hassas veri, özel nitelikli
veri” diyoruz, değil mi? Özel nitelikli veriler içerisinde, bakın, bu tüzükte
bir tane kılık kıyafet var mı? Yok. Mesela burada mezhep var mı? Yok. Nereden
çıkardınız bunu? İnsanların mezhebini kodlayıp, fişleyip ne yapacaksınız,
nerede kullanacaksınız? Size hangi istatistiki veriyi sağlayacak, hangi değeri
var bunun? İnsanların kılık kıyafetiyle niye uğraşıyorsunuz? Bu Avrupa Birliği
tüzüğünde olmayan bir şeyi buraya yazarak nereye ulaşmaya çalışıyorsunuz? 
Yine
aynı şekilde, felsefi inanç meselesi var. Bunların, burada olmayan şeylerin
bizim yasa tasarımızda olmasının hiçbir anlamı yoktur. Bu despotik bir
yaklaşımdır. 
Bununla
da yetinmiyoruz, sağlık verileri. Bakınız, sağlık verileri çok kritik
verilerdir, özel nitelikli verilerdir, içerisinde son derece kişiye ait, kişiye
sıkı sıkıya bağlı, kişilik haklarıyla iç içe geçmiş bilgiler vardır. Bunların
detaylarını burada anlatmak için yeteri kadar vaktimiz yok, ama aile
facialarına yol açacak kadar ciddi bilgilerdir bunlar. Peki, madde 30’a
bakınız, diyor ki: “Sağlık verilerini istediğim gibi işlerim.” Peki, var mı
burada? Nereden aldınız? Almanya Sağlık Bakanlığının, Hollanda Sağlık
Bakanlığının işleyemediğini siz niye işlemek istiyorsunuz? Nerede
kullanacaksınız bu verileri? Hangi işinize yarayacak? 
Bakınız,
Avrupa Birliğinin çok açık normları var, diyor ki: “Sağlık verileri ancak
toplum sağlığı açısından bir risk oluşturuyorsa işlenebilir.” 123’üncü madde,
bakabilirsiniz. Bakınız, bu büyük bir yanlış, hata yapıyoruz. 
Siz
muhafazakârsınız değil mi? En çok muhafaza etmeniz gereken şeyi muhafaza
etmiyorsunuz burada. Çoluğunuzun çocuğunuzun, oğlunuzun, kızınızın, sizin bütün
özel verilerini, her şeyini Sağlık Bakanlığının işlemesine olanak veriyorsunuz,
siyasi iradenin iki dudağının arasına bırakıyorsunuz. Hiçbir Avrupa Birliği
normunda bu yok arkadaşlar, bunu bilmenizi isterim.
Mesela,
rıza. Rıza çok önemli bir şeydir. Bizim Anayasa’mızın 24’üncü maddesinde açık
bir şekilde “Kimseye rızası dışında tıbbi müdahale yapılamaz, işlem yapılamaz.”
der. Bakın, sağlık verilerini rızası dışında işleme hakkına ulaşıyorsunuz.
Avrupa Birliğinin, madde 7, açıp bakabilirsiniz rızayla ilgili koşullarına.
İnsanların rıza göstermeden, rızaları olmadan her türlü özel verisini alıp,
işleyip, hatta gerektiğinde satabilme hakkını nereden buluyorsunuz? Üstelik siz
şaibeli bir iktidarsınız. 
Bakın,
daha Plan ve Bütçe konuşmaları sırasında Sayın İçişleri Bakanına soruldu,
“Kodluyor musunuz?” denildi. Evet, kodlanıyor insanlar; insanlar ırkına göre
kodlanıyor bu ülkede ve bu itiraf edilmiştir. Biz böyle bir ülkede yaşıyoruz.
Siz böyle bir iktidarsınız. Böyle bir siyasi iktidara “Alın, bütün verileri
istediğiniz gibi işleyin.” demek mümkün müdür? 
Bakınız,
sizin siyasi iktidarınız bugün sağlam gibi görünüyor ama biliniz ki bütün
kumdan kaleler sonunda yıkılır, eninde sonunda yıkılır. Siyasi iradeye bunları
bırakmamak gerekir.
Mesela,
“kurul” diyorsunuz. Bakın, burada yazıyor kurulun nitelikleri. Siz diyorsunuz
ki: “Dört yıllık okul mezunu olacak.” Yeter mi? Nerede burada akademisyenler,
hukukçular, tıp uzmanları, tıp etikçileri? İnsanlar, sivil toplum örgütleri,
etik kurullar, hiçbiri yok burada. Bunlar olmadan bağlamışsınız, “Dört yıllık
üniversite mezunu olsun.” Yeter mi? Yetmez. “3’ünü Sayın Cumhurbaşkanı, 4’ünü
Başbakan atasın.” 
Sayın
Bakanım, Sayın İyimaya; bunlar yok burada, yapmayın. Bu yanlış bir yasadır,
yeteri kadar konuşulmamıştır, eksiktir ve bu hepimizi ilgilendiren bir yasadır.
Dolayısıyla, hepimizin bu konuda duyarlı olması gereken bir dönemden geçiyoruz.
Bakın,
bir Devlet Denetleme Kurulu raporu var. Devlet Denetleme Kurulu raporunda
açıkça diyor: “Kamu kurumları kişisel verilerin saklamasında özenli
davranmamaktadır.” Bu kamu kurumlarını belli bir akılla, belli bir düzenle ve
kişilik haklarını korumaya dönük olarak düzenlemek varken bütün yetkileri bir
kamu kurumuna devrediyoruz. Buna hakkımız yok, buna çocuklarımızın geleceği
adına hakkımız yok. 
Bakınız,
yine, daha önce, Tunceli Hozat’ta insanların polis kayıtlarında fişlendiği,
özel nitelikli verilerinin sonuna kadar depolandığı 2013 yılında Malatya
Cumhuriyet Savcılığının dosyasında ortaya çıktı. Dolayısıyla, şaibeli, sabıkalı
bir iktidarsınız ve sizleri bu konuda duyarlı olmaya çağırıyorum. 
Değerli
arkadaşlar, Anayasa’mızda 20’nci madde varken bu yasa tasarısı Anayasa’mıza
açıkça aykırıdır. Yine, bakınız, Anayasa Mahkememizin daha önce verdiği bir
iptal kararına bakarsanız, özel ve aile hayatına saygıyı anımsatmış, Avrupa
İnsan Hakları Sözleşmesi’nin 8’inci maddesini ve günümüz teknolojik
gelişmesiyle veri eşleştirme, veri madenciliği yöntemleriyle birbirinden ayrı
tutulan bilgiler arasında analiz yapılarak yeni verilere ulaşıldığı anımsatılan
kararda, kişisel verilerin ticari işletmeler için kıymetli varlık niteliği
kazandığı ve risklerin giderek arttığı tespiti yapılmıştır. Dolayısıyla,
kişisel verilere özenmek zorundayız.
Bu
iktidarın, bu anlayışın kişilerin canını yeteri kadar korumadığını biliyoruz,
dolayısıyla duyarlı olmamız gerekiyor. 
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Emir. 
Siyasi
parti grupları adına olan konuşmalar sona ermiştir, şahıslar adına olan
konuşmalara geçiyorum. 
Serap
Yaşar, İstanbul Milletvekili. 
Buyurun
Sayın Yaşar. (AK PARTİ sıralarından alkışlar)
Süreniz
beş dakikadır. 
SERAP
YAŞAR (İstanbul) – Sayın Başkan, saygıdeğer milletvekilleri; sözlerime
başlamadan önce, dün Ankara’da yaşanan terör saldırısında hayatını kaybeden
vatandaşlarımıza ve bu sabah Diyarbakır’da askerî araca yönelik yapılan bombalı
saldırıda şehit olan askerlerimize Allah’tan rahmet, yakınlarına ve milletimize
başsağlığı dilemek istiyorum, yaralılarımıza da acil şifalar diliyorum. 
Bugün
Genel Kurul gündeminde 117 sıra sayılı Kişisel Verilerin Korunması Kanunu Tasarısı’nın
birinci bölümü üzerinde şahsım adına söz almış bulunmaktayım. Yüce Meclisi
saygıyla selamlıyorum. 
İnsan
haklarının korunması bilincinin gelişmesiyle kişisel verilerin işlenebilmesi ve
etkin bir denetime tabii tutulması daha da önem kazanmıştır. Söz konusu yasa
tasarısıyla, kişisel verilerin kaydedilmesi ve muhafazasına ilişkin usul ve
esaslar düzenlenmiştir. Yasa tasarısı Adalet Komisyonunda görüşülmesi sırasında
siyasi parti gruplarının olumlu katkılarıyla Genel Kurul gündemine
getirilmiştir.
Kişisel
Verilerin Korunması Kanunu Tasarısı Hükûmetimizin önem verdiği, halkımızın
beklediği, Avrupa Birliği standartları bakımından da son derece önem arz eden,
özellikle ekim ayında başlamasını planladığımız vize muafiyeti düzenlemesi
bakımından da öncelikler arasında yer alan yasa tasarılarından bir tanesidir. 
Türkiye’de
kişisel verilerin korunmasına ilişkin müstakil bir düzenleme bugüne kadar
maalesef yapılmamıştır. 2002 yılından beri çok çeşitli konularda,
vatandaşımızın da beklentisi dikkate alınarak pek çok konuda yasal düzenlemeler
yapılıp çözüme kavuşmuş olmakla birlikte, bana göre, açıkçası gecikmiş bir
yasal düzenlemedir. Dün Genel Kurulda görüşmeye başladığımız yasa tasarısıyla,
ilk defa ve kapsamlı bir yasal düzenlemeyle Genel Kurul gündemindedir. 
Kişisel
veriler gerek özel sektör ve gerekse kamu sektörü tarafından bilişim sistemleri
üzerinden, aslında biz istesek de istemesek de, modern yaşamda, artı,
teknolojinin de gelişmesiyle kayıt altına alınmaktadır. Bu bilgilerin
kullanılması bireyler ile mal ve hizmet sunanlar bakımından bazı kolaylıklar
sağlasa da, söz konusu bilgilerin istismar edilme riskini bertaraf
edememektedir. Tam da bu amaçla bu yasa hazırlanmış ve benim de mensubu olduğum
Adalet Komisyonunda muhalefet partilerinin öneri ve katkılarıyla bugün Genel
Kurulumuzun gündemine getirilmiştir. 
Bu
yasanın öncelikli amacı, kişisel verilerin işlenmesinin disiplin altına
alınması, temel hak ve özgürlüklerin korunmasıdır. Bunun dışında, aslında Türk
Ceza Kanunu’nda, 5237 sayılı Türk Ceza Kanunu’nun 135 ve devamı maddelerinde
kişisel verilerin hukuka aykırı olarak elde edilmesi, kaydedilmesi veya ifşa
edilmesi fiilleri suç olarak düzenlenmiş ve cezai bir yaptırıma bağlanmıştır.
Buna karşılık, kişisel verilerin işlenmesine yönelik özel bir kanunun, derli
toplu, bütün hükümleri içeren bir kanunun bulunmaması bu fiillerin ne zaman
hukuka aykırı, ne zaman hukuka uygun olduğunun belirlenmesinde birtakım
tereddütleri de beraberinde getirmiştir. Uluslararası belgeler, mukayeseli
hukuk uygulamaları ve ülkemizin ihtiyaçları göz önüne alınmak suretiyle
hazırlanan tasarıyla kişisel verilerin çağdaş standartlarda işlenmesi ve koruma
altına alınması amaçlanmaktadır. 
CEYHUN
İRGİL (Bursa) – “Çağdaş standart” diyorsun. Dünyanın neresinde mezhep
soruluyor?
SERAP
YAŞAR (Devamla) – Sayın Başkan, saygıdeğer milletvekilleri; 2010 yılında
yapılan Anayasa değişikliğiyle kişisel verilerin korunmasına yönelik önemli bir
düzenleme hayata geçirildi. Anayasa’mızın 20’nci maddesine eklenen üçüncü
fıkrayla kişisel verilerin korunması temel bir anayasal hak olarak koruma
altına alındı ve bunun bir gereği olarak da kişisel verilerin korunmasına
ilişkin usul ve esasların kanunla düzenleneceği anayasal hükme bağlanmıştır. 
Kişisel
verilerin korunması konusunda yapılan yasal düzenlemeyle bu konuda düzenleyici
ve denetleyici bir kurum kurulması öngörülmüştür. Bu kanundaki düzenlemeler,
aynı zamanda, Avrupa Birliği müzakere fasıllarından olan “yargı ve temel
haklar”, “polis iş birliği”, “bilgi toplumu ve medya”, “tüketici ve sağlığın
korunması” adı altında 4 fasılla çok yakından ilgilidir. 
Sayın
Başkan, saygıdeğer milletvekilleri; kişisel verilerin korunmasına ilişkin,
Avrupa Birliği üyesi ülkeler başta olmak üzere, birçok ülkede özel kanunlar
bulunmaktadır. Bu tasarının yasalaşmasıyla birlikte kişisel veriler Avrupa
Birliği standartlarında koruma altına alınacaktır.
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, sözlerinizi tamamlayınız. 
SERAP
YAŞAR (Devamla) – Tasarının birinci bölümünde özellikle kişisel verilerin
işlenmesi düzen altına alınmakta, buna ilişkin genel ilkeler belirlenmektedir.
Kişisel veriler ancak ilgili kişinin açık rızasıyla işlenecektir. Özel
nitelikli kişisel veriler tanımlanmış ve işlenmeleri özel hükme bağlanmıştır.
Muhafaza
edilmesine artık ihtiyaç duyulmayan veriler silinecek, yok edilecek, anonim
hâle getirilecektir. Yasa tasarısıyla, verilerin ilgilinin açık rızası
olmaksızın üçüncü kişilere aktarılması yasaklanmıştır. 
Yine,
bu bölümde, kişisel verilerin yurt dışına aktarımı özel olarak düzenlenmiş,
ilgili kişinin açık rızası olmaksızın yurt dışına aktarılamayacağı hükme
bağlanmıştır. Bu açık rızanın altını çizmek istiyorum. Bu, kişi hak ve
hürriyetlerine verilen değerin bir göstergesidir. 
Veri sorumlularına ilişkin, kişileri aydınlatma
yükümlülüğü; verileri işlenen kişilere ise bilgi edinme ve düzeltme hakları
gibi haklar getirilmektedir. 
Tasarıyla, bir veri sorumluları sicili kurulması
öngörülmektedir. 
(Mikrofon otomatik cihaz tarafından kapatıldı)
SERAP YAŞAR (Devamla) – Bu sicil, kurulun gözetiminde
kamuoyuna açık olarak tutulacak ve veri işleyen gerçek ve tüzel kişiler
kendileriyle ilgili bilgileri edinme hakkına sahip olacaktır. 
Sözlerimi beş dakika içerisinde aslında toparlayamadım.
Bu benim ilk deneyimim. Çok teşekkür ediyorum hoşgörünüz için, sağ olun.
Teşekkürler. (AK PARTİ sıralarından alkışlar) 
BAŞKAN – Teşekkür ederim Sayın Yaşar.
Sayın milletvekilleri, sadece kadın milletvekillerimize
bir pozitif ayrımcılık yaparak sözlerini tamamlaması için ilave bir dakikalık
süre veriyorum. Bugün böyle bir uygulama yaptım, bunu bilginize sunuyorum. (AK
PARTİ, CHP ve HDP sıralarından alkışlar) 
Şahsı adına ikinci konuşmacı Mizgin Irgat, Bitlis
Milletvekili.
Buyurun Sayın Irgat. (HDP sıralarından alkışlar) 
Süreniz beş dakikadır. 
MİZGİN IRGAT (Bitlis) – Sayın Başkan, değerli
milletvekilleri; şu an görüşülmekte olan Kişisel Verilerin Korunması Kanunu
Tasarısı aslında “Amaç” maddesinden başlayarak son maddesine kadar yani 30’uncu
maddeye kadar birtakım sorunları içermekte ve aslında bu hâliyle yasalaşmasının
Türkiye açısından, geleceğimiz açısından çok tehlikeli bir sürece doğru bizi
götürdüğü çok açık. Öncelikle bunu dile getirmek gerekiyor. 
Bu Kişisel Verilerin Korunması Kanunu Tasarısı’nın amacı
aslında bir gözetim toplumunu oluşturmak. Yani toplumu, kişilerin hak ve
yükümlülüklerini, yaşam tarzlarını, geçmişlerini, sağlık verilerini bir bütün
dizayn etme, izleme ve gözetlemeyi amaçlamaktadır. Yasa tasarısına baktığımızda
ise söz konusu amaç aslında eksik belirtilmiştir. Bahsedildiği şekliyle “Özel
hayatın gizliliği olmak üzere kişilerin temel hak ve özgürlüklerini korumak.”
olarak dile getirilen amaç aslında yasa hazırlanırken
dikkate alınması gereken Avrupa direktifiyle çelişmektedir. Avrupa direktifi
rıza ve meşru amacın hep birlikte olması gerektiğine işaret eder fakat biz bu
yasa tasarısının “Amaç” kısmının ve genelinin, bu meşru amacı çok iyi bir
şekilde açıklamadığını net görmekteyiz. Yani kişilerin kişisel verilerinin
neden kayıt altına alınması ve bu kaydı tutanların neden korunması gerektiği ve
bu kurulun neden kurulmuş olduğuna ilişkin cevapları eksiktir.
Bu
yasanın meşru amacı toplumu ikna edecek düzeyde değildir. Dolayısıyla da devamı
maddelerinde tartışacağımız bu yasa maddesi istisnalarla, eksik olan bu meşru
amacı da aslında geriye itmektedir ve dolayısıyla da insan hak ve özgürlükleri
bağlamında, bireyin temel hak ve özgürlüklerine ciddi bir saldırıyı teşkil
etmektedir. Ve bu hâliyle bu yasa tasarısının geçmesi noktasında, ileride, hem
mahkemelerde hem Avrupa İnsan Hakları Mahkemesinde hem de Anayasa Mahkemesinde
yürütülecek sayısız davanın gerekçesi olduğunu düşünmekteyiz.
Türk
Ceza Kanunu’nda buna ilişkin düzenlenen uygulamayı ve yasa maddelerini de
aslında bir şekilde ortadan kaldıran bu yasa tasarısının gerekli ve yeterli
şekilde biz tartışılmadığını düşünüyoruz. Çünkü burada yasanın kuruluş amacına
baktığımızda ve özellikle burada kurulmak istenen kurulun kuruluş şekline
baktığımızda, bunun, teokratik, diktatöryal rejime doğru, Hükûmetin aslında bir
memuru statüsünde çalışacak bu kurulun da bu Komisyonda belirlenen, bu tasarıda
belirlenen bu amaca hizmet etmeyeceğini düşünüyoruz. 
7
üyeden oluşan kurulun 3 tanesinin Cumhurbaşkanı, 4 tanesinin Bakanlar Kurulu
eliyle seçilmesi, başkanı ve başkan yardımcısını dahi bu kurulun seçemeyeceği
şeklindeki düzenlemeye de baktığımızda, ciddi tehlikeleri barındıran söz konusu
tasarı yeniden gözden geçirilmeli ve eminim tamamı reddedilecek muhalefet
partilerinin önergeleri dikkate alınarak yeniden gözden geçirilmesi gerektiğini
düşünüyoruz.
Merkezî
bir gözetim toplumu yaratılırken, burada bireyin hak ve özgürlüklerinden ziyade
devletin kurum ve kuruluşlarının nasıl daha rahat çalışacağı, bu verileri nasıl
sorunsuz ve eleştirisiz bir şekilde başka ülkelere, kıtalara sunacağı ya da
gerçek ve tüzel kişilerin bu konuda ticari amaçları doğrultusunda kullanacağı,
bu verileri nasıl kullanacağı noktasında, aslında buna hizmet eden tarzda
düzenlenmiş bir tasarıdır. Evet, bu yasa tasarısı bir bütünel toplumu
gözetleyen, kadınıyla erkeğiyle, cinsel yönelimi, ırkı, etnik kökeniyle toplumu
fişleyen bir yasa tasarısıdır. Bu yasa tasarısının ismi tam da böyledir. Hiç
süslemeyelim, amacını farklı şekilde yansıtmayalım; bu yasa tasarısının tek bir
amacı vardır, bugüne kadar aslında fiilî yapılan fişleme işleminin bir yasa
tasarısı adı altında resmî bir şekilde yürütülmesidir. 
Yasa
başta farklı bir amaçla anlatılmakta, devamı maddelerindeki istisnalarla bu
amaçtan bir bütünel uzaklaşılmaktadır. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, sözlerinizi tamamlayınız Sayın Irgat.
MİZGİN
IRGAT (Devamla) – Tamam. 
En
büyük veriyi tutan devlet, verilerimizin tamamını en çok kullanan devletin
kurum ve kuruluşlarıdır fakat bu yasanın istisna maddesine baktığımızda ise bu
söz konusu kuruluşlara bir muafiyet tanınmaktadır. Yani burada birey-devlet
dengesi orantısız bir şekilde birey aleyhine yürütülmüştür. Yani bizim
fakültelerde çokça tartıştığımız bir konu vardı: Devlet mi halk içindir, halk
mı devlet içindir? Bu yasa tasarısında cevap: Halk devlet içindir, her şey
devlet için meşrudur. Dolayısıyla da bireyin yaşamı, bütün hayatı, etnik
kökeni, kıyafeti bir bütünel siyasi düşüncesiyle bir gözetim toplumu
çerçevesinde bir sisteme oturtulmakta ve bu yasanın adı fişleme yasasıdır. 
Bu
anlamıyla söz konusu yasa ciddi tehlikeleri barındırmaktadır; değişime, yeniden
tartışılmaya ihtiyaç duymaktadır. 
Teşekkür
ediyorum.
BAŞKAN
– Teşekkür ederim Sayın Irgat.
Birleşime
bir saat ara veriyorum.
Kapanma Saati: 19.28
DÖRDÜNCÜ OTURUM
Açılma Saati: 20.32
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mücahit DURMUŞOĞLU (Osmaniye), Mustafa AÇIKGÖZ (Nevşehir)
-----0-----
BAŞKAN – Sayın
milletvekilleri, Türkiye Büyük Millet Meclisinin 41’inci Birleşiminin Dördüncü
Oturumunu açıyorum.
117 sıra sayılı
Kanun Tasarısı’nın görüşmelerine kaldığımız yerden devam ediyoruz. 
Komisyon
yerinde.
Hükûmet yerinde.
Tasarının
birinci bölümü üzerindeki konuşmalar tamamlanmıştı. 
Şimdi,
bölüm üzerinde on beş dakika süreyle soru-cevap işlemi yapılacaktır. 
MAHMUT
TANAL (İstanbul) – Sayın Başkan…
BAŞKAN
- Bir saniye…
Soru-cevap
işlemine başlamadan önce, Sayın Tanal’ı görüyorum, söz talep ediyor.
Sayın
Tanal, dinliyorum sizi.
MAHMUT
TANAL (İstanbul) – Değerli Başkanım, bu mevcut olan tasarı, kişilerin cinsel
hayatının kişisel veri olarak kayıt altına alınmasına ilişkin tasarı şu anda
bizim huzurumuzda. 
BAŞKAN
– Evet.
MAHMUT
TANAL (İstanbul) – Bu cinsel hayatın, tabii, özel veri olarak kaydedilmesi bu
devletin hangi ihtiyacından doğdu, bu hangi gereklilikten doğdu? Yani, bu
toplumun cinsel hayatının performansına devletin ihtiyacı niye doğar? Bu,
Anayasa'mızdaki özel hayatın gizliliğine aykırı olduğu için, öncelikle bu
Anayasa'ya aykırılık iddiamızın Sayın Meclis Başkanlığınızca gündeme alınarak
bunun değerlendirilmesini talep ediyorum. Ne için? Çünkü, Komisyonda bu konuda
Anayasa'ya aykırılıkla ilgili bir talep olmamış Sayın Başkanım. Bunu
değerlendirmenizi arz ediyorum.
BAŞKAN
– Sayın Tanal, siz de gayet iyi biliyorsunuz ki İç Tüzük’ümüzün 38’inci maddesine
göre, komisyonlar kendilerine havale edilen tasarı veya tekliflerin öncelikle
Anayasa'nın metnine ve ruhuna uygun olup olmadığını tetkik etmekle
yükümlüdürler. Komisyon bu inceleme sonucunda o tasarı veya teklifin Anayasa'ya
aykırı olduğuna kanaat getirirse maddelerine geçilmesini reddeder, hiçbir
şekilde tasarı ve teklifi görüşmez ve reddedilmiş sayılır. Komisyon bu
değerlendirme konusunda, daha doğrusu 38’inci maddeye göre Anayasa'ya aykırılık
değerlendirmesi yapmadığına göre, Komisyon bu tasarıyı tümü üzerinde, maddeleri
üzerinde görüşerek çalışmasını tamamlayıp Genel Kurula gönderdiğine göre, Genel
Kurulun bu konuda yapacağı herhangi bir işlem bulunmamaktadır.
MAHMUT
TANAL (İstanbul) – Ama, Sayın Başkan…
BAŞKAN
– Bitmedi açıklamalarım. 
Ayrıca,
İç Tüzük'ün 84’üncü maddesine göre, tasarı ve tekliflerin herhangi bir
maddesinin Anayasa'ya aykırı olduğunu siyasi parti grupları veya mükellef
milletvekilleri önergelerle ileri sürebilir. Bu aykırılık Genel Kurul
tarafından ciddi görülür ise önergenin kabul edilmesi suretiyle o maddenin
tasarı ve tekliften çıkarılması sağlanır. Bütün bunlar dışında, Başkanlık
Divanının Anayasa’ya aykırılık iddiası konusunda yapacağı herhangi bir şey
yoktur Sayın Tanal. 
Teşekkür
ederim. 
Sorulara
başlıyorum ve ilk soru her zamanki gibi Sayın Tanal’ın.
Buyurun
Sayın Tanal. 
MAHMUT
TANAL (İstanbul) – Teşekkür ederim Sayın Başkan. 
Değerli
Bakan, değerli milletvekilleri; tasarının 6’ncı maddesinde kişilerin cinsel
hayatı veri olarak kaydediliyor. Tabii, bu, vatandaşımızın cinsel hayatı
devletin hangi ihtiyacından doğdu? Devletin vatandaşların cinsel hayatını veri
olarak kayıt altına almasını gerektiren gereklilik nedir? Burada,
vatandaşımızın cinsel performansını ölçmek için devletin hangi ihtiyacı var?
Burada damızlık insan mı aranıyor? Hitler döneminde ari ırk zihniyeti vardı, o
ari ırk zihniyetinin bir yansıması mıdır bu? Bu açıdan, Sayın Bakanlık bize
eğer açık, net bilgi verirse… Ayrıca bu, Anayasa’nın özel hayatın gizlilik
ilkesine de aykırılık teşkil etmiyor mu? 
Teşekkür
ederim. 
BAŞKAN
– Sayın Arslan…
KAZIM
ARSLAN (Denizli) – Sayın Bakanım, dün de sormuştum, özellikle Türkiye’de yargı
bağımsızlığının olmadığını söylemiştim ama cevap alamadım. Bugün tekrar
soruyorum: Yürütmenin yargı üzerinde baskısı ve yönlendirmesi vardır. Yargı
bağımsızlığı ne zaman ve nasıl sağlanacaktır? 
İki:
Birçok bakanlığın hizmet binalarının kiralandığı ve çok büyük kiraların
ödendiği söyleniyor. Şu anda kaç bakanlık kirada kalıyor ve ne kadar kira
bedeli ödeniyor?
Üç:
Eğitimde ezberci eğitimden uygulamalı eğitime geçmeyi düşünüyor musunuz?
Düşünüyorsanız, ne zaman uygulamaya başlayacaksınız? 
Teşekkür
ederim.
BAŞKAN
– Sayın Altaca Kayışoğlu…
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan. 
Maalesef,
Anayasa’ya aykırı bir şekilde çıkarılmış olan Büyükşehir Yasası’na dayanarak
yerel yönetimleriniz köylülerin mallarını talan etmeye devam ediyor. Bunlardan
biri de Bursa’nın Karacabey ilçesi Danişment köyünde gerçekleşmektedir. 1950
yılında, 52 köylünün parasını vererek aldığı 819 dönüm toprak köyün ortak
kullanımı için bağışlanmıştır ve mera olarak kullanılmaktayken Büyükşehir
Yasası’yla belediyeye devredilmiş ve belediye ısrarla orada zemin etüdü yapmaya
çalışmaktadır fakat köylülerin engelleriyle karşılaşmıştır. 
Oraya
ne yapmak istiyorsunuz? Ve şunu da bilin ki köylüler o kendi mallarını sizlere
peşkeş çektirmeyeceklerdir. 
BAŞKAN
– Sayın Yalım…
ÖZKAN
YALIM (Uşak) – Teşekkür ederim Başkanım. 
Sayın
Bakan, biliyorsunuz, şu anda İstanbul Hadımköy Hapishanesinde istihbarattan
sorumlu 25 kişi yatmaktadır. Bunlar -benim kanaatimce- görevlerini çok iyi
yapıyorlardı ve de o tarihten bu tarihe kadar istihbarat çalışamamaz hâle geldi
ve bunun sonucu da dün akşam saat 18.30’da olan vahim olaydır. 
Bunun
yanında, Suriyeliler kontrollü bir şekilde ülkemize girselerdi, bu tip
olaylarla karşılaşır mıydık, gerçekten bunun sorusunu sizlere sormak istiyorum.
Eğer bu olay -ben Avrupa’dan gelen bir vatandaş olarak- Avrupa’da olsaydı, en
kötü ihtimalle bakanın birisinin kellesi gitmişti. 
Teşekkür
ederim. 
BAŞKAN
– Sayın Gürer…
ÖMER
FETHİ GÜRER (Niğde) – Sayın Başkan, Sayın Bakan; 4/C’li personele ek ödeme
verilmemesi üzerine açılan davada, mahkeme çalışan lehine karar vermişti ve söz
konusu personele 550 ile 670 lira arasında değişen ek ödeme hükme bağlanmıştı.
Ancak, toplu sözleşmede, yetkili konfederasyonun da desteğiyle, Ağustos 2015’te
geçici personele ek ödeme brüt 159 liraya düşürüldü.
1
Ocak 2016’da uygulamaya başlanan süreçle ilgili mahkemenin daha önce vermiş
olduğu kararla ücretini alanlardan bunun geri alınacağı, bu yönde bir çalışma
yapılacağı konusunda bir söylenti var. Mahkemenin vermiş olduğu karar
doğrultusunda bu hakkı kullanan çalışanlardan bu para geri alınacak mı?
BAŞKAN
– Sayın Emir? Sayın Emir yok. 
Sayın
Yedekci…
GÜLAY
YEDEKCİ (İstanbul) – Teşekkür ederim Sayın Başkan. 
Adalet
Bakanımız da buradayken sormak isterim: Adalet tarihimizin Türkiye’deki en kötü
seyirlerinden birinin yaşandığı Yassıada’da, Adnan Menderes ve arkadaşlarının
yargılandığı ve tutuklu kaldığı alanda ciddi bir doğa katliamı ve yeşil
katliamı yapılmaktadır, tarih yağmalanmaktadır. Orası birinci ve üçüncü derece
sit alanıdır. Şu anda, Anıtlar Kurulu ve Adalar Belediyesi baypas edilerek
orada bir kongre merkezi oluşturulmak istenmektedir ve orası bir betona
dönüştürülmektedir. İstanbullular, Adalılar ve tüm Türkiye için önemli bir alan
olarak düzenlenebilecekken, orası yeşil donatıların, daha çok rekreasyon
alanının kurgulanabileceği bir alan olacakken böyle, beton bir alan hâline
gelmesi herhâlde sizin de Adalet Bakanı olarak canınızı sıkmıştır diye
düşünüyoruz. Bu konuda nasıl bir tasarrufta bulunacaksınız? Orası tarihi
yağmalayanların gücünün simgelendiği bir yer olarak mı kalacak yoksa tekrar
doğaya, insana, denize mi dönecek?
BAŞKAN
– Sayın Aydın…
ERKAN
AYDIN (Bursa) – Sayın Başkan, teşekkür ederim.
Sayın
Bakan, dün akşamüstü Meclise hemen 500 metre uzaklıkta gerçekleşen 28
vatandaşımızın ve askerimizin şehit olduğu olaydan sonra bugün de Diyarbakır
Lice’de ve İdil’de 8 askerimiz şehit oldu. Daha önce, Suudi Arabistan Kralı
öldüğünde ulusal yas ilan eden Hükûmet bu şehitlerimiz için, yaklaşık 36
şehidimiz için ulusal yas ilan etmeyi düşünüyor mu? Düşünmüyorsa sebebini
öğrenebilir miyiz?
BAŞKAN
– Sayın İrgil…
CEYHUN
İRGİL (Bursa) – Teşekkürler Sayın Başkan.
Sayın
Bakan, bildiğiniz gibi, Silivri Cezaevinde tutuklu bulunan sevgili Can Dündar
ve Erdem Gül hücrelerinde bütün televizyonları izlerken 3 kez dilekçe vermiş
olmalarına rağmen, Halk TV izlemelerine izin verilmemektedir. Bu dilekçelerine
henüz yanıt verilmemiş olmakla birlikte, Sayın Yarkadaş’ın bu konudaki soru
önergesine de yanıt vermiş bulunmuyorsunuz. Biz Dündar ve Gül’ün niye bu
dilekçelerine yanıt verilmiyor, onu merak ediyoruz.
Ayrıca,
Halk TV’ye uygulanan bu izleme yasağının gerekçesini öğrenmek istiyoruz. 
BAŞKAN
– Sayın Topal…
SERKAN
TOPAL (Hatay) – Teşekkür ediyorum Sayın Başkan.
Sayın
Bakan, bugün, sosyal medyada ve İnternet sitelerinin bazılarında 2 bin kişilik
silahlı grubun Türkiye’den Suriye’nin Azez şehrine girdikleri iddiaları yer
aldı. Bu haberlerin aslı var mıdır? Eğer varsa bu kişiler kimler? Hangi
uluslararası hukuka göre girmişlerdir? Bu konuda sizin yaptıklarınız nedir?
Ayrıca, son zamanlarda ülkemizde yapılan bu bombalı saldırılarda Suriye’den
ülkemize girişlerde hata yapıldığını kabul ediyor musunuz? Bu konuda sorumlu
kim sizce?
Teşekkür
ediyorum.
BAŞKAN
– Evet, teşekkür ederim.
Sayın
Bakan, cevap için size söz vereceğim.
Buyurun.
ADALET
BAKANI BEKİR BOZDAĞ (Yozgat) – Sayın Başkan, değerli milletvekilleri; tasarının
6’ncı maddesi özel nitelikli kişisel verilerin nasıl korunacağına ilişkin bir
düzenleme getirmektedir. Esasında, maddenin (1)’inci fıkrasına baktığımızda,
özel nitelikli kişisel verilerin ne olduğunu ifade ediyor ve bunların
işlenmesinin, kişinin rızası olmaksızın işlenmesinin yasak olduğu da (2)’nci
fıkrada açıkça ifade ediliyor. Daha sonra (3)’üncü fıkrada ise rıza olmaksızın
işlenebilecek istisnai iki hâl düzenleniyor; birisi kanunda yazan hâl, diğeri
ise sağlıkla ilgili bazı verileri burada ifade ediyor. (4)’üncü fıkrasında ise
özel nitelikli kişisel verilerin (2)’nci ve (3)’üncü fıkradaki kurallar yanında
(4)’üncü fıkraya göre kişisel verileri koruma kurulu tarafından alınacak
yeterli önleme kurallarına da uyulmasını şart koşuyor, sadece buradaki
yasaklara değil, aynı zamanda Kişisel Verileri Korumu Kurulunun ortaya koyacağı
kurallara da uyma zorunluluğu getiriyor. Esasında bu madde, hassas kişisel
verilerin daha fazla korunması için kurallar içeren bir maddedir, bunları daha
fazla korumaktadır. 
“Sağlıkla
ilgili, cinsel hayatla alakalı veriler neden burada yer alıyor?” şeklindeki
değerlendirme de… Esasında, bizim Türk Ceza Kanunu’nun 135’inci maddesine
baktığımız zaman, orada cinsel yaşamlarına, sağlık durumlarına ilişkin kişisel
verilerin hukuka aykırı bir şekilde işlenmesini suç olarak tanzim ediyor ve
bunu bir cezai yaptırıma bağlıyor.
Bu
maddenin (3)’üncü fıkrasına baktığımız zaman ise “Kamu sağlığının korunması,
koruyucu hekimlik, tıbbî teşhis, tedavi ve bakım hizmetlerinin yürütülmesi ile
sağlık hizmetlerinin planlanması, yönetimi ve finansmanı amacıyla, sır saklama
yükümlülüğü altında bulunan kişiler veya yetkili kurum ve kuruluşlar tarafından
işlenmesi…” deniyor. (1)’inci fıkrada hassas veriyi koyuyor, (2)’nci fıkrada
cinsel yaşamla ilgili verilerin işlenemeyeceğini hükme bağlıyor; “Bu veri
işlenemez.” kişinin açık rızası olmadıkça yasaktır, o yasağı getiriyor. Ayrıca,
(3)’üncü fıkranın içerisindeki b) bendi ise buna bir istisna getiriyor. Ne
istisnası? Sağlıkla ilgili olması hâlinde bu işlenebilir. Yani, siz, cinsel
yaşamınızla ilgili bir sağlık sorunu yaşadığınızda, hastaneye gittiğinizde
doktorlar size soru sormayacak mı, siz o doktora cevap vermeyecek misiniz?
Vatandaşımızın tedavi hakkı ve orada gerekli cevapları alması ve bununla ilgili
birtakım verilerin kaydolması zorunlu olduğu zaman bu kaydedilmeyecek mi? Bu
bir zorunluluktan konulmuştur yoksa devletin güvenliğiyle falan alakası yok.
Sadece sağlıkla ilgili konularda, teşhis ve tedavi süreçlerinde, gerekli olduğu
zaman, tabipler tarafından, sağlıkla ilgili birimler tarafından bunun işlenmesi
için bir kural getiriliyor yoksa (1)’inci fıkra “hassas veri” diyor, (2)’nci
fıkra işlenmeyi yasaklıyor, o zaman işleyemeyecek ama bu kuralı koyduğumuzda,
bu istisna çerçevesinde işlenecektir. Ayrıca, Avrupa Genel Veri Koruma Regülasyon
Taslağı’nın -bu taslak, bu sene içerisinde yürürlüğe girecek taslak-
içerisindeki hassas verilerle ilgili 9’uncu maddesinde -maddeyi de veriyorum,
bakabilirler- “Genetik veriler ya da sağlık veya cinsel yaşam…” ve devam
ediyor. Bunlara dair veriler, nitelikli kişisel veri olarak kabul edilmiş,
kural olarak işlenmelerinin yasak olduğu belirtilmiş ancak işlenebileceği
hâller de öngörülmüştür. Bunlardan bir tanesi, bu sağlıktır. Onun için, bu,
sağlıkla ilgili bir husus olduğu için buraya konulmuştur aksi takdirde
işlenmesi mümkün olmayacaktır. O nedenle, bu konudaki değerlendirmenin isabetli
olmadığını, amacın da tamamen bu olduğunu burada ifade etmek isterim. 
Tabii,
diğer bir konu, yargı üzerindeki yürütme baskısı. Türkiye’de yasama, yürütme ve
yargı birbirinden ayrı, yargı bağımsızdır. Yürütmenin yargı üzerinde etkisi
sürekli tartışılır, kim iktidarsa onun yargı üzerinde bir etkisi olduğu her
zaman söylenir. Bunun gerekçesi nedir? diye sorduğumuzda, Hâkimler ve Savcılar
Yüksek Kurulunun Başkanının Adalet Bakanı olması ve Adalet Bakanlığı
Müsteşarının HSYK’da yer alması gösterilir. Bu, geçmiş dönemdeki HSYK yapısına
baktığınızda etkili bir durumdu. Neden? Başkan olduğu için Adalet Bakanı,
Teftiş Kurulu doğrudan Adalet Bakanına bağlı ve Adalet Bakanının talimatıyla
her işi yapabiliyordu ve tek bir kurul vardı, bu kurul da Adalet Bakanının
Başkanlığında toplanıp her işi yapabiliyordu. Ama, biz, yeni HSYK yapılanmasını
yaparak esasında, Adalet Bakanının kuruldaki rolünü temsili bir pozisyona
indirmiş olduk. Şu anda, Adalet Bakanı kurulun dairelerinden herhangi birinin
çalışmasına katılamaz, sadece Genel Kurula -disiplinle ilgili kısımlar hariç-
belli konular görüşülürken Başkanlık yapabilir, onun dışında herhangi bir
yetkisi söz konusu değil. Örneğin, bir cumhuriyet savcısı veya hâkimle ilgili
şikâyet olduğunda 3. daire eğer bu şikâyetin incelenmesine karar verirse dosya
Adalet Bakanının önüne geliyor, Adalet Bakanı ona imza veriyor, vermediği zaman
önüne dosya da gelmiyor. Yani, Adalet Bakanının rolü burada azaltılmış oldu ve
bizim dönemde, bu anlamda bir iyileştirme sağlandı. Bakanın orada olması, bütçe
görüşmelerinde HSYK’ya dönük birtakım eleştirilerde, yargıya dönük
eleştirilerde yargının siyasallaşmasını önlemek, her eleştiriye cevap
yetiştirmesini önlemek ve onlara karşı esasında bir koruma oluşturmak içindir.
Bugün, herkes, yargıyla ilgili bir şey olduğunda siyasete hücum ediyor. Bu
açıdan da siyaset yıpranırken esasında, orayı da bir koruma yaptığını burada
ifade etmek isterim. 
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum, sözlerinizi tamamlayınız Sayın Bakan. 
ADALET
BAKANI BEKİR BOZDAĞ (Yozgat) – Şimdi, soru çok olduğu için… 
Bir
şey daha söyleyeceğim, bakın biz iktidar partisiydik ve AK PARTİ’nin 341
milletvekili vardı, tek başına iktidardık. Bizim emrimizde olduğunu
söylediğiniz yargı, AK PARTİ’ye kapatma davası açmıştı. Başbakanımızla,
bakanlarımızla ilgili, bizim emrimizde olduğunu söylediğiniz yargı pek çok
soruşturma yapmıştır. Bütün bunların hepsi, yargının bizim emrimizde
olmadığının en somut göstergeleridir. Biz yargının ne iktidarın ne paralel
güçlerin ne de başka bir gücün elinde olmasını, bu ülke için, hukuk devleti
için en büyük tehlike olarak görüyoruz. Onun için de yargının bağımsızlığı ve
tarafsızlığının her daim güçlü olması için elimizden geleni yaptık, bundan
sonra da yapacağız.
Sayın
Başkan, diğer sorular için ayrıca yazılı cevap verelim, sürem…
BAŞKAN
– Peki, teşekkür ederim Sayın Bakan.
ADALET
BAKANI BEKİR BOZDAĞ (Yozgat) – Ben teşekkür ederim. 
SERKAN
TOPAL (Hatay) – Sayın Başkanım…
BAŞKAN
– Sayın Topal, bir şey mi söylediniz?
SERKAN
TOPAL (Hatay) – Sorduğum sorunun cevabını istiyorum da eğer süre bittiyse ek
süre verelim… 
BARIŞ
YARKADAŞ (İstanbul) – Sayın Bakan, Halk TV neden sansüre uğruyor? Lütfen…
ADALET
BAKANI BEKİR BOZDAĞ (Yozgat) – Sayın Başkan, Halk TV’yle ilgili soruya cevap
verebilir miyim?
BAŞKAN
– Buyurun Sayın Bakan, mikrofonunuzu açıyorum.
ADALET
BAKANI BEKİR BOZDAĞ (Yozgat) – Şimdi, Can Dündar ve Erdem Gül’ün bugüne kadar
“Halk TV seyretmek istiyoruz.” diye Bakanlığa veya Ceza ve Tevkifevleri Genel
Müdürlüğüne yapılmış bir yazılı müracaatı yoktur; bir. 
BARIŞ
YARKADAŞ (İstanbul) – Sayın Bakan…
ADALET
BAKANI BEKİR BOZDAĞ (Yozgat) – Bir dakika. 
İkincisi,
Ceza ve Tevkifevleri Genel Müdürlüğünde, cezaevlerindeki, infaz kurumlarındaki…
Kanunun “Hükümlünün Radyo, Televizyon Yayınları İle İnternet Olanaklarından
Yararlanma Hakkı” kenar başlıklı 67’nci maddesinde yer alan hükümler gereğince
ceza infaz kurumlarında merkezî yayın sistemi üzerinden izlenebilen televizyon
kanalları hükümlü ve tutuklulardan gelen talepler doğrultusunda idare ve gözlem
kurulunca belirlenmektedir. Özellikle mevcudu kalabalık ceza infaz kurumlarında
hükümlü ve tutuklular arasında anket yapılmak suretiyle en çok talep edilen
kanallar belirlenmekte ve merkezî sistemden yayınlanmaktadır. Kural budur yoksa
cezaevinde falan kanalın seyredilmesi, seyredilmemesi konusunda Bakanlığımızın
bir uygulaması yoktur. Bu kurala göre bu yapılıyor çünkü cezaevlerinde çok
farklı düşünen insanlarımız var; onların ortak isteklerine -kalabalık olan
yerlerde- riayet ediliyor ama tek kalınan, diyelim 2 kişi olan yerlerde
talepleri varsa o taleplere göre onlar da değerlendiriliyor. Şu anda bir
talepleri yok. Talepleri yazılı olarak olduğunda gereği yapılır. 
BAŞKAN-
Teşekkür ederim Sayın Bakan. 
BARIŞ
YARKADAŞ (İstanbul) – Sayın Bakan… 
BAŞKAN
– Sayın Yarkadaş, 60’ncı maddeye göre söz istediğinizi anlıyorum. 
BARIŞ
YARKADAŞ (İstanbul) – Evet. 
BAŞKAN
- Yerinize oturursanız, mikrofonunuzu açacağım. 
GÜLAY
YEDEKCİ (İstanbul) – Özür dilerim. 
Sayın
Bakan, havaalanlarında niçin Sözcü gazetesi ve Cumhuriyet gazetesi yok? 
BAŞKAN
– Buyurun. 
BARIŞ
YARKADAŞ (İstanbul) – Sayın Bakan, geçen gün, teşekkür ederim, sizin de
izninizle, Sayın Can Dündar ve Erdem Gül’le yüz yüze görüştüm ve Sayın Can
Dündar 3 kez idareye Halk TV’yi açtırmak için dilekçe vermelerine rağmen,
herhangi bir cevap verilmediğini ve Halk TV sansürünün devam ettiğini söyledi. 
ADALET
BAKANI BEKİR BOZDAĞ (Yozgat) – Bakın, şimdi diyorum ki…
Sayın
Başkan… 
BAŞKAN
– Buyurun, açıyorum mikrofonunuzu Sayın Bakan. 
ADALET
BAKANI BEKİR BOZDAĞ (Yozgat) – Burada, birimizin bilgisinde yanlışlık var. 
BARIŞ
YARKADAŞ (İstanbul) – 3 kez dilekçe verdiğini söyledi. 
ADALET
BAKANI BEKİR BOZDAĞ (Yozgat) – Şimdi, bakın, o dilekçelerin örneklerini alın
getirin, burada açıklayın, benim yanlış verdiğimi söyleyin, ben sizden özür
dileyim. 
BARIŞ
YARKADAŞ (İstanbul) – Estağfurullah efendim. 
ADALET
BAKANI BEKİR BOZDAĞ (Yozgat) – Şu anda, bakın, bizim elimizde, kayıtlarda
-özellikle baktırdık, dün de soruldu- idareye verilmiş tek bir dilekçesi yok.
Can Dündar Halk TV izlemek istiyorsa dilekçesini versin, bir saat sonra ona o
yayını verelim. Talep etsin.
BARIŞ
YARKADAŞ (İstanbul) – Tamam. 
Sayın
Bakan… 
ADALET
BAKANI BEKİR BOZDAĞ (Yozgat) – Şu anda talep etmiyor. Biz ne yapalım?
BARIŞ
YARKADAŞ (İstanbul) - Sayın Bakan, dilekçelerin örneğini sizin makamınıza
ileteceğim. 
ADALET
BAKANI BEKİR BOZDAĞ (Yozgat) – Örneğini tarihleriyle… Tarihleri de vardır,
kayda da girmiştir, o kayıtları da… 
AYTUĞ
ATICI (Mersin) - Dilekçeye ne gerek var Sayın Bakan? Açın gitsin, Allah Allah!
BAŞKAN
– Teşekkür ederim Sayın Bakan. 
Sayın
Yarkadaş, teşekkür ederim.
Sayın
Özel, 60’a göre söz talebiniz var herhâlde.
Buyurun.
ÖZGÜL
ÖZEL (Manisa) – Sayın Başkanım, anlayışınız için teşekkür ederim.
Sayın
Bakanım, geçen dönem, ben, Cumhuriyet Halk Partisinin dâhili bir komisyonu olan
Cezaevi İnceleme ve İzleme Komisyonundaydım. Biliyorsunuz, 110 farklı cezaevine
180 ziyaret gerçekleştirdik. Ortak olarak karşılaştığımız en büyük şikâyet,
belli kanalları -ama bunların başında Halk TV geliyordu- izlemek için verilen
dilekçelerin hiç işleme konulmadığı ve asla açılmadığıydı. Biraz önceki
yaklaşımınız çok önemli; dilekçe verdikleri takdirde bir saat içinde verme
sözü. Can Dündar’ın yanında, Türkiye cezaevlerinde bu dilekçeyi veren tüm
mahkûmlar için bu sözü veriyorsunuz değil mi?
BAŞKAN
– Buyurunuz Sayın Bakan.
ADALET
BAKANI BEKİR BOZDAĞ (Yozgat) – Bir şeyi ifade edeyim: Bu, tek kişi kalan ve 2
kişi aynı yerde, ikisi beraber istediği zaman. Tek kişi, 2 kişi, 3 kişi olan
yerlerde, onların ortak talebi neyse zaten ona göre işlem yapılıyor. Ama, onun
dışında, kalabalık olan yerlerde, işte 10 kişi, 15 kişi olduğu zaman onların
ortak isteklerine bakılıyor. Belli istekler bir araya gelip oluştuğunda, orada
bir kurul var; bu kurul bunu değerlendiriyor, ona göre izin veriliyor. Talep
olmadığında ve talep o ortak istekleri arasında az kaldığında… Çünkü belli
sayıda o izin veriliyor, ondan kaynaklanıyor. Ama diyelim ki… Kalabalık değil
de az olan yerlerde zaten isteğe uyuyoruz ama kalabalıkta da ortak talebe
riayet ediyoruz. O açıdan, ortak talepler içerisinde yer alan her yerde ona
imkân tanırız.
BAŞKAN
– Teşekkür ederim Sayın Bakan.
Birinci
bölüm üzerindeki görüşmeler tamamlanmıştır. 
Şimdi,
birinci bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
1’inci
madde üzerinde üç önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 1’inci
maddesinde yer alan "özgürlüklerini korumak ve" ibaresinin
"özgürlüklerini korumak suretiyle" olarak değiştirilmesini arz ve
teklif ederiz.
 Baki Şimşek Arzu
Erdem Nuri Okutan
 Mersin İstanbul Isparta
 İsmail Faruk Aksu Kamil
Aydın İsmail Ok
 İstanbul Erzurum Balıkesir
 Erkan Haberal
 Ankara
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 1’inci maddesinin
birinci fıkrasının aşağıdaki şekilde değiştirilmesini arz ve teklif ederiz.
MADDE
1- (1) Bu Kanunun amacı kişisel verilerin işlenmesinde başta özel hayatın
gizliliği olmak üzere kişilerin temel hak ve özgürlüklerini korumak ve ilgili
kişilerin bilgisi ve rızası dahilinde kişisel verileri işleyen gerçek ve tüzel
kişilerin yükümlülükleri ile uyacakları usul ve esasları düzenlemektir."
 Namık Havutça Ömer
Süha Aldan Özkan Yalım
 Balıkesir Muğla Uşak
 Cemal Okan Yüksel Zeynel
Emre Haydar Akar
 Eskişehir İstanbul Kocaeli
BAŞKAN – Şimdi, maddeye en aykırı önergeyi okutup
işleme alacağım. 
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 1’inci
maddesinin aşağıdaki şekilde değiştirilmesini arz ve teklif ederiz.
MADDE
1- Bu Kanunun amacı, kişisel verilerin işlenmesinde başta özel hayatın
gizliliği olmak üzere kişilerin temel hak ve özgürlüklerini korurken kişisel
verileri işleyen gerçek ve tüzel kişiler, kamu kurum ve kuruluşlarının
yükümlülükleri ile uyacakları usul ve esasları düzenlemektir.
 İdris Baluken  Osman
Baydemir Bedia Özgökçe Ertan
 Diyarbakır Şanlıurfa Van
 Meral Danış Beştaş Mahmut
Celadet Gaydalı Mizgin Irgat
 Adana Bitlis Bitlis
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN
– Hükûmet?
ADALET
BAKANI BEKİR BOZDAĞ (Yozgat) – Katılmıyoruz Sayın Başkan.
BAŞKAN
– Önerge üzerinde Mizgin Irgat, Bitlis Milletvekili.
Buyurun
Sayın Irgat. (HDP sıralarından alkışlar)
Süreniz
beş dakikadır. 
MİZGİN
IRGAT (Bitlis) – Tekrar merhaba.
Sayın
Başkan, sayın üyeler; hepinizi selamlıyorum.
Evet,
aslında ara vermeden önceki konuşmamda da dile getirdiğim gibi, 1981’den beri
beklenen yasa tasarısı belki de toplumda ya da hukukçular nezdinde acaba nasıl
bir yasa çıkarılacak, bu yasayla topluma nasıl bir mesaj verilecek, nasıl bir
ilerleme kaydedilecek? Avrupa Birliği noktasında gelgitleri yaşayan Türkiye
siyasetinde, Hükûmet politikasında sadece kişisel verileri koruma yasasıyla
ilgili bu usul ve esası, bu uyumu sağlama niyetini aslında biz bu yasayla
topluma çok iyi anlatamadık diye düşünüyorum. 
Kişisel
Verilerin Korunması Yasa Tasarısı’nın çıkış gerekçesi nedir? Kişisel veriler
neden korunmak istenir? Kişisel veriler, bir bireyin, toplumun ve Türkiye'de
yaşayan tüm etnik kökenlerin, bir bütünel eğilimlerin, bütün verileri neden bir
yerde toplanmak istenir ve bu toplanan veriler için koruma yasası neden
çıkarılmıştır? Bütün bunlar, aslında, cevaplanmayı bekleyen sorular olarak
karşımızda durmaktadır.
Evet,
her birimizi, gelecekte doğan çocukları ve bir toplumu çokça yakından
ilgilendiren söz konusu yasa tasarısını, AKP Hükûmetinin yıllardır uygulamış
olduğu iyi bir şeyler yapıyormuşum görüntüsü adı altında yapmış olduğu, yine
Hükûmeti totaliterleştiren, aslında merkezî hükûmeti güçlendiren bir yaklaşım
olarak görüyoruz ve bu yasa tasarısı da böylesi bir yaklaşımın ve politikanın
sonucu olarak alelacele çıkarılmıştır. 
Aslında
bugün burada bizlerin, çok önemli sorunlarımızı konuşmamız gerekiyordu.
Türkiye'de şu an sokağa çıkma yasağı adı altında uygulanan uygulamalar, hâlâ
hastaneye gitmeyi bekleyen yaralılar varken ve her gün sokağa çıkma yasağı
ilanları günbegün artırılırken burada, iyi açıklanmamış, iyi gerekçelendirilmemiş,
“Avrupa direktifi” denilip de direktife uyum sağlamayan bu söz konusu yasa
tasarısını tartışıyoruz ve yasalaştırmaya çalışıyoruz. Burada yapılmak istenen
tek şey şu: Burada, “kişisel verileri koruma” adı altında birinci amaç
Türkiye’de yaşayan bütün insanların fişlenmesidir, diğer bir amaç da bu
verilerin ticarileşme noktasında ülkelere, tüzel kişilere ve ticari şirketlere
satılmasıdır. Dolayısıyla da bu yasa tasarısı bu hâliyle eksiktir. Yeterli
tartışmalar yapılmadan, sivil toplum kuruluşlarının, hukukçuların, yargıçların
ve belki de bu işe mesai harcayan insanların görüşleri yeterince alınmadan,
birkaç akademisyenin ama Hükûmete yakın bu görüşleri destekleyen
akademisyenlerin görüşü alınarak eksik bir yasa tasarısı burada
kanunlaştırılmaya çalışılmaktadır. Dolayısıyla da aslında bizim, kişisel
veriler burada irdelenirken birey ve toplum ilişkilerini, birey ilişkilerini,
hepsini yeniden gözden geçirmemiz gerekmektedir. Evet, bütün bunları
tartışırken birey neden vardır, devletin gözünde birey nedir, halk nedir?
Bunların hepsinin tartışmaya açıldığı bu yasa tasarısında, biz, devletin,
Hükûmetin güdümünde otoriterleşen bir sisteme gittiğimizi çok net görmekteyiz.
Dolayısıyla da bu kanunun amacı, anlatıldığı gibi temel hak ve özgürleri koruma
değildir, devletin daha çok gözetlediği, daha çok hükmedeceği, daha çok baskı
kuracağı bir sistemi kurmaktır. Dolayısıyla da biz bu yönüyle söz konusu yasa
tasarısını eleştiriyoruz, yasa tasarısının ileride telafisi mümkün olmayan
zararlara neden olacağı noktasında çok ciddi kuşkular taşımaktayız. Devlet
bireyi gözetlerken, bireyin yaşam koşullarına, değişen yaşam sistemine de bir
şekilde aslında müdahale etmektedir. Yani, burada biz, devletin topluma
müdahalesini çok net bir şekilde…
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, sözlerinizi tamamlayınız. 
MİZGİN
IRGAT (Devamla) – …bireyin yaşamına müdahale eden ve aslında AKP Hükûmetinin
iktidarı süresince topluma dizayn getirdiği, topluma yeni bir şekil, yeni bir
dil, yeni bir sistemi getirmesinin başka bir versiyonudur, bu yasa bu
uygulamanın bir devamıdır. Dolayısıyla da bu yönüyle bizim açımızdan
sakıncalıdır ve değişmesi, yeniden gözden geçirilmesi, sunduğumuz önergelerle
güçlendirilmesi gerektiğini düşünüyoruz. İleriki maddelerde de tamamen
çıkarılması gereken yasa maddeleri var tasarıda. Bu tasarının bu maddelerinin
de zaten söz konusu tasarıdan çıkarılması gerekmektedir. 
Hepinizi
saygıyla selamlıyorum. 
Teşekkür
ediyorum. (HDP sıralarından alkışlar) 
BAŞKAN
– Teşekkür ederim Sayın Irgat. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanun Tasarısı’nın 1’inci
maddesinin (1)’inci fıkrasının aşağıdaki şekilde değiştirilmesini arz ve teklif
ederiz.
“MADDE
1- (1) Bu Kanunun amacı kişisel verilerin işlenmesinde başta özel hayatın
gizliliği olmak üzere kişilerin temel hak ve özgürlüklerini korumak ve ilgili kişilerin
bilgisi ve rızası dahilinde kişisel verileri işleyen gerçek ve tüzel kişilerin
yükümlülükleri ile uyacakları usul ve esasları düzenlemektir.”
Ömer Süha Aldan (Muğla) ve
arkadaşları
BAŞKAN
– Komisyon önergeye katlıyor mu? 
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılamıyoruz Sayın Başkan.
BAŞKAN
– Hükûmet? 
ADALET
BAKANI BEKİR BOZDAĞ (Yozgat) – Katılmıyoruz Sayın Başkan.
BAŞKAN
– Önerge hakkında Ömer Süha Aldan, Muğla Milletvekili. 
Buyurun
Sayın Aldan. (CHP sıralarından alkışlar) 
Süreniz
beş dakikadır. 
ÖMER
SÜHA ALDAN (Muğla) – Teşekkür ederim. 
Sayın
Başkan, değerli milletvekilleri; yasanın 1’inci maddesinde aslında kişisel veri
sahibinin temel hak ve özgürlükleri ile o verileri bir anlamda fişleyecek ya da
inceleme altına alacak kesim arasındaki bir denge kurulmaya çalışılmış, amaç
maddesi olarak bu belirtilmiş. 
Şimdi,
aslında bu yasanın üç tarafı var. Birincisi, kişisel veri sahibi olan kişi var,
bunun temel hak ve özgürlüklerini korumak son derece önemli. İkincisi, o
kişinin içinde yaşadığı toplumu idare eden devletin o kişisel veriler hakkında
bilgi sahibi olması gerekliliği var. Üçüncüsüyse, bu kişisel verilerin ticari
amaçla kullanılması var. Belki söze şöyle de başlamak mümkündü: Biraz önce
tatsız bir şekilde “yerli” tartışmasını yaşadık. Aslında yerli-yabancı
tartışmasının asıl nedeni bu yasanın amaç maddesidir. 
Ulusal
yargı ağımız giderek önemini yitirmektedir. Dünyada öyle bir noktaya doğru
gidiyoruz ki küreselleşmenin etkisiyle şirketler artık dünyaya egemen olmaya
başlayacaklar. Bir süre sonra şirketlerin hukuku her ülkede etkin olmaya
başlayacak. Bunların tipik örneği budur. Aslında bu yasayla temel amaç o
kişisel verileri bir güvence altına almaktan öte, o kişisel verilerin ticari
özelliklerini pazarlamadır. Dünyada şu anda belki en değerli meta, bir bireyin,
6 milyar insanın yaşadığı dünyadaki insanların kişisel verileridir. O kişisel
veriler bir anlamda bir toplumun genel özelliklerini saptamada, o topluma
yönelik birtakım operasyonlar yapmada önemli bir etken olarak karşımıza
çıkacaktır. Biz buna direnemiyoruz. Aslında bireylerin yerli ya da yabancı
olmaları üzerindeki tartışma yerine, bu küresel güçlerin dayatmasına yönelik
düzenlemeler karşısında ne kadar dik durabiliyoruz, onun arayışı içinde olmak
durumundayız. 
Değerli
milletvekilleri, bu yasada maddelerin sırası geldikçe pek çok konuyu gündeme
getireceğiz; örneğin 6’ncı madde, örneğin istisnaları kapsayan 28’inci madde,
örneğin bu Kişisel Verileri Koruma Kurulunun nasıl yapılanacağına dair
maddeler, bunlarla ilgili birtakım düzenlemeleri yapacağız ama ben bu noktada
işin bir de başka boyutuna değinmek istiyorum.
Değerli
milletvekilleri, evet, dış dünyanın, küresel güçlerin birtakım dayatmasına
engel olamıyoruz, onların etki alanı içindeyiz. Bu çerçevede, dün olan olaylar
var, pek çok insanımızı kaybettik. Meclisimize çok yakın mesafedeki dünkü
patlamada yaşamını yitiren, şehit olanlardan biri benim oğlumun ilkokul
arkadaşıydı, sivil memurdu. Böyle bir yaşamı herhâlde hiçbir zaman istemezdi
ama kaybolup gitti gepegencecik bir yaşta. 
Bunun
elbette ki bir anlamı var, Ankara’nın göbeğinde Genelkurmay karargâhına
yapılmış bu saldırının bir anlamı var. Bence bunun temel nedeni, Türkiye'yi bir
yerlere çekmektir. “Siyasi otoriteyi razı edelim, bunun yanında, olmadı, orduyu
da tahrik edelim.” düşüncesi egemen olmuştur. Bu konuda sağduyulu davranmak
durumundayız. 
Türkiye'nin
kendi içindeki sorunlarıyla yeterince başı beladadır. Kendi topraklarımız
dışındaki birtakım maceralara girmeye gerek yoktur ve bu noktada terör konusundaki
en önemli özellik de ortak duruştur, ortak tavırdır. Bu tavrı sergilemek
durumundayız. Bugün sanki bir şey olmamış gibi, her şey gelip, geçip
gidebiliyor. Elbette ki terörün en önemli silahlarından bir tanesi, insanları
kaosa itmektir. Bundan kurtulmak durumundayız. Ama, şunu unutmayalım: Bu yangın
giderek büyümektedir. Yangını tek taraflı çözmek de mümkün değildir. 
Ortak
aklı egemen kılalım diyor, yüce Meclisi saygıyla selamlıyorum. (CHP
sıralarından alkışlar) 
BAŞKAN
– Teşekkür ederim Sayın Aldan.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 1’inci
maddesinde yer alan "özgürlüklerini korumak ve" ibaresinin
"özgürlüklerini korumak suretiyle" olarak değiştirilmesini arz ve
teklif ederiz.
Ruhi Ersoy (Osmaniye) ve
arkadaşları
BAŞKAN – Komisyon önergeye katılıyor mu?
ADALET KOMİSYONU BAŞKAN VEKİLİ HAKKI KÖYLÜ (Kastamonu) –
Katılmıyoruz Sayın Başkan. 
BAŞKAN – Hükûmet?
ADALET BAKANI BEKİR BOZDAĞ (Yozgat) – Katılmıyoruz Sayın
Başkan.
BAŞKAN - Önerge hakkında Ruhi Ersoy, Osmaniye
Milletvekili...
Buyurun Sayın Ersoy. (MHP sıralarından alkışlar) 
Süreniz beş dakikadır.
RUHİ ERSOY (Osmaniye) – Sayın Başkan, değerli
milletvekilleri; üzerinde tartışılan konu aslında bir noktada mahremiyetle
ilgilidir. Mahremiyet muhafazakâr dünya görüşünde çok önem ifade eden bir
kavramdır. İnsanlığın yeryüzü serüveninden bu tarafa kutsal olan ilişkileri,
onun yaratılışında var olan, hilkatinde var olan hayâsının gereği birtakım
duygu ve düşüncelerini inanç sistemiyle beraber geliştirmesine sebebiyet
vermiştir. İlk insandan bu tarafa örtünme duygusu bunun temel bir
göstergesidir. Hayatın değişim dinamikleri yazılı, sözlü, elektronik kültür
ortamları ve insanlığın yaşadığı çağlar her döneme göre kendisine birtakım
mahremiyetler inşa etmiş ve kişiye ait, aileye ait değerleri muhafaza etmiştir.
Oysa bugün insanlık içerisinde bulunduğu henüz daha modernitenin bir şekliyle
sonucu olan, ama postmodern süreci de beraber yaşayan bir ikilemde bizim gibi
de daha gelişmekte olan, gecikmiş bir modernite ile erken gelen postmodern
dalga arasında sıkışmış ülkelerdeki bu tür sorunlar siyasetin de, insanlığın da
temel problemi olur. (Gürültüler) 
Benim yüce
Parlamentoya saygım sonsuz, yerlerinde olsam dinlerdim Sayın Başkanım.
BAŞKAN
– Sayın Ersoy, bir saniye efendim.
Sayın
milletvekilleri, sayın hatibi dinleyelim lütfen. Teorik bilgilerin de olduğu
bir konuşma yapıyor. Lütfen…
RUHİ
ERSOY (Devamla) – Değerli arkadaşlar, burada, tabii, bir akademik ve
entelektüel birikim ifadelerini yansıtmak istemiyoruz ama bu kürsü vesile
olsun. Özellikle çoğunluğu oluşturan iktidar partisini, belki okumakta ve
düşünmekte fırsat bulamadığı bazı kavramlardan haberdar edebilir miyiz diye de
özel bir gayretimiz var. Fark ediliyor mu, bilmiyorum. (MHP sıralarından
alkışlar) 
Değerli
arkadaşlarım, sayın milletvekilleri; bugün içerisinde bulunduğumuz dünyada
evimizde televizyon açamıyor; her çocuğumuzun cebine koyduğumuz akıllı
telefonlarla sosyal medya üzerinden dünyaya entegre ettiğimizi düşündüğümüz
hayatın içerisinde mahremiyetlerimizi olduğu gibi yaşam tarzımızın, neredeyse
yediğimiz, içtiğimiz mutfağımızdan özel hâllerimize kadar dünyaya servis
edildiği bir süreç yaşıyoruz. Bugün, oranlara ve istatistiklere bakıldığında
Türkiye’deki İnternet, Facebook ve Twitter kullanıcısı sayıları, demokrasinin
gelişmesi ve sahip olduğumuz imkânlar açısından çok güzel fakat bunlarla ilgili
denetimle beraber kontrol sadece siyasal gelişmelerde, birtakım olağanüstü
hâllerde devreye giriyor. Bir Gezi Parkı hadisesinde, bir terör olayında
veyahut da bir “tape” meselesinde ya da bir yolsuzluk iddiasının olduğu siyasal
gündemlerde bunlar yasaklanırken bugün itibarıyla mahremiyeti muhafaza etme
noktasında muhafazakâr parti acaba bunun ne kadarını muhafaza edebiliyor?
Gelişmiş
toplumlarda, Batı ülkelerinde İnternet ve Facebook üzerinden birtakım özel
sitelere ulaşma yaş oranı ve denetlenebilirliği nedir, bugün Türkiye’de
bunların denetlenebilirliği nedir? Denetleyebiliyorlar mı, yoksa bu konuda bir
kaygı yok mu? Türkiye’de muhafazakâr değerler üzerinden söylem geliştirip
liberal yaşam tarzını dayatarak bir şekliyle toplumun başkalaşmasına zemin
hazırlayan bir politik süreç mi yaşanıyor? Biz, bunu geçmişteki
konuşmalarımızda da söyledik. Peyami Safa’nın Fatih-Harbiye’sinde olduğu gibi
Fatih’ten oy almak için Fatihçilik yapmak ama oy aldıktan sonra
uygulamalarımızı ne hikmetse Harbiyeci olarak yapmak, Şişlici olarak yapmak ve
bunun ikisinin arasında gençlerimizi, toplumumuzu, muhafazakâr değerler üreten
insanlarımızı, ürettikleri değerleri muhafaza etme noktasında yeni değerler
üretmeyerek bir tarafa bırakmak. Bu millet bunu hak etmiyor, bu devlet bunu hak
etmiyor, bu toplum bunu hak etmiyor. 
Mesele,
sadece ve sadece muhafaza etmek ve muhafazakârlık adına özel bilgilerin
mahremiyetini bir şekliyle kanunla sınırlamakla elbette ki iyi işler yapılıyor.
Bu, daha da gelişmelidir ve iyi hâle getirilmelidir. Ama mahremiyeti ve
muhafazakârlığı savunan, aile değerlerini savunan iktidar partisinin de bu
değerleri muhafaza etmek adına ne yaptığını bu kürsüden sormak istiyorum. (MHP
sıralarından alkışlar) 
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Ersoy.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
1’inci
maddeyi oylarınıza sunuyorum: Kabul edenler… Etmeyenler… 1’inci madde kabul
edilmiştir.
Sayın
Murat Emir, sisteme girdiğinizi görüyorum. 
Sayın
Murat Emir yok herhâlde.
Sayın
Pekşen, biraz önce 60’a göre söz talep ettiğinizi söylediniz ama sistemde
kaydınızı göremedim. Giriş yaparsanız söz vereceğim size.
Buyurun,
mikrofonunuzu açıyorum bir dakika süreyle.
VI.- AÇIKLAMALAR (Devam)
29.- Trabzon Milletvekili Haluk Pekşen’in,
cezaevlerinde kapasitenin çok üstünde tutuklu, hükümlü ve hükümözlü bulunduğuna
ve denetimli serbestlik süresinin iki yıla çıkarılması yönünde kamuoyunda
beklenti olduğuna ilişkin açıklaması 
HALUK
PEKŞEN (Trabzon) – Sayın Bakan, cezaevlerindeki tutuklu, hükümlü, hükümözlü
sayısının cezaevleri kapasitesinin çok üzerinde olduğu bilinen bir gerçek.
Cezaevlerindeki bu tutuklu, hükümlü, hükümözlülerin bu kadar çok olmasının
temel sebebi, özellikle banka kredi kartlarından kaynaklanan icra usulüne
ilişkin tutuklamalar vesaire. Bunlara ilişkin toplumda da çok büyük bir
hassasiyet var. Toplumda, kamuoyunda beklenti, cezaevi tuvaletlerinin önünde
yatan, masa üzerinde yatan insanların bu mağduriyetlerinin giderilmesine
yönelik. Yaygın kabul edilen husus da, denetimli serbestlik süresinin iki yıla
çıkarılması yönünde kamuoyunda da bir beklenti var. 
Bu
yönde Bakanlığınız cezaevlerindeki bu insanlık dışı sonuçları ortadan kaldırmak
için herhangi bir çalışma yürütmekte midir? Bunun ivedilikle yürütülmesi için
bir çalışma yapmayı düşünmekte misiniz efendim?
BAŞKAN
– Teşekkür ederim Sayın Pekşen. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Kişisel Verilerin Korunması Kanunu Tasarısı (1/541)
ve Adalet Komisyonu Raporu (S. Sayısı: 117) (Devam)
BAŞKAN
– 2’nci madde üzerinde üç önerge vardır, önergeleri okutuyorum: 
Türkiye Büyük
Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 2’nci
maddesinde geçen "kanun" ifadesinin "kanunun" şeklinde
değiştirilmesini arz ve teklif ederiz.
 İdris Baluken Bedia
Özgökçe Ertan Meral Danış Beştaş
 Diyarbakır  Van Adana
 Osman Baydemir Mahmut Celadet
Gaydalı
 Şanlıurfa Bitlis
Türkiye Büyük Millet
Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 2’nci
maddesinde yer alan "işleyen gerçek ve tüzel kişiler" ibaresinin
"işleyen gerçek kişiler ile tüzel kişiler" olarak değiştirilmesini
arz ve teklif ederiz.
 Baki Şimşek Arzu
Erdem Erkan Haberal
 Mersin İstanbul Ankara
 Nuri Okutan İsmail
Faruk Aksu Kamil Aydın
 Isparta İstanbul Erzurum
 İsmail Ok
 Balıkesir
BAŞKAN
– Şimdi maddeye en aykırı önergeyi okutup işleme alacağım. 
Türkiye Büyük
Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 2’nci
maddesinin birinci fıkrasının aşağıdaki şekilde değiştirilmesini arz ve teklif
ederiz. 
MADDE
2- (1) Bu Kanun hükümleri, kişisel verileri işlenen gerçek kişiler ile bu
verileri tamamen otomatik olan ya da herhangi bir veri kayıt sisteminin parçası
olmak kaydıyla otomatik olmayan yollarla işleyen gerçek ve tüzel kişiler
hakkında uygulanır.
 Namık Havutça Ömer Süha
Aldan Cemal Okan Yüksel
 Balıkesir Muğla Eskişehir
 Özkan Yalım Haydar
Akar Nurhayat Altaca Kayışoğlu
 Uşak Kocaeli Bursa
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN
– Hükûmet?
ADALET
BAKANI BEKİR BOZDAĞ (Yozgat) – Katılmıyoruz Başkanım. 
BAŞKAN
– Önerge hakkında Nurhayat Altaca Kayışoğlu, Bursa Milletvekili konuşacaktır. 
Buyurun
Sayın Altaca Kayışoğlu. (CHP sıralarından alkışlar)
Süreniz
beş dakikadır. 
NURHAYAT
ALTACA KAYIŞOĞLU (Bursa) – Sayın Başkan, değerli milletvekilleri; iktidara
sesleniyorum: On dört yıllık icraatlarınız neticesinde ülkemizi terör
cehennemine çevirdiniz ve şimdi sınırı aşan suçlarla ilgili ortak operasyonlar
yapmak, EUROPOL ve EUROJUST’a bir an evvel dâhil olmak için apar topar bu yasayı
çıkarıyorsunuz. 
Kuşkunuz
olmasın ki sınır aşan suçları işleyenler hakkında bir gün bu kanunu biz de
uygulayacağız, o verileri paylaşacağız. Üzerinde konuştuğumuz tasarı da diğer
tasarılar gibi STK’ların itirazları dikkate alınmadan, “Ben yaptım, oldu.”
mantığıyla ve direktif doğrultusunda ülkemizin gerçeklikleri göz önünde
bulundurulmadan hazırlanmıştır. 
Üzerinde
konuştuğum 2’nci madde ise kanunun kapsamını belirtmektedir ama devamında
düzenlenmiş olan 28’inci madde öyle istisnalar getirmiştir ki âdeta bu 2’nci
kapsam maddesi devre dışı kalmıştır. 
Özel
hayat kapsamında kalan kişisel verilerin korunmasında Avrupa İnsan Hakları
Mahkemesi kriterleri göz önünde bulundurulduğunda devletin hem pozitif hem
negatif yükümlülükleri vardır, yani hem kişisel verileri koruma hem de ihlal
edenleri cezalandırma. Ama 2’nci maddenin gerekçesinde korumanın hem kamu hem
de özel sektöre karşı olacağı belirtilmiş olmasına rağmen 28’inci maddede kamu
tüzel kişileri neredeyse tamamen kanun kapsamı dışına çıkarılmıştır. Bu veriler
kamuya karşı korunmamaktadır. Madde gerekçesinde kapsamda olmayan fiillerin
Türk Ceza Kanunu 135’inci madde gereğince cezalandırılacağı belirtilmiştir ama
gözden kaçırılan çok önemli bir husus vardır, TCK 135’inci madde sadece
verilerin kaydedilmesi, başkasına verilmesi ve yayılmasını cezalandırmaktadır.
Bu kanundaki diğer fiiller, TCK kapsamında kanunilik ilkesi gereği
cezalandırılamaz. 
Bunun
yanında, diğer ihlaller kabahat olarak düzenlenmiştir. Suçların tanımı belirsiz
olduğu için TCK’daki sınırlı sayıda suç dışında bu kanundaki koruma amaçlı
düzenlemeler, biraz önce belirttiğimiz gibi cezalandırılamaz. Kabahatler
karşısında da kamu tüzel kişileri ile özel tüzel kişiler arasında bir
eşitsizlik, dengesizlik söz konusudur. Kamu tüzel kişileri bu kanunu ihlal
ettiğinde sadece disiplin cezası öngörülmüştür, özel tüzel kişilerle ilgili
olarak da farklı miktarlarda, bazen fahiş miktarda para cezası öngörülmüştür. 
Hâlbuki,
kişisel verilerin en fazla korunması gereken kişilik kamu tüzel kişiliğidir.
Çünkü, veriler en çok orada depolanmaktadır. Geçen günlerde, Grup Başkan
Vekilimiz Özgür Özel hakkında açılan bir davada da anlaşıldığı gibi, SGK
kişisel verileri satmıştır ve bu, en somut örneğidir kişisel verilerin kamuya
karşı korunması gerektiği konusunda.
ÖZGÜR
ÖZEL (Manisa) – Davayı kazandım.
NURHAYAT
ALTACA KAYIŞOĞLU (Devamla) – Evet, Özgür Başkanımız davayı kazandı bu arada,
bilginiz olsun.
Esasen,
kanun tasarısının geneline baktığımızda, tasarının kişisel verileri korumaktan
çok, kişisel verileri toplamayı yani insanları fişlemeyi koruma altına aldığı
anlaşılmaktadır. Ama bu fişlemeyi de doğru yaptığınızı söyleyemiyoruz maalesef.
Yapmış olsaydınız, Türkiye’nin kalbinde, yüce Meclise 300 metre mesafede dünkü
hain saldırı gerçekleşmezdi. Dün, Sayın Bakan kanun kapsamındaki kurumun
bağımsız ve tarafsızlığından bahsetti. Kurul üyeleri Cumhurbaşkanı ve bakanlar
tarafından atanan, başkanı belirlenen ve kurul gündemine kurul üyelerinin dahi
müdahale edemediği bir kurum nasıl bağımsız olabilir? Böyle bir kurum, örneğin,
özel tüzel kişilerle ilgili, derneklerle ilgili şikâyetler geldiğinde yandaşlar
ile muhalifler arasında ayrımcılık yapmayacak mıdır? 
Yine,
kanunda kanunilik ilkesi ihlal edilmiştir. Tanımlar maddesinde, kişisel veri
tanımına ilişkin olarak “belirlenebilir” ibaresi net değildir. Verilerin
saklanmasıyla ilgili olarak da müphem, belirsiz bir ifade vardır. “Gerekli olan
süre kadar” ibaresi kullanılmıştır ve tamamen kurumun takdirine bırakılmıştır.
Yani neresinden bakarsanız bakın, kanunun her tarafı belirsizliklerle,
Anayasa’ya aykırılıklarla doludur. 
Mesela,
28’inci maddedeki istisnalarda aynı konutta aile efradının veri işlemesini
sayıyorsunuz. Size avukatken yaşadığım bir olayı anlatacağım: Birisi telefon
açtı, dedi ki: “Boşanmak istiyorum, eşim beni aldatıyor, ben aralarındaki
konuşmayı dinledim.” “Nasıl dinlediniz?” dedim, “Seslerini kaydettim,
uygulamadan bir program indirdim ve orada, telefonda konuşulan bütün konuşmalar
kaydediliyor, ben de bunu delil olarak kullanacağım.” Şimdi, bu tasarıyı görüşürken
Yargıtaya sordunuz mu? Şimdi, bu veri kaydını bu şekilde yasallaştırmış olmuyor
musunuz?
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, sözlerinizi tamamlayınız Sayın Altaca Kayışoğlu. 
NURHAYAT
ALTACA KAYIŞOĞLU (Devamla) – Bu hâliyle eksik görüş alınmış, uygulamada
karşılaşılacak sorunlar göz önüne alınmamış ve dolayısıyla her hâliyle
Anayasa’ya, hukukun genel ilkelerine aykırı bir şekilde fişleme amacıyla
çıkarıldığını düşünüyoruz ve bu hâliyle itiraz ediyoruz diyorum. 
Teşekkür
ederim, saygılarımı sunarım. (CHP sıralarından alkışlar) 
BAŞKAN
– Teşekkür ederim Sayın Altaca Kayışoğlu. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
Diğer
önergeyi okutuyorum: 
Türkiye Büyük
Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 2’nci
maddesinde yer alan "işleyen gerçek ve tüzel kişiler" ibaresinin
"işleyen gerçek kişiler ile tüzel kişiler" olarak değiştirilmesini
arz ve teklif ederiz.
İsmail Ok (Balıkesir) ve
arkadaşları
BAŞKAN
– Komisyon önergeye katılıyor mu? 
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN
– Hükûmet?
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım. 
BAŞKAN
– Önerge hakkında İsmail Ok, Balıkesir Milletvekili.
ERKAN
AKÇAY (Manisa) – Gerekçe…
BAŞKAN
– Gerekçeyi okutuyorum:
Gerekçe:
Maddenin
daha açık ve anlaşılır hâle getirilmesi öngörülmüştür. 
BAŞKAN
– Önergeyi oylarınıza sunuyorum: Kabul edenler… Etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük
Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 2’nci
maddesinde geçen "kanun" ifadesinin "kanunun" şeklinde
değiştirilmesini arz ve teklif ederiz.
Meral Danış Beştaş
(Adana) ve arkadaşları
BAŞKAN
– Komisyon önergeye katılıyor mu? 
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN
– Hükûmet?
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım. 
BAŞKAN
– Önerge hakkında Meral Danış Beştaş, Adana Milletvekili. 
Buyurun
Sayın Danış Beştaş. 
MERAL
DANIŞ BEŞTAŞ (Adana) – Sayın Başkan, değerli üyeler; ben de hepinizi öncelikle
saygıyla selamlıyorum. 
Kişisel
Verilerin Korunması Kanunu Tasarısı’nın 2’nci maddesi üzerindeki önerge
üzerinde söz almış bulunmaktayım.
Doğrusu,
bu kanun tasarısı üzerinde diğer maddelerle ilgili ayrıntılı bir şekilde
görüşlerimizi ve eleştirilerimizi tabii ki sunacağız. Gerçekten bu kanun
kişisel verilerin korunmasından ziyade kişisel verilerin ortalığa saçılması,
kişilerin güvenlik, özel yaşam, sırları, yaşamlarına ilişkin bilgilerin kamunun
elinde başka bir araca dönüşmesi konusunda ciddi riskler içerdiğini öncelikle
ifade etmek istiyorum.
Sayın
Adalet Bakanı buradayken ben açıkçası bir konuda tekrar düşüncelerimizi ifade
etmek istiyorum. Geçen hafta Meclis Plan ve Bütçe Komisyonunda
milletvekillerimizin Sayın Adalet Bakanına sorusu üzerine, bizim partimize
mensup milletvekillerinin cezaevinde görüşmelerine izin verilmediğini bizzat
Adalet Bakanının kendisi kabul etmiştir, diğer anlamda itiraf etmiştir. Aslında
bunu kabul etmesine gerek yoktu, biz zaten verdiğimiz başvurularda olumsuz ya
da olumlu bir yanıt verilmediği için… 
Umarım
Sayın Adalet Bakanı da bu konuşmamızı dinler, memnun oluruz çünkü önemli bir
mesele fakat kendisi çok keyfî bir tutumla maalesef “Evet, ben takdir hakkımı
böyle kullandım. Yetki bana ait, ben kullanıyorum. Ben bu cevabımı söylüyorum,
açıkça söylüyorum, takdir hakkı bana aittir, ben de vermedim.” diyor ve şu anda
da konuşmamı dinlememeyi tercih ediyor. Maalesef, Adalet Bakanının bile
Mecliste doğrudan kendi şahsıyla ilgili yapılan konuşmayı dinlememesini de
büyük bir talihsizlik ve adaletin içinde bulunduğu... Türkiye kamuoyunun
gözleri önüne sermesi açısından ibret verici bulduğumu ifade etmek istiyorum.
Adalet
Bakanı söz konusu konuşmasında Hükümlü ve Tutukluların Ziyaret Edilmeleri
Hakkında Yönetmelik’in 40’ıncı maddesine atıfta bulunmuş ve o maddeye göre
kendisinin takdir hakkı olduğunu söylemiştir. Ben Sayın Meclise bu 40’ıncı
maddeyi aynen okumak istiyorum: “Milletvekillerinin, ceza infaz kurumlarındaki
yaşam şartlarını yerinde görerek tespitlerde bulunmak, inceleme yapmak veya
hükümlü ve tutuklular ile görüşmede bulunmak amacıyla yapmış oldukları
istemler, ceza infaz kurumu idaresine bilgi vermek koşuluyla yerine getirilir.”
Bizzat Adalet Bakanının konuşmasında 40’ıncı maddeye atıf vardır.
Milletvekilleri hükümlü ve tutuklularla açık ziyaret şeklinde görüşebilir.
Bunun yönetmelik ve kanuni dayanakları da tabii ki var. 
Şimdi,
bütün bunlara rağmen, Adalet Bakanı Sayın Bozdağ toplantıda ısrarla şunu
söylüyor: “20 Temmuzdan sonra başlayan terör saldırıları nedeniyle, terör
örgütü mensuplarıyla ilgili, vekillerin görüşmesine dair izin taleplerine
olumlu cevap vermedim.” diyor başka bir yerde.
Şimdi,
sayın milletvekilleri, Anayasa’nın 38’inci maddesini eminim birçoğumuz
biliyoruz, hukukçu olmamıza gerek yok. 38’inci maddenin dördüncü fıkrasında
“Suçluluğu hükmen sabit oluncaya kadar, kimse suçlu sayılamaz.” diyor.
Bir
kere, bu ülkenin adaletten sorumlu, birinci derecede yetkili ve sorumlu kişisi
Anayasa’nın açık hükmüne rağmen, cezaevindeki herkesi hükmen hükümlü olarak
kabul etmiş ve bunu ilan etmiştir. 
Diğer
maddeyi okumak istiyorum. Yine Anayasa’nın çok temel maddelerinden biri,
Anayasa’nın 10’uncu maddesi. 10’uncu maddede, herkesin, hiçbir farklılık
gözetmeden -zaman sıkıntısı sebebiyle okumayacağım- kanun önünde eşit olduğunu
derceder. Ve dördüncü fıkrada, hiçbir kişiye, aileye, zümreye veya sınıfa
imtiyaz tanınamayacağını zikreder. Ve son fıkra: “Devlet organları ve idare
makamları bütün işlemlerinde kanun önünde eşitlik ilkesine uygun olarak hareket
etmek zorundadırlar.”
Eğer
bu ülkede, Sayın Adalet Bakanı kanun önünde eşitliğe, suçsuzluk karinesine,
Anayasa’nın temel ilkelerine aykırı bir şekilde işlem tesis ediyorsa bu ülkede
yargı bağımsızlığından, adaletten, kanun önünde eşitlikten ve ayrımcılık
yasağından söz edemeyiz. Bu ülkede yargıya olan güvensizlik, adalete olan
güvensizlik, insanların artık yargıdan ve adalet kavramından anladıklarını
yapılan anketler ve istatistikler çok net bir şekilde gözler önüne sermektedir.
Gerçekten, adalet ve yargı konusunda ortaya çıkan manzara Türkiye tarihinin en kötü
dönemlerinden birini daha yaşatmaya devam etmektedir.
(Mikrofon
otomatik cihaz tarafından kapatıldı) 
BAŞKAN
- Lütfen sözlerinizi tamamlayınız, mikrofonunuzu açıyorum Sayın Danış Beştaş. 
MERAL
DANIŞ BEŞTAŞ (Devamla) – Teşekkür ediyorum Sayın Başkan. 
Son
olarak şunu söylemek istiyorum: Sayın Adalet Bakanının bu işleminin, Anayasa’ya
aykırı işleminin, bizim cezaevlerinde görüş yapmamıza izin vermeyen işleminin
hukuka aykırı olduğunu; kendisinin açıkça suç işlediğini, ayrımcılık yasağına
uymadığını, imza attığımız sözleşmeleri ihlal ettiğini ve bunu artık yargı
önüne götüreceğimizi ve kendisinin de burada bulunduğu hâlde ve sesimi duyduğu
hâlde bunları dinlemezlikten geldiğini büyük bir ibretle izliyorum gerçekten.
Ama, bu, artık mahkemeler önüne gidecek, artık bu mahkemeler kimden talimat
alıyor, yürütmenin emirlerini mi yerine getirecek, yoksa yasaların gereğini mi
yerine getirecek hep birlikte göreceğiz. Bu tablo… Türkiye’de bir partinin
milletvekillerine, partimizin milletvekillerine açıkça ayrımcılık yapıldığını,
eşitlik ilkesine ve halkın oylarına büyük bir saygısızlık olarak icra
edildiğini maalesef üzülerek belirtmek istiyorum. Hiçbirimize oy veren
bireyler, yurttaşlar arasında bir hiyerarşi yoktur, halk halktır; biz de o
oylarla geldik, sizler de geldiniz. Ve bu tutumunuzu protesto ediyoruz,
kınıyoruz. Kınamakla kalmayacağız; emin olun, eğer Türkiye’de bunun gereği
yerine getirilmezse, bu ayrımcılık ortadan kalkmazsa, gerçi sizin
talimatlarınızdan çıkmayan yargının dışında ulusal üstü mahkemeleri ve bu
konuda her türlü mekanizmayı kullanacağımızı da ifade ediyoruz. Siyasi arenada
da Avrupa Birliği mekanizmalarında…
(Mikrofon
otomatik cihaz tarafından kapatıldı)
MERAL
DANIŞ BEŞTAŞ (Devamla) – …ve Avrupa siyasetinde AKP iktidarının bu
uygulamalarını teşhir edeceğimizi şimdiden ilan ediyoruz. 
Sayın
Başkana da kadınlara pozitif ayrımcılığından dolayı ayrıca teşekkür ediyorum.
(HDP sıralarından alkışlar)
BAŞKAN
– Teşekkür ederim Sayın Danış Beştaş. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
3’üncü
madde üzerinde üç önerge vardır, önergeleri okutuyorum: 
Türkiye Büyük
Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 3’üncü
maddesinin (1)’inci fıkrasının (a) bendinin aşağıdaki şeklinde değiştirilmesini
arz ve teklif ederiz.
"a)
Açık rıza: Belirli bir konuya ilişkin açık bilgilendirilmeye dayanan ve özgür
iradeyle açıklanan yazılı, onaylanmış olmak kaydıyla sesli veya sözlü,
elektronik rızayı"
 Namık Havutça Ömer Süha
Aldan Özkan Yalım
 Balıkesir Muğla Uşak
 Cemal Okan Yüksel Zeynel
Emre Haydar Akar
 Eskişehir İstanbul Kocaeli
 Mehmet Gökdağ
 Gaziantep
Türkiye Büyük
Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 3’üncü
maddesinin (1)’inci fıkrasının sonuna "ifade eder" ibaresinden önce
gelmek üzere aşağıdaki bendin eklenmesini arz ve teklif ederiz.
 Baki Şimşek Nuri
Okutan İsmail Faruk Aksu
 Mersin Isparta İstanbul
 Erkan Haberal Kamil
Aydın İsmail Ok
 Ankara Erzurum Balıkesir
 Arzu Erdem  Mehmet Necmettin
Ahrazoğlu
 İstanbul Hatay
“i)
Düzeltme Hakkı: Veri sahibinin veri sorumlusundan kendisine ilişkin doğru
olmayan kişisel verilerinin düzeltilmesini, eksik bilgilerin tamamlanmasını
isteme hakkı”
BAŞKAN
– Şimdi, maddeye en aykırı önergeyi okutup işleme alacağım. 
Türkiye Büyük
Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 3’üncü
maddesinin aşağıdaki şekilde değiştirilmesini arz ve teklif ederiz. 
 İdris Baluken Bedia
Özgökçe Ertan  Osman Baydemir
 Diyarbakır Van Şanlıurfa
 Mahmut Celadet Gaydalı Çağlar
Demirel
 Bitlis Diyarbakır
Madde
3
a)Açık
rıza: İlgili kişinin kendisiyle ilgili veri işlenmesine, özgürce, konuyla
ilgili yeterli bilgi sahibi olarak, yazılı, sesli, sözlü ve elektronik olarak
verdiği onay beyanını,
b)
Anonim hale getirme: Kişisel verilerin, kimliği belirli veya belirlenebilir bir
gerçek kişiyle, ona aşırı maliyet ya da çaba getirmeden, ilişkilendirilemeyecek
hâle getirilmesini,
d)
Kişisel veri: Kimliği belirli veya kimliği belirlenebilir gerçek kişiye ilişkin
her türlü bilgiyi, ifade etmektedir.
e)
Kişisel verilerin işlenmesi: Kişisel verilerin tamamen veya kısmen otomatik
olan ya da herhangi bir veri kayıt sisteminin parçası olmak kaydıyla otomatik
olmayan yollarla elde edilmesi, kaydedilmesi, depolanması, muhafaza edilmesi,
değiştirilmesi, yeniden düzenlenmesi, açıklanması, aktarılması, devralınması,
elde edilebilir hale getirilmesi, sınıflandırılması ya da izinsiz
kullanılmasının engellenmesi gibi veriler üzerinde gerçekleştirilen her türlü
işlemi,
ı)
Veri sorumlusu: Kişisel veri işleme amaç ve araçlarını birlikte ya da tek başına
belirleyen gerçek ya da tüzel kişiler, kamu kurum ya da kuruluşları veya diğer
kişileri ifade etmektedir.
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN
– Hükûmet?
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım. 
BAŞKAN
– Önerge hakkında konuşmak isteyen Osman Baydemir, Şanlıurfa Milletvekili. 
Buyurun
Sayın Baydemir. (HDP sıralarından alkışlar) 
Süreniz
beş dakikadır. 
OSMAN
BAYDEMİR (Şanlıurfa) – Teşekkür ediyorum Sayın Başkan. 
Şüphesiz
ki Türkiye’nin Avrupa Birliğine entegresi, Türkiye’nin Avrupa Birliğine dâhil
olması ve dâhil olabilmesi için de ev ödevi mahiyetinde müktesebatının Avrupa
Birliği normlarına uyarlaması bir ulusal yükümlülük olarak önümüzde duran bir
realitedir. 
Elbette
ki bu yasanın adı, açıkçası, kulağa çok hoş geliyor ama bu yasanın adıyla, bu
yasanın 1’inci maddesi ile yasanın bütün maddeleri arasında büyük bir çelişki,
büyük bir uçurum var. 
Yine
bu yasanın getirmiş olduğu düzenlemeler de muhtevası itibarıyla kişilerin
haklarının hukuklarının -özellikle de özel hayatına dair bütün verilerin
depolanması- bırakın korunmasını, son derece art niyetli, yanlış kullanımına
zemin hazırlayan, yasal mevzuat hazırlayan bir düzenleme hâlini almış
durumdadır. 
Ben,
açıkçasını ifade etmek gerekirse 3’üncü maddenin içeriğine dahi baktığımızda,
bir kere, ilgili kişiden kasıt fişlenen kişidir. Veriyi işleyen kişiden kasıt
ise onu fişleyen kişidir. Veriyi işleyen kişinin gücüne baktığımızda bir kamu
kuruluşunun örneğin üst düzey yöneticisi olacaktır veya bir özel şirketin üst
düzey yöneticisi olacaktır, karşısında da sadece ve sadece bir birey olacaktır.
Bu birey ile bu kurum arasında, bu tüzel kişilik arasındaki güç orantısızlığına
baktığımızda, Allah aşkına, irade nerede kalıyor? Hangi iş arayan bir
yurttaşımız, bir kamu kuruluşuna gittiğinde veya çalışmış olduğu kurumun
içerisinde “Ben rıza göstermiyorum, benim verilerimi işleyemezsiniz.” deme
imkânına sahip olacaktır? Dolayısıyla, bu yasa büyük bir felaketin -açık ve net
söylüyorum- habercisidir ve aynı şekilde bu yasaya sadece iktidar, muhalefet ya
da ana muhalefet çelişkisini esas alan bir bakış açısıyla bakmamamız lazım, her
yurttaşın mahreminin korunması perspektifiyle bakmamız lazım. Bütün
milletvekili arkadaşlarımız da şu anda burada, bir samimi soru ve bir samimi
cevap: Hangi birimiz sadece ve sadece kendi şahsımızın, belki eşimizin ve
Rabb’imizin bildiği bir bilginin, bir verinin genel başkanlarımız, grup başkan
vekillerimiz veya Parlamento tarafından veya çalışmış olduğumuz kurum
tarafından bilinmesini isteriz? İşte, bu yasa bütün verileri, bir insanın
inciğine boncuğuna kadar bütün verileri toplama yetkisini üçüncü bir şahsa
veriyor “Sen benimle ilgili her türlü veriyi toplama yetkisine, hakkına
sahipsin.” diyor ve bunu da rızaya dayandırıyor. Burada rıza falan yoktur,
burada baskı vardır, burada güçlerin eşitsizliğine dayalı bir baskı vardır.
Örneğin, Urfalı bir hemşehrim, adı Halil; hani “Halil” dedim, İbrahim
kardeşlerimin gönlü kalmasın, ismi İbrahim Halil olsun ya da Halil İbrahim
olsun; bu bir yere iş başvurusunda bulundu. Örneğin, KPSS’de 95 puan aldı,
geldi Adalet Bakanlığının kapısına dayandı, sözlü mülakat yapılıyor. Bu sözlü
mülakatı yapan kamu personelinin önüne bir belge konulacak ve denilecek ki,
örneğin “Bu Türkmen’dir veya Kürt’tür veya Arap’tır veya Hanefi’dir veya
Caferi’dir veya Hanbeli’dir veya Rafızi’dir veya inanıyor veya inanmıyor.”
Oradaki kişinin, mülakatı yapacak kişinin duygusu, hissiyatı neyse o mülakatta o
esas alınarak onun hak etmiş olduğu bir hakka erişimi de bu vesileyle
engellenmiş olacak. Bu ve buna benzer onlarca, yüzlerce örneği demin Sayın
Bakan buradayken, siyasi tarihimizin en vahim davaları olan, en büyük davaları
olan KCK, Balyoz, Ergenekon ve diğer siyasi davalarda bütün bunları gördük. 
Dolayısıyla
dünyanın en iyi yasasını kötü uygulayıcının eline verdiğinizde sorun vahamettir
ama bu yasayı dünyanın en iyi uygulayıcılarının eline dahi verseniz sonu
vahamettir. 
Bu
yasa A’dan Z’ye 1’inci maddenin ruhuna ve kanunun adına bana göre
bağdaşmamaktadır. Bu yasanın kendisi Sayın Başkan, bu, kanuna karşı bir
hiledir. 
Teşekkür
ederim. (HDP sıralarından alkışlar) 
BAŞKAN
– Teşekkür ederim Sayın Baydemir. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum.
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 3’üncü maddesinin
(1)’inci fıkrasının sonuna "ifade eder" ibaresinden önce gelmek üzere
aşağıdaki bendin eklenmesini arz ve teklif ederiz.
“i)
Düzeltme Hakkı: Veri sahibinin veri sorumlusundan kendisine ilişkin doğru
olmayan kişisel verilerinin düzeltilmesini, eksik bilgilerin tamamlanmasını
isteme hakkı”
Mehmet Necmettin
Ahrazoğlu (Hatay) ve arkadaşları
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN
– Hükûmet?
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım.
BAŞKAN
– Önerge hakkında konuşmak isteyen Necmettin Ahrazoğlu, Hatay Milletvekili.
Buyurun
Sayın Ahrazoğlu. (MHP sıralarından alkışlar) 
Süreniz
beş dakikadır. 
MEHMET
NECMETTİN AHRAZOĞLU (Hatay) – Sayın Başkan, değerli milletvekilleri; sözlerime
başlamadan önce dün Ankara’da, bugün Diyarbakır ve Şırnak İdil’de Hakk’ın
rahmetine kavuşan, şehadet şerbetini içen hem sivil vatandaşlarımıza hem
güvenlik güçlerimize Cenab-ı Allah’tan rahmet diliyorum. Yaralılara acil
şifalar diliyorum. İnşallah bu olaylar ülkemiz açısından da son olur diye umut
ediyorum.
Sayın
Başkan, değerli milletvekilleri; 117 sıra sayılı Kişisel Verilerin Korunması
Kanunu Tasarısı’nın 3’üncü maddesi hakkında Milliyetçi Hareket Partisi Grubu
adına söz almış bulunuyorum. Bu vesileyle hepinizi saygıyla selamlıyorum.
Bireylerin
kimliklerini belirli hâle getirmeye elverişli her türlü bilgi olarak; kişinin
kimlik, iletişim, sağlık ve mali bilgileri ile özel hayatına, dinî inancına ve
siyasi görüşüne ilişkin bilgiler kişisel veri olarak nitelendirilmektedir. 
Kişisel
verilerin korunması Anayasa'da düzenlenmiş temel bir hak olarak
belirtilmektedir.
Türkiye,
kişisel verilerin izinsiz paylaşıldığı, yasal olmayan dinleme ve izlemelerle,
özel hayatın gizliliğinin ihlal edildiği bir ülke durumundadır.
İnsanlar
telefonda, işte ve evde dinlenildikleri; hastane, vergi, noter,
telekomünikasyon ve benzeri resmî veyahut da özel veri işleyicileriyle muhatap
olduklarında kendilerine ait kişisel bilgilerin kaydedildiği kuşkusuyla ve
endişesiyle yaşamaktadır. Toplumda bir korku imparatorluğuna dönüşmüş olan bu
durum hızlı bir şekilde onarılmalıdır. 
Nitekim,
Milliyetçi Hareket Partisi olarak seçim beyannamelerimize kişisel verilerin
korunmasıyla ilgili; “Özel hayatın gizliliğini ihlal eden, yasal olmayan
dinleme ve izlemeler ile bunların yayınlanmasını engelleyecek ve vatandaşların
iletişim özgürlüğü ve özel hayatını gizliliğini teminat altına alacak koruyucu
tedbirler alınmalı ve faillerin etkin cezai müeyyideye tabi tutulması
sağlanmalıdır.” şeklinde ifade edilmiştir. Bu tasarının yasalaşmasıyla ilgili
anayasal bir zorunluluk yerine getirilirken bir taraftan da diğer kanunların
uygulanması sırasında yaşanan sıkıntıların, tereddütlerin ve karmaşanın da son
bulması hususunun da bir çerçeve düzenlemeye kavuşturulması beklenmektedir.
Ancak, bu kanuna rağmen, kişisel bilgilerin korunmasının bugünkü anlayışla zor
gözüktüğü de göz önünde bulundurulmadır. Zira, ülkemizde Cumhurbaşkanı,
Başbakan, Genelkurmay Başkanı, siyasi partiler, siyasi parti liderleri,
sendikacılar, gazeteciler, iş adamları yani toplumun bütün kesimleri özel
hayatlarının ve özel bilgilerinin birileri tarafından servis edileceğinden
korkmaktadır. 
Sayın
Bülent Arınç'a suikast iddiasıyla 2009 yılında başlatılan ve devletin çok gizli
bilgilerinin bulunduğu Genelkurmaya ait Kozmik Oda’ya yani Seferberlik Tetkik
Kuruluna girilerek yirmi beş gün süren arama yapılması sonucunda ülke için
önemli birtakım bilgilere ulaşılmış, bu bilgilerin de yabancı servislere
iletildiği iddia edilmişti. Şayet Sayın Arınç'la ilgili iddia edilen duruma
rastlansaydı, iktidar olanlar yeri göğü birbirine katardı. Ancak, belge
bulunmayınca, yıllar sonra, yapılan hukuksuzluğu eski yandaşı olan paralel
yapının üzerine atarak, aldandıklarını belirtmekle kalmışlardır.
Muhalefet
parti lideri ve milletvekillerine yapılan kaset operasyonlarına hiç sesi
çıkmayan ve İnternet’e müdahale etmeyen iktidar, kendisine bazı iddiaların
dokunacağını hissedince hemen yayın yasağı koydurmayı, Twitter, Facebook gibi
sosyal medya sitelerini durdurmayı veya kapatmayı saatler içinde
gerçekleştirmiştir.
Sayın
Cumhurbaşkanının Başbakanlığı dönemindeki kaset operasyonlarında “Bu özel
hayattır.” denildiğinde, “Neyi özel? Genel, genel!” diye bağırarak, daha sonra
kendisi “Devletin kriptolu telefonları dinlendi.” diyerek rahatsızlığını ifade
etmiştir. 
(Mikrofon
otomatik cihaz tarafından kapatıldı) 
MEHMET
NECMETTİN AHRAZOĞLU (Devamla) – Buna benzer olayları çoğaltmak mümkündür.
KAMİL
AYDIN (Erzurum) – Sayın Başkan, söz hakkı verin, diğerlerine verdiniz. 
BAŞKAN
– Sadece kadın milletvekillerimize pozitif ayrımcılık yaptım, onun dışında
uzatma yapmadım arkadaşlar.
MEHMET
NECMETTİN AHRAZOĞLU (Devamla) – Peki. 
Sözlerime
burada son verirken hepinizi saygıyla selamlıyorum. (MHP sıralarından alkışlar) 
BAŞKAN – Teşekkür ederim Sayın Ahrazoğlu. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 3’üncü
maddesinin (1)’inci fıkrasının (a) bendinin aşağıdaki şeklinde değiştirilmesini
arz ve teklif ederiz.
“a)
Açık rıza: Belirli bir konuya ilişkin açık bilgilendirilmeye dayanan ve özgür
iradeyle açıklanan yazılı, onaylanmış olmak kaydıyla sesli veya sözlü,
elektronik rızayı"
Mehmet Gökdağ (Gaziantep) ve
arkadaşları 
BAŞKAN
– Komisyon önergeye katılıyor mu? 
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN
– Hükûmet? 
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım. 
BAŞKAN
– Önerge hakkında Mehmet Gökdağ, Gaziantep Milletvekili. 
Buyurun Sayın Gökdağ. (CHP sıralarından alkışlar) 
Süreniz beş dakikadır.
MEHMET GÖKDAĞ (Gaziantep) – Sayın Başkan, değerli
milletvekilleri; görüşülmekte olan 117 sıra sayılı Kişisel Verilerin Korunması
Kanunu Tasarısı’nın 3’üncü maddesiyle ilgili, Cumhuriyet Halk Partisinin
verdiği değişiklik önerisi üzerine söz almış bulunmaktayım. Genel Kurulu
saygıyla selamlıyorum. 
Öncelikle, dün Ankara’da, Başkent’in göbeğinde meydana
gelen terör saldırısında yaşamını yitiren yurttaşlarımıza ve şehitlerimize,
bugün Diyarbakır’daki saldırıda yaşamını yitiren yurttaşlarımıza ve
şehitlerimize Allah’tan rahmet, yakınlarına başsağlığı diliyorum, yaralılara da
acil şifalar diliyorum. Nereden gelirse gelsin, kimden gelirse gelsin her türlü
terörü de lanetliyorum. 
Sayın milletvekilleri, tasarının 3’üncü maddesinde tasarıda kullanılan tanımlar yer
alıyor. Daha bu tanımlar kısmında aslında bu tasarının ne kadar ihtiyaca cevap
veremeyecek olduğunu, ne kadar amacından uzak olduğunu çok açık ve net bir
şekilde görürüz. 
Değerli
arkadaşlar, tasarıya baktığımızda yasanın içeriğindeki, tasarının içeriğindeki
en önemli kavram açık rızadır. Açık rıza o kadar önemli; tasarının birçok
maddesinde, eğer açık rıza olmazsa işlenmeyeceği yazmaktadır. Özel nitelikli
kişisel veriler, açık rıza olmazsa üçüncü kişilere aktarılmayacak, açık rıza
olmazsa yurt dışına aktarılmayacak. Önemli bir madde. Komisyonumuza gelen ilk
tasarıda açık rıza “Belirli bir konuya ilişkin, bilgilendirmeye dayanan ve
özgür iradeyle açıklanan rıza.” şeklinde tanımlanmış idi. Bu tanımı biz alt
komisyonda tartıştık ve açık rızanın daha somut olarak belirlenmesi gereğine
bütün arkadaşlar, bütün siyasi partilerin üyeleri; AKP'nin, MHP'nin, HDP'nin ve
CHP’nin üyeleri, ortak bir karara vardık. Başkanlığımızı da Sayın Hakkı Köylü
yaptı. Ve biz dedik ki: “Arkadaşlar, bu açık rızayı somut bir hâle getirelim,
tartışmadan uzaklaştıralım.” Oraya açık rızanın yazılı olması hâlini ekledik.
Değil mi Sevgili Başkanım? Oraya “Onaylanmış olmak kaydıyla sesli veya sözlü
elektronik rıza” olarak ekleyelim ve bu konudaki tartışmayı ortadan kaldıralım
dedik, alt komisyonda böyle kararlaştırdık ittifakla. Daha sonra, esas
Komisyonda görüşülmeye başlandığında Adalet Bakanlığının itirazıyla bu
değişiklik ortadan kaldırıldı ve ilk hâline dönüldü. Bunu anlamak mümkün değil,
bütün partilerin üyelerinin ortak olarak karar verdiği bir değişikliği tekrar
esas Komisyonda değiştirdik.
Sayın
milletvekilleri, kişisel verilerin korunması temel bir haktır. Bu anlamda
kişinin kendisiyle ilgili bilgilerin işlenmesine, özgürce, konuyla ilgili
yeterli bilgi sahibi olarak, tereddüde yer bırakmayacak açıklıkta onay verdiği
bir beyan olarak algılanması gerekir ve bu onayın her türlü tartışmadan uzak
olması gerekir. Böyle bakıldığında açık rızanın yazılı olması, tereddüdü
ortadan kaldıracak en etkili yöntem olarak görülecektir. 
Temel
amacı bireyi koruma olan yasa tasarısında, kişinin iradesini sakatlayacak her
düzenleme tasarıyı amacından uzaklaştıracaktır arkadaşlar. Kişinin temel hak ve
hürriyetini bu kadar yakından ilgilendiren bir konuda eğer kişinin iradesi esas
olmaktan çıkarsa bu, kişisel verileri koruma anlayışından daha çok tam bir
fişleme anlayışına hizmet eder. Hep söylüyor, Bakanım da söylüyor, Komisyondaki
arkadaşlarımız da söylüyor, diyorlar ki: “Bu yasaya fişleme yasası demeyelim.”
Demek ki fişlemenin kötü bir şey olduğunu herkes biliyor. “Fişleme demeyelim,
böyle konuşmayalım.” Ben de merak ediyorum değerli arkadaşlar: Bu yasaya ne
eklenirse bu yasa fişleme olur? Öyle değil mi? Madem fişleme kötü bir şey,
madem fişlemeyi hiçbirimiz istemiyoruz, o hâlde bu yasaya neyi eklersek fişleme
olur? Arkadaşlar, bu hâliyle bu yasa tam bir fişleme anlayışını taşıyor ve bu
konuda kamuoyundaki tartışmalara da haklılık kazandırıyor. 
Ben
Genel Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Gökdağ.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
3’üncü
maddeyi oylarınıza sunuyorum: Kabul edenler… Etmeyenler… Madde kabul
edilmiştir.
4’üncü
madde üzerinde üç önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 4’üncü
maddesinin (2)’nci fıkrasının (a) ve (c) bentlerinin aşağıdaki şekilde
değiştirilmesini arz ve teklif ederiz.
"a)
Adil biçimde ve yasal yollardan elde edilebilmesi."
"c)
Belli ve meşru amaçlar için kaydedilme ve bu amaçlara aykırı şekilde
kullanılamama."
 Namık Havutça  Ömer Süha
Aldan Özkan Yalım
 Balıkesir  Muğla
 Uşak
 Cemal Okan Yüksel Zeynel
Emre  Haydar Akar
 Eskişehir  İstanbul
 Kocaeli
 Erkan Aydın
 Bursa
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 4’inci
maddesinin 2’nci fıkrasının sonuna aşağıdaki "e" bendinin eklenmesini
arz ve teklif ederiz.
 Baki Şimşek  Nuri
Okutan  İsmail Faruk Aksu
 Mersin  Isparta
 İstanbul
 Erkan Haberal  Arzu
Erdem  İsmail Ok
 Ankara  İstanbul
 Balıkesir
 Kamil Aydın 
 Erzurum
“(e)
İlgilileri bilgilendirme, hukuki başvuru yollarını gösterme.”
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 4’üncü
maddesinin 1’inci fıkrası ve 2’nci fıkrasının (ç) bendinin aşağıdaki şekilde
değiştirilmesini arz ve teklif ederiz.
 İdris Baluken  Bedia
Özgökçe Ertan  Meral Danış Beştaş
 Diyarbakır  Van
 Adana
 Osman Baydemir  Mahmut Celadet
Gaydalı  Ayşe Acar Başaran
 Şanlıurfa  Bitlis
 Batman
(1)
Kişisel veriler ancak bu kanunda öngörülen usul ve esaslara uygun olarak
işlenebilir.
ç)
Belirli, açık ve meşru amaçlar için toplanmak ve işlenmek.
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılamıyoruz Sayın Başkan.
BAŞKAN
– Hükûmet? 
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkan.
BAŞKAN
– Önerge hakkında konuşmak isteyen Ayşe Acar Başaran, Batman Milletvekili.
Buyurun
Sayın Acar Başaran. (HDP sıralarından alkışlar) 
Süreniz
beş dakika.
AYŞE
ACAR BAŞARAN (Batman) – Sayın Başkan, değerli milletvekilleri; evet,
arkadaşlarımızın hepsi ispat etti bu kanunun ismi, kişisel verilerin korunması
kanunu. Ancak tek tek bütün arkadaşlarımızın ifade ettiği gibi aslında mevcut
durumda uygulanan, uygulamada olan fişlenme yönteminin, burada, kanunlaşmış ya
da kanunlaştırılma hâli üzerinde konuşuyoruz. 
Ben
de bu kanunun 4’üncü maddesinde konuşmak için söz almış bulunuyorum. Öncelikle
kanunun 4’üncü maddesinde genel ilkeler açıklanıyor. Bu genel ilkelerden sonra
nasıl… Kişisel verilerin işlenmesinin genel ilkeleri burada tek tek
açıklanıyor. “Belirli açık ve meşru amaçlar için işlenme.” Bu meşru amaçları
kim belirleyecek, neye göre meşru olacak? Yani yapısını tamamen iktidarın
belirlediği, iktidarın denetiminde olan bir kurumun nasıl meşru bir şekilde
bunu değerlendireceği gerçekten kafalarda soru işareti yaratan bir durumdur. 
Dediğim
gibi, bu meşruiyet neye dayanır, nasıl yapılır? Bununla ilgili olarak açık, ucu
açık, yoruma açık, sadece bu iktidar döneminde değil… Yani iktidar sadece
kendisi için eğer bu kanunu çıkarıyorsa şunu net olarak bilmek gerekiyor:
İktidarlar değişir ancak bu kurum sürekli bir hâle gelirse, iki gün sonra nasıl
ki “paralel yapı” adı altında o sizi de etkilediyse, yarın öbür gün bu kanunu
bugün çıkaranlar, çıkartmak için uğraşanları da bire bir etkileyecektir. 
Hukukçu
olanlar bilirler, dosyalara sürekli olarak şu şekilde bilgiler gelirdi:
İstihbari bilgiler. Bu istihbari bilgilerin kimler tarafından toplatıldığı,
neye göre toplatıldığını hepimiz biliyorduk ama bugün bu kanun çerçevesinde
artık istihbari bilgi değil, “kişisel veri” adı altında bütün bilgiler,
insanların mezheplerine kadar, cinsel eğilimlerine kadar bütün bilgiler dosya
kapsamına, dosyalar kapsamına girecek ya da -aslında Osman Bey’in de dediği
gibi- bugün hiçbir kurumda mülakata dayanmayan, kişinin yeteneklerine
dayanmayan alım usulleri bu şekilde aslında hukuk çerçevesinde, kanun
dolanmayla bu şekilde gayrimeşru uygulamaların hepsi meşru ve hukuka uygun hâle
getirilecek.
Dediğim
gibi, o istihbari bilgiler bu şekilde kanunlara girecek. Yine, o kamu
kurumlarında insanların önünde şu bilgiler olacak ve bunlar yasal bilgiler
olacak. Bugün nasıl siyasi düşünceleri, mezhepleri, dilleri, hepsi istihbari
bilgi olarak önlerine geliyorsa bunlar da gelecek. 
4’üncü
maddede genel ilkeler, evet, sayılmış ama sonraki maddelerde öyle istisnalar
var ki aslında o maddelerin hepsini egale eden, o kanun maddelerinin hepsini
anlamsızlaştıran birtakım düzenlemeler var. “Ancak”larla, “fakat”larla,
istisnalarla bu kanunun ilk maddelerinin içi tamamen boşaltılarak tamamen
toplum içerisinde bir ayrışmayı, bir sınıflaşmayı, bir gruplaşmayı yaratacak
bir kanun olduğunu görüyoruz. 
Şu
şekilde mi sınıflandıracak kişisel verilerde: Hangi mezhebe dâhil? Bu, bütün
kamu kurumlarında, devletin bütün yapılarında kişilerin hangi mezhebe dâhil
olduğu mu olacak? Buna göre mi değerlendirme yapacağız? Ya da şu mu olacak:
Kılık kıyafeti. Kılık kıyafeti bütün kurumların elinde ne için olacak? Bu hangi
meşru temele dayanıyor? Bu hangi hukuka, uluslararası hukuka mı dayanıyor, iç
hukuka mı dayanıyor? Hangi hukukta bunların varlığının bizim için bir anlamı ya
da önemi var? Ben, kılık kıyafetim… Ben ceket giyiyorum diye farklı muamele mi
göreceğim ya da başı örtülü olan ile olmayan arasında farklı bir muamele mi
olacak? Bunlar neye göre belirlenecek? 
Açıkçası,
kafamızda birçok soru işareti var ve önümüzdeki süreçte, dediğim gibi, bugün
iktidarın sıkı sıkıya sarıldığı bu kurum, iki gün sonra iktidarın karşısında
kendisini de -deyim yerindeyse- vuracak bir kurum hâline gelecek. Bunu tarihte,
geçen çok yakın dönemde hep beraber yaşadık. Bütün o operasyonlarda burada, bu
Meclis çatısı altında olan bütün gruplar tek tek bu uygulamaların mağdurları
oldular, bu antidemokratik uygulamaların mağduru oldular ve bugün eğer bu kanun
bu hâliyle çıkacak olursa iki gün sonra bu Meclisteki hiç kimsenin “Bu
uygulamalara biz maruz kaldık. Ayrımcılığa maruz kaldık. Kılık kıyafetimiz
için, mezhebimiz için, dilimiz için, etnik kökenimiz için farklılaştırıp
sınıflandırıyoruz…”
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, sözlerinizi tamamlayınız.
AYŞE
ACAR BAŞARAN (Devamla) - …gibi bir savunma ya da gibi bir söz söyleme hakkı da
olmayacak. Bu açıdan, biz aslında kanunun bütün olarak geri çekilmesi
gerektiğini düşünüyoruz. Eğer gerçekten kişisel veriler ya da kişi hak ve
özgürlükleri, kişilerin özel hayatları bu kadar önemseniyorsa, bu kanun onu
koruyacak, savunacak bir kanun değil. Hepimizin önüne üç gün sonra… Bütün
hayatımızın en ince ayrıntılarına kadar herkesin bildiği, en mahremine kadar
devlet kurumlarının hepsinin elinde olan bir sistemin içerisinde kendimizi
boğuluyor olarak göreceğiz. 
Umarım
bu çerçevede, bu kanunla ilgili tekrar bir değerlendirme yapılır. Kanun geri
çekilerek esaslı, daha düzgün ve gerçekten kişi hak ve özgürlüklerini koruyan
kanunların buraya gelmesini diliyorum. 
Tekrar
teşekkür ediyorum. (HDP sıralarından alkışlar) 
BAŞKAN
– Teşekkür ederim Sayın Acar Başaran.
Önergeyi
oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum: 
Türkiye Büyük
Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 4’üncü
maddesinin (2)’nci fıkrasının sonuna aşağıdaki "e" bendinin
eklenmesini arz ve teklif ederiz. 
Kamil Aydın (Erzurum) ve
arkadaşları
“(e)
İlgilileri bilgilendirme, hukuki başvuru yollarını gösterme.”
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılamıyoruz Sayın Başkan. 
BAŞKAN
– Hükûmet?
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım. 
BAŞKAN
– Önerge hakkında konuşmak isteyen Kamil Aydın, Erzurum Milletvekili. 
Buyurun
Sayın Aydın. (MHP sıralarından alkışlar)
Süreniz
beş dakikadır. 
KAMİL
AYDIN (Erzurum) – Sayın Başkan, değerli milletvekilleri; hepinizi saygıyla
selamlıyorum. 
Efendim,
kişilerin korunamadığı Ankara’nın merkezinde, kişisel verilerin korunmasıyla
ilgili bir maddeyi konuşmak ironik bir durum. Dolayısıyla ben dün ve bugün
yaşananlar bağlamında bir iki şey söylemek istiyorum. 
Değerli
milletvekilleri, bizler bu çatı altında bir taraftan milletvekiliyiz ama asıl
unutmamamız gereken özelliklerimiz, kimliklerimiz, bizler birer anneyiz, bizler
birer babayız, bizler birer evladız, bizler birer aile bireyiyiz ve bizler
Türkiye Cumhuriyeti vatandaşıyız. Dolayısıyla bu saydığım, tanımlanan kategorilerden
hangisine koyarsanız koyun, bugün 36-37 şehidimiz var ve inanın, bu sıfatların
hangisiyle yaralıların olduğu hastanelere giderseniz gidin, mutlaka bir yeriniz
sızlayacak, vicdanınız rahatsız olacak ve ağlayacaksınız çünkü bugün o hastane
önlerinde, o acillerde, o ameliyathane önlerinde, o adli tıp koridorlarında
anne olmak da zor, baba olmak da zor, evlat olmak da zor, Türkiye Cumhuriyeti
vatandaşı olmak da orada zor. 
Şimdi,
dolayısıyla, bu terör ve bu teröre yandaşlık edenler, uzantıları ne olursa olsun,
adını çok rahat telaffuz ediyoruz biz, bizim bir çekincemiz yok. Dün “terörist”
dediğimize bugün “Belki olabilir, aslında değil ama…” gibi sığınmalarımız söz
konusu değil. PKK başta olmak üzere PYD’si, YPG’si, YPJ’si, IŞİD’i, El
Nusra’sı, kimse; bütün bu terörist grupları lanetliyoruz ama bu lanetimiz
sadece onlara değil. Habur’da başlayan bu teröristlerin ellerini kollarını
sallayarak geçmelerine müsaade edenleri, daha sonra sınırlarımızı kevgire
çevirenleri, Suriye üzerinden gelenlerin hiçbir kimlik, hiçbir güvenlik
soruşturması yapmadan buraya geçişlerini sağlayanları da lanetliyoruz. 
Oldubittiye
getirip büyük şehir yasasını bir anda çıkarıp daha sonra pişman olarak “Eyvah,
biz bu yasayı çıkardık ama…” Bu yasayla birlikte bugün teröre maruz kalan birçok
ilimizde saha hâkimiyeti sağlanmasına neden olanları da lanetliyoruz.
Teröristler buralarda kuyular, o çok övünerek bahsettiğiniz duble yolların
altına mayınlar döşerken biz görmezlikten gelenleri de kınıyoruz. Yine, aynı
şekilde, baktığımızda, bayrağı bir dönem tahrik unsuru sayıp daha sonra bütün
evlere dağıtıp zorunlu asmaları gerektiğini söyleyen iradeyi de kınıyoruz. 21
Mart Nevruz törenlerinde bugün siyasi temsilciler olarak kendimize kanal
bulmakta zorlandığımız bir süreci dikkate alarak o gün Türkiye’nin bütün
kanallarını oraya kilitleyip bölücü başının mesajlarını naklen okutanları da
kınıyoruz.
ERKAN
AKÇAY (Manisa) – Beraber yazdılar zaten o mektubu.
KAMİL
AYDIN (Devamla) – Efendim, bakın, Lice’de 6 şehidimiz var. Bingöl-Diyarbakır
yolunu iyi bilirsiniz, o yol bir buçuk yıl önce on beş gün kapalı kaldı.
Bingöllü, Diyarbakırlı hemşehrilerimiz dediler ki: “Seyahat edemiyoruz, yol
kapalı, kimlik kontrolü var.” Biz de uyardık o dönemde yetkilileri, Sayın Bakan
aynı Bakandı, ne tesadüf. “Hayır, öyle bir şey yok, geçişler serbest.” dediler
ama geçiş yoktu. Hâlâ daha o yolda güvenlik yok, o döşenen mayınlar bugün dahi
patlıyor, bugün 6 canımıza mal oldu ve orada anıt mezarlar yapıldı teröristler
tarafından. Bir tanesinin heykelini diktiler. “Ey Bakan, bu heykel neyin nesi?”
dedik. Siz Türkiye Cumhuriyeti devletinin kurucu iradesinin heykellerine
tahammül edemezken bu heykelleri nasıl sindiriyorsunuz içinize? 
ERKAN
AKÇAY (Manisa) – Fiberglas…
KAMİL
AYDIN (Devamla) – Dediler ki: “Efendim, onlar fiberglas, onlar yapay şeyler,
onlara takılmayalım.” Biz bunları da kınıyoruz. İşte, bugün geldiğimiz nokta
itibarıyla bütün bu ihmaller sonucu Türkiye gerçekten zor günlerden geçiyor.
Allah birliğimizi beraberliğimizi bozmasın fakat üzülerek söylüyorum ki niyeyse
birlik beraberliğimiz hep büyük afetler, kazalar, terör eylemleri sonrasında
aklımıza geliyor. 
(Mikrofon
otomatik cihaz tarafından kapatıldı)
KAMİL
AYDIN (Devamla) – Ne olur bu birlik beraberliğimizi siyasi mülahazalarınıza
kurban etmeyin. Siyaset söz konusu olduğu zaman 36, 37, 38 parça oluyoruz ama
bir terör eylemi sonrasında, bir doğal afet sonrasında, ölüm söz konusu
olduğunda birlik beraberlikten bahsediyoruz. Hâlbuki yaşarken de iyi günde de
kötü günde de hep birlik beraberlik vurgusu yapmak dileklerimle hepinizi
saygıyla selamlıyorum. (MHP sıralarından alkışlar)
BAŞKAN
– Teşekkür ederim Sayın Aydın.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 4’üncü
maddesinin (2)’nci fıkrasının (a) ve (c) bentlerinin aşağıdaki şekilde
değiştirilmesini arz ve teklif ederiz.
"a)
Adil biçimde ve yasal yollardan elde edilebilmesi."
"c)
Belli ve meşru amaçlar için kaydedilme ve bu amaçlara aykırı şekilde
kullanılamama."
Erkan Aydın (Bursa) ve
arkadaşları
BAŞKAN
– Komisyon önergeye katılıyor mu? 
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN
– Hükûmet?
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım. 
BAŞKAN
– Önerge hakkında konuşmak isteyen Erkan Aydın, Bursa Milletvekili.
Buyurun
Sayın Aydın. (CHP sıralarından alkışlar)
Süreniz
beş dakikadır. 
ERKAN
AYDIN (Bursa) – Sayın Başkan, değerli milletvekilleri; yüce Meclisimizi
saygıyla selamlıyorum.
117
sıra sayılı Kanun Tasarısı’nın 4’üncü maddesi üzerine söz almış bulunmaktayım.
Ankara’da
dün akşam yaşanan, Meclisimize de 300 metre mesafede olan hain saldırıyı kınıyor,
ölenlere Allah’tan rahmet, yakınlarına da başsağlığı diliyorum; aynı şekilde
bugün şehit olan askerlerimize de.
Kişisel
veriler kavramı, tarihimizin en fazla tartışılan konularından biridir. Terör
saldırılarıyla sarsıldığımız bugünlerde bile bu konuyu konuşuyorsak demek ki
yirmi dört saat baştan sona izlenmek istiyoruz. Eskiden fişlenme denirdi, şimdi
bilimsel dilini kullanıyoruz. Elimizdeki tasarıyla tüm vatandaşlar fişlenecek,
bilgileri devletin elinde toplanacak. Nerede toplanacak? İstihbarat birimlerinde.
Şimdi, akla şu soru geliyor: İstihbarat birimleri esas fişlemesi gerekenleri
fişliyor mu? Suruç’ta, Ankara Garında, dün akşam askerî servislerde, diğer
terör saldırılarına bakılacak olunursa fişlenmesi gereken teröristler elini
kolunu sallayarak dolaşıyorlar. Yani ortada güvenlik ve istihbarat zafiyeti
var. 
Bakın,
bir örnek vereyim: Diyarbakır, Suruç ve Ankara katliamları Ebubekir kod adlı
IŞİD’li bir teröristin talimatıyla gerçekleşti. Gazete haberlerine göre bu
kişi, 2002’den beri emniyetin takibindeydi. El Kaide üyeliğinden üç yıl hapis
yattı. Çıktı, 2012’de Suriye’ye gitti, El Nusra’ya katıldı. 2013’te IŞİD’in bir
üyesi oldu. İnsanlar üç satır muhalif yazı yazınca yıllarca hapis yatıyor da El
Kaide üyeliğinden içeri girmiş birisi nasıl olup da üç yılda serbest kalıyor?
Yanıtını bilenler biliyor. 
2014
sonrası bu kişi sınırın hemen ötesinde konuşlanıyor, bu kişinin yasa dışı
yollarla Türkiye’ye girip çıktığı da biliniyor. Hatta, 1 Eylül 2015’te Kilis’e
bağlı Yavuzlu köyü sınırında yaşanan silahlı çatışmanın bir parçası olduğu da
biliniyor. O çatışmada 1 asker şehit oldu, 1 asker de kaçırılmıştı. 1 Eylül
2015, Ankara katliamından bir ay on gün önce, irtibatı kesildiği iddia edilen
ve Kilis’e bir taksi uzaklığında bulunan bu kişi Türk askerleriyle çatışıyor,
1’ini şehit ediyor, 1’ini kaçırıyor. Bunlar yetmezmiş gibi bir ay sonra da 102
kişinin canına mal olan bir katliamı organize ediyor. Daha bitmedi. Ankara
katliamından sonra, Habertürk gazetesinden bir ekip, Antep’teki IŞİD
yuvalanmasını anlamak için bölgeye gidiyor, o kişinin teknik takip belgelerine
ulaşıyor ve fezlekede görülen cep telefonunu arıyor. Muhabir “Bu numara size mi
ait?” diye soruyor, telefondaki kişi “Size bu soruyu sorma hakkını kim
veriyor?” diyor, “Beni bulmak isteyen gelir, bulur, adresim belli.” diyor.
“Dinlendiğinizi biliyor musunuz?” diye sorunca da “Benim Allah’tan başka
kimseden korkum yok. Sen kimsin? Gel buraya, görüşelim.” diyor. Bu haber 28
Ekim 2015 tarihli. 
Öyle
birini düşünün ki neredeyse on beş yıldır takip ediliyor, El Kaide üyeliği
suçundan hapis yatıyor fakat üç yıl sonra serbest kalıyor, kaldığı gibi cihatçı
olmak üzere Suriye’ye gidiyor, Türkiye’ye dönüyor, IŞİD’ci oluyor, sınırdan
IŞİD’cileri sokuyor. Emniyetin takip ettiği telefon numarasını hâlâ kullanan
birisi, gazetecilerin de çok kolay ulaştığı birisi bu teknik takibe takılmıyor.
Tüm bunlar olurken, IŞİD’in Adıyaman hücresini yönetiyor, Diyarbakır, Suruç ve
Ankara katliamlarının talimatını veriyor. 
Şimdi,
bu kadar zafiyet varken biz masum vatandaşlarımızı nasıl koruyacağız? Bunları
nasıl fişleyeceğimizi tartışıyor, gecenin bu saatinde de bununla ilgili görüşme
yapıyoruz. 4’üncü maddenin (2)’nci fıkrasındaki ifadelere bir bakarsak ne
yaptığımızı da tam olarak anlarız. Her gün tartıştığımız siyasallaşan hukuk sistemimizle,
kişiye göre değişen dürüstlük kavramıyla, başı sonu belli olmayan güncelleme
zaman dilimiyle, göreceli meşru amaçlar ilkesiyle, kişiye göre ölçülü olma
ifadesiyle yani bol bol muğlak ifadelerle insanımızın kişisel verilerini
güvence altına almaya çalışıyoruz. Konu bu kadar ciddiyken, açık ve net
ifadelerden uzak bir maddenin yeni sıkıntıları da beraberinde getireceğini
belirtiyor, daha büyük travmaların doğmamasını diliyoruz.
Dolayısıyla,
bu maddenin de geri çekilerek, düzeltilerek tekrar gelmesini talep ediyor, yüce
Meclisimizi saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Aydın. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
Maddeyi
oylarınıza sunuyorum: Kabul edenler… Etmeyenler… Madde kabul edilmiştir. 
5’inci
madde üzerinde üç önerge vardır. Önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 5’inci
maddesinin (1)’inci fıkrasının sonuna aşağıdaki cümlenin eklenmesini arz ve
teklif ederiz. 
 Baki Şimşek Nuri
Okutan İsmail Faruk Aksu
 Mersin Isparta İstanbul
 Erkan Haberal  İsmail Ok Kamil
Aydın
 Ankara Balıkesir Erzurum
 Arzu Erdem Deniz
Depboylu
 İstanbul Aydın
“Çocukların kişisel
verileri, ancak rızasının çocuğun velisi ya da vasisi tarafından verilmesi veya
onaylanması durumunda ve verildiği veya onaylandığı ölçüde işlenebilir.”
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 5’inci
maddesinin aşağıdaki şekilde değiştirilmesini arz ve teklif ederiz. 
 İdris Baluken  Bedia
Özgökçe Ertan Meral Danış Beştaş
 Diyarbakır Van Adana
 Mahmut Celadet Gaydalı  Osman Baydemir
 Bitlis Şanlıurfa
MADDE 5
(1) Kişisel
veriler yalnızca aşağıda belirtilen şartlarda istenebilir:
e) İlgili
kişinin veri işleme amaçlarına yönelik açık rıza vermesi, 
f) İlgili
kişinin kişisel verilerin korunmasını gerektiren temel hak ve özgürlükleri ile
çatıştığı hâller saklı kalmak kaydıyla, işlemenin sorumlu ya da diğer üçüncü
kişilerce güdülen meşru amaçlar için gerekli olması.
BAŞKAN – Şimdi
maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanun Tasarısı’nın 5’inci
maddesinin (2)’nci fıkrasının (c), (ç), (e) bentlerinin madde metninden
çıkarılmasını arz ve teklif ederiz.
 Namık Havutça Ömer Süha Aldan Özkan
Yalım
 Balıkesir Muğla Uşak
 Cemal Okan Yüksel Zeynel Emre Haydar
Akar
 Eskişehir İstanbul Kocaeli
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN
– Hükûmet?
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım.
BAŞKAN
– Önerge hakkında konuşmak isteyen Zeynel Emre, İstanbul Milletvekili.
Buyurun
Sayın Emre. (CHP sıralarından alkışlar)
Süreniz
beş dakikadır.
ZEYNEL
EMRE (İstanbul) – Sayın Başkan, değerli milletvekilleri; 117 sıra sayılı
Kişisel Verilerin Korunması Kanunu Tasarısı’nın 5’inci maddesiyle ilgili söz
aldım. Sizleri saygıyla selamlıyorum.
Bu
maddeyle ilgili değişiklik önergemizi ve gerekçelerimizi Adalet Komisyonunda
tasarı görüşülürken ileri sürmüştük, maalesef dikkate alınmadı. 
Madde
kişisel verilerin işlenme şartlarını düzenliyor. Maddenin ilk fıkrası “Kişisel
veriler ilgili kişinin açık rızası olmaksızın işlenemez.” diyor. Burası tamam
ancak (2)’nci fıkrada (a)’dan (f)’ye kadar sayılan istisnalarla birlikte
maddenin de rızanın da bir önemi kalmamış durumda.
Değerli
milletvekilleri, tasarının asıl amacı kişisel verilerin korunmasıdır. Maddeyle
getirilen özellikle (c), (ç) ve (e) bentlerinde sayılan istisnalar, kişilerin
değer yargılarıyla ve subjektif değerlendirmeleriyle ortaya çıkabilecek
istisnalardır. 
Şu
husus kabul edilmelidir ki yasayla getirilen istisnalar, yasayla amaçlanan
hukuki yararı da ortadan kaldırmış olacaktır. İstisnalar ne kadar çoğaltılırsa
yasayla korunması beklenen hukuki menfaat o kadar korumasız kalır. Evrensel
hukuk normları ve yasa tasarısının gerekçesinde de yasayla yerine getirilmesi
beklenen amacın kişisel verilerin azami ölçüde korunması olduğu hususu birlikte
değerlendirildiğinde, istisnaların yaygınlaştırılmasının yasanın ruhuna aykırı
olduğu ve kişisel verilerin işlenme şartlarına getirilen istisnaların açık,
net, öngörülebilir olmadığı ve en önemlisi de suistimale açık olduğu izahtan
varestedir. Belirtilen gerekçelerle, madde metninde belirtilen düzenlemenin
değiştirilmesini istiyoruz.
Değerli
milletvekilleri, kanunun (2)’nci fıkrasının (f) bendinde yer alan “İlgili
kişinin temel hak ve özgürlüklerine zarar vermemek kaydıyla, veri sorumlusunun
meşru menfaatleri için veri işlenmesinin zorunlu olması.” ifadesi kanunun genel
gerekçesinde de belirtildiği gibi Avrupa Birliğinin konuya ilişkin
direktifinden alınmıştır. Ancak meşru menfaatin ne olduğu, kavramın neleri
içerdiği kanunla açıklanmamıştır. 
Değerli
milletvekilleri, dün burada tasarının geneli hakkında konuşurken sırf muhalefet
istedi diye bazen bizlerin düşüncesine katılsanız da sürekli reddettiğinizden
bahsettim. Bakın, burada bu maddeye ilişkin yapmış olduğum itirazların
gerekçesini iki değerli milletvekilinin konuya ilişkin yazılı ve tutanaklarına
yansıyan konuşmalarından derledim. Birisi Adalet Komisyonu Başkanı Sayın Ahmet
İyimaya’nın Komisyon toplantılarındaki konuşmaları, bir diğeri de İnsan
Haklarını İnceleme Komisyonu Başkanı Sayın Mustafa Yeneroğlu’nun konuya ilişkin
Adalet Komisyonu Başkanlığına gönderdiği görüşleridir. 
Şimdi,
bu maddeye ilişkin önerimizi birazdan oylayacağız, bu kez de açıkçası kendi
partinizin görüşlerini burada oylayıp reddedin istedim. 
Hepinize
saygılar sunuyorum. (CHP sıralarından alkışlar)
BAŞKAN
– Teşekkür ederim Sayın Emre.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 5’inci
maddesinin aşağıdaki şekilde değiştirilmesini arz ve teklif ederiz. 
Bedia
Özgökçe Ertan (Van) ve arkadaşları
MADDE
5
(1)
Kişisel veriler yalnızca aşağıda belirtilen şartlarda istenebilir:
e)
İlgili kişinin veri işleme amaçlarına yönelik açık rıza vermesi, 
f)
İlgili kişinin kişisel verilerin korunmasını gerektiren temel hak ve
özgürlükleri ile çatıştığı haller saklı kalmak kaydıyla, işlemenin sorumlu ya
da diğer üçüncü kişilerce güdülen meşru amaçlar için gerekli olması.
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN
– Hükûmet?
KALKINMA
BAKANI CEVDET YILMAZ (Bingöl) – Katılmıyoruz Sayın Başkan.
İDRİS
BALUKEN (Diyarbakır) – Gerekçe…
BAŞKAN
– Gerekçeyi okutuyorum:
Gerekçe:
Tasarıda
kişisel verilerin işlenme şartları AB standartlarından daha dar bir kapsamla
tanımlanmıştır. AB düzenlemelerinde rıza, veri işlemek için gerekli hukuki
dayanaklardan yalnızca biri olup tek hukuki dayanak değildir. “Meşru amaç”
kişisel verilerin işlenmesi konusunda bir diğer hukuki dayanak olarak kabul
edilmektedir. İlgili kişinin, özgür ve bilgilendirilmiş rızası (informed
consent) uygun bir metot ile alınabilmelidir. Bu noktada ilgili kişi kişisel
verinin işlendiği bağlamdan da haberdar olmalıdır. Alınan rıza, aynı ya da
benzer amaçtaki diğer tüm veri işleme faaliyetleri için de geçerli olmalıdır.
Eğer ilgili kişinin rızası elektronik bir istek ile alınmışsa bu istek açık ve
net olmalı ve bahsedilen servisle sınırlı tutulması zorunluluğu da olmamalıdır.
2)’nci
fıkranın d) bendinde yer alan "alenileştirme" terimi ile kastedilenin
ne olduğu anlaşılamamakla birlikte, soyut bu kavram tehlikeli bir nitelik arz
etmektedir. Örneğin, sosyal medyada bir takım bilgilerini paylaşan kişi ya da
bir konferansta fikirlerini belirli bir grupla paylaşan kişi bu bilgileri
alenileştirmiş sayılacak mıdır? Sayılacaksa bu verilere güven nasıl
sağlanacaktır? Bu verileri kim, nasıl işleyecektir? Kişi belirli bir hususta
ifşa ettiği bilginin alenileştirme sınırlarına girip girmediğini nasıl bilecek
ve belirleyecektir? Bu bent ile, tasarının aslında temel hak ve özgürlükleri
korumaktan ziyade iktidarın daha fazla kişisel veri elde etmeyi amaçlamasına
hizmet etmesinin bir yansıması olarak değerlendirebiliriz. Bu değerlendirme
direktifin 7’nci maddesinde “alenileştirme” teriminin yer almaması dikkate
alındığında daha da somutlaşmaktadır. Bu nedenle (2)’nci fıkranın d) bendi
tasarıdan çıkarılmalıdır. 
(2)’nci
fıkranın f) bendinin tanıdığı "meşru menfaat" kavramına dayalı
istisna da yine kanunun asıl amacının kişisel verilerin işlenmesini sağlamak
olduğunu göstermektedir. “Meşru menfaat” gibi soyut ve sübjektif bir kavramın
istisnalar arasında yer alması kişisel verileri kayıt almayı esas, korumayı ise
istisna hâline getirmektedir.
BAŞKAN
– Önergeyi oylarınıza sunuyorum: Kabul edenler… Etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 117 sıra sayılı Kişisel Verilerin Korunması Kanunu Tasarısı’nın 5’inci
maddesinin (1)’inci fıkrasının sonuna aşağıdaki cümlenin eklenmesini arz ve
teklif ederiz.
Deniz Depboylu (Aydın) ve
arkadaşları
“Çocukların
kişisel verileri, ancak rızasının çocuğun velisi ya da vasisi tarafından
verilmesi veya onaylanması durumunda ve verildiği veya onaylandığı ölçüde
işlenebilir.”
BAŞKAN
– Komisyon önergeye katılıyor mu? 
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN
– Hükûmet?
KALKINMA
BAKANI CEVDET YILMAZ (Bingöl) – Katılmıyoruz Sayın Başkanım. 
ERKAN
AKÇAY (Manisa) – Gerekçe…
BAŞKAN
– Gerekçeyi okutuyorum:
Gerekçe
Tasarıda
önemli bir eksiklik de çocuklara ilişkin koruyucu bir düzenlemenin yer almamış
olmasıdır. Bu nedenle, Avrupa Parlamentosu ve Konsey Genel Veri Koruma
Tüzüğü’nde de belirtilen çocuğun kişisel verilerinin işlenmesi hususunda
işlemeye ilişkin rızanın çocuğun velisi veya vasisi tarafından verilmesi ve
onaylanması durumunda verilmiş olacağı bir hukuka uygunluğun düzenlenmesi
yerinde olacaktır.
BAŞKAN
– Önergeyi oylarınıza sunuyorum: Kabul edenler… Etmeyenler... Önerge kabul
edilmemiştir.
5’inci
maddeyi oylarınıza sunuyorum: Kabul edenler… Etmeyenler… Madde kabul
edilmiştir.
Birleşime
iki dakika ara veriyorum.
Kapanma Saati: 22.32
BEŞİNCİ OTURUM
Açılma Saati: 22.33
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Mustafa AÇIKGÖZ (Nevşehir)
-----0-----
BAŞKAN – Sayın
milletvekilleri, Türkiye Büyük Millet Meclisinin 41’inci Birleşiminin Beşinci
Oturumunu açıyorum.
Danışma
Kurulunun bir önerisi vardır, okutup işleme alacağım ve oylarınıza sunacağım.
VIII.- ÖNERİLER (Devam)
B) Danışma Kurulu Önerileri
1.- Danışma Kurulunun, 2016 Yılı Merkezi Yönetim Bütçe
Kanunu Tasarısı ile 2014 Yılı Merkezi Yönetim Kesin Hesap Kanunu Tasarısı’nın
Türkiye Büyük Millet Meclisi gündeminin “Özel Gündemde Yer Alacak işler”
kısmının 1’inci ve 2’nci sıralarında yer almasına; 2016 Yılı Merkezi Yönetim
Bütçe Kanunu Tasarısı ile 2014 Yılı Merkezi Yönetim Kesin Hesap Kanunu
Tasarısı’nın Genel Kurulda görüşme usul ve takvimi ile konuşma sürelerine; kamu
idarelerinin bütçeleri üzerindeki görüşmelerin dokuz turda tamamlanmasına,
turların bitiminden sonra bütçe ve kesin hesap kanunu tasarılarının
maddelerinin oylanmasına ilişkin önerisi
18/02/2016
Danışma Kurulu Önerisi
Danışma
Kurulunun 18/02/2016 Perşembe günü (bugün) yaptığı toplantıda aşağıdaki
önerinin Genel Kurulun onayına sunulması uygun görülmüştür. 
 İsmail
Kahraman
 Türkiye
Büyük Millet Meclisi 
 Başkanı


 Mehmet Naci Bostancı  Özgür
Özel
 Adalet ve Kalkınma Partisi  Cumhuriyet
Halk Partisi
 Grup Başkan Vekili Grup
Başkan Vekili

 İdris Baluken  Erkan
Akçay 
 Halkların Demokratik Partisi Milliyetçi
Hareket Partisi 
 Grup Başkan Vekili  Grup
Başkan Vekili

Öneriler:
1 -
2016 Yılı Merkezi Yönetim Bütçe Kanunu Tasarısı ile 2014 Yılı Merkezi Yönetim
Kesin Hesap Kanunu Tasarısı'nın Türkiye Büyük Millet Meclisi gündeminin “Özel
Gündemde Yer Alacak işler” kısmının 1’inci ve 2'nci sıralarında yer alması;
bütçe görüşmelerine 26/02/2016 Cuma günü saat 14.00'te başlanması ve bitimine
kadar, resmî tatil günleri dâhil her gün saat 11.00'den günlük programın
tamamlanmasına kadar çalışmalara devam olunması ve görüşmelerin on üç günde
tamamlanması; bütçe görüşmelerinin son günü olan 09/03/2016 Çarşamba günü
görüşmelere saat 14.00'te başlanması ve bitimine kadar çalışmalara devam
olunması,
2 -
Başlangıçta bütçenin tümü üzerinde gruplar ve Hükûmet adına yapılacak
konuşmaların (Hükûmetin sunuş konuşması hariç) birer saat (bu süre birden fazla
konuşmacı tarafından kullanılabilir) kişisel konuşmaların ise onar dakika ile
sınırlandırılması,
3
- Kamu idarelerinin bütçeleri üzerindeki görüşmelerin 9 turda tamamlanması,
turların bitiminden sonra bütçe ve kesin hesap kanunu tasarılarının
maddelerinin oylanması,
4
- İç Tüzük'ün 72'nci maddesi gereğince yapılacak görüşmelerde gruplar ve
Hükûmet adına yapılacak konuşmaların 1, 2, 3, 4, 5, 6, 7 ve 8'inci turlarda
seksener dakika, 9'uncu turda altmış dakika, (bu süre birden fazla konuşmacı
tarafından kullanılabilir) kişisel konuşmaların beşer dakika olması, kişisel
konuşmalarda her turda İç Tüzük’ün 61'inci maddesine göre biri lehte, biri
aleyhte olmak üzere iki üyeye söz verilmesi ve bir üyenin sadece bütçenin tümü
üzerinde veya sonundaki görüşmelerde ya da bir turda söz kaydı yaptırması
5
- Bütçe görüşmelerinde soruların gerekçesiz olarak yerinden sorulması ve her
tur için soru-cevap işleminin on dakika soru, on dakika cevap olarak
sınırlandırılması,
6
- Bütçe görüşmelerinin sonunda gruplara ve Hükûmete birer saat süreyle söz
verilmesi (bu süre birden fazla konuşmacı tarafından kullanılabilir) İç
Tüzük'ün 86'ncı maddesine göre yapılacak kişisel konuşmaların onar dakika
olması,
Önerilmiştir.
BAŞKAN
– Öneriyi oylarınıza sunuyorum: Kabul edenler... Etmeyenler... Öneri kabul
edilmiştir.
Sayın
milletvekilleri, bütçe ve kesin hesap kanunu tasarılarının Genel Kuruldaki
görüşme programı, Türkiye Büyük Millet Meclisinin İnternet sayfasında yer
alacak ve bastırılarak sayın üyelere dağıtılacaktır.
Bütçeler
üzerinde şahısları adına söz almak isteyen sayın üyelerin söz kayıt işlemlerine
ilişkin duyuru daha sonra yapılacaktır. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Kişisel Verilerin Korunması Kanunu Tasarısı (1/541)
ve Adalet Komisyonu Raporu (S. Sayısı: 117) (Devam)
BAŞKAN
– 117 sıra sayılı Kanun Tasarısı’nın görüşmelerine kaldığımız yerden devam
ediyoruz.
Komisyon? Yok.
Ertelenmiştir.
2’nci sırada yer alan, Türkiye Cumhuriyeti Hükümeti ile Amerika Birleşik Devletleri
Hükümeti Arasında Genişletilmiş Bilgi Değişimi Yoluyla Uluslararası Vergi
Uyumunun Artırılması Anlaşması ve Eki Mutabakat Zaptının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlayacağız.
2.- Türkiye Cumhuriyeti Hükümeti ile Amerika Birleşik
Devletleri Hükümeti Arasında Genişletilmiş Bilgi Değişimi Yoluyla Uluslararası
Vergi Uyumunun Artırılması Anlaşması ve Eki Mutabakat Zaptının Onaylanmasının
Uygun Bulunduğuna Dair Kanun Tasarısı (1/310) ve Dışişleri Komisyonu Raporu (S.
Sayısı: 6) 
BAŞKAN – Komisyon? Yok.
Ertelenmiştir.
Bundan sonra da komisyonun bulunamayacağı anlaşıldığından, alınan
karar gereğince, (11/1) esas numaralı, Sağlık Bakanı Mehmet Müezzinoğlu
hakkında ve (11/2) esas numaralı, İçişleri Bakanı Efkan Ala hakkındaki gensoru
önergelerinin gündeme alınıp alınmayacağına ilişkin görüşmeler ve kanun tasarı
ve teklifleri ile komisyonlardan gelen diğer işleri sırasıyla görüşmek üzere,
23 Şubat 2016 Salı günü saat 15.00’te toplanmak üzere birleşimi kapatıyorum,
iyi geceler diliyorum.
Kapanma Saati: 22.37




(x) 117 S. Sayılı Basmayazı 17/2/2016
tarihli 40’ıncı Birleşim Tutanağı’na eklidir.




