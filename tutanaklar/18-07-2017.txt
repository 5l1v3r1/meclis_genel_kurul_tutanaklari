



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 113’üncü
Birleşim
 18
Temmuz 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Müslüm Doğan’ın, hasta
tutukluların sorunlarına ilişkin gündem dışı konuşması
2.- Niğde Milletvekili Ömer Fethi Gürer’in, Niğde
ilinin sorunlarına ilişkin gündem dışı konuşması
3.- Çankırı Milletvekilli Muhammet Emin Akbaşoğlu’nun,
“15 Temmuzda Çankırı” konusuna ilişkin gündem dışı konuşması

V.- AÇIKLAMALAR
1.- Bursa Milletvekili Nurhayat
Altaca Kayışoğlu’nun, Nuriye Gülmen ve Semih
Özakça’nın açlık grevinin 131’inci gününde olduklarına ve dosyalarının OHAL
İnceleme Komisyonunda öncelikli olarak ele alınmasını talep ettiğine ilişkin
açıklaması
2.- İstanbul Milletvekili Didem Engin’in,
şiddetli yağmur nedeniyle İstanbul’un sular altında kaldığına, altyapı sefaleti
ve basiretsiz AKP belediyeciliğinin hayatı felç ettiğine ilişkin açıklaması
3.- Mersin Milletvekili Aytuğ Atıcı’nın,
Nuriye Gülmen ve Semih Özakça’nın açlık grevinden ölmemesi gerektiğine ilişkin
açıklaması
4.- İzmir Milletvekili Atila Sertel’in, bir
insan, bir baba, bir Türkiye Cumhuriyeti yurttaşı olarak Nuriye Gülmen ve Semih
Özakça’nın çığlığına kulak vermesi için Başbakana seslendiğine ilişkin açıklaması
5.- Kayseri Milletvekili Sami Dedeoğlu’nun,
15 Temmuz Demokrasi ve Millî Birlik Günü’ne ve 15 Temmuz şehitleri ile tüm şehitlere
Allah’tan rahmet dilediğine ilişkin açıklaması
6.- Kocaeli Milletvekili Fatma Kaplan
Hürriyet’in, Emlak Konut projesi kapsamında yaşam alanlarına el konulma
girişimi nedeniyle Kocaeli’nin Gebze Kirazpınar Mahallesi sakinlerinin
mağduriyet yaşadıklarına ve bir an önce bu yıkım kararının durdurulmasını,
hukukun uygulanmasını istediklerine ilişkin açıklaması
7.- İzmir Milletvekili Murat Bakan’ın,
Anıtkabir’in bu milletin tarihi, destanı, onuru ve umudu olduğuna ilişkin
açıklaması
8.- Mersin Milletvekili Hüseyin Çamak’ın,
Millî Eğitim Bakanı İsmet Yılmaz’ın zorunlu din dersi müfredatıyla ilgili bazı
ifadelerine ilişkin açıklaması
9.- İstanbul Milletvekili Osman Boyraz’ın,
15 Temmuzda Türk tarihinin en sinsi, en zalim ve en vahşi ihanetlerinden birini
gerçekleştirmeye çalışanlara gereken cevabı aziz milletin verdiğine ilişkin açıklaması
10.- Giresun Milletvekili Bülent Yener
Bektaşoğlu’nun, Türkiye’de bir daha darbe, kalkışma, cumhuriyet ve demokrasiyi
ortadan kaldırmaya dönük cemaat yapılanması olması istenmiyorsa 15 Temmuzun
bütün karanlık yönlerinin ortaya çıkarılması gerektiğine ilişkin açıklaması
11.- Adana Milletvekili İbrahim Özdiş’ın,
dış kaynaktan üniversite mezunu olarak subaylığa kabul edilip sonra KHK’yla
askerî öğrencilik statüsünü kaybedenlerin başvurularının OHAL İnceleme
Komisyonu tarafından reddedildiğine ve yaşadıkları mağduriyetin nasıl giderileceğini
öğrenmek istediğine ilişkin açıklaması
12.- Denizli Milletvekili Melike
Basmacı’nın, İç Tüzük’ü değiştirmeyi fırsat bilerek milletvekillerinin konuşma
sürelerinin azaltılmasının adalet olmadığına ilişkin açıklaması
13.- Adıyaman Milletvekili Behçet
Yıldırım’ın, özellikle OHAL’den sonra belediyelere kayyum atanması ve
kayyumların Kürtçeyi ortadan kaldırmaya yönelik çalışmalar yapmalarının kabul
edilecek uygulamalar olmadığına ilişkin açıklaması
14.- İstanbul Milletvekili Mahmut Tanal’ın,
Şanlıurfaspor’un Birinci Lig’den şike yoluyla düşürüldüğüne ve şike yaptığı
iddia edilen spor takımları ile kişiler hakkında gereken işlemin yapılmasını
talep ettiğine ilişkin açıklaması
15.- Mersin Milletvekili Baki Şimşek’in,
insan hakları savunuculuğu yaptığını söyleyenlerden bugüne kadar 20 Şubat 2015
tarihinde PKK’lı vatan hainleri tarafından şehit edilen Fırat Yılmaz
Çakıroğlu’yla ilgili tek bir kelime kınama duyulmadığına ilişkin açıklaması
16.- Samsun Milletvekili Erhan Usta’nın,
İstanbul’da şiddetli yağmur nedeniyle yaşanan sıkıntılara, bu tür felaketlerin
bir daha yaşanmaması için tedbir alınması gerektiğine ve dört gündür Mescidi Aksa’nın
da içinde bulunduğu eski Kudüs’e giriş çıkışa izin verilmemesine ilişkin
açıklaması


17.- İstanbul Milletvekili Filiz
Kerestecioğlu Demir’in, İstanbul’da ciddi bir sel felaketi yaşandığına, bir
kişinin sadece Diyarbakır eski Büyükşehir Belediye Başkanı Gültan Kışanak’ın
fotoğrafını paylaştığı için suçlanmasına, Diyarbakır Milletvekili İdris Baluken
ile Nursel Aydoğan hakkında katıldıkları bir protesto yürüyüşü nedeniyle açılan
davaya ve HDP Eş Genel Başkanı Selahattin Demirtaş’ın Meclis Başkanlığından bir
talebini sunmak istediğine ilişkin açıklaması
18.- İstanbul Milletvekili Engin Altay’ın,
İstanbul’u yirmi beş yıldır yönetenlerin yaşanan sel felaketinin
sorumluluğundan sıyrılmalarının mümkün olmadığına, AK PARTİ’nin İstanbul’da
uyguladığı rant politikasını kınadıklarına, Hükûmetin derhâl tedbir alması ve
Parlamentoya bilgi vermesi gerektiğine ilişkin açıklaması
19.- Amasya Milletvekili Mehmet Naci
Bostancı’nın, İstanbul Milletvekili Engin Altay’ın yaptığı açıklamasındaki bazı
ifadelerine, iklim değişikliğine karşı küresel ölçekli bir çalışmanın önemli
olduğuna ve hayatını kaybeden İranlı Matematikçi Maryam Mirzakhani’ye Allah’tan
rahmet dilediğine ilişkin açıklaması
20.- Amasya Milletvekili Mehmet Naci
Bostancı’nın, Emniyet mensuplarının özlük haklarıyla ilgili hep birlikte bir
çalışma yapmayı ümit ettiğine ve Tunceli Milletvekili Gürsel Erol’un doğrudan
gündeme alınma önergesi üzerinde yaptığı konuşmasındaki bazı ifadelerine
ilişkin açıklaması
21.- İstanbul Milletvekili Engin Altay’ın,
2003 yılından beri polislerin özlük sorunlarıyla ilgili çok sayıda kanun
teklifi getirdiklerine ve Tunceli Milletvekili Gürsel Erol’un kanun teklifinin
gündeme alınmasının AK PARTİ milletvekillerinin oylarıyla reddedildiğine
ilişkin açıklaması
22.- Samsun Milletvekili Erhan Usta’nın,
polislerin, uzman erbaş ile uzman jandarmaların çalışma şartlarının
iyileştirilmesine ilişkin çok sayıda kanun teklifleri olduğuna ve bunların bir
an evvel komisyonlarda gündeme alınmasını talep ettiklerine ilişkin açıklaması 

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Antalya Milletvekili
Mustafa Akaydın ve 22 milletvekilinin, Antalya Akdeniz Üniversitesinde 2008-2015
yılları arasında gerçekleştirildiği iddia edilen yolsuzluk iddialarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/583)
2.- Konya Milletvekili Mustafa Hüsnü
Bozkurt ve 21 milletvekilinin, esnaf ve sanatkârların büyük marketler ve AVM'ler karşısında karşı
karşıya kaldıkları sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/584)
3.- Ağrı Milletvekili Berdan Öztürk ve 22
milletvekilinin, ev emekçilerinin sorunlarının ve çözüm yollarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/585)

B) Önergeler
1.- Tunceli Milletvekili Gürsel Erol’un,
(2/1693) esas numaralı Emniyet Teşkilat Kanunu ile Devlet Memurları Kanununda
Değişiklik Yapılmasına İlişkin Kanun Teklifi’nin doğrudan gündeme alınmasına
ilişkin önergesi (4/102)

VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
İstanbul Milletvekili Filiz Kerestecioğlu Demir tarafından, ekonomik yaşamı
derinden etkileyen uygulamaların tüm boyutlarıyla değerlendirilmesi amacıyla
18/7/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 18 Temmuz 2017 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
2.- CHP Grubunun, Artvin Milletvekili Uğur
Bayraktutan ve arkadaşları tarafından, Artvin Cerattepe ihalesine fesat
karıştırıldığı ve Artvin halkının açmış olduğu davalara siyasi iktidarın
müdahale edip adaletsiz karar verildiği iddialarının araştırılması amacıyla
17/7/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 18 Temmuz 2017 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi

VIII.- SATAŞMALARA İLİŞKİN KONUŞMALAR
1.- Mardin Milletvekili Erol Dora’nın,
Nevşehir Milletvekili Ebubekir Gizligider’in HDP grup önerisi üzerinde yaptığı
konuşması sırasında Halkların Demokratik Partisine sataşması nedeniyle konuşması
2.- Bitlis Milletvekili Mizgin Irgat’ın,
Nevşehir Milletvekili Ebubekir Gizligider’in HDP grup önerisi üzerinde yaptığı
konuşması sırasında şahsına sataşması nedeniyle konuşması


IX.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Ayşe Nur Bahçekapılı’nın, Başkanlık Divanı olarak şehit öğretmen
Necmettin Yılmaz’ı sevgi ve saygıyla andıklarına ilişkin konuşması 

X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bölge Adliye ve Bölge İdare Mahkemelerinin
İşleyişinde Ortaya Çıkan Sorunların Giderilmesi Amacıyla Bazı Kanunlarda Değişiklik
Yapılmasına Dair Kanun Tasarısı (1/839) ve Adalet Komisyonu Raporu (S. Sayısı: 490) 
2.- İş Mahkemeleri Kanunu Tasarısı (1/850) ve Adalet
Komisyonu Raporu (S. Sayısı: 491) 

XI.- YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu'nun,
Bakanlığın afet yönetim planına ve İstanbul'da bağlı kurum ve kuruluşlara ait
binalarda depreme karşı alınan önlemlere ilişkin sorusu ve Dışişleri Bakanı MevlütÇavuşoğlu’nun
cevabı (7/14837)
18 Temmuz 2017 Salı
BİRİNCİ OTURUM
Açılma Saati: 15.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Ömer SERDAR (Elâzığ), Fatma KAPLAN HÜRRİYET (Kocaeli) 
-----0-----
BAŞKAN
– Sayın milletvekilleri, Türkiye Büyük Millet Meclisinin 113’üncü Birleşimini
açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, hasta tutukluların sorunları hakkında söz isteyen İzmir Milletvekili
Müslüm Doğan’a aittir.
TANJU ÖZCAN
(Bolu) – Sayın Başkan, toplantı yeter sayısı nasıl var?
BAŞKAN – Böyle
var işte.
Sizi de saydım. 
Buyurun Sayın
Doğan. 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir
Milletvekili Müslüm Doğan’ın, hasta tutukluların sorunlarına ilişkin gündem
dışı konuşması
MÜSLÜM DOĞAN
(İzmir) – Sayın Başkan, değerli milletvekilleri; siyasal iktidar yargıyı
yeniden yapılandırıyor, dolayısıyla da yeni bir devlet düzeni önümüze koymuş ve
yeni devlet düzenine de halkımızı alıştırmaya çalışıyor. 
İktidar bu
yetkiyi referandumla almış olabilir, tartışmalı bir sürecin sonucunda böyle bir
yetki almış olabilir. Bu yetkinin nasıl kullanıldığını ülkedeki hak ihlallerine
bakarak anlayabiliriz. On binlerce kamu emekçisi işinden edilmiş,
akademisyenler işinden edilmiş, gözaltılar, tutuklular, tam bir kaosa çevrilmiş
ülkemiz. Bu sonuçlar çok ağır ve kabul edilemezdir. 
Siyasi
faaliyetleri nedeniyle yapılan tutuklamalarda, tutukluların sağlık sorunları
başlı başına bir sorun olmaya devam etmektedir cezaevlerinde. Tutuklu ve
hükümlülerin tedavisindeki ihmaller nedeniyle ölümler olmakta ya da ölümler
beklenmekte ve bu konuda onlarca dava AİHM sürecinde görüşülmeyi beklemektedir.
Tutuklu ve
hükümlülerin insanca yaşama koşullarının sağlanması, iç ve uluslararası hukuk
anlamında garanti altına alınmıştır. AİHM’in pek çok kararında belirtildiği
gibi bireylerin tutukluluk koşulları insan haysiyetine uygun olmalıdır. Tutuklu
olmanın kaçınılmaz bir biçimde yol açtığı güçlüklerin ötesinde güçlükler ya da
acılar getirmemesi gerekmektedir. Bu çerçevede devletin kendi gözetimindeki
kişilerin sağlığını korumak konusundaki pozitif uygulamaları devam etmelidir.
Devlet bu kişilerin sağlığıyla ilgili önlemleri almakla, gereken tedavi ve
ilaçları sağlamakla yükümlüdür. Devletin bu yükümlülüklerini yerine
getirmemesi, sözleşmenin işkence ve kötü muameleyi yasaklayan 3’üncü maddesinin
ihlaline yol açmakta ve ülkemizin uluslararası hukuk nezdinde yargılanmasına
neden olmaktadır. 
Uzun
tutukluluk hâli ve hükümlülük, hasta insanların uzun süre tutuklu kalması tek
başına ihlal nedeni de sayılmaktadır uluslararası hukukta. Uzun süren
tutukluluk hâli, yargı önüne çıkarılmama konuları artık ülkemizde olağan
sayılmaktadır. Gerekçe? Olağanüstü hâl durumu diyorlar. OHAL öncesi tutukluluk
hâlinin uzun sürmesinin nedeni peki neydi? Bu da açıklanamıyor. 
Bir
örnek vermek istiyorum sayın vekiller: Manisa’da tam yirmi bir aydır 91 kişi
yargı önüne çıkmayı bekliyor. Suçları konusunda kendilerine sunulmuş henüz bir
iddianame hazırlanmış değil. Sayın Bakana onlarca kez sormamıza rağmen
sorularımız cevaplandırılmıyor bu konuda. 
Değerli
milletvekilleri, uluslararası hukuk anlamında olsun, iç hukuk anlamında olsun,
aşağıda belirtilen tüm hususların Adalet Bakanlığı nezdinde sürekli izlenmek
zorunda olduğunu belirtmek istiyorum ve bu bilgilerin ilgilinin yakınına gerektiği
ve istendiği zamanda sunulması gerekmektedir: 
1)
Tutuklunun sağlık durumu, 
2)
Tutukluluk sırasında gösterilen bakım ve tedavinin yeterli olup olmadığı,
3)
Sağlık durumu göz önünde bulundurulduğunda tutukluluk durumunun devamının doğru
olup olmayacağı,
4)
Hastanın durumunun kötüleşme olasılığı.
Bunlar
çoğaltılabilir. Tutuklu, hastalığı nedeniyle serbest bırakılamıyorsa o zaman
devletin yeterli tedavi ve destek verip vermediğinin kaydının çok net bir
şekilde tutulmuş olması gerekmektedir. Yani tutuklu hastanın tedavisine ilişkin
kayıtların düzgün tutulması zorunludur. Tutuklu ve hükümlülerin sosyal yaşamda
ihtiyaç duyduğu tüm dergi, gazete, kitap, resim yapma aracı, müzik elemanları
vesaire her türlü araç ve gereci sağlamak ve de kullanımının şartlarını
yaratmak zorundadır. Sosyal hukuk devletinin gereği budur. 
Değerli
milletvekilleri, tutuklular anlamında bir başka sorun daha var. Uluslararası
hukuk kararlarına göre, tutuklama için gerekli olan suç işlendiğine ilişkin
makul kuşku tutuklamanın devamı kararı için yetersiz sayılmaktadır. Yargıç
tutuklamanın sürdürülmesine karar verirken sanığın kaçma, kanıtları ortadan
kaldırma ya da yeniden suç işleme olasılığının bulunduğunu somut bir biçimde
göstermek zorundadır. Ancak, maalesef, ülkemizde tam olarak bunun da tersi
yapılmaktadır. Tutuklama süresi uzadıkça yargıcın gerekçelerinin daha ayrıntılı
ve somut olması gerekirken bu süreç, tam tersi, bu şekilde işletilmektedir. 
Ağır ve ölümcül
olan ya da tedavilere cevap vermeyen hastalıklarla ilgili olarak, tutuklu ve
hükümlülerin kaçma, kanıtları karartma ya da yeniden suç işlemesi
beklenemeyeceğine göre tutukluluğun sürdürülmesi haklı gösterilemez. 
Uluslararası
hukuk ve AİHM’in en çok üzerinde durduğu konulardan biri de ağır hastalıkları
bulunan bir kişinin neden teminatla tahliye edilmediği hususudur. AİHM
kararları devletler bakımından bağlayıcıdır. Ayrıca, Anayasa’nın 90’ıncı
maddesinde yaptığımız değişiklikle Avrupa İnsan Hakları Sözleşmesi ile yasalar
arasında uyuşmazlık varsa sözleşme hükümlerinin esas alınacağını kabul etmiş
durumdayız. 
(Mikrofon
otomatik cihaz tarafından kapatıldı) 
MÜSLÜM DOĞAN
(Devamla) – Bu nedenle yargılama sürecinde AİHM kararlarının göz önünde
bulundurulması gerekir. 
BAŞKAN – Sayın
Doğan, teşekkür ederim. 
MÜSLÜM DOĞAN
(Devamla) – Bu, aynı zamanda, Türkiye'nin Avrupa hukuk düzenine uyum
sağlamasının ön koşuludur. 
Saygılarımı
sunarım. (HDP ve CHP sıralarından alkışlar) 
BAŞKAN – Gündem
dışı ikinci söz, Niğde’nin sorunları hakkında söz isteyen Niğde Milletvekili
Ömer Fethi Gürer’e aittir. 
Buyurun Sayın
Gürer. (CHP sıralarından alkışlar) 
2.- Niğde Milletvekili Ömer Fethi Gürer’in, Niğde
ilinin sorunlarına ilişkin gündem dışı konuşması
ÖMER FETHİ GÜRER
(Niğde) – Sayın Başkan, değerli milletvekilleri; Niğde ili, Orta Anadolu’da,
tarihi köklü olan, geçmişten gelen değerleri olan bir ilimiz ama ne yazık ki on
beş yıllık Adalet ve Kalkınma Partisi döneminde verilen sözlerin
gerçekleştirilmediği, bu anlamda da büyük mağduriyet yaşayan illerimizden biri.
Bu bağlamda Niğde’ye gelen bakanlarımız söz veriyorlar, sonra, Niğde’den
ayrıldıktan sonra verdikleri sözleri genelde unutuyorlar. Onları yeniden
anımsatmak üzere söz almış bulunuyorum. 
Niğde iline
havaalanı konusu, 1996’da temeli atılmıştı, o günden bu yana konuşuluyor.
Niğde’nin sanayisinin, ticaretinin, üniversitesinin gelişmesi için havaalanı
ciddi bir ihtiyaç. Referandumdan önce yine, bakanlar yaptıkları açıklamalarda
Niğde havaalanının yapılacağını söylediler. Ancak bu konuda, geçtiğimiz
günlerde, Ulaştırma Bakanı, dört ayrı yere yapılacak yeni havaalanı
ihalelerinin içinde Niğde’nin adını unuttu, keza Aksaray da unutulmuş. Niğde ve
Aksaray yine vaatte kalmış oldu. 
Ayrıca,
Ankara-Niğde otoban yolu yıllardır ihale edilir, “Yapılır, yapıldı.” denir ama
ne yazık ki hâlâ bu konuda da bir yol alınmadı. 
Niğde-Tepeköy-Çiftlik
yolu 30 kilometre. Bu yolun yapımına 2013’te başlandı, aradan geçen sürede 30
kilometrelik yol nasılsa bir türlü bitmiyor. Keza, Kayseri-Niğde yolu Nevşehir
ayrımında bir kavşak düzenlememiz var. Görürsünüz, orası anıta döndü, yol
yapılmadı, aylardır da o kavşağın yapılması bekleniyor. Gölcük-Kitreli ile
Altunhisar-Ankara yol bağlantısında da duble yol Niğde için büyük ihtiyaç.
Bugüne kadar bu anlamda da bir yol alınmadı. 
Ayrıca, Niğde’de
yüksek hızlı trenle ilgili hiçbir proje yok. Yani Devlet Demiryollarının
1934’te yaptığı demir yolunun dışında, Niğde yüksek hızlı tren projesinin
kapsamı dışında. Ama bunun yanında, Devlet Demiryolları, 2012 yılında, Niğde
merkeze lojistik köy yapılacağını açıklıyor, aradan beş yıl geçmiş, çivi
çakılmadı. 
Niğde’de, halk
deyimiyle, askerî fabrikamız vardı, fabrika son noktaya geldi, kapanmak üzere.
Bunun yerine acemi birliği gelecek diye iki yıl önce söylendi, ortada acemi
birliğiyle ilgili de bir çalışma yok. 
Keza, Niğde’de
enerji ihtisas bölgesi kurulacağı 2015 yılında açıklandı. Aynı dönemde Konya
için Karapınar’da başlatılan çalışma yol aldı, Niğde’de bu konuda da bir tek
çivi çakılmadı. 
Niğde’nin enerji
sorunu da var. Düzenli gelmeyen enerjiler nedeniyle çiftçi de mağdur, vatandaş
da sık sık kesintilerden şikâyetçi. Biraz evvel hemşehrilerim konuşma
yapacağımı duyunca aradı, dediler ki: “Yüksek enerji veriliyor. Bizim
trafolarımız yüklemeden dolayı patlıyor ve büyük mağduriyet yaşıyoruz.”.
Ayrıca Niğde’de
sulama suyu da enerjiyle yer altından çıkarılıyor. Sulama suyuna çözüm
bulunmadığı için üreticinin maliyeti artıyor. Gübre pahalı, ilaç pahalı, bunun
yanında bir de enerjiyle çıkarılan su ek külfet getiriyor ve üretici ürettiği
ürünü pahalıya üretmek zorunda kalıyor. Zaten ürettiği ürünün de çoğunu
satamıyor, tüccarın eline geçtikten sonra değer buluyor.
Bunun yanında,
Niğde “IPARD” kapsamına alınmadı yani Avrupa Birliği Kırsal Kalkınma
Projesi’nde Niğde yok. Oysa Niğde tarım ve hayvancılıkla geçimini sağlayan bir
yer. 
Bunun yanında,
lisanslı depoculuk teşvikinde de Niğde devre dışı bırakıldı. Yani ürün üreten
bir bölge lisanslı depoculuk teşvikinde devre dışı. 
Keza, Niğde mera
hayvancılığı yetiştiricilik bölge kapsamına alınmadı. 
Niğde’de
üretilen ürünlerin işlenebileceği bir tek entegre tesisimiz yok. 
Bunun yanında,
Ulukışla ilçesinin içme suyu sorununun yanında bir de hastane sorunu var;
yıllardır, yapıldı yapılıyor, açıldı açılıyor deniyor. Ne yazık ki bu hastane
de açılmadı.
Şeker
fabrikasının modernize edilmesi gerekiyor. Ayrıca, Karayollarında ve şeker
fabrikasında çalışan geçici işçilerimizin kadroya alınma beklentisiyle ilgili
yıllardır söz veriliyor, gerçekleştirilmiyor. 
Niğde’de Kale
çevresi master projesi yılan hikâyesine döndü; beş yıldır hep söyleniyor,
gerçekleşmiyor. Niğde turizmden yeterli payını alamıyor. 
Bu anlamda
Niğde’de yapılması gerekenler gerekli dikkat gösterilerek gerçekleştirilmediği
gibi sağlıkta da Niğde’nin sorunları var. Hemşehrilerimiz Kayseri ile Ankara’ya
taşınmaktan bir hâl oldular. Onun için, Niğde’nin sağlık sorunlarının da
çözülmesini bekliyoruz.
Esnaflarımızın
çoğunun iş yeri kapanıyor, fabrikalar kapanıyor, işsizlik almış başını gidiyor.
Niğde bu anlamda Hükûmetin unuttuğu yerlerden biri. Bakanlarımız geliyor,
gönlümüzü alıyor, söz veriyor, yapılan bir şey yok. 
Akkaya Barajı
gibi çevre felaketi için, kaçıncı kez söz verdiler. Yine Akkaya’nın kokusu
Niğde’yi sardı, o anlamda da yapılan yok. 
(Mikrofon
otomatik cihaz tarafından kapatıldı) 
ÖMER FETHİ GÜRER
(Devamla) – Kısacası, Niğde için iki saat yetmez ama ilk anda söyleyeceklerim
bu kadar. 
Hepinizi
saygıyla selamlıyorum. 
Teşekkür ederim.
(CHP sıralarından alkışlar)
BAŞKAN – Sayın
Gürer, size de teşekkür ederim.
Gündem dışı
üçüncü söz, “15 Temmuzda Çankırı” konulu gündem dışı söz isteyen Çankırı
Milletvekilli Muhammet Emin Akbaşoğlu’na aittir. 
Buyurun
Sayın Akbaşoğlu. (AK PARTİ sıralarından alkışlar) 
3.- Çankırı Milletvekilli Muhammet Emin Akbaşoğlu’nun,
“15 Temmuzda Çankırı” konusuna ilişkin gündem dışı konuşması
MUHAMMET EMİN
AKBAŞOĞLU (Çankırı) – Sayın Başkanım, çok değerli milletvekilleri;
seneidevriyesi münasebetiyle “15 Temmuzda Çankırı” konulu gündem dışı söz almış
bulunmaktayım. Bu vesileyle hepinizi hürmetle selamlıyorum.
14 Temmuzu 15
Temmuza bağlayan gece hep beraber burada çalışmaları bitirmiş, akabinde,
öğleden sonra Çankırı’ya geçmiştik. Bir dizi programa katıldıktan sonra, 15
Temmuz gecesi yatsı namazını kıldıktan sonra danışmanımızın “Tanklar boğaz
köprüsünü tutmuş, İstanbul’da geçit artık sona erdirilmiş, F16’lar da Ankara’da
alçak uçuş yapıyorlarmış.” bilgisini vermesi üzerine, 22.35 sularında Mustafa
Şentop Hocamızı aramıştım “İstanbul’da gerçekten bu doğru bilgi midir?” diye.
Böyle bir bilginin paylaşıldığı, böyle bir askerî kalkışmadan bahsedildiği
ifadesini kullandı ve kendisiyle Cumhurbaşkanımızın durumu hakkında
konuştuğumuzda Cumhurbaşkanımızla konuştuğunu ve iyi olduğu bilgisini paylaştı.
Bunun üzerine, Değerli Vekilimiz Hüseyin Bey’i Ankara’da F16’ların alçak uçuş
yaptığı bilgisini teyit için aradığımızda, kendisi Ilgaz’da olduğunu ve
gerçekten böyle bir askerî kalkışmadan bahsedildiğini ifade edince Çankırı
Valimizle bir durum değerlendirmesi yaptık. Belediye başkanımız, il başkanımız,
merkez ilçe başkanımızla 22.45 sularında bir toplantı yapmamız gerektiğine ilişkin
karşılıklı istişarelerde bulunduk ve saat 23.00 sularında Teşkilat Başkanımız
Mustafa Ataş Bey’i aradığımızda bu konuda genel merkezimizin kararının il
merkezlerinde ve ilçe merkezlerinde toplanılmasına yönelik olduğunu öğrendik ve
bu konuda, 23.30 sularında, il binamızın önünde, ilk basın toplantısını oraya
gelen 200-300 vatandaşımızla birlikte deruhte ettik ve akabinde, bütün siyasi
partilerimize mensup vatandaşlarımız, sivil toplum kuruluşlarımıza mensup
insanlarımızla beraber yarımda, 00.30 sularında, yaklaşık 30 bin insanımızın
meydanda tek yürek ve tek bilek olarak demokrasiye sahip çıktığını, milletinin,
devletinin ve liderinin yanında yer aldığını hep beraber müşahede ettik. Evet,
Çankırılı hemşehrilerimiz, 300 bin kişi olarak İstanbul’da, 500 bin kişi olarak
da Ankara’da aynı şecaati, cesareti ve kararlılığı ortaya koydu ve hakikaten 81
vilayetimizin tamamı, 80 milyon insanımızın tamamı milletine, devletine,
dinine, vatanına, demokrasisine ve liderine sahip çıktığını bütün dünyaya ilan
etti, Allah’a çok şükür.
Tabii,
bu, bir bedel karşılığında oldu, 250 şehit, 2.250’ye yakın gazimizle bu destanı
yazdık. Bu 250 şehidimizin arasında çoğunluğu Ankara’da olmak üzere, Ankara ve
İstanbul’da 11 Çankırılı hemşehrimiz din ve devlet, vatan ve millet müdafaası
hususunda canını feda etti. Bu 11 şehidimize ve 250 şehidimize ve bu uğurda
şehit düşen bütün şehitlerimize Allah’tan rahmet ve mağfiret diliyorum; 2.200
gazimize, bugüne kadar bu uğurda gazi olan bütün gazilerimize bu vesileyle
geçmiş olsun, Cenab-ı Hak kendilerine sıhhat, afiyet ihsan etsin dileklerimi
arz ediyorum.
Vatan
şairimiz Akif’in ifadesiyle “Arkadaş! Yurduma alçakları uğratma sakın,
Siper et
gövdeni, dursun bu hayâsızca akın.
Doğacaktır sana
vadettiği günler Hakk’ın,
Kim bilir, belki
yarın belki yarından da yakın.” mısralarını 81 vilayette…
(Mikrofon
otomatik cihaz tarafından kapatıldı) 
MUHAMMET EMİN
AKBAŞOĞLU (Devamla) – …80 milyon insanımızla yaşayan aziz ve asil milletimize
bu cesaretleri, bu kahramanlıkları, bu fedakârlıklarını, dinine, devletine,
vatanına ve milletine, liderine sahip çıkmalarını…
BAŞKAN – Sayın
Akbaşoğlu, teşekkür ederim.
MUHAMMET EMİN
AKBAŞOĞLU (Devamla) – …bütün dünyaya ilan etmeleri münasebetiyle her birine
teşekkürlerimi arz ediyor, hepinize selam, saygı ve hürmetlerimi sunuyorum. 
Sağ olun. (AK
PARTİ sıralarından alkışlar)
BAŞKAN –
Teşekkürler.
Sayın
milletvekilleri, şimdi söz talebinde bulunan 15 milletvekiline yerlerinden
birer dakika söz vereceğim. 
Söz vereceğim
sayın milletvekillerinin isimlerini okuyorum: Sayın Kayışoğlu, Sayın Engin,
Sayın Atıcı, Sayın Gürer’in yerine Sayın Sertel, Sayın Taşkın’ın yerine Sayın
Dedeoğlu, Sayın Özdemir’in yerine Sayın Kaplan Hürriyet, Sayın Bakan, Sayın
Çamak, Sayın Boyraz, Sayın Bektaşoğlu, Sayın Özdiş, Sayın Basmacı, Sayın Yıldırım,
Sayın Tanal, Sayın Şimşek.
Buyurun Sayın
Kayışoğlu, sizden başlıyoruz.
V.- AÇIKLAMALAR
1.- Bursa
Milletvekili Nurhayat Altaca
Kayışoğlu’nun, Nuriye Gülmen ve Semih Özakça’nın
açlık grevinin 131’inci gününde olduklarına ve dosyalarının OHAL İnceleme Komisyonunda
öncelikli olarak ele alınmasını talep ettiğine ilişkin açıklaması
NURHAYAT ALTACA
KAYIŞOĞLU (Bursa) – Teşekkürler.
Sayın Başkan,
değerli milletvekilleri; Nuriye Gülmen ve Semih Özakça açlık grevinin 131’inci
günündeler ve artık kritik bir dönemdeler.
Buradan
Başbakana sesleniyorum: 20 Temmuz OHAL sürecinin mağdur ettiği bu iki genç
eğitimcinin ölümü göze alan bu pasif çığlıklarını duyun artık. OHAL
Komisyonunda aciliyeti nedeniyle öncelikli olarak Nuriye ve Semih’in dosyaları
incelensin ve adil bir şekilde değerlendirme yapılarak bu iki gencin çok
masumane talebi olan işe iade talepleri karşılansın.
BAŞKAN – Sayın
Engin…
2.- İstanbul Milletvekili Didem Engin’in,
şiddetli yağmur nedeniyle İstanbul’un sular altında kaldığına, altyapı sefaleti
ve basiretsiz AKP belediyeciliğinin hayatı felç ettiğine ilişkin açıklaması
DİDEM ENGİN
(İstanbul) – Sayın Başkan, sayın milletvekilleri; İstanbul sular altında,
altyapı sefaleti ve basiretsiz AKP belediyeciliği hayatımızı felç etti.
Tüneller, metrolar, caddeler sularla doldu; insanlar boğulma tehlikesi geçirdi.
İstanbullular olarak bu sefaleti ilk kez yaşamıyoruz. 
İstanbul gibi
eşsiz güzelliğe sahip bir şehrin doğasını ve yeşilini katlederek şehrin iklim
dengesini altüst eden, altyapısını düzgün planlayamayan ve her yağmurda
İstanbul caddelerini, tünellerini âdeta birer gölete çevirmeyi başaran İstanbul
Büyükşehir Belediyesini eminim tüm dünya kentleri kıskanmıştır. İstanbul’u
yirmi üç yıldır, Türkiye’yi on beş yıldır yönetenler, hiç mazeret aramayın,
İstanbul’u mukaddes bir emanet değil, rant kapısı olarak görerek sadece bugünkü
İstanbullulara değil, İstanbul’da yaşayacak gelecek nesillerimize de en büyük
kötülüğü yaptınız, eserinizle övünebilirsiniz.
BAŞKAN – Sayın
Atıcı…
3.- Mersin Milletvekili Aytuğ Atıcı’nın,
Nuriye Gülmen ve Semih Özakça’nın açlık grevinden ölmemesi gerektiğine ilişkin
açıklaması
AYTUĞ ATICI
(Mersin) – Nuriye Gülmen ve Semih Özakça açlık grevinde ölmemelidir! Nuriye
Gülmen ve Semih Özakça açlık grevinde ölmemelidir! Nuriye Gülmen ve Semih Özakça
açlık grevinde ölmemelidir! Nuriye Gülmen ve Semih Özakça açlık grevinde
ölmemelidir! Nuriye Gülmen ve Semih Özakça açlık grevinde ölmemelidir! Nuriye
Gülmen ve Semih Özakça açlık grevinde ölmemelidir! Nuriye Gülmen ve Semih
Özakça açlık grevinde ölmemelidir! Nuriye Gülmen ve Semih Özakça açlık grevinde
ölmemelidir! Nuriye Gülmen ve Semih Özakça açlık grevinde ölmemelidir! Nuriye
Gülmen ve Semih Özakça açlık grevinde ölmemelidir! Nuriye Gülmen ve Semih
Özakça açlık grevinde ölmemelidir! 
BAŞKAN – Sayın
Sertel…
4.- İzmir Milletvekili Atila Sertel’in, bir
insan, bir baba, bir Türkiye Cumhuriyeti yurttaşı olarak Nuriye Gülmen ve Semih
Özakça’nın çığlığına kulak vermesi için Başbakana seslendiğine ilişkin
açıklaması
ATİLA SERTEL
(İzmir) – Bir insan, bir baba, bir Türkiye Cumhuriyeti yurttaşı olarak Sayın
Başbakana sesleniyorum: Nuriye Gülmen ve Semih Özakça, bu iki kardeşimizi
cezaevinde ziyaret ettim, onlar sadece işlerine geri dönmek istediler, hiç
kimseye bir kötülükleri olmadı, kimseye zararları olmadı. Açlık grevini sadece
işini ve aşını korumak için yaptılar. Açlık grevi sürerken onları cezaevine
attınız. Şimdi bu genç insanlar ölümle pençeleşiyor. Onlar ölmemeli, aramıza
dönmeli. Onların çığlığına kulak verin, onların sesine kulak verin.
BAŞKAN – Sayın
Dedeoğlu…
5.- Kayseri Milletvekili Sami Dedeoğlu’nun,
15 Temmuz Demokrasi ve Millî Birlik Günü’ne ve 15 Temmuz şehitleri ile tüm
şehitlere Allah’tan rahmet dilediğine ilişkin açıklaması
SAMİ DEDEOĞLU
(Kayseri) – Sayın Başkan, değerli milletvekilleri; 15 Temmuz Demokrasi ve Millî
Birlik Günü’nün 1’inci yıl dönümünü, şehitlerimize dualarımızla,
Fatihalarımızla, minnet ve şükranlarımızla, meydanlarda nöbetlerle kutladık. 
Çanakkale’yi
geçemeyenler 15 Temmuzda Boğaz Köprüsü’nü geçeceklerini zannettiler fakat şanlı
Türk milletini karşılarında görenler bir kez daha Boğaz Köprüsü’nü
geçemeyeceklerini anladılar. Hainler ve kalleşler olduğu sürece Türk milleti
olarak birbirimize daha sıkı sarılacağız. 15 Temmuz gecesi Sayın
Cumhurbaşkanımızın, Başbakanımızın halkı meydanlara çağırmasıyla yediden
yetmişe bütün vatandaşlarımız ve özellikle genç kardeşlerimiz meydanlara
çıkarak ülkenin geleceğine, kendi geleceğine, çocuklarının geleceğine sahip
çıkarak büyük ve güçlü Türkiye'nin temellerini attılar. Biz diyoruz ki: “Bu
millet varsa biz varız, bu ülke varsa biz varız, bu devlet varsa biz varız, bu
bayrak varsa biz varız.”
(Mikrofon
otomatik cihaz tarafından kapatıldı) 
SAMİ DEDEOĞLU
(Kayseri) – 15 Temmuz şehitlerimize ve tüm şehitlerimize Allah’tan rahmet
diliyorum.
BAŞKAN – Sayın
Kaplan Hürriyet…
6.- Kocaeli Milletvekili Fatma Kaplan
Hürriyet’in, Emlak Konut projesi kapsamında yaşam alanlarına el konulma
girişimi nedeniyle Kocaeli’nin Gebze Kirazpınar Mahallesi sakinlerinin
mağduriyet yaşadıklarına ve bir an önce bu yıkım kararının durdurulmasını,
hukukun uygulanmasını istediklerine ilişkin açıklaması
FATMA KAPLAN
HÜRRİYET (Kocaeli) – Teşekkür ediyorum Sayın Başkan.
Kocaeli Gebze
Kirazpınar Mahallesi sakinleri, yaşam alanlarına Emlak Konut projesi kapsamında
haksız el konulma girişimleri karşısında mağduriyet yaşamaktadır. Daha önce
imarlı, ifrazlı, tapulu iken imarı iptal edilerek “gecekondu önleme bölgesi”
ilan edilen gayrimenkullerin Emlak Konutla görüşmeler sırasında metrekaresine
800 lira verilmiştir ama o bölgeye dair taşınmazlara ait kamulaştırma
dosyalarında metrekaresine 2 binden az bedel öngörülmemiştir. Mahalle halkını
yok sayan ve Kirazpınar sakinlerini evlerinden etmeye çalışan Emlak Konut
projesi için yürütmeyi durdurma talebiyle dava açılmış, mahkeme de yürütmeyi
durdurma kararı vermiştir. Mahkemenin kararına rağmen, bu kararı hiçe sayan
Gebze Belediyesi 14 Temmuz cuma günü mahalle halkına yaptığı tebligatla söz
konusu evleri 18 Temmuzda –yani bugün- yıkacağını bildirmiştir. Gebze
Belediyesinin tebligatı alenen mahkeme kararını yok saymaktır. Yıkım
hazırlıkları için bugün ekipler oraya gittiğinde mahalle sakinlerinin
direnciyle karşılaşmıştır. Bugün hâlâ orada gerginlik yaşanıyor.
(Mikrofon
otomatik cihaz tarafından kapatıldı)
FATMA KAPLAN
HÜRRİYET (Kocaeli) – Bir an önce bu yıkım kararının durdurulmasını ve hukukun
uygulanmasını istiyoruz.
BAŞKAN – Sayın
Bakan…
7.- İzmir Milletvekili Murat Bakan’ın,
Anıtkabir’in bu milletin tarihi, destanı, onuru ve umudu olduğuna ilişkin
açıklaması
MURAT BAKAN
(İzmir) – Sayın Başkan, değerli milletvekilleri; bu onurlu ülkenin onurlu anıtı
Anıtkabir’e bir yandan yandaş kurumlar, bir yandan da kimden yana olduğu berrak
olmayan Sayın Gökçek eliyle ince bir tuzak seziyoruz. Aşık Mahzuni “Parsel
parsel eylemişler dünyayı/Bir dikili taştan gayrı nem kaldı?” der. İşte parsel
parsel edip memleketin derelerini, dağlarını, yaylalarını, sahillerini sattınız
ve satıyorsunuz hâlâ. Unutmayın, bu vatan evlatlarının elinde kalan o dikili
taş, o abide var ya, o abide bu toplumun Anıtkabir’idir. Anıtlaşan bir
efsanenin, Mustafa Kemal Atatürk’ün yattığı yerdir. Anıtkabir, bu milletin
tarihidir, destanıdır, onurudur, umududur. Ona el atanın eli, ona dil uzatanın
dili yanmıştır her daim, bu böyle biline. 
BAŞKAN – Sayın
Çamak…
8.- Mersin Milletvekili Hüseyin Çamak’ın,
Millî Eğitim Bakanı İsmet Yılmaz’ın zorunlu din dersi müfredatıyla ilgili bazı
ifadelerine ilişkin açıklaması
HÜSEYİN ÇAMAK
(Mersin) – Teşekkür ederim Sayın Başkan.
Millî Eğitim
Bakanı İsmet Yılmaz, zorunlu din dersinin müfredatında artık cihat kavramının
da olacağını açıkladı. Bunun neden eklendiğini soranlara ise şu cevabı verdi:
“Cihat, bizim dinimizde olan bir unsur, bunun öğretilmesinden niye rahatsız
oluyorsunuz?” Ben de buradan kendisine Bakara suresinin 208’inci ayetini
hatırlatarak seslenmek istiyorum. Bizim dinimizde sevgiyi ve barışı vurgulayan
unsurlar da var. Orta Doğu’daki Selefi cehenneminin ateşine odun atacak
unsurları öğreteceğimize gelin, bu toprakları artık huzura kavuşturmak için
çocuklarımıza savaşı değil, barışı öğretelim; nefreti değil, sevgiyi öğretelim;
ölmeyi ve öldürmeyi değil, yaşamayı, yaşatmayı, hoşgörüyü ve insan haklarını
öğretelim.
Teşekkür ederim.
BAŞKAN –
Teşekkür ederim ben de Sayın Çamak.
Sayın Boyraz…
9.- İstanbul Milletvekili Osman Boyraz’ın,
15 Temmuzda Türk tarihinin en sinsi, en zalim ve en vahşi ihanetlerinden birini
gerçekleştirmeye çalışanlara gereken cevabı aziz milletin verdiğine ilişkin
açıklaması
OSMAN BOYRAZ
(İstanbul) – Teşekkür ediyorum Sayın Başkan.
Devletin
kurumlarını sinsi taktiklerle işgal eden, milletimizin engin hoşgörüsünü,
mukaddes değerlerini kullanarak suistimal eden FETÖ terör örgütü 15 Temmuzda
Türk tarihinde en sinsi, en zalim ve en vahşi ihanetlerinden birini
gerçekleştirmeye çalıştı ama unuttukları bir şey vardı. FETÖ’nün maskeli
haydutlarının unuttuğu şey, şiarı hürriyet, ideali şehadet olan bu milleti
hiçbir zaman anlayamamışlardı. “Vatanın bağrına düşman dayamış hançerini / Yok
mudur kurtaracak bahtı kara maderini.” dendiğinde 15 Temmuz gecesi milyonlar
ırmak olup nehir nehir çağlayarak alanları doldurdular. Ve o gece
Başkomutanımızın meydanlara daveti üzerine: “Yiğitler çıktı meydana birer
birer. Tank, top, tüfek neyle gelirseniz gelin, ne fark eder. Aldırma Reis
aldırma, söz konusu vatan oldu mu toprağa düşeriz birer ikişer.” diyerek bu
hadsizlere gereken cevabı aziz milletimiz vermiştir.
Bu uğurda
şehadet şerbeti içen şehitlerimize Allah’tan rahmet, gazilerimize de acil
şifalar diliyorum.
BAŞKAN – Sayın
Bektaşoğlu…
10.- Giresun Milletvekili Bülent Yener
Bektaşoğlu’nun, Türkiye’de bir daha darbe, kalkışma, cumhuriyet ve demokrasiyi
ortadan kaldırmaya dönük cemaat yapılanması olması istenmiyorsa 15 Temmuzun
bütün karanlık yönlerinin ortaya çıkarılması gerektiğine ilişkin açıklaması
BÜLENT YENER
BEKTAŞOĞLU (Giresun) – Teşekkür ederim Sayın Başkan.
Türkiye’de bir
daha darbe, kalkışma, cumhuriyet ve demokrasiyi ortadan kaldırmaya dönük cemaat
yapılanması olmasını istemiyor isek 15 Temmuzun bütün karanlık yönlerinin
ortaya çıkarılmasını samimiyetle istemek zorundayız. Biz bunu istiyoruz ama ne
yazıktır bir dirençle karşılaşıyoruz, sorularımıza cevap dahi verilmiyor.
Mesela, hain darbe girişiminde, başbakanların, ilgili bakanların tercihlerinin,
yanılmalarının ve aldığı kararların geçmişte ve hâlen görev yapan Genelkurmay
başkanlarını destekleyici mahiyette etkisi olmuş mudur? Millî Güvenlik
Kurulunda FETÖ’yle ilgili kararlara neden uyulmamıştır? FETÖ’nün ordu içindeki
yapılanması neden görmezden gelinmiştir? FETÖ militanı hâkim ve savcıları kim
yetkilendirmiştir? Genelkurmay Başkanı Sayın Orgeneral Hulusi Akar’ın darbe
kalkışması öncesi ve sürecinde komuta etmedeki kabiliyeti yeterli midir;
izlediği yöntem, aldığı ve uyguladığı kararlar kesin doğru mudur? Bunların
bilinmesini istiyoruz.
Teşekkür ederim.
BAŞKAN –
Teşekkür ederim.
Sayın Özdiş...
11.- Adana Milletvekili İbrahim Özdiş’ın,
dış kaynaktan üniversite mezunu olarak subaylığa kabul edilip sonra KHK’yla
askerî öğrencilik statüsünü kaybedenlerin başvurularının OHAL İnceleme
Komisyonu tarafından reddedildiğine ve yaşadıkları mağduriyetin nasıl
giderileceğini öğrenmek istediğine ilişkin açıklaması
İBRAHİM ÖZDİŞ
(Adana) – Teşekkür ediyorum Sayın Başkan.
Sorum Sayın
Başbakana.
Dış kaynaktan
üniversite mezunu olarak subaylığa kabul edilen, eğitimleri devam ederken FETÖ
darbe girişimi sonrası idari izne gönderilen, sonra da KHK’yla askerî
öğrencilik statüsünü kaybedenlerin başvuruları “Kimlik bilgileriniz OHAL
kapsamında başvuru yapmaya uygun değildir.” gerekçesiyle OHAL İnceleme
Komisyonu tarafından alınmıyor, reddediliyor. Bu kişilerin yaşadığı mağduriyet
nasıl giderilecek; dertlerini nereye anlatacaklar, nereye başvuracaklar Sayın
Başbakan?
Teşekkür
ediyorum Sayın Başkan.
BAŞKAN –
Teşekkür ederim Sayın Özdiş.
Sayın Basmacı...
12.- Denizli Milletvekili Melike
Basmacı’nın, İç Tüzük’ü değiştirmeyi fırsat bilerek milletvekillerinin konuşma
sürelerinin azaltılmasının adalet olmadığına ilişkin açıklaması
MELİKE BASMACI
(Denizli) – Sayın Başkan, sevgili vekiller; hepinizi hak, hukuk, adalet diyerek
selamlıyorum.
“Adaleti
Mecliste arayın.” diyenlere sormak istiyorum: İç Tüzük’ü değiştirmeyi fırsat
bilerek milletvekillerinin konuşma sürelerini parmak çokluğuna güvenerek
değiştirmeye çalışmak, azaltmak, seslerini kısmak adalet midir?
Teşekkür ederim.
BAŞKAN –
Teşekkür ederim ben de.
Sayın Yıldırım...
13.- Adıyaman Milletvekili Behçet
Yıldırım’ın, özellikle OHAL’den sonra belediyelere kayyum atanması ve
kayyumların Kürtçeyi ortadan kaldırmaya yönelik çalışmalar yapmalarının kabul
edilecek uygulamalar olmadığına ilişkin açıklaması
BEHÇET YILDIRIM
(Adıyaman) – Teşekkürler Başkanım.
Bir kardeş
düşünün, bin yıldır beraber yaşadığı Kürt’ün Kürtçe tabelasından, Kürtçe olan
köy ve mahalle isimlerinden rahatsız olsun ancak İngilizce, Rusça yahut
Fransızcaya hayranlık duysun. Bir kardeş düşünün, ülke toprakları dışındaki
Arap, Fars, Türkmen kazanımlarına şapka çıkarsın ancak bin yıldır beraber
yaşadığı Kürt’ün kazanımlarına, IŞİD gibi barbar bir çeteye karşı kendini
savunmasına fitil olsun. Bunun adı milliyetçilik, hatta ırkçılık değildir,
bunun adı Kürt düşmanlığıdır. Sürekli kardeşlikten dem vuran AKP ve saraya
diyorum ki: “Böyle kardeşlik olmaz.” Özellikle, OHAL’den sonra halkın yüzde 80,
90 oy oranları alarak kazandığı belediyelere kayyum ataması ve bu kayyumların
her gün artan Kürtçeyi ortadan kaldırmaya yönelik çalışmaları kabul edilecek
uygulamalar değildir. Kürt halkının bundan son derece rahatsız olduğunun
bilinmesini belirtiyor, eğer iktidar da bu uygulamadan rahatsızsa gereğini
yapmalıdır diyorum. 
BAŞKAN – Sayın
Tanal…
14.- İstanbul Milletvekili Mahmut Tanal’ın,
Şanlıurfaspor’un Birinci Lig’den şike yoluyla düşürüldüğüne ve şike yaptığı
iddia edilen spor takımları ile kişiler hakkında gereken işlemin yapılmasını
talep ettiğine ilişkin açıklaması
MAHMUT TANAL
(İstanbul) – Teşekkür ederim. 
Sayın Başkan,
değerli milletvekilleri; tabii, dün de dile getirdim ama bakanlıktan ve Türkiye
Futbol Federasyonundan ilgilenen olmadığı için her gün burada mümkün olduğu
kadar dile getireceğim. 
Basındaki
iddialara göre, Şanlıurfaspor Birinci Lig’den şike nedeniyle düşürülmüştür.
Şike yaptığı iddia edilen spor takımları ve kişiler mükafatlandırılmaktadır. Bu
durum Şanlıurfaspor’u mağdur etmektedir. Şikeciler ve şike yapan takımlar ligde
düşürülmelidir. Şanlıurfaspor’un bu mağduriyeti giderilmediği müddetçe her gün
Meclis kürsüsünde Şanlıurfaspor’un bu mağduriyetini dile getireceğim. Hiçbir
din, hiçbir ahlak, hiçbir kural şikeciliği mükafatlandırmaz, cezalandırır ama
maalesef şike yapanlar, şikeciler ödüllendirildi, Şanlıurfaspor cezalandırıldı.
Buna izin vermeyeceğiz, Şanlıurfaspor sahipsiz değildir. 
Teşekkür ederim.

BAŞKAN –
Teşekkür ederim. 
Sayın Şimşek…
15.- Mersin Milletvekili Baki Şimşek’in,
insan hakları savunuculuğu yaptığını söyleyenlerden bugüne kadar 20 Şubat 2015
tarihinde PKK’lı vatan hainleri tarafından şehit edilen Fırat Yılmaz
Çakıroğlu’yla ilgili tek bir kelime kınama duyulmadığına ilişkin açıklaması
BAKİ ŞİMŞEK
(Mersin) – Teşekkür ediyorum Sayın Başkan. 
Sayın Başkan,
Fırat Yılmaz Çakıroğlu 20 Şubat 2015 tarihinde Ege Üniversitesi Edebiyat
Fakültesi 4’üncü sınıf öğrencisiyken PKK’lı vatan hainleri tarafından
üniversite kampüsü içerisinde şehit edildi. Yalnız, bugüne kadar insan hakları
savunuculuğu yaptığını söyleyenlerden ve adalet arayanların hiçbirinden Fırat
Yılmaz Çakıroğlu’yla ilgili tek bir kelime, kınama ve lanet duymadık. Fırat
Yılmaz Çakıroğlu’nun bugün karar duruşması var. “Katile müebbet, Fırat’a
adalet.” diyoruz ve şehidimiz Fırat Yılmaz Çakıroğlu’na tekrardan rahmet
diliyorum, Allah rahmet eylesin. 
Teşekkür
ediyorum. 
BAŞKAN –
Teşekkür ederim. 
Sayın
milletvekilleri, söz talebinde bulunan sayın grup başkan vekillerine söz
vereceğim.
Buyurun Sayın
Usta.
16.- Samsun Milletvekili Erhan Usta’nın,
İstanbul’da şiddetli yağmur nedeniyle yaşanan sıkıntılara, bu tür felaketlerin
bir daha yaşanmaması için tedbir alınması gerektiğine ve dört gündür Mescidi
Aksa’nın da içinde bulunduğu eski Kudüs’e giriş çıkışa izin verilmemesine
ilişkin açıklaması
ERHAN USTA
(Samsun) – Teşekkür ederim Sayın Başkan.
İstanbul son
otuz iki yılın en şiddetli yağmurlu gününü yaşadı, Avrasya Tüneli kapandı,
metro istasyonlarını su bastı, evleri su bastı. Öncelikle ben İstanbullulara
geçmiş olsun diyorum. Zararı olan vatandaşlarımızın da zararının bir an önce
telafi edilmesi lazım. Aslında bu tür felaketlerin bir daha yaşanmaması için de
gerekli tedbirlerin alınması gerekir diye düşünüyorum, yağışın dışında yani
bizim yapabileceğimiz türden tedbirlerin alınması lazım.
Sayın Başkan,
dört gündür Mescidi Aksa’nın da içinde bulunduğu eski Kudüs’e giriş çıkışlara
izin verilmiyor, âdeta abluka altına alındı. İsrail İç Güvenlik Bakanı da
Mescidi Aksa’nın Müslümanlara kapatılmasına ilişkin olarak “Mescidi Aksa bizim
elimizde, açılıp kapanması konusunda ilk ve son söz İsrail’e aittir.” diyerek
diğer devletlerin konuyla ilgili ne düşündüklerini de umursamadıklarını
söyledi. Tabii İsrail’in bu tutumunu kabul etmek mümkün değil, ben bu tutumu
burada kınıyorum. Uluslararası toplumun da bu konuda sessiz kalması
anlaşılabilir bir husus değil.
Teşekkür ederim.
BAŞKAN –
Teşekkür ederim.
Buyurun Sayın
Kerestecioğlu.
17.- İstanbul Milletvekili Filiz
Kerestecioğlu Demir’in, İstanbul’da ciddi bir sel felaketi yaşandığına, bir
kişinin sadece Diyarbakır eski Büyükşehir Belediye Başkanı Gültan Kışanak’ın
fotoğrafını paylaştığı için suçlanmasına, Diyarbakır Milletvekili İdris Baluken
ile Nursel Aydoğan hakkında katıldıkları bir protesto yürüyüşü nedeniyle açılan
davaya ve HDP Eş Genel Başkanı Selahattin Demirtaş’ın Meclis Başkanlığından bir
talebini sunmak istediğine ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Ben de öncelikle
bu fotoğrafları göstererek aynı zamanda vekili olduğum İstanbul ilinin durumunu
bilmeyen kamuoyunun ve Meclisin dikkatine sunmak istiyorum. Gerçekten İstanbul
ciddi bir sel felaketi yaşıyor ama bu hani “iş kazası değil cinayet” dediğimiz
gibi bir durum maalesef çünkü İstanbul’da artık toprak kalmadı, ağaç kalmadı ve
Büyükşehir Belediye Başkanı “Toprak suya doymuştur, dikkatli olalım.” diyor ama
dikkatli olunacak bir durum yok, yani vatandaşların dikkatli olmasını
gerektirecek bir durum yok. Dikkat sadece çevreye gösterilen duyarlılıkla
olabilecek bir şey ve yeni ağaçlandırmalarla; aksine, Kuzey Ormanları’nı
keserek ve yeşil, ağaç katliamı yaparak değil. 
İkinci bir nokta
özellikle Sayın Gültan Kışanak ve İdris Baluken’le ilgili. Bir suçlama var -ki,
bugün benim de verdiğim bir önerge- bir kişinin Diyarbakır’da dosyasına şöyle
bir ifade giriyor: “PKK, KCK terör örgütü üyesi olmak suçundan tutuklanan
Diyarbakır Büyükşehir Belediyesi Eski Başkanı Gültan Kışanak’ın fotoğrafını
paylaştığınız…” Şimdi, gerçekten bir hukukçu olarak bundan utanç duyuyorum.
Sadece ortada bir iddia varken böyle bir şey bir delil olarak mahkeme dosyasına
nasıl konabilir ve nasıl bir kişi sadece Gültan Kışanak’ın fotoğrafını paylaştığı
için suçlanabilir? 
(Mikrofon
otomatik cihaz tarafından kapatıldı)
BAŞKAN –
Tamamlayın lütfen. 
FİLİZ
KERESTECİOĞLU DEMİR (İstanbul) – İkincisi de yine yeni bir duruşma günüyle
ilgili -Eylül 2017 tarihinde görülecek- sevgili vekillerimiz İdris Baluken ve
Nursel Aydoğan’la ilgili. Bu da, Bingöl’de 2003 yılında E.A. adlı kız çocuğuna
yönelik 8 uzman çavuş tarafından cinsel taciz ve tecavüz gerçekleştirilmişti ve
bunu protesto eden vekillerimize, bunu protesto yürüyüşüne katıldıkları, basın
açıklaması yaptıkları için dava açıldı ama bu kişilerin, bir kısmı FETÖ’den
tutuklu, bir kısmı da zaten herhangi bir soruşturma geçirmedi ve dava açılmadı
haklarında. 
Tamamlamama
müsaade ederseniz bir…
BAŞKAN –
Toparlayın lütfen, bir dakika daha vereyim Sayın Kerestecioğlu, uzatmayalım
lütfen. 
Buyurun. 
FİLİZ
KERESTECİOĞLU DEMİR (İstanbul) – Teşekkürler. O süre içinde bitireceğim zaten. 
BAŞKAN – Tamam. 
FİLİZ
KERESTECİOĞLU DEMİR (İstanbul) – Sayın Eş Genel Başkanımız Selahattin
Demirtaş’ın Meclis Başkanlığından bir talebi var, bunu da Meclise ve size
sunmak isterim: 
“Sekiz aydır ben
ve diğer milletvekili arkadaşlarım yasa dışı bir şekilde tutukluyuz. Ancak
Adalet Bakanlığı, Anayasa Mahkemesindeki tutukluluk itiraz dosyama sunduğu
savunmada tutukluluğumuzun yasama faaliyetlerimize katılmada herhangi bir engel
teşkil etmediğini belirtmiştir. Parlamentonun 3’üncü büyük partisi olan
Halkların Demokratik Partisinin Eş Genel Başkanı ve Grup Başkanı olarak TBMM’de
yasama ve denetleme faaliyetlerinin bir parçası olan grup toplantısına
cezaevinden SEGBİS yoluyla bağlanıp Meclis grubuma hitap etmek istiyorum. Eş
zamanlı olarak tutuklu bütün HDP vekillerinin de SEGBİS yoluyla grup
toplantılarına katılımının sağlanmasını talep ediyorum. 
Saygılarımla. 
HDP Eş Genel
Başkanı 
İstanbul
Milletvekili.” 
Teşekkürler.
BAŞKAN –
Teşekkür ederim.
Sayın Altay,
buyurun.
ENGİN ALTAY
(İstanbul) – Sayın Başkan, “Su küçüğün, söz büyüğün.” derler. İstem sırasına
göre öncelikle AK PARTİ. 
BAŞKAN –
Anlaştıysanız…
ENGİN ALTAY
(İstanbul) – Anlaşma değil efendim. Söz istem sırasına göre verilmez mi 61’e
göre Sayın Başkan? 
BAŞKAN – Evet
ama öyle sırayla gittik, size söz verdim. 
ENGİN ALTAY
(İstanbul) – Peki, peki, büyüklük bizde kalsın Sayın Başkanım, tamam. 
BAŞKAN – Ama
tamam, Sayın Bostancı’ya verebilirim.
ENGİN ALTAY
(İstanbul) – Hiç sorun değil, büyüklük bizde kalsın. 
BAŞKAN – Herkes
büyük.
ENGİN ALTAY
(İstanbul) – Ee, herhâlde. 
ERHAN USTA
(Samsun) – Bu ne demek oluyor Engin Bey? 
ENGİN ALTAY
(İstanbul) – Efendim, siz konunun yarısına vâkıf olduğunuz için şimdi
anlayamıyorsunuz, ben size arz ederim sonra. 
ERHAN USTA
(Samsun) – Ama gizli konuşuyoruz konuyu, açık konuşmuyoruz. Çok meraklısı
değiliz de…
ENGİN ALTAY
(İstanbul) – Su küçüğün, söz büyüğün dedim. İstem sırasına göre AK PARTİ söz
istemişti, mesele ondan kaynaklı. Ayrıca, büyük Allah’tır Sayın Vekilim, merak
etmeyin.
BAŞKAN – Evet,
Sayın Altay doğru söylüyor, bende de Sayın Bostancı gözüküyor ama sırayla
gittiğimiz için böyle bir şey oldu. 
Kusura bakmayın
Sayın Altay.
Buyurun.
18.- İstanbul Milletvekili Engin Altay’ın,
İstanbul’u yirmi beş yıldır yönetenlerin yaşanan sel felaketinin
sorumluluğundan sıyrılmalarının mümkün olmadığına, AK PARTİ’nin İstanbul’da
uyguladığı rant politikasını kınadıklarına, Hükûmetin derhâl tedbir alması ve
Parlamentoya bilgi vermesi gerektiğine ilişkin açıklaması
ENGİN ALTAY
(İstanbul) – Şimdi, Sayın Başkan, keşke her şey sıralı ve düzenli olsa.
İstanbul’da yaşanan doğa olayını “çok büyük bir afet” diye pazarlayarak Hükûmet
bu işin içinden sıyrılamaz. İstanbul en büyük kentimiz, kültürel, tarihsel bir
büyük mirasımız, bize kutsal bir emanet ama İstanbul’u yirmi beş yıldır
yönetenlerin İstanbul’da yağan bir yaz yağmuru sonrasında hayatın durma
noktasına gelmesi karşısında “Bir afettir, ne yapalım?” diye işin içinden
sıyrılmaları mümkün değildir. İstanbul halkı İstanbul’a ve İstanbullulara
yapılan bu ihmali, bu ihaneti elbette günü geldiğinde, vakti zamanı gelince
gerekli cevabı verecektir. Ulaştırma uzmanı bir Başbakan, İstanbul’da yıllarca
İstanbul Büyükşehir Belediyesinde, İSKİ’de görev yapmış bir Su İşleri Bakanı
var ama İstanbul’da metro durdu, Avrasya durdu, Boğaz ulaşıma kapandı, hayat
durdu. 
Sayın
Başkan, Selanik’te de metrekareye aynı birimde yağmur yağdı bir gün önce.
Selanik’te yağmur yağdı, yağmurun yağma anı dışında yağmurun yağıp yağmadığı
belli değilken İstanbul’un bir göller abidesine dönüşmesini anlamak mümkün
değildir. Burada kimse kimseyi kandırmayacak, bir büyük ihmal var, bir büyük
rant var. 
(Mikrofon
otomatik cihaz tarafından kapatıldı)
BAŞKAN –
Tamamlayın lütfen Sayın Altay.
ENGİN ALTAY
(İstanbul) - Su akacak, suyu emecek toprak bırakmazsanız İstanbul’da, yeşillik
sadece çok şükür -onda da gözleri var eminim- mezarlıklarda kaldıysa
İstanbul’da böyle bir yağmur yağdığında İstanbul’un böyle bir felakete maruz
kalması çok doğal. Doğal olmayan AK PARTİ’nin İstanbul’da uyguladığı yirmi beş
yıllık rant politikasıdır. Bunu şiddetle kınıyoruz. İstanbullu
hemşehrilerimizin dikkatine sunuyoruz. Şehir katliamının intikamı daha büyük
olur, iktidar partisi bunu unutmamalıdır. Ve İstanbul’da yapılan üç kuruş
uğruna bu rantın önümüzdeki yıllarda, aylarda daha vahim sonuçlar doğurmaması
için Hükûmetin derhâl tedbir almasını ve bir Hükûmet üyesinin bu Meclise
gelerek Parlamentoya bilgi vermesini talep ederken İstanbul’da meydana gelen bu
duruma sebep olanları da kıymetli İstanbullu hemşehrilerimizin vicdanına havale
ediyorum efendim.
BAŞKAN –
Teşekkür ederim.
Sayın Bostancı,
buyurun.
19.- Amasya Milletvekili Mehmet Naci
Bostancı’nın, İstanbul Milletvekili Engin Altay’ın yaptığı açıklamasındaki bazı
ifadelerine, iklim değişikliğine karşı küresel ölçekli bir çalışmanın önemli
olduğuna ve hayatını kaybeden İranlı Matematikçi Maryam Mirzakhani’ye Allah’tan
rahmet dilediğine ilişkin açıklaması
MEHMET NACİ
BOSTANCI (Amasya) – Sayın Başkanım teşekkürler.
Keşke İstanbul’a
yağan yağmur Engin Bey’in dediği gibi bir yaz yağmuru, şarkıda söylendiği gibi
“Bu sabah yağmur var İstanbul’da.” havasında olsaydı ama öyle bir yağmur değil.
Bir yıl içinde yağan yağmurun dörtte 1’i nispetinde metrekareye 60 ila 110 kilo
arasında değişen bir yağmur söz konusu.
ENGİN ALTAY
(İstanbul) – 65 kilo ortalama.
MEHMET NACİ
BOSTANCI (Amasya) – Evet, bu bir doğal felakettir. Engin Bey yakından takip
etmiş, teşekkür ediyoruz. Elbette İstanbul büyük bir metropol. Burada
şehirleşmeye, İstanbul’un şartlarına ilişkin problemler var mıdır? Bunları da
mutlak surette rasyonel bir şekilde masanın üzerine koyup değerlendirmek en
başta iktidar olmak üzere bizim ve herkesin boynunun borcudur, bundan da
kompleks duymayız ama büyük felakettir, öyle yaz yağmuru falan değildir. İlgili
bakanlık, Valilik, AFAD, Büyükşehir Belediye Başkanlığı bir çalışma
içerisindeler. İnşallah en kısa zamanda orada mağduriyetler giderilecek ve
hayat normal akışına avdet edecektir. 
DİDEM ENGİN
(İstanbul) – İlk kez olmuyor Sayın Bostancı, ilk kez İstanbul’da bunu
yaşamıyoruz ki. 
MEHMET NACİ
BOSTANCI (Amasya) - Burada mesele sadece İstanbul değil, aslında bir iklim
değişikliği meselesi var. On gün önce İstanbul’da ve Türkiye’nin her yerinde
çok yüksek sıcaklıklar vardı, peşinden sıcaklıklar 15 derece düşüyor ve yağmur
geçişleri oluyor, büyük yağmur geçişleri. Bu, esasen, iklim değişikliğine karşı
genel bir duyarlılığı, küresel ölçekte bir çalışmayı önemli kılıyor. Mesele
sadece “Türkiye’nin içinde böyle bir siyasi rekabet unsuru olabilir mi?”
şeklinde indirgeyici bir akılla değerlendirilecek bir iş değil. Paris İklim
Anlaşması bu bakımdan önemli, 2016’da imzalanmıştı. 
DİDEM ENGİN
(İstanbul) – Enerji Bakanlığınıza da söylemeniz lazım, kömür santrali kuran
bakanlığınıza.
MEHMET NACİ
BOSTANCI (Amasya) - Sera gazı salımının azaltılması...
(Mikrofon
otomatik cihaz tarafından kapatıldı)
BAŞKAN –
Tamamlayın Sayın Bostancı, lütfen.
MEHMET NACİ
BOSTANCI (Amasya) – ...mutlak surette sadece İstanbul için değil, dünyanın her
yerinde benzeri manzaraların görülmesine mâni olucu kolektif bir iş birliğine
atıf yapıyor. Bunu önemli buluyoruz. 
Engin Bey’in
konuşmasından CHP’nin yağmurla da siyasal bir ittifak içine girme eğiliminde
olduğunu görüyorum; bu da mümkündür, olabilir yağmurla siyasal bir ittifak.
Engin Bey duyamadı. 
BAKİ ŞİMŞEK
(Mersin) – “Hata var.” diyemiyorsunuz Sayın Bostancı.
MEHMET NACİ
BOSTANCI (Amasya) – Paris İklim Anlaşması’nı önemsediğimizi beyan ettim. Bu
yöndeki küresel ölçekteki çalışmalara Türkiye de gereken desteği veriyor. 
Bu vesileyle,
söz almışken, İranlı Matematikçi Maryam Mirzakhani iki gün önce hayatını
kaybetti, Allah’tan rahmet diliyorum. Matematiğin Nobel’ini almış, aynı
coğrafyada bulunduğumuz bir insan, bir kadın, bir hanımefendi, matematik gibi
soyut bir ilim alanında çok önemli bir iş başarmış…
(Mikrofon
otomatik cihaz tarafından kapatıldı)
BAŞKAN –
Tamamlayın siz de, son bir dakikanızı veriyorum. 
ENGİN ALTAY
(İstanbul) – Son bir değil, ikinci bir dakika. 
MEHMET NACİ BOSTANCI
(Amasya) – Esasen, bizim gibi laboratuvar şartlarının çok gelişmiş olmadığı
ülkelerde ve coğrafyalarda bilim alanlarının özellikle soyut teorik
kısımlarında başarılı örnekler çıkarmak mümkün; atom fiziğinde, matematikte.
Maryam Mirzakhani bu isimlerden birisiydi, çok genç yaşta hayatını kaybetti.
Matematikle uğraştı ama sanıyorum ortak coğrafyamızda herkese toplumsal ve
siyasal birtakım mesajlar da verdi. 
Çok teşekkür
ediyorum.
BAŞKAN –
Teşekkür ederim ben de. 
Sayın
milletvekilleri, sevgili İstanbul’a geçmiş olsun diyorum ve gündeme geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır, ayrı ayrı okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Antalya
Milletvekili Mustafa Akaydın ve 22 milletvekilinin, Antalya Akdeniz Üniversitesinde 2008-2015
yılları arasında gerçekleştirildiği iddia edilen yolsuzluk iddialarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/583)
Türkiye Büyük Millet Meclisi Başkanlığına
Gerekçesi ekte
sunulan, Antalya Akdeniz Üniversitesinde 2008-2015 yılları arasında
gerçekleştirildiği iddia edilen yolsuzluk iddialarının araştırılması amacıyla
Anayasa’mızın 98’inci ve TBMM İçtüzüğü’nün 104 ve 105’inci maddeleri gereğince
Meclis araştırması açılmasını saygılarımızla arz ve teklif ederiz.
1) Mustafa
Akaydın  (Antalya)
2) Kadim Durmaz  (Tokat)
3) Gaye Usluer  (Eskişehir)
4) Orhan Sarıbal
 (Bursa)
5) Devrim Kök  (Antalya)
6) Ali Şeker  (İstanbul)
7) Ceyhun İrgil  (Bursa)
8) Niyazi Nefi
Kara  (Antalya)
9) Çetin Osman
Budak  (Antalya)
10) Hilmi
Yarayıcı  (Hatay)
11) Muharrem
Erkek  (Çanakkale)
12) Mehmet Göker
 (Burdur)
13) Ömer Süha
Aldan  (Muğla)
14) Kemal Zeybek
 (Samsun)
15) Bülent Yener
Bektaşoğlu  (Giresun)
16) Ali Haydar
Hakverdi  (Ankara)
17) Hüseyin
Yıldız  (Aydın)
18) Tahsin
Tarhan  (Kocaeli)
19) Didem Engin  (İstanbul)
20) Haydar Akar  (Kocaeli)
21) Kadri Enis
Berberoğlu  (İstanbul)
22) Kazım Arslan
 (Denizli)
23) Erdin Bircan
 (Edirne)
Gerekçe:
Ülkemizin
çeşitli alanlarda uluslararası başarılara imza atan önemli eğitim kurumlarından
Antalya Akdeniz Üniversitesi, maalesef, 2009 yılından itibaren yolsuzluk
iddialarıyla sık anılmaya başlanmıştır. Gerek rektörlük, gerek fakülte ve
yüksekokullar bünyesinde birçok usulsüz kadro alımı ve ödenek tahsisi gibi
konular yerel ve ulusal basında yer almıştır. 2015 yılı Kasım ayında üniversite
rektörü Prof. Dr. İsrafil Kurtcephe, yolsuzluk iddiaları üzerine hakkında süren
soruşturmalar sırasında görevden alınmıştır.
Kurtcephe
döneminde kamuoyu gündemine gelen yolsuzluk suçlamaları arasında:
Üniversite
kampüsünde yapılacak inşaatlarda defalarca İhale Kanunu’na aykırı hareket
edildiği,
Rektörlük
lojmanı için usulsüz harcama yapıldığı,
Üniversite
kampüsündeki Olbia Çarşısı içindeki mülklerin bedelinin altında tahsis
edildiği,
Üniversitedeki
birçok yapım ve alım ihalesini kardeşi Yahya Kurtcephe'nin şirketlerine İhale
Kanunu’na aykırı olarak verdiği,
İhalelerde belli
şirketlerden piyasa fiyatlarının çok üzerinde mal alındığı,
Tıp Fakültesinde
kurumu büyük zarara uğratacak yolsuzluklara göz yumulduğu, 
Üniversitenin
birçok kadrosuna liyakat sahibi olmayan kişilerin usulsüz şekilde atandığına
dair iddialar bulunmaktadır.
En son
geçtiğimiz ay Teknik Bilimler Meslek Yüksekokulu Müdürlüğü Mobilya ve
Dekorasyon Bölümüyle ilgili basına yansıyan son yolsuzluk iddiasına göre
Program Koordinatörü Harun Diler, öğretim görevlileri Emin Doğan ve Taycan
Çağdaş Sapmaz'ın 2011 yılından itibaren döner sermayeden kendilerine usulsüz
olarak ayda 14 bin lirayı aşkın ek maaş, ayrıca Diler'in kardeşine ait bir
şirket üzerinden malzeme alımı yaparak fayda sağladıkları aktarılmaktadır.
Doğruluğu tescil edildiği takdirde bu münferit olay bile üniversitenin en üst kademeden
en alt kademeye kadar nasıl bir yolsuzluk ağının içine düştüğünü ve birçok
yöneticinin kendi amirlerinden cesaret alarak şahsi çıkar sağlamaya çalıştığını
kanıtlayacaktır.
2013 yılında
RedHack tarafından ele geçirilerek ifşa edilen çeşitli belgeler, Antalya
Cumhuriyet Başsavcılığı ve YÖK'ün bu yolsuzluk iddialarından başından beri
haberdar olduğu, fakat soruşturma konusunda 2015 yılına kadar ciddi adımlar
atılmadığını göstermektedir.
Kurtcephe’yle
ilgili iddialar ancak kendisinin rektörlüğü sırasında kamuoyunda Gülen cemaati
olarak bilinen yapılanmayla arasındaki bazı usulsüz ilişkilerin ve kendisiyle
ilgili cinsel taciz suçlamalarının basına düşmesinin ardından araştırılmaya
başlanmıştır. Bu durum kamuoyunda AKP Hükûmetinin Gülen cemaatiyle yaşadığı yol
ayrımı sonrasında Kurtcephe'ye yönelik şahsi bir cezalandırma uyguladığı
şeklinde değerlendirilmiş; soruşturmaların üniversitenin bozulan idari yapısını
tekrar şeffaf ve kanuni bir hâle getirmekten ziyade, yolsuzlukları Gülen
cemaatine mensup olduğu iddia edilen kişilere yükleyerek üniversite kadrolarına
Hükûmete yakın kişileri getirme amacıyla yürütüldüğü kanısı ortaya çıkmıştır.
Akdeniz
Üniversitesi yönetimi hakkındaki yolsuzluk iddialarının ciddiyet boyutu,
Türkiye'deki bazı devlet üniversitelerinin son yıllarda nasıl yönetildiğine ve
denetlendiğine ilişkin ciddi soru işaretleri uyandırmaktadır. Her ne kadar
önergede anılan iddialar yargıya taşınmış olsa da, kamuoyunda soruşturmaların
asıl amacı ve nasıl sonuçlanacağı konusunda ciddi şüpheler oluşmuştur.
İddiaların TBMM gündemine taşınması, diğer üniversitelerde yaşanabilecek benzer
olayların araştırılması için de olumlu bir örnek teşkil edecektir. Bu
nedenlerle, Akdeniz Üniversitesinde 2008-2015 yılları arasında
gerçekleştirildiği iddia edilen yolsuzluk iddialarının şeffaf ve tarafsız bir
irade eliyle araştırılması amacıyla Anayasa’mızın 98’inci ve İç Tüzük’ümüzün
104’üncü ve 105’inci maddeleri gereğince bir Meclis Araştırma Komisyonu
kurulmasını arz ve teklif ederiz.
2.- Konya Milletvekili Mustafa Hüsnü
Bozkurt ve 21 milletvekilinin, esnaf ve sanatkârların büyük marketler ve AVM'ler karşısında karşı
karşıya kaldıkları sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/584)
Türkiye Büyük Millet Meclisi Başkanlığına
Son yıllarda
dünya genelinde alışveriş kültüründe giderek yaygınlaşan değişim
gözlenmektedir. İnsanlar, alışverişin yanı sıra eğlence, sinema, sosyal
etkinlik gibi imkânlar da sunduğu için sokak mağazalarından, büyük bir hızla
açılan alışveriş merkezlerine yönelmişlerdir. Her ne kadar AVM'ler kalite,
güvence, fiyat istikrarı, kayıt dışı ticaretin önlenmesi vb. konularda önemli
faydalar sağlasa da, sayılarının giderek artmasının ve plansız inşa
edilmelerinin olumsuz sonuçları da bulunmaktadır.
Diğer
yandan, Anayasa’mızın "Esnaf ve sanatkârların korunması” başlıklı 173'üncü
maddesi "Devlet, esnaf ve sanatkârı koruyucu ve destekleyici tedbirleri
alır.” şeklinde hükmetmektedir. Zira sınırlı öz sermayeyle çalışan ve sahibi oldukları
küçük ticarethanelerle hizmet sunan esnaf ve sanatkârlar, kentsel ticaretin en
önemli aktörleri, ülke ekonomisinin de can damarıdır ancak günümüzde baş etmek
zorunda kaldıkları sorunların başında hızla ve denetimsiz şekilde açılan büyük
marketler ve AVM'Ier gelmektedir. Şehir içlerinde plansız bir şekilde açılan
AVM'ler bölgedeki esnaf ve sanatkârların sosyoekonomik yapısını etkilemekte,
üretme ve işletme süreci zarara uğrayan esnaf kepenk kapatmak zorunda
kalmaktadır.
Her
ne kadar her AVM'de esnaf ve sanatkârımıza en az yüzde 5 yer ayrılması
zorunluluğu getiren 6585 sayılı Perakende Ticaretin Düzenlenmesi Hakkında Kanun
29 Ocak 2015 tarihinde yürürlüğe girmiş olsa da esnaf ve sanatkârlar etkisini
hissedemediklerini dile getirdikleri yasada eksiklikler bulunduğunu, kanunun
beklentileri karşılayamadığını, özellikle esnafa yer verilmesini öngören hükmün
de işlerlik kazanabilmesi için elden geçirilmesi gerektiğini ifade etmektedir.
Bu doğrultuda,
esnaf ve sanatkârların büyük marketler ve AVM'ler karşısında başta rekabet
olmak üzere, karşı karşıya kaldıkları sorunların ilgili temsilcilerin de görüş
ve raporlarına başvurularak araştırılması ve gerekli yasal düzenlemelerin
tespiti amacıyla Anayasa'nın 98, TBMM İçtüzüğü'nün 104 ve 105’inci maddeleri
uyarınca Meclis araştırması açılmasını saygılarımla arz ederim.
1) Mustafa Hüsnü
Bozkurt  (Konya)
2) Kadim Durmaz  (Tokat)
3) Ceyhun İrgil  (Bursa)
4) Kazım Arslan  (Denizli)
5) Orhan Sarıbal
 (Bursa)
6) Kemal Zeybek  (Samsun)
7) Haydar Akar  (Kocaeli)
8) Kadri Enis
Berberoğlu  (İstanbul)
9) Tur Yıldız
Biçer  (Manisa)
10) Okan
Gaytancıoğlu  (Edirne)
11) Tekin Bingöl
 (Ankara)
12) Çetin Arık  (Kayseri)
13) Mustafa Ali
Balbay  (İzmir)
14) Nihat Yeşil  (Ankara)
15) Ali Haydar
Hakverdi  (Ankara)
16) Ali Şeker  (İstanbul)
17) Niyazi Nefi
Kara  (Antalya)
18) Hüseyin
Yıldız  (Aydın)
19) Tahsin
Tarhan  (Kocaeli)
20) Didem Engin  (İstanbul)
21) Oğuz Kaan
Salıcı  (İstanbul)
22) Erdin Bircan
 (Edirne)
3.- Ağrı Milletvekili Berdan Öztürk ve 22
milletvekilinin, ev emekçilerinin sorunlarının ve çözüm yollarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/585)
Türkiye Büyük Millet Meclisi Başkanlığına
Ev işlerinde
çalışan ev işçisi kadınların görünmez kılınan emeklerinin görünür kılınması,
çalışma yaşamında karşılaştıkları sorunların ve çözüm yollarının araştırılması
amacıyla Anayasa'nın 98'inci, İç Tüzük’ün 104'üncü ve 105'inci maddeleri
gereğince Meclis araştırması açılmasını arz ve teklif ederim.
1) Berdan Öztürk
 (Ağrı)
2) İdris Baluken
 (Diyarbakır)
3) Filiz
Kerestecioğlu Demir  (İstanbul)
4) Garo Paylan  (İstanbul)
5) Hüda Kaya  (İstanbul)
6) Müslüm Doğan  (İzmir)
7) Ali Atalan  (Mardin)
8) Erol Dora  (Mardin)
9) Mithat Sancar
 (Mardin)
10) Ahmet
Yıldırım  (Muş)
11) Burcu Çelik  (Muş)
12) Besime Konca
 (Siirt)
13) Kadri
Yıldırım  (Siirt)
14) Aycan İrmez  (Şırnak)
15) Faysal
Sarıyıldız  (Şırnak)
16) Ferhat Encu  (Şırnak)
17) Leyla Birlik
 (Şırnak)
18) Dilek Öcalan
 (Şanlıurfa)
19) İbrahim
Ayhan  (Şanlıurfa)
20) Osman
Baydemir  (Şanlıurfa)
21) Alican Önlü  (Tunceli)
22) Nadir
Yıldırım  (Van)
23) Tuğba Hezer
Öztürk  (Van)
Gerekçe:
Ev işi, evin
belirli bir üyesi veya tüm aile fertleri için evde veya aile fertleri için icra
edilen her tür iştir. Bu işler arasında çocuk, hasta ve özürlü bakımı, ev
temizliği, yemek yapma, ütü yapma, çamaşır yıkama, bahçe bakımı, evin
güvenliğini sağlama ve ailenin şoförlüğünü yapma gibi çok çeşitli işler yer
alır.
Kapitalist
üretim ilişkileri içerisinde kadın emeği kötü koşullarda ve üstelik en ucuz iş
gücü olarak gündemdeki yerini korumaktadır. Maruz kalınan yoğun sömürü
ilişkileri kadının emek gücünü sermayeye eklemlemekle kalmıyor, aynı zamanda
toplumsal cinsiyet rollerinin yeniden ve yeniden üretilmesini de sağlıyor.
Dünyanın her yerinde hükûmetler kadın istihdamını artırmak için sermayeyi
önceleyen ve "mucizevi çözümler” olarak sunulan esnek istihdam biçimlerini
(kısmi zamanlı çalışma, belirli süreli çalışma, özel istihdam büroları
üzerinden geçici çalışma vb.) yasalaştırarak hayata geçiriyorlar. Nitekim
Türkiye ve dünyada milyonlarca kadın düşük ücretle, güvencesiz, örgütsüz bir
biçimde âdeta modern köleler gibi çalıştırılmaktadırlar.
Modern köleler
içerisinde emeği görünmez kılınan ve ev işlerinde çalışan kadınların sorunları
da ayrı bir başlık altında incelenmesi gereken bir istihdam biçimi olarak
gündemdeki yerini korumaya devam etmektedir.
ILO verilerine
göre, dünyada ve Türkiye'de kendine ait olmayan bir evde çalışan 100 milyonun
üzerinde ev işçisi var. Bu işçilerin yüzde 82'si ise göçmen kadınlar ve genç
kadınlardan oluşuyor.
Kadın
istihdamının yarısını oluşturan ve kayıt dışı istihdam edilen ve modern köle
konumundaki ev işçileri ILO'nun tanımına göre, "bir başkasının evinde
ürettiği hizmet karşısında ücret alan, ücret karşılığında bir başka evde
çocuk-yaşlı bakımı, temizlik, aşçılık, bahçıvanlık gibi işlerde çalışan”
kesimleri kapsıyor. Ev işçilerinin sigortasız, güvencesiz ve sendikasız çalışma
koşullarıyla aynı zamanda emekleri de görünmez kılınıyor. Her gün birçok ev emekçisi
kadın kötü muameleye, sömürüye, her türlü şiddete, psikolojik ve cinsel tacize
maruz kalıyor.
Kendi evinde
veya bir başkasının evinde çalışan kadınların yaygın bir şekilde karşılaşılan
meslek hastalıkları; menisküs, bel ve boyun fıtığı, astım, kas yırtılmaları,
strese bağlı hastalıklar vb. hastalıklardır. Meslek hastalıkları iş sağlığı ve
güvenliği önlemleri alınmaması nedeniyle önlenememektedir.
Türkiye'de
sadece 2011 yılı içinde 51 ev işçisi kadın gerekli önlemlerin alınmaması
nedeniyle iş cinayetleri sonucu hayatını kaybetti. 400'den fazla ev emekçisi
kadın taciz ve tecavüze uğrarken, 3 bin kadar ev işçisi kadın ise iş kazasına
uğradı. 
Ev işçisi
kadınların aldıkları ücretler emeklerinin karşılığı olmuyor. Eşit işe eşit
ücret sorunu burada da karşımıza çıkıyor. Kadınların yaptıkları işler görece
daha değersiz. Zaten yapılması gereken, görünmez kılınan işler olarak
değerlendirildiğinden bu işi yapanlardan eğer biri kadın diğeri erkekse kadın
daha az ücret alıyor. Bu da kadın emeğinin değersiz görülmesinden kaynaklı. Ev
işçisi kadınların aldıkları ücretler diğer iş kollarında çalışan kadınlardan da
daha düşük seyrediyor. Ev işçisi kadınların gün boyunca evde yaptıkları işler
saat üzerinden hesaplandığında, aynı saat sürecinde ücretli çalışanlara göre daha
fazla ücret kazanmaları gerektiği yapılan araştırmayla doğrulandı.
6 bin anne
üzerinden yapılan araştırmaya göre; alışveriş, temizlik, yemek pişirme, bulaşık
yıkama, çocukları okula götürüp getirme ve çeşitli aktivitelere taşıma gibi
işler için haftalık harcanan süre doksan dört saat. Bu durumda ücretsiz çalışan
ev emekçisi bir kadının saat ücretlerine göre yıllık 85 bin euro kazanması
gerekiyor.
Sonuç
olarak, ev hizmetlerinin mesleki standartları bulunmamaktadır. Mesleğin net bir
tanıma kavuşturulması ve hizmetlerin sınıflandırılması gerekmektedir.
Uluslararası Çalışma Örgütünün ev işçilerine örgütlenme, toplu pazarlık dâhil
temel haklardan yararlanma yolunu açan sözleşmesinin onayını da kapsayan ve ev
işçilerinin haklarını koruyacak yasal bir düzenleme yapılması gerekmektedir. Bu
bağlamda ev emekçilerinin sorunlarını ve çözüm yollarını araştırmak üzere bir
Meclis araştırma komisyonun kurulması elzemdir.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Sayın
milletvekilleri, şimdi partilerin grup önerilerini görüşeceğiz. 
İlk
olarak Halkların Demokratik Partisi Grubunun İç Tüzük’ün 19’uncu maddesine göre
verilmiş olan önerisini görüşeceğiz, öneriyi okutup işleme alacağım ve
oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
İstanbul Milletvekili Filiz Kerestecioğlu Demir tarafından, ekonomik yaşamı
derinden etkileyen uygulamaların tüm boyutlarıyla değerlendirilmesi amacıyla
18/7/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 18 Temmuz 2017 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
18/07/2017
Türkiye Büyük
Millet Meclisi Başkanlığına
Danışma Kurulu
18/07/2017 Salı günü (bugün) toplanamadığından, grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Filiz
Kerestecioğlu Demir
 İstanbul
 Grup
Başkan Vekili
Öneri: 
18 Temmuz 2017
tarihinde İstanbul Milletvekili, Grup Başkan Vekili Filiz Kerestecioğlu
tarafından verilen 5049 sıra numaralı ekonomik yaşamı derinden etkileyen
uygulamaların tüm boyutlarıyla değerlendirilmesi amacıyla Türkiye Büyük Millet
Meclisine verilmiş olan Meclis Araştırma Önergesi’nin, Genel Kurulun bilgisine
sunulmak üzere bekleyen diğer önergelerin önüne alınarak 18/07/2017 Salı günlü
birleşiminde sunuşlarda okunması ve görüşmelerin aynı tarihli birleşiminde
yapılması önerilmiştir.
BAŞKAN –
Halkların Demokratik Partisi grup önerisinin lehinde ilk olarak Bitlis
Milletvekili Sayın Mizgin Irgat konuşacaklar. 
Buyurun Sayın
Irgat. (HDP sıralarından alkışlar)
MİZGİN IRGAT
(Bitlis) – Sayın Başkan, değerli milletvekilleri ve bizi izleyen halkımız;
herkesi saygıyla selamlıyorum. 
Bugün burada, bu
Mecliste, şu an acılarını yaşadığımız ve her adımda, yaşattığı haksızlığı ve
hukuksuzluğu yakinen hissettiğimiz ve yaşadığımız OHAL üç ay daha uzatıldı.
Olağanüstü hâlin uzatılmasının gerekçesi, nedeni hiçbir çevre açısından ve
bizler açısından ikna edici düzeyde ve nitelikte değildir. 
Birazdan
araştırma önergesinde açılmasını istediğimiz konuya da değinirken yeniden açıklayacağım
üzere, gerçekten, bu dönemde temel hak ve özgürlükleri kısıtlayan, yaşamı âdeta
felç eden -felç olan sadece İstanbul sokakları değil, hayat da felç olmuş
durumda- dolayısıyla bir bütünel bu sorunların içerisinde makul bir çözüm
ararken maalesef OHAL üç ay daha uzatıldı ve uzatılırken de hiçbir çevre ve
bizler ikna edilemedik. 
15 Temmuz darbe
girişimi sonrası devletin yeniden dizayn edildiğini, kurum ve kuruluşlarının,
fikriyatının, yaşam tarzının bir bütünel değiştiğini ve bunun da ilanının yapıldığını
çok net biliyoruz. Bu dönemin karakteristik yapısı, KHK’larla, jet hızıyla
çıkarılan KHK’lerle insanların işinden, ekmeğinden edilmesi, cezaevlerinin
haksız, hukuksuz bir şekilde tutuklanan tutuklularla doldurulması; hakeza
ekonomi alanında tarım işçilerinin, iş güvencesi olmaksızın, çok kötü
koşullarda yaşayan tarım işçilerinin… Ve iş güvenliği sarsılmak üzere. İş
güvenlik tehdidi adı altında çok kötü koşullarda çalışmak zorunda kalan
işçiler, anayasal bir hak olan grev hakları elinden alınan, yasaklanan işçi
kesimi… Ve bu anlamıyla büyük kıyımların yaşandığı, haksızlığın, hukuksuzluğun
yaşandığı bir süreci yaşıyoruz. 
15 Temmuz
sonrası dizaynlar yaşanırken ilk elden tabii ki toplumun muhalif kesimlerine
yönelindi. Bu anlamda, en büyük mağduriyeti Halkların Demokratik Partisi
nezdinde, eş genel başkanları dâhil olmak üzere sayısız vekilin tutuklanması…
Ve tutukluluk hâlinin hâlâ devam ediyor olmasıyla devam eden haksız, hukuksuz
bir süreci yaşıyoruz. 
Araştırma
önergemizin konusu ise tamamen bununla ilgili. Yani tarım işçilerinin, iş
dünyasının OHAL gerekçesiyle yaşadığı haksızlıklar ve OHAL bahanesiyle yaşamın
durma noktasına gelmesi, gerçekten, ekonomi alanlarının bir bütünel çalışamaz
duruma gelmesi noktasında çiftçilerin, tarımın yaşadığı sıkıntıların
araştırılması ve bunun önlenmesi adına Meclisin bir an önce görev başına
gelmesi ve bu konuda bir araştırma komisyonuyla bu sorunlara çözüm bulması
gerekmektedir.
2000’li
yıllardan bu yana tarım politikasını aslında Dünya Bankası belirliyor ve bu politikaların
dışında hiçbir politika şu anda, maalesef, Türkiye’de de AKP Hükûmetinin
yönetimi süresince de hayata geçirilemiyor. 2002’den bu yana bu politikaları
uygulayan AKP Hükûmetinin millî politika, tarım strateji belgesi ve tarım
vizyonu adı altında, üreticilerin önünü açtığı iddiasıyla bu projeleri
insanların gündemine getirerek tartıştığı süreçleri yaşadık. Ne yazık ki çokça
süslü püslü anlatılan, çiftçiler açısından, bu sıkıntıları yaşayan tarafların
belki de rahatlayacağı umudunu yaratan AKP Hükûmeti bu politikaların
hiçbirisini maalesef hayata geçirememiştir. 
2006-2009
yılları arasında her bölgeye en uygun tarım bitkisi ve primin önünün açılması
iddia edildi, aynı zamanda hayvancılık alanında da bölgelere göre damızlık, süt
ve sanayi yetiştiricilik alanlarının belirlenmesi ve desteklenmesi iddia
edildi. Havza sistemiyle, 30 havzayla orada yetiştirilen ürüne uygun destekler
verilerek o alanların geliştirilmesi sözü verildi. Hakeza, benim bölgemin,
ilimin, Bitlis’in de içinde olduğu, hayvancılığın en üst seviyede yapıldığı,
koşullarının en iyi olduğu, ortamlarda da “destek” adı altında bu alanın
geliştirilmesi sözü verildi ama şu an maalesef OHAL bahanesiyle verilen bu
sözlerin hiçbirisi yerine getirilememekte. “Destek primi” adı altında bu alanlara
destek verilmesi ve hayvancılığın geliştirilmesi gerekirken şu anda ithalat
anlamında dışarıdan hayvan ithalatının en yüksek seviyede yapıldığı bir süreci
yaşıyoruz. 
Konuşmaya
başlamadan önce grup başkan vekilleri İstanbul’un sel felaketinden bahsettiler.
Yani burada aslında iklim konusu değildir, asıl buradaki sorun ekolojiye aykırı
olan, ekolojik sistemi yok eden ekonomi sisteminden bahsetmek gerekiyor. Evet,
şu an ekoloji bu şekilde ve diğer yaşadığımız sıkıntılarla beraber, yaşanan bu
neoliberal politikalardan, ekoloji düşmanı bu politikalardan öcünü almaktadır
ve bizler bu kadar ekoloji düşmanı politikalarla bu sistemi hayata geçirmeye
devam edersek sanırım ileriki süreçlerde daha büyük felaketlerle
karşılaşacağız. 
Diğer taraftan,
tarım işçilerinin durumu var, aslında hepimizin kanayan yarası. Hiçbir güvence
olmaksızın, yasada statüsü tanınmaksızın, çok çok zor koşullarda yaşayan tarım
işçilerine maalesef Hükûmet olarak çok ciddi bir politika geliştirilememiştir.
Taşınırken, barınırken, çalışma koşullarına baktığımızda, gerçekten insan hak
ve hukukunun kabul edemeyeceği en ağır koşullarda yaşamak zorunda kalıyorlar.
Bu yetmiyormuş gibi gittikleri yerlerde kimliklerinden dolayı nefret
cinayetlerine kurban gidiyorlar, böylesi saldırılara maruz bırakılıyorlar. Bir
Kürt işçi sırf kimliğinden dolayı cinayete kurban gitti ve şu anda devam eden
dosyada herhangi bir adım dahi atılamamış durumdadır. 
Tek suçu sadece
bölgesinde yaşanan işsizlik ve ekonomik kriz nedeniyle başka bir bölgeye, başka
bir ile çalışmaya gitmek zorunda kalan bu insanların yaşadığı bu mağduriyetlere
bir çözüm getirmek durumundayız. “OHAL sistemi” adı altında yasaklarla bir
bütünel toplumun bu sisteme karşı kabul etmediği duruşunu cezaevleri ya da
görmezlikten gelme yaklaşımını kabul edilemez buluyoruz. 
Nuriye Gülmen,
Semih Özakça, yüz otuz günü aşkın bir süredir sadece işlerine iade edilmek
istedikleri için bedenlerini açlığa yatırmışlardır. Buna sessiz kalan bir
Meclis, buna sessiz kalan bir Türkiye gerçekten çağın gerisinde ve tarihî gerçekliğin
karşısında insan hak ve hukukunu ayaklar altına alan bir duruşla geçecektir. 
Buradan bir kez
daha sesleniyoruz: Nuriye ve Semih’in sesini duyalım ve onlarla beraber haksız,
hukuksuz bir şekilde işlerinden ihraç edilen, görevlerinden ihraç edilenlerin,
boşaltılan üniversitelerin eski hâline getirilmesi ve işlerine iadelerinin
sağlanması gerekmektedir.
Bizler OHAL
ilanlarıyla, sıkıyönetim politikalarıyla çok acılar yaşadık ama görüyoruz ki
OHAL’ler, OHAL ilanları bunlara çözüm olamamaktadır. Bu ülkenin Cumhurbaşkanı
ve AKP’nin Başkanı sermayedarlara “Grev tehdidi olan yere biz OHAL’den istifade
ederek anında müdahale ederiz.” diyerek OHAL'in, işçilerin anayasal hakkı olan
grev hakkını gasbettiğini açıkça itiraf ediyor. Eş genel başkanımızın ne zaman tahliye
edileceği sorusuna ise “O bir teröristtir.” diyerek yapılan operasyonların
siyasi operasyon olduğunu bir kez daha itiraf ediyor. Yani malumun ilamını
yaşıyoruz fakat sorun şu ki malumun ilamının sonucunu bir sonuca kavuşturacak,
adil bir sistemi oluşturacak bir sistemden, bir otoriteden yoksunuz. Ama
biliyorum ki Türkiyeli halklar, yaşanan bu haksızlığı, bu gidişatı görüyor ve
buna ilişkin tepkisini her koşulda dile getirecektir ve bu süreci hiçbir
koşulda kabul etmeyecektir. 
Bu temelde, AKP
döneminde üretici çiftçi sayısı 624 bin kişi azalmıştır. 
(Mikrofon
otomatik cihaz tarafından kapatıldı)
BAŞKAN – Sayın
Irgat, teşekkür ederim. 
MİZGİN IRGAT
(Devamla) – Bitireyim Sayın Başkan, son cümlem. 
BAŞKAN –
Buyurun, bir dakika ek süre veriyorum.
MİZGİN IRGAT
(Devamla) – 2017’nin ilk altı ayında 50 binden fazla esnafın iflas etmesi de
fotoğrafın başka bir yüzünü göstermektedir. Yaşanan krizin bütün detaylarıyla
belirlenmesi ve karşı önlemler alınması için Meclis araştırma komisyonu
kurulması gerekmektedir. Bu anlamda tüm partilerin bu yönüyle desteğini
vermesini diliyorum ve bu araştırma komisyonunun yaşanılan bu krizlere,
ekonomik alanın iflas ettiği bu krize çözüm bulmasını ve gereken rolünü
oynamasını buradan bir kez daha yineliyorum. 
Saygıyla
selamlıyorum. (HDP sıralarından alkışlar) 
BAŞKAN –
Teşekkür ederim Sayın Irgat. 
Halkların
Demokratik Partisi grup önerisinin aleyhinde ilk olarak Adana Milletvekili
Sayın Muharrem Varlı konuşacaklar. 
Buyurun Sayın
Varlı. (MHP sıralarından alkışlar) 
MUHARREM VARLI
(Adana) – Sayın Başkan, değerli milletvekilleri; hepinizi saygıyla
selamlıyorum. 
Halkların
Demokratik Partisinin vermiş olduğu önerge, yanlış uygulanan tarım
politikalarının araştırılmasıyla alakalı bir önerge. Bu önerge üzerinde söz
aldım. Burada fikirlerimizi sizlerle paylaşacağız. 
Özellikle
Sayın Kubat, iyi dinlerseniz memnun olurum yani Sayın Grup Başkan Vekili Sayın
Bostancı, bu konuda da çözüm üretmenizi…
Şimdi,
buğday sezonu başladığında yani Haziranın 1’i ile 10’u arasında ben burada yine
bir konuşma yapmıştım, “Buğday hasadı başladı Çukurova’da, şu fonu bir an önce
yükseltin. Fon düşürüldü, buğday fiyatları düşmeye başladı ve TMO’nun bir an
önce devreye girip ‘Serbest piyasadaki fiyatın üstünde peşin bedelle alıyorum.’
demesi gerekir.” dedim. Sanki ben bunu söylememişim, tam aksine TMO bir fiyat
açıkladı, serbest piyasadaki fiyatın altında, buğday 1,1 lirayken yani eski
parayla 1 milyon 100 bin lirayken şu anda 900 bin liraya kadar geriledi hatta
bundan sonra daha da geriye gideceği malum. 
Yani,
bu kadar yanlış bir politikayı uygulamak için Tarım Bakanlığı ne yapıyor? Ne
yapıyor yani çiftçiyi batırmak, çiftçiyi yok etmek için mi bu Tarım Bakanlığı
kuruldu, anlamak mümkün değil ya. Bunu Sayın Bakana iftar yemeğinde de
söyledim, “Bir an önce TMO devreye girmeli ve bir an önce buğday fiyatlarını
regüle edecek şekilde, serbest piyasanın üstünde tutacak şekilde kontrol
etmeli.” dedim ama ne yazık ki şu ana kadar yapılan hiçbir şey yok ve ne yazık
ki aksine yapılan şeyler var. 
Yani,
gübre fiyatları artmışken, mazot fiyatları artmışken, işçilik artmışken buğday
fiyatları gün geçtikçe geriliyor. Böyle bir mantık olur mu? Ekmek mi ucuzladı?
Pasta mı ucuzladı? Kraker mi ucuzladı? Ne ucuzladı arkadaşlar, bana bir
söyleyin ki… Allah rızası için, buğday niye düşüyor, neden düşüyor yani?
Ucuzlayan hiçbir şey olmadığı gibi, aksine buğday her geçen gün fiyat
kaybediyor. 
Yine,
ayçiçeği, bakın, ayçiçeğinde fonun yükseltilmesi gerekirken, Türkiye’nin ham
yağ açığı varken, bu ham yağ açığını da Türkiye en fazla ayçiçeğinden
tamamlıyorken hâlâ ayçiçeğinde fonla alakalı hiçbir şey yapılmadı ve dışarıdan
ayçiçeği geldiği için şu anda ayçiçeğinin fiyatı, geçen yılki fiyatın altında. 
Yani,
çiftçi isyan ediyor arkadaşlar. Çiftçi sabahın köründe kalkıyor, gecenin geç
saatlerine kadar tozun toprağın içerisinde, soğuk demeden, yağmur çamur demeden
üretiyor, getiriyor; 3 tane tüccarın keyfine teslim ediyorsunuz. Ya, böyle bir
mantık olmaz, Allah’tan korkar insan ya. Yani ben her defasında burada
söylüyorum, hasat dönemi başlamadan çıkıyorum, uyarıyorum, “Yapmayın, şunu
yapın. Bunu yaparsanız doğru olur.” diyorum. Sanki biz onu söylemiyoruz, tam
aksini yapıyor Tarım Bakanlığı. Ne yapmaya çalışıyorsunuz değerli arkadaşlar?
MAHMUT TANAL
(İstanbul) – Altı yıldır bunu söylüyorsunuz siz üstadım ya.
MUHARREM VARLI
(Devamla) – Yani şimdi, bakın, ayçiçeği Türkiye’de hakikaten kabul gördü ve
Türkiye’nin ham yağ ihtiyacını en fazla karşıladığımız ürün. E, şimdi,
ayçiçeğinden çiftçi zarar ederse, önümüzdeki yıl ayçiçeği ekmezse dışarıdan ha
bire ithal et, ha bire ithal et yani bu mantık ne kadar doğru bir mantık ya?
Yani biz uçak mı yapıp satıyoruz arkadaşlar, savaş gemisi mi yapıp satıyoruz,
füze mi yapıp satıyoruz? Biz -tarım ürünleri ancak kendi içerimizde yeter-
tarım ürünlerinden dışarıya bir miktar satarsak Türkiye’nin bundan faydası
olacak ama biz tarım ürünlerini de artık dışarıdan almaya başladık. Ya, bu
nasıl bir mantıktır, anlamak mümkün değil. 
Şimdi, bakın,
canlı hayvan ithalatı açıldı, fon düşürüldü. Efendim, et fiyatları yükselmiş.
Ya, et fiyatlarının yükselmesi üreticinin kabahati mi? Bakın, ben kendim de
büyükbaş hayvan ve küçükbaş hayvan üreten bir çiftçi kardeşinizim. 18 liraya
kestiriyoruz biz eti, 18 lira; markette 70 lira, kasapta 60 lira, 50 lira. Kim
kazanıyor kardeşim bundan parayı? Aradaki tüccar kazanıyor. 
TANJU ÖZCAN
(Bolu) – Yandaş tüccar.
MUHARREM VARLI
(Devamla) – Ya, gelin bu aracıyı kaldıralım ortadan, bu aracıyı kaldıralım. E,
siz dışarıdan canlı hayvan ithalatıyla üreticinin incir ağacının dibine ayran
suyu döküyorsunuz. Ya, böyle bir mantık olmaz. Daha yeni yeni hayvancılık
kendini toparlamaya başladı, yeni yeni üç beş kuruş para kazanmaya başladı,
dışarıdan canlı hayvan geliyor, üretici perişan. Ya, üreticinin kabahati ne
arkadaş? 18 liraya et kestiriyoruz, 18 liraya. Bakın, tekrar söylüyorum,
şuradan girip buradan çıkmasın, 18 lira ve ciğerini alıyor, derisini alıyor,
sakatatını alıyor, sadece karkas et, 18 liraya çiftçi hayvanını kestiriyor ama
gidiyorsunuz markette 70 lira, kasapta 60 lira, 50 lira. Kim bunun suçlusu, kim
bunun suçlusu? Bunun suçlusu üreticisi gibi siz hayvan ithalatını açarak hayvan
üreticilerini cezalandırıyorsunuz. Ya, nasıl bir mantıktır arkadaş, ben vallahi
anlayamıyorum ya. Bu Tarım Bakanlığı kime hizmet ediyor, neye hizmet ediyor, vallahi
anlayamıyorum ben ya. 
BAKİ
ŞİMŞEK (Mersin) – Bu ülkede Tarım Bakanı var mı Sayın Varlı? Tarım Bakanını
gören var mı hiç, Çukurova’ya gelmiş mi Tarım Bakanı?
MUHARREM
VARLI (Devamla) – Yazıktır günahtır ya, insanlara acıyın biraz ya. Ondan sonra
dışarıdan kurbanlık koyun ithal etmeye başlıyoruz. Efendim, Arjantin’in
hayvancılık yapan sektörünü kazandırıyoruz. Olmaz böyle bir mantık arkadaşlar. 
Bakın, şu anda
mısırın kilosu 85 kuruş, tonu 850 lira. Bakın, 15 Ağustosta mısır hasadı
başlayacak. Eğer tedbir alınmazsa, eğer fon yükseltilmezse mısır geçen seneki
fiyatın gerisine gider. Türkiye’nin 6,5-7 milyon ton mısıra ihtiyacı var. Biz
bunu üretiyoruz Allah’a çok şükür ama her yıl çiftçiye zarar ettirirseniz yani
bu çiftçi mısır ekmezse, pamuk ekmezse, ayçiçeği ekmezse, toprağını terk edip
giderse, şehirlerin varoşlarında 3 kuruş, 5 kuruş maaş alacağım diye uğraşmaya
çalışırsa bundan hangimiz memnun oluruz?
Bakın, geleceğin
en önemli şeyi gıda. Ne petrol sizi kurtarır ne enerji sizi kurtarır. Sizi
kurtaracak tek şey, ülkemizi kurtaracak, insanlarımızı yaşatacak tek şey gıda
ve su. Gıda olmadan elli bin kere petrolün olsun, elli bin kere enerjin olsun,
neye yarar ki, neye yarar ya? 
BAKİ ŞİMŞEK
(Mersin) – Bunlar petrol yiyecekler, petrol. 
MUHARREM VARLI (Devamla)
– Afrika’da insanlar açlıktan ölüyorlar, elektriği olsa neye yarar, mazotu olsa
neye yarar? Ya, biz çiftçiyi desteklemezsek, üreten insanı desteklemezsek yani
bunlar üretmezlerse yarın biz bu insanlarımızı nasıl doyuracağız arkadaşlar? 
MAHMUT TANAL
(İstanbul) – Katar’ın da petrolü var ama…
MUHARREM VARLI
(Devamla) – Bakın, tekrar söylüyorum: Eğer mısırda fon yükseltilmezse -Tarım
Bakanlığını buradan uyarıyorum, Sayın Tarım Bakanı duysun lütfen sesimizi,
lütfen bu kulağından girip öbür kulağından çıkmasın- mısır fiyatları geçen
seneki fiyatın altına gider, çiftçi de bundan zarar eder. Bu, Allah’tan reva
mıdır? Buna hanginiz razı olursunuz değerli arkadaşlarım? 
Her defasında
söylüyorum, yat ve kotra sahipleri 25 milyon dolar veriyorlar, yat yaptırıyorlar.
Hangi çiftçinin 25 milyon doları var? Onlara veriyorsunuz 1,7 liradan mazot,
çiftçiye veriyorsunuz 4,5 liradan mazot. Vicdanınız sızlamıyor mu? 
ALİ ŞEKER
(İstanbul) – Vicdan yok.
BAKİ ŞİMŞEK
(Mersin) – Allah korkusu yok. 
MUHARREM VARLI
(Devamla) - Yani biz bu çiftçiyi nasıl koruyacağız, biz bu çiftçiyi nasıl
yaşatacağız, biz bu çiftçiyi üretmeye nasıl teşvik edeceğiz? 
Değerli
arkadaşlarım, bakın, bunları söylerken, lütfen, hakikaten, buna çözüm bulalım.
Benim içim yanıyor arkadaş, ben çiftçiyim, başka bir geçim kaynağım yok. Yani
benim gibi milyonlarca insan aynı duyguyu paylaşıyor. 
Şimdi, doğal
afet olabilir. Mesela, karpuz ektik, poyraz esti beş gün, tarlada kurudu. Ya
tamam, bunda Hükûmetin bir kabahati yok. Ben bununla ilgili hiçbir suçlama da
yapmıyorum. Sadece, bununla ilgili eğer bir zarar tespiti yapılır da o
üreticilere bir fayda sağlanırsa bu da önemli bir katkı olmuş olabilir ama yani
şimdi, sen, dışarıdan mısır gelmesine müsaade et, dışarıdan buğdayın gelmesine
müsaade et, dışarıdan canlı hayvanın gelmesine müsaade et… E, hayvancılık yapan
üreticinin kabahati ne be kardeşim ya, ne bunun kabahati yani? Üretmek mi, onun
zahmetine katlanıp sizin sofranıza nefis nefis etleri getirmek mi, salatalığı,
domatesi üretmek mi? Yapmayın ya, Allah rızası için! Allah rızası için çiftçiyi
koruyalım, çiftçiye sahip çıkalım. Bakın, eğer çiftçi üretmezse hiçbirimiz
bundan memnuniyet duymayız, hepimiz açlıktan bitap oluruz. Demin de söyledim,
keşke uçak üretsek satsak da ya da akıllı telefon üretip satsak da füze üretip
satsak da dışarıdan da tarım ürünlerini alsak yani. E, yok kardeşim ya, yok!
Biz tarım ürünleriyle bu ülkeyi doyurup ve fazlasını da dışarıya satarak ancak
bu ülkeye fayda sağlayabiliriz. Onun için, çiftçiyi üretime teşvik edecek
çözümler üretmek mecburiyetindeyiz, mazotu ucuzlatmak, gübreyi ucuzlatmak
zorundayız ve çiftçinin emek sarf ederek ürettiği mahsulünü de hasat döneminde
para ettirmek mecburiyetindeyiz. Eğer bunu yaparsak ülkemiz de kazanır,
çiftçimiz de kazanır, herkes kazanır ama bunu yapmazsak herkes kaybeder.
Hepinize
saygılar. (MHP ve CHP sıralarından alkışlar) 
BAŞKAN –Teşekkür
ederim Sayın Varlı.
Halkların
Demokratik Partisi grup önerisinin lehinde, son olarak, İstanbul Milletvekili
Sayın Zeynel Emre konuşacaklar.
Buyurunuz
Sayın Emre. (CHP sıralarından alkışlar)
ZEYNEL
EMRE (İstanbul) – Sayın Başkan, değerli milletvekilleri; Halkların Demokratik
Partisinin vermiş olduğu araştırma önergesiyle ilgili Cumhuriyet Halk Partisi
Grubu adına söz almış bulunuyorum. Bu vesileyle Genel Kurulu saygıyla
selamlıyorum.
Değerli
arkadaşlar, Türkiye olarak maalesef hızlı bir şekilde siyasal ve ekonomik bir
açmaza doğru ilerliyoruz. Biz burada ne zaman kalksak konuşsak emin olun
gerçekten büyük bir vicdan muhasebesi yaparak milletimizden aldığımız bu
yetkiyi layıkıyla yerine getirebilmek amacıyla gördüğümüz yanlışları objektif
bir gözle dile getirmeye, sizlerin de gözünü açmaya çalışıyoruz.
Şimdi,
değerli arkadaşlar, Türkiye 15 Temmuz darbe girişimini yaşadıktan sonra
Türkiye’de OHAL ilan edildi ve bu OHAL ilanıyla birlikte Parlamentonun baypas
edildiği, işlevsiz bırakıldığı bir süreci yaşıyoruz. Bakın, Türkiye esasında
jeopolitik konumu itibarıyla, doğal yapısı itibarıyla dünyanın en güzel, en
kıymetli ülkelerinden biri, kıymetini bilmek lazım. Türkiye jeopolitik açıdan
çok değerli, bununla birlikte kendi öz kaynakları sınırlı olan bir ülke. Bundan
kastım şu: Türkiye’nin Orta Doğu ülkeleri gibi öyle sınırsız doğal gaz
rezervleri falan yok, petrol rezervleri yok. Türkiye eğer geleceğe emin
adımlarla ilerlemek istiyorsa, sağlam temellerle yürümek istiyorsa Türkiye’nin
çok sağlam bir hukuk yapısının olması lazım, şeffaf bir yönetiminin olması
lazım. Şu an OHAL altındaki bir Türkiye’ye yabancı ülkelerden -kara parayı
kastetmiyorum, temiz para, yani sağlıklı bir yatırım ortamının oluşup da
Türkiye’deki hukuk sistemine güvenip- insanlar bu yatırımı yapmazlar ve bunun
neticesinde de Türkiye hızla kendi içine kapanır, yalnızlaşır ve yoksullaşmaya
da devam eder.
Bakın,
değerli arkadaşlar, şimdi, OHAL ilan edildi. OHAL’in ilk ilan edildiğindeki
gerekçe FETÖ’yle mücadeleydi. Hadi bunu biraz daha genişletelim, bunu şöyle ele
alalım, diyelim ki Türkiye çok sayıda terör örgütüyle mücadele ediyor, tüm
terör örgütleriyle mücadele olarak ele alalım, bunun da makul, belli bir sürede
yerine getirilmesi lazım. Nitekim, ilk OHAL ilan edildiği zaman, hatırlarsınız,
Hükûmet sözcüsü şöyle bir açıklama yapmıştı: “Üç aylık süre aldık ama o kadar
dahi kullanmayı düşünmüyoruz.” Yani bunu çok kısa bir düzenleme… O zaman
Başbakan Binali Yıldırım’ın açıklaması da bu şekildeydi. “Çok kısa bir
süreliğine OHAL ilan edilmiş olacak ve ondan sonra OHAL kalkacak.” şeklinde
açıklamalar vardı. Şu an artık Genel Başkanınız “OHAL niye kalksın?” diyor
arkadaşlar. Bu, hepinizin inkârıdır. Milletin size verdiği yetkiyi elinizden
alıyorlar ve sizler ses çıkarmıyorsunuz. Biz burada dil döküyoruz. Bu
Parlamento, Gazi Meclis hak ettiği saygıyı görmeli, bu iradeyi biz burada
sergileyebilmeliyiz diyoruz maalesef siz kulaklarınızı tıkıyorsunuz. Burada Türkiye'nin
yaşadığı tüm sıkıntılar böyle komplo teorileriyle açıklanabilecek durumda
değil.
Bugün
İstanbul’da bir sel olayı yaşanıyor, bakın, hiçbir sorumluluk, en ufak bir
sorumluluk hissetmiyorsunuz. Neredeyse yirmi beş yıldır İstanbul’u siz
yönetiyorsunuz. İstanbul’da -yağan yağmuru- artık çok basit bir şekilde
kanalizasyon şebekesinin çok sağlam olması lazım. Böyle bir dünyada, 21’inci
yüzyılda yaşıyoruz. Yani “mega şehir” diyoruz, İstanbul bir yağmurda kilit
hâline geliyor, kriz masaları kuruluyor, kimlerin ne kadar zararı var filan
diye tespit ediliyor. Yani duyan da zannedecek ki böyle 8-9 şiddetinde -Allah
korusun- deprem oldu, altı üstü yağmur yağdı arkadaşlar. Bir yağmurda koca kent
kilitlenmiş hâle geliyor. Bir sistematik içerisinde yürüyen, bir planlama
eşliğinde yürüyen bir yönetim şekli maalesef yok. 
Ve
artık inanın, bütün samimiyetimle söylüyorum, şunu da düşünmeye başladım: Bu
mevcut yönetimin tek mağduru bizler değiliz. Görüyorum ki, siyaset mekanizması
bir bütün olarak mağdur edilmiş durumda. Yani bir anlamıyla sizlere de kayyum
atandığını düşünmüyor değilim. Çünkü ben bu kadar, bu denli milletvekillerinin
kendi iradesini kendi isteğiyle teslim edebileceğine inanmak istemiyorum.
Şimdi, değerli
arkadaşlar, 15 Temmuz darbe girişiminden sonra -Türkiye’de işte o güne kadar
yaşananlar her ne olursa olsun- biz burada elimizi taşın altına koymaya hazır
olduğumuzu ifade ettik, 20 Temmuzda OHAL ilan edilirken o zaman Grup Başkan
Vekilimiz dedi ki: “Bu yaptığınız Gazi Meclise nankörlüktür, bu FETÖ darbe girişimine
karşı bu Meclis milletiyle birlikte, halkıyla birlikte tek vücut bir şekilde bu
işin karşısında durmuştur. Dolayısıyla Mecliste FETÖ’yle mücadele konusunda
hangi yetkiyi siz istiyorsanız biz sınırsız destek vermeye hazırız.” Ancak bu
gerekçeyle el koyduğunuz o iradeyi bir türlü bırakmıyorsunuz, bırakmak da
istemiyorsunuz ve bunun maalesef, bize çok ağır sonuçları oluyor ve olmaya da
devam edecek. Bakın, şu an OHAL altında hukuk güvenliğinin olmadığı bir
Türkiye’ye dünyanın yatırım yapmasına, dünyadaki ülkelerle ticaretimizi
geliştirmemize imkân yok ve Türkiye maalesef hızla yoksullaşan bir ülke
konumuna ilerliyor. Artık bu gidişe bir yerde dur dememiz lazım. Ülkemizdeki
vatandaşlarımızın siyasi tercihlerine göre insanları ayrıştırarak, insanları kutuplaştırarak
Türkiye’nin gideceği bir yer yok. Bu yolun sonunda bir çıkış yok. Dolayısıyla
bir an evvel en başta OHAL’in kaldırılması lazım. Sizleri size verilen oylara
sahip çıkmaya davet ediyorum. Sizlere verilen millî iradeye saygı duymanızı ve
bunu geri almanızı bekliyoruz. OHAL ilanıyla birlikte… 
Bakın, şu
sorunun cevabını verebilir misiniz, FETÖ’yle mücadeleyle şunların ne ilgisi
var: Kış lastiği düzenlemesi dahi OHAL KHK’larıyla yapılıyor bugün Türkiye’de.
Bugün, ön ödemeli konut satışları OHAL KHK’sıyla yapılıyor. Bugün, Merkez
Bankasının bazı alımlarının Kamu İhale Kanunu’nun dışına çıkarılması OHAL
KHK’sıyla yapılıyor değerli arkadaşlar. Bugün, Cazibe Merkezleri Programı
kurulması OHAL KHK’sıyla yapılıyor. Bugün, İçişleri Bakanlığının müsteşar yardımcısı
sayısının 4’ten 5’e çıkarılması OHAL KHK’sıyla yapılıyor ve sizler bütün
bunların hepsini bir bir izliyorsunuz. 
Bakın, bugün
Türkiye'nin içine düştüğü durumun bizatihi tek sorumlusu sizsiniz ancak bir
sorumluluk hissetmediğiniz gibi, sürekli, işte, iç ve dış mihraklar minvalinde
kendinize düşmanlar üretiyorsunuz ve bütün sorumluluğu sizin dışınızdaki siyasi
partilere ve dış güçlere izafe etmeye çalışıyorsunuz. 
Bugün, 15 Temmuz
darbesine giden yolda, bu darbenin taşları nasıl döşendi diye izah etmeye
çalışıyorsunuz, diyorsunuz ki: “Biz gelmeden önce de bu yapı herkesle ittifak
hâlindeydi, biz gelmeden önce de kadrolaştı.” 
Bakın, siz
iktidara geldiğiniz günden itibaren, 2002 yılından bugüne kadar, on beş yıllık
süre içerisinde göreve başlattığınız -15 Temmuz darbe girişimine kadar olan
kısmı söylüyorum- 8.794 hâkim, savcıdan 3.029’u ihraç oldu arkadaşlar. Siz
göreve geldiğiniz zaman, Türkiye'de görev yapan, görevde bulunan 7.672 hâkim,
savcıdan sadece 1.210’u ihraç edildi. Yani orana baktığınızda, oran neredeyse
yüzde 15’ten yüzde 35’ler seviyesine çıkmış. Bu, neredeyse bütün kurumlarda
benzer şekilde devam ediyor. 
Bakın,
Türkiye'de, şu anda, işte, hem darbe girişimiyle ilgili olsun hem FETÖ’yle
mücadeleyle ilgili olsun ortaya çıkan delillerden, yazılan iddianamelerden
şöyle bir gerçekle yüzleşmek durumundayız: Maalesef, çok yakın zaman
içerisinde, son on beş yıllık dönem içerisinde, hangi sınav varsa, bizim
çocuklarımız hangi sınavlara girdiyse, neredeyse hepsinin soruları çalınmış,
yandaşlara peşkeş çekilmiş, FETÖ’cülere kadro verilmiş. ÖSYM sınavlarında böyle
olmuş, Sayıştay sınavlarında böyle olmuş, kaymakamlık sınavlarında böyle olmuş,
hâkim, savcılık sınavlarında, avukatlıktan hâkim, savcılığa geçiş sınavlarında
böyle olmuş. Bir kurumsal yönetim anlayışı içerisinde olmadığı sürece, bu
düşünceniz devam ettiği sürece, siz çok hak yemeye devam edersiniz, bunun
sonucunda da maalesef ülkemiz kaybeder, kaybetmeye devam eder. 
Ben
bu yüce Meclisin, Gazi Meclisin almış olduğu yetkiye sahip çıkmaya devam ediyorum,
bir an evvel OHAL kalksın diyorum, hepinize saygılar sunuyorum. (CHP
sıralarından alkışlar)
BAŞKAN
– Teşekkür ederim Sayın Emre.
Halkların
Demokratik Partisi grup önerisinin aleyhinde son olarak Nevşehir Milletvekili
Sayın Ebubekir Gizligider konuşacaklar. 
Buyurun
Sayın Gizligider. (AK PARTİ sıralarından alkışlar) 
EBUBEKİR
GİZLİGİDER (Nevşehir) – Sayın Başkanım, saygıdeğer milletvekilleri; Halkların
Demokratik Partisi Grubunun 15 Temmuz darbe girişimi sonrasında yayınlanan
kanun hükmünde kararnamelerin ekonomik yaşamdaki etkilerinin araştırılması için
Meclis araştırması açılması amacıyla verdiği önerge hakkında AK PARTİ Grubu
adına söz almış bulunuyorum. Bu vesileyle hepinizi saygıyla selamlıyorum. 
Tabii,
az önce HDP Grubu adına konuşan konuşmacıyı dinledik. Ancak, bu iddialar ortaya
atılırken ben çok önemli bir noktanın göz ardı edildiğini düşünüyorum. Bu kanun
hükmünde kararnamelerin tarıma etkisini konuşabiliriz, sanayiye etkisini
konuşabiliriz, ekonomiye etkisini konuşabiliriz, günlük hayata etkisini
konuşabiliriz ama bunların hepsini sağlıklı bir şekilde konuşabilmemiz için
birinci şart devletin varlığıdır. Bir yıl önce, üç yüz altmış sekiz gün önce
bugün, hem de tam da bu çatıya atılan bombalarla devlet yok edilmeye çalışıldı.
Devlet yoksa hiçbirimizin hakkı da yok, hukuku da yok, ekonomisi de yok, tarımı
da yok, ticareti de yok, ziraatı da yok. Öncelikle, bence, bu etken, en önemli
sebep olarak üzerinde durulması gereken noktadır. 
Şimdi,
tabii, hainler hizmet ettikleri efendileri tarafından kendilerine verilen,
devletimizi yıkmak, milletimizi bölmek, bayrağımızı indirmek ve yüz yıl önce
yarım kalmış hesabı bitirebilmek için son olarak FETÖ maşasını kullandılar.
Aslında ülkemize saldırıların yoğunlaştığı asıl dönem 2013 ve sonrası oldu
çünkü Türkiye elli yıllık hesabını kapattı yani o Uluslararası Para Fonu IMF
hesabını, bu macerayı sona erdirdi; faizin faizini ödediğimiz yıllar, çiftçiye,
memura, işçiye, dar gelirliye Hükûmetin neyi vereceğinin IMF Türkiye masası
şefi ile Hükûmet arasında pazarlık edildiği yıllar sona erdi. Bunlar çok
önemliydi. Bence darbe girişimine giden süreçlerde etkenlerden biridir çünkü AK
PARTİ iktidarı öncesini lütfen bir hatırlayalım. Doğan her bebeğin kaç bin
dolar borçla doğduğunu konuşuyorduk.
TANJU
ÖZCAN (Bolu) – Şimdi kaç bin dolar borçla doğuyorlar?
EBUBEKİR
GİZLİGİDER (Devamla) – Ben bir esnaf çocuğuyum. Size bir örnek vereyim, hiç
unutmadım ben o günleri. 2001 yılında ben hukuk fakültesinde öğrenciydim, tam
da bitirmek üzereydim ve rahmetli annemin son dört bileziğini esnaf olan
ağabeyim evine haciz gelmemesi için almıştı. Annem de ağlayarak kulağındaki son
iki küpeyi de üzerine bırakmıştı. Şimdi, ekonomiye olan etkilerinden
bahsediyoruz ya, neredeydik, önce bir onu hatırlamamız lazım. (CHP sıralarından
gürültüler)
DİDEM ENGİN
(İstanbul) – O zaman esnafların şimdiki hâline bakın.
ZİHNİ AÇBA
(Sakarya) – Annenin şimdi bilezikleri var mı?
EBUBEKİR
GİZLİGİDER (Devamla) – Daha da gerilere gidersek…
BAŞKAN –
Dinliyoruz sayın milletvekilleri, dinliyoruz.
EBUBEKİR GİZLİGİDER
(Devamla) – Sabredin, biz sizi dinledik, sabredin. Sürekli sizi dinliyoruz
zaten, sabredin. 
DİDEM ENGİN
(İstanbul) – Demagoji yapıyorsunuz. Biraz bugünkü esnaflara bakın, bugünkü
esnafların sorunlarına.
EBUBEKİR
GİZLİGİDER (Devamla) – Daha da geriye gidersek, bizim o dev imparatorluğumuzu
batırdıklarından bugüne, bu milletin ayağa kalktığında neler yapabileceğini çok
iyi biliyorlardı. O yüzden, on yılda bir darbelerle uğraştık. Bakın, bu
Meclisteki herkes ve 80 milyon bu ülkenin iyiliğini istemek zorundayız. Çünkü
on yılda bir darbelere gerekçeler buldular, “sağcı-solcu” dediler. 28 Şubatta
olduğu gibi “laik-İslamcı” dediler.
NURETTİN DEMİR
(Muğla) – Sayenizde, sayenizde.
EBUBEKİR
GİZLİGİDER (Devamla) – 1980 öncesinde olduğu gibi –hatırlayın ne olur o günleri-
aynı köyde, aynı kardeşleri birbirine düşman ettiler.
ALİ ŞEKER
(İstanbul) – Birbirinize darbe yaptınız.
BAŞKAN – Sayın
Şeker…
EBUBEKİR
GİZLİGİDER (Devamla) – Sonra neyi oynadılar -lütfen hatırlayın- hem 1980 öncesi
hem 1990’lı yıllarda? Alevi-Sünni kartlarını oynadılar.
ZİHNİ AÇBA
(Sakarya) – Annesinin şimdi bilezikleri var mıymış? Hani o dört tane verdiği
bilezikler şimdi var mı annesinde?
BAŞKAN – Sayın
milletvekilleri…
EBUBEKİR
GİZLİGİDER (Devamla) – En son Gezi olaylarında oynamaya kalkıştılar. Ama bir
yandan toplumu bölerken bir yandan cambaza bak oyununu oynayarak bizim milyar
dolarlarımızı hiç ettiler, ceplerine indirdiler; bu milletin parasını,
geleceğini karartmaya çalıştılar. 
Tabii, son otuz
beş yıldır bir taraftan biz PKK terörüyle uğraşıyorduk, öbür taraftan sinsi
yılan FETÖ’yü büyütüyorlardı. Şimdi, bu yüz yıllık hesabı bu şekilde
göreceklerini sandılar. Eğer ülkemizin yaşadığı en büyük güvenlik sorunu hâline
gelmiş 15 Temmuz ve sonrasının ekonomiye etkisini konuşacaksak bence önce PKK
terörünü konuşmamız lazım, 1 trilyon 200 milyar dolar, şu an tespit edilen
maliyeti olmuş. Her yıl yaklaşık 40 milyar doları bu terörle mücadelede
insanımızın güvenliğini sağlamak üzere harcıyoruz. Bence eğer araştırma
önergesi verecekseniz önce onu verseydiniz de hep beraber bunu konuşsaydık.
TANJU ÖZCAN
(Bolu) – O da verildi zamanında.
EBUBEKİR
GİZLİGİDER (Devamla) – Ama hep dedik ya, hep dedik, ne dedik? Bir yandan FETÖ,
bir yandan PKK, bir yandan DAEŞ, bir yandan PYD, YPG’ye “Topunuz gelin, topunuz
gelin. Siz ve sizin ağababalarınız geçmişte nasıl yerle bir olduysa yine aynı
son sizi bekliyor.” dedik. Bunu öğrenmek isteyen bin yıllık tarihimize bakar ve
öğrenir. 
Tabii, eğer PKK
terörünü yaşamasaydık bugün Türkiye ekonomisinin ilk 16’da olduğunu konuşmayacaktık,
çok muhtemelen ilk 10’da bir yerleri konuşacaktık. Yine bu hatırlatmayı
yapmamın en önemli sebebi, önergeyi veren HDP Grubunun bir kez daha bu
noktadaki duruşlarını gözden geçirmelerini sağlamaktır. 
Gelelim 15
Temmuz sonrasındaki özelde FETÖ, genelde ise bütün terör örgütleriyle alakalı
olarak bu mücadeleyi kolaylaştırmak için Meclisimizin kahir ekseriyetiyle
birlikte karar verdiğimiz, onayladığımız KHK’lara. Bu mücadeleyi biz hukuk
içinde yürütüyoruz. İnanın, dünyada hiçbir devlet -son üç dört yılda bu kadar
çok badireyi yaşamış olsaydı- böyle bir hukuk içerisinde, kurallar içerisinde,
yaptığı bütün idari işlemleri yargı denetimine açarak yapamazdı, imkânsızdı.
Bunların örneklerini görebiliriz, Belçika’ya bakabiliriz, Fransa’ya bakabiliriz
ki bizim yaşadıklarımızın çok daha azı. 
Şimdi, tabii,
kırk yıldır içeride ve dışarıda PKK ve uzantıları, 17-25 Aralıktan bugüne FETÖ
ve onun yardakçıları, DAEŞ ve YPG’yle sınırlarımızın içinde ve dışında
mücadelemiz devam ediyor. Bu mücadele sadece silahla değil, ekonomi dünyasının
acımasız kurallarıyla da yaşanmaya devam ediyor. Lütfen hatırlayalım, geçen yıl
hiç de hak etmediğimiz bir şekilde, ortada hiçbir objektif kriter yokken bizim
puanımızı düşürmeye, notumuzu düşürmeye kalkışanların 15 Temmuzda FETÖ’nün neden
başarılı olamadığı üzerine televizyonda tartıştıklarını unutmayalım. Ben
bunların hepsinin aynı iradeden kaynaklandığını düşünüyorum. Ama, tabii, Allah
bu milletten razı olsun çünkü 15 Temmuzdan iki gün sonra yastık altındaki
dövizini, altınını bozdurdu ve bu millet oynanan oyunun ekonomik boyutunu da
ferasetiyle görerek bir anda Türkiye’yi tekrar ayağa kaldırdı. 
Sanıyorlar ki
Cumhurbaşkanımızı devirirlerse bu mücadeleyi sağlayacaklar, planlarını
gerçekleştirecekler. Ancak şunu herkesin anlamış olması lazım artık: 15’e yakın
seçim oldu ve on beş yıldan sonra artık Recep Tayyip Erdoğan Türkiye olmuştur,
bu topraklarda son nefes dinmeden de Erdoğan yenilmeyecek, Türkiye
düşmeyecektir.
İddialara
baktığımda, somut gerekçelerden son derece uzak olduğunu düşünüyorum çünkü 2001
kriziyle mukayese edilemeyecek düzeyde ağır bir tehlikenin ardından hemen
ekonomide bir mukayese yapalım. O zaman neydi mesela? Gecelik faizler yüzde
7.500’lere çıkmış, dolar önce yüzde 40, ardından yüzde 100’lere kadar artmış,
1,5 milyon kişi işsiz kalmış, intiharlar vesaire. 
DİDEM ENGİN
(İstanbul) – Biraz geleceğe bakın, geçmişe bakacağınıza geleceğe bakın.
TANJU ÖZCAN
(Bolu) – Bilezikleri bozdurduğunuz zaman mı? Küpeler ile bilezikler o zaman mı
gitti?
EBUBEKİR
GİZLİGİDER (Devamla) – Peki, 18 Temmuzda yani geçen yıl bugün, tam üç yüz
altmış beş gün önce ne olmuş? Yani hafta sonu darbe girişimi olmuş, ordusunun
yönetim kademesinin üçte 1’i bu işe girmiş, arkası çok daha karanlık güçler; ne
olmuş bakalım. Borsaya, dolara, faize etkisi olmuş mu? Biz OHAL ilan ettik ama
kime? Millete; değil, devlete. Bu çok önemliydi. Yani devletin çarklarının
içindeki parazitlerin temizlenmesiydi amaç. 
Bu noktada dış
yatırımın tutarlarına gelmek istiyorum, vaktim azaldı.
15 Temmuzdan
sonraki dokuz aylık yatırım bir önceki dokuz aylık dönemle mukayese edildiğinde
yüzde 4 artmış. Şimdi var mı KHK’ların ekonomiye olumsuz bir etkisi? Rakam da
söyleyebilirim, 9,6 milyar dolar olmuş, bir artıştan bahsediyoruz. 
DİDEM ENGİN
(İstanbul) – Siz hangi dünyada yaşıyorsunuz Allah aşkına?
ALİ ŞEKER
(İstanbul) – Masum insanları katıyorsunuz işin içine, masum insanları!
EBUBEKİR
GİZLİGİDER (Devamla) – Var mı kanun hükmünde kararnamelerin ekonomiye bu
anlamda olumsuz bir etkisi? 
DİDEM ENGİN
(İstanbul) – O yatırımların hepsi gayrimenkul satışı, farkında değil misiniz?
EBUBEKİR
GİZLİGİDER (Devamla) – Tarıma bakalım. Tabii, burada az önce tarıma dair
detaylı analizler de yapıldı, onları da konuşmamız lazım ama 2017’nin ilk
çeyreğinde, hem de kış dönemi olmasına rağmen tarımda yüzde 3,2 büyümüşüz, 3,2.

ALİ ŞEKER
(İstanbul) – Siyasi ayağı nerede siyasi ayağı? Siyasi ayağını söyle!
EBUBEKİR
GİZLİGİDER (Devamla) – Bütün dünyada bir durgunluk, hatta gerileme varken darbe
girişimi yaşamış Türkiye’de büyüme beklentisi yüzde 2,2 imiş ama gerçekleşme
2,9 olmuş. Var mı kanun hükmünde kararnamelerin ekonomiye olumsuz bir etkisi?
ONURSAL ADIGÜZEL
(İstanbul) – Kaç kişi işsiz kaldı, kaç kişi?
EBUBEKİR
GİZLİGİDER (Devamla) – Şimdi, tabii, çok önemli uluslararası bir prestij
göstergesi olan CDS -yani Türkçesi Kredi Temerrüt Takası- oranını paylaşmak
istiyorum. Yani bu ne? Borçların ödenmeme riskine karşı sigorta maliyeti. 15
Temmuz 2016’da Türkiye'nin bahsettiğim risk puanı 226,8 imiş, darbe
girişiminden sonra bir haftada 290’a çıkmış, bugün 200 civarına kadar
gerilemiş. Bakın, bu uluslararası ekonomik prestij rakamı. Dolayısıyla
uluslararası normlar da kanun hükmünde kararnamelerin ekonomiye bir zararı
olmamış diyor.
Tabii, tasarruf
meselesinde anlatabileceğimiz birçok şey var, yaptığımız, hep birlikte
yaptığımız düzenlemeler var. Ama kendi bölgemden bir örneği de paylaşayım
sizinle.
TAHSİN TARHAN
(Kocaeli) – O zaman maaşı alma, iade et.
BAŞKAN – Sayın
milletvekilleri, lütfen…
TAHSİN TARHAN
(Kocaeli) – Niye maaş alıyorsun?
EBUBEKİR
GİZLİGİDER (Devamla) – Nevşehir turizmin ilk 3’ünde olan bir noktada. 
TAHSİN TARHAN
(Kocaeli) – Niye maaş alıyorsun? İade et.
EBUBEKİR
GİZLİGİDER (Devamla) – Geçen yıla göre 2017 yılının ilk altı ayında yüzde 25
artış sağlanmış. Bu Kapadokya turizminden verdiğim örnek ki aşağı yukarı tüm
Türkiye’de de benzer bir oran var. 
Tabii, burada
not almaya çalıştım. Özellikle Milliyetçi Hareket Partili…. 
(Mikrofon
otomatik cihaz tarafından kapatıldı) 
BAŞKAN –
Teşekkür ederim Sayın Gizligider.
EBUBEKİR
GİZLİGİDER (Devamla) – Sayın Başkan, bir dakika da ben istiyorum. 
BAŞKAN – Bir
dakika, peki.
EBUBEKİR
GİZLİGİDER (Devamla) – Çok teşekkür ediyorum anlayışınıza Kıymetli Başkanım.
Tabii, şimdi az
önce HDP’li konuşmacıyı dinledim, tarım işçilerinden bahsedildi. Yani bunları,
tarım işçilerini hâlâ Kürt-Türk diye ayırmaktan yorulmadınız mı, bıkmadınız mı?
Biz yorulduk. Sadece tarım işçisi onlar, bu milletimizin evlatları. Hâlâ “Kürt
tarım işçisi” nedir Allah aşkına? Yok, artık, bu yemiyor, bundan vazgeçin. (AK
PARTİ sıralarından alkışlar)
ERTUĞRUL KÜRKCÜ
(İzmir) – Bu ne biçim konuşma ya!
EBUBEKİR
GİZLİGİDER (Devamla) – Devam edelim. 
Bölgedeki
işsizlikten bahsedildi. Acaba o bölgedeki işsizliğin sebebi, hani birilerinin
dediği gibi, sırtlarını dayadığı PKK terörü olabilir mi? Gelin, bunu konuşalım.

Bir de
Milliyetçi Hareket Partili sayın milletvekilimizin tespitleriyle alakalı bir
düzeltme yapmak istiyorum. Hemen sayın vekilimin tespitlerinin ardından bir
canlı bağlantıyla öğrenmeye çalıştım, o da şuydu: Verilen 18 TL rakamının doğru
olmadığını söylemek istiyorum. Hemen söyleyeyim: Yerli dana kesim fiyatı 28 TL,
ithal dana 29 TL. Belki o geçen yılların rakamı olabilir, bunu da buradan
düzeltmek istiyorum.
(Mikrofon
otomatik cihaz tarafından kapatıldı) 
AHMET SELİM
YURDAKUL (Antalya) – Kaç lira o? Et kaç lira?
EBUBEKİR
GİZLİGİDER (Devamla) – İzahına çalıştığım sebeplerle önergenin reddini talep
ediyor, hepinizi saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederim Sayın Gizligider.
MİZGİN IRGAT
(Bitlis) – Sayın Başkan, ben de kendi adıma söz istiyorum.
EROL DORA
(Mardin) – Sayın Başkan…
BAŞKAN – Buyurun
Sayın Dora.
EROL DORA
(Mardin) – Sayın hatip partimize sataşmada bulunmuştur, sataşmadan dolayı söz
istiyorum.
BAŞKAN – Grup
adına yetkili misiniz?
EROL DORA (Mardin)
– Filiz Hanım beni yetkilendirdi.
MUHARREM VARLI
(Adana) – Kimden aldın sen o rakamları?
BAŞKAN – Sayın
Varlı…
Gerekçenizi
alacağım.
Evet, sizi
dinliyorum Sayın Dora.
EROL DORA
(Mardin) – Grubumuza atfen sataşmada bulundu, ona istinaden cevap vereceğim
efendim.
BAŞKAN
– Peki, buyurun iki dakika.
VIII.- SATAŞMALARA İLİŞKİN KONUŞMALAR
1.- Mardin Milletvekili Erol Dora’nın,
Nevşehir Milletvekili Ebubekir Gizligider’in HDP grup önerisi üzerinde yaptığı
konuşması sırasında Halkların Demokratik Partisine sataşması nedeniyle
konuşması
EROL
DORA (Mardin) – Teşekkür ediyorum.
Sayın
Başkan, değerli milletvekilleri; öncelikle hepinizi saygıyla selamlıyorum.
Tabii,
burada, 15 Temmuz darbe girişiminden sonra yayınlanmış bulunan kanun hükmünde
kararnamelerin ve bu sürecin Türkiye'nin toplumsal yapısında, ekonomisinde
yaratmış olduğu olumsuzluklarla ilgili bir önergemiz indirildi ve bu anlamda da
bir komisyon kurulması amacıyla hatibimiz kendi düşüncelerini belirtmiş
bulunmaktadır. Ancak AKP’li hatip arkadaş tamamen konuyu mecrasından saptırarak
partimize sataşmış bulunmaktadır. Bir kere, bütün siyasi partilerin bütün
milletvekilleri, Türkiye’de milletvekili olan herkes bu ülkede 80 milyonu
temsil etmektedir. Bizim asli görevimiz, özellikle Türkiye'nin kutuplaşmış olduğu
böyle bir süreçte bir an önce Türkiye’de şiddetin bitmesi ve bu ülkede huzurun,
mutluluğun ve refahın gelmesi için herkesin görev ve sorumluluk üstlenmesi
gerektiğine inanıyorum. Buradan birbirimize sataşarak herhangi bir kazanım
sağlayamayacağımızı, toplumumuza da bir kazanım sağlamayacağımızı bir kez daha
vurgulamak istiyorum. Biz, Halkların Demokratik Partisi olarak demokratik
siyaseti önceleyen bir partiyiz ve hem partiler olarak hem de bireyler olarak
herkesin şiddete karşı olması noktasında kimsenin bir şüphesinin olmaması
gerektiğine inanıyoruz. Hepimiz şiddete karşı olma noktasında özellikle bir öz
güven içerisinde bu düşüncelerimizi belirtmeliyiz. Bir an önce bu olağanüstü
durumun kaldırılarak bir bakıma şiddetin durmasıyla Türkiye’de demokratik,
barış ve müzakere sürecinin başlaması noktasında tekrar dileğimi, umudumu
yeniliyor, hepinizi saygıyla selamlıyorum.
BAŞKAN –
Teşekkür ederim.
Sayın
Irgat’ın bir söz talebi var, onu dinleyeyim. 
Buyurun
sizin talebiniz nedir? 
MİZGİN
IRGAT (Bitlis) – Sayın hatip benim konuşmamda geçen yoruma ilişkin direkt
sataştı, söz istiyorum. 
BAŞKAN
– Grubunuzla ilgili bir sataşmada bulundu. 
MİZGİN
IRGAT (Bitlis) – Hayır, benim şahsım ve konuşmamla alakalı. 
BAŞKAN
- Sizin şahsınızla ilgili bir şey söylemedi. 
MİZGİN
IRGAT (Bitlis) – Konuşmama ilişkin söylediği için ben de bununla...
BAŞKAN
– Peki, buyurun iki dakika.
2.- Bitlis Milletvekili Mizgin Irgat’ın, Nevşehir
Milletvekili Ebubekir Gizligider’in HDP grup önerisi üzerinde yaptığı konuşması
sırasında şahsına sataşması nedeniyle konuşması
MİZGİN
IRGAT (Bitlis) – Sayın Başkan, değerli milletvekilleri; gerçekten hatibi
dinlerken sanki ben başka bir ülkede yaşadığı hissine kapıldım. Yani bu kadar
ihraç edilmiş, eşlerin, karı koca beraber çalışan her iki eşin ihraç edildiği,
evine ekmek götüremeyen bu kadar insan dururken OHAL’in ekonomiye etkisinin
hiçbir şekilde olmadığını iddia etmek, bilemiyorum, bunu kamuoyunun, Meclisin
takdirine bırakıyorum. 
Benim
konuşmamda geçen mevsimlik işçilerin, Kürt, Türk... Biz bu tartışmaları artık
bırakalım. Tarihsel bir gerçeklik var, bu tarihsel gerçeklik içerisinde hâlâ
etnik vurguyu inkâr temelinde burada konuşma yapmak bence tarihin, çağın,
gerçekliğin inkârı anlamına gelmektedir ve bu, hiç kimseye hiçbir şekilde bir
şey kazandırmaz. 
Darbeler
mekaniğine ilişkin en büyük uyarıyı bizim partimiz yapmıştır. Hem eş genel
başkanımız hem bazı konuşmacılarımız, Türkiye’deki demokratik sürecin
işletilmemesi sonucunda darbelerin devreye girebileceği ve bu konuda hepimizin
hep birlikte kaybedeceğine ilişkin uyarıda bulunmuştur. Demokratik temelde bir
çözümün esas alınmadığı bir ülkede, hukuka aykırılığın işletildiği bir ülkede
her zaman darbelerin olma olasılığı vardır, dolayısıyla da bunu önlemenin yolu
OHAL ilan etmek ve kendine ilişkin bir darbeyi yeniden üreterek yapmak
değildir. Darbelere karşı bu şekilde mücadele edilemez, dolayısıyla OHAL’in hem
ekonomiye hem kişisel hak ve özgürlüklere, yaşamın her alanına, tarıma, her
şeye ilişkin sonuçları acı verici bir şekilde, hukuka aykırı bir şekilde hâlâ
devam etmektedir. Halkımız OHAL’in mağduriyetini yaşamaktadır. Bu
mağduriyetleri gidermenin temel ve yegâne yolu bunu Meclis araştırmalarıyla
araştırmak ve konunun üzerine tarihsel gerçekliğiyle gitmektir. Biz burada var
olan gerçekleri dile getirmekle ve bu sorumluluğumuzu layıkıyla yerine
getirmekle sorumluyuz. 
Teşekkür ederim.

BAŞKAN –
Teşekkür ederim Sayın Irgat. 
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili İstanbul
Milletvekili Filiz Kerestecioğlu Demir tarafından, ekonomik yaşamı derinden
etkileyen uygulamaların tüm boyutlarıyla değerlendirilmesi amacıyla 18/7/2017
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 18 Temmuz 2017 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN -
Halkların Demokratik Partisi grup önerisini oylarınıza sunacağım…
III.- YOKLAMA
(CHP
sıralarından bir grup milletvekili ayağa kalktı)
ENGİN ALTAY
(İstanbul) – Sayın Başkan, Halkların Demokratik Partisinin verdiği grup
önerisinin oylamasından önce bir yoklama talebimiz vardır.
BAŞKAN – Bir
yoklama talebi var. 
Sayın Altay,
Sayın Emre, Sayın Gürer, Sayın Bayraktutan, Sayın Türkmen, Sayın Engin, Sayın
Tanal, Sayın Adıgüzel, Sayın Arslan, Sayın Çamak, Sayın Tümer, Sayın
Bektaşoğlu, Sayın Sarıbal, Sayın Şeker, Sayın Demir, Sayın Özcan, Sayın Kara,
Sayın Yüksel, Sayın Göker, Sayın Tarhan, Sayın Erdem.
Yoklama için üç
dakika süre veriyorum ve süreyi başlatıyorum 
(Elektronik
cihazla yoklamaya başlandı)
TANJU ÖZCAN
(Bolu) – Kaç dakika vereceksiniz ara Sayın Başkan?
BAŞKAN – Sayın
Özcan, sizi yanıma davet ediyorum. Birlikte idare edelim mi?
SÜREYYA SADİ
BİLGİÇ (Isparta) – Bir tek gün beni davet etmediniz Sayın Başkan, beni hiç
davet etmediniz.
BAŞKAN – Ama
Sayın Özcan çok aktif, her şeyi yakından takip ediyor, soruyor, müdahale
ediyor.
SÜREYYA SADİ
BİLGİÇ (Isparta) – “Pasif” dediniz ve sataştınız yani.
(Elektronik
cihazla yoklamaya devam edildi)
BAŞKAN –
Toplantı yeter sayısı yoktur.
Birleşime yirmi
dakika ara veriyorum. 
Kapanma Saati: 16.54
İKİNCİ OTURUM
Açılma Saati: 17.16
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Ömer SERDAR (Elâzığ), Fatma KAPLAN HÜRRİYET (Kocaeli) 
-----0-----
BAŞKAN
– Türkiye Büyük Millet Meclisinin 113’üncü Birleşiminin İkinci Oturumunu
açıyorum.
III.- YOKLAMA
BAŞKAN –
Halkların Demokratik Partisi grup önerisinin oylamasından önce istem üzerine
yapılan yoklamada toplantı yeter sayısı bulunamamıştı.
Şimdi yoklama
işlemini tekrarlayacağım.
Yoklama için beş
dakika süre veriyorum ve süreyi başlatıyorum.
(Elektronik
cihazla yoklama yapıldı) 
BAŞKAN - Sayın
milletvekilleri, toplantı yeter sayısı vardır.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili İstanbul
Milletvekili Filiz Kerestecioğlu Demir tarafından, ekonomik yaşamı derinden
etkileyen uygulamaların tüm boyutlarıyla değerlendirilmesi amacıyla 18/7/2017
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 18 Temmuz 2017 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN –
Halkların Demokratik Partisi grup önerisini oylarınıza sunuyorum: Kabul
edenler… Kabul etmeyenler… Grup önerisi kabul edilmemiştir.
Şimdi,
Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisini görüşeceğiz. Öneriyi okutup işleme alacağım ve oylarınıza
sunacağım.
2.- CHP Grubunun, Artvin Milletvekili Uğur Bayraktutan
ve arkadaşları tarafından, Artvin Cerattepe ihalesine fesat karıştırıldığı ve
Artvin halkının açmış olduğu davalara siyasi iktidarın müdahale edip adaletsiz
karar verildiği iddialarının araştırılması amacıyla 17/7/2017 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 18 Temmuz 2017 Salı günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi
18/7/2017
Türkiye Büyük Millet Meclisi Başkanlığına
Danışma Kurulu
18/7/2017 Salı günü (bugün) toplanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Engin
Altay
 İstanbul

 Grup
Başkan Vekili
Öneri:
Artvin
Milletvekili Uğur Bayraktutan ve arkadaşları tarafından, Artvin Cerattepe
ihalesine fesat karıştırıldığı ve Artvin halkının açmış olduğu davalara siyasi
iktidarın müdahale edip adaletsiz karar verildiği iddialarının araştırılması
amacıyla 17/07/2017 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin (1304 sıra no.lu) Genel Kurulun
bilgisine sunulmak üzere bekleyen diğer önergelerin önüne alınarak 18/07/2017
Salı günlü birleşimde sunuşlarda okunması ve görüşmelerinin aynı tarihli
birleşimde yapılması önerilmiştir.
BAŞKAN –
Cumhuriyet Halk Partisi grup önerisinin lehinde ilk olarak Artvin Milletvekili
Sayın Uğur Bayraktutan konuşacaklar. 
Buyurun Sayın
Bayraktutan. (CHP sıralarından alkışlar)
UĞUR BAYRAKTUTAN
(Artvin) – Teşekkür ediyorum Sayın Başkanım.
Sayın Başkan,
değerli milletvekilleri; yüce heyetinizi saygıyla selamlıyorum.
Değerli
arkadaşlarım, dün de burada yine gündem dışı bir konuşma yapmıştım. Cerattepe
Artvin’in bitmeyen bir yılan hikayesi. Yirmi beş yıldır süren bir çevre
mücadelesi var. Yirmi beş yıldır Artvinliler kendi tepelerinde bir maden
cinayetine karşı, çıkartılmak istenen bir maden cinayetine karşı dik durmaya
çalışıyorlar ve bir hukuksal mücadele, bir çevre mücadelesi yürütmeye
çalışıyorlar değerli arkadaşlarım ve bu yirmi beş yılda gerek Rize gerek
Erzurum İdare Mahkemesinin vermiş olduğu kararlar Danıştaydan geçerek onandı ve
verilen kararlarda maddi anlamda kesin hüküm teşkil eden şöyle bir karar ortaya
çıktı, denildi ki: “Eğer burada bir madencilik faaliyeti yapılırsa ya ‘Artvin’
ya ‘maden’ demek zorundasınız, bir tercih yapmak zorundasınız.”
Artvin,
Türkiye’de herhangi bir şehre benzemeyen bir şehir. Türkiye’de bütün kentler
birbirine benzer, Artvin sadece kendine benzeyen bir kent. Neden? Çünkü yüzde
60, yüzde 70 eğimi olan bir kentte yaşıyoruz değerli arkadaşlarım. Şimdi siz bu
kentin üzerinde bir madencilik faaliyeti yapmaya çalışıyorsunuz, bu kenti bir
anlamda yok etmeye çalışıyorsunuz. O nedenle, Artvinliler kendilerini yok etmek
isteyen, yaşam alanlarını ortadan kaldırmaya çalışan bir madencilik faaliyetine
karşı direnmeye çalışıyorlar; yirmi beş yıldır onurlarıyla, şerefleriyle,
haysiyetleriyle büyük bir mücadele veriyorlar. Bu mücadeleyi veriyorken siyasi
kimliklerini kenara bıraktılar, siyasal düşüncelerini buzdolaplarına koydular,
Artvin kimliklerini ön plana çıkardılar; çocuklarımıza gelecekte güzel bir
dünya, güzel bir çevre bırakabilmek için onurlu ve haysiyetli bir mücadeleyi
yerine getirdiler. 
Değerli
arkadaşlarım, 2012 yılına kadar bu mücadele onurlu bir şekilde devam etti. 2012
yılında, ne yazık ki Hükûmetiniz tarafından yapılan hilkat garibesi bir ihale
sözleşmesiyle, paket ihaleyle, bildiğiniz bir yandaş firmaya paket olarak
teslim edildi. Değerli arkadaşlarım, burada ben belki otuz kere konuşma yaptım.
Eğer buna ilişkin ciddi anlamda bu ihalenin şartnamesine ilişkin bir Meclis
araştırması önergesi bu Parlamentoda kabul edilmiş olsaydı da bir ihalede nasıl
yolsuzluk yapıldığını, nasıl hırsızlık yapıldığını görseydiniz siyasal
kimliklerinizi kenara koyarak bu hırsızlığı gördüğünüz zaman sizlerin de
tüylerinin ürpereceğine inanıyordum. (CHP sıralarından alkışlar) Ama, ne yazık
ki yapmış olduğumuz bütün bu mücadeleler, konuşmuş olduğumuz bütün bu söylemler
bir duvara karşı konuşmanın ötesine geçemedi değerli arkadaşlarım. 
Şimdi, hemen
arkasından daha önce, daha yakın zamanda 2013 yılında davaları kazanmış
olmamıza rağmen, Rize İdare Mahkemesinin bu kararlarında bilirkişiler “Ya
Artvin ya maden.” demesine rağmen, maden çıkarılmamasına ilişkin tespitlerine
rağmen ve bu karar Danıştayın 14. Dairesinden geçmiş olmasına rağmen, yeni bir
hukuki durum ortaya çıkardılar değerli arkadaşlarım. Bakın, Danıştayın kararı
burada, 24 sayfa, 24 sayfa karar var; 750 kişi tarafından açılan Türkiye’nin en
büyük çevre davası. Bu kararın 19 sayfasında sadece davacıların ismi var.
Kararı ayrıntılarıyla inceledim değerli arkadaşlarım -yirmi beş yıla yakın
avukatlık yaptım- kararın sadece bir paragrafında –bakın, dikkat edin, burada
her partiden hukukçu olan arkadaşlarım var- sadece 2 kelimeyle geçiyor, diyor
ki, aynen şöyle, hiçbir şey yok bu kararda: “2577 sayılı İdari Yargılama Usulü
Kanunu’nun 49/1 fıkrasında sayılan bozma nedenlerinden hiçbiri yoktur.” diyor,
başka hiçbir şey yok değerli arkadaşlarım. Bu kararı veren kim? Hep söylüyoruz
Danıştay 14. Dairesi; yok öyle bir şey arkadaşlar, Danıştay 14. Dairesi bir
tüzelkişiliği ifade ediyor, kararı verenlerin adlarını sayayım, bu kahramanlar
kendilerini bilsinler: Daire Başkanı Levent Artuk; üyeler Ahmet Arslan, Osman
Tural, Nedret Engin, Mahmut Ballı. Bu karar yaşadıkları müddetçe yafta gibi
boyunlarına yapışacaktır değerli arkadaşlarım. 
Danıştaya siyasi
bir müdahale olmuştur, bakın bunu açıkça ifade ediyorum, Danıştaya bir siyasi
müdahale olmuştur. Neden diyorsunuz, neden müdahale olmuştur? Bakın, bu mektup
bana 2016 yılında bir cezaevinden yazıldı, iadeli taahhütlü geldi değerli
arkadaşlarım. Bu mektubu, Rize İdare Mahkemesinde daha önce lehimize karar
veren ve şimdi -FETÖ soruşturması da olabilir, neden olduğunu bilmiyorum-
tutuklanan hâkimlerden bir tanesi yazdı, bana “Sayın milletvekilim, Rize’deki
duruşmada çıktın ‘Sadece Berlin’de hâkimler yok, Rize’de de hâkimler var.’
demiştin. Bak, biz Rize’deki hâkimlerden biriyiz, bize siyasi baskı yaptılar.
İnanılmaz baskılarla karşı karşıya kaldık; onurumuzla, şerefimizle,
haysiyetimizle dimdik durduk, o baskılara direndik; bugün cezaevindeyiz.” dedi.
Arkadaşlar, güç çok büyük bir güç; bu güçle baş etmek var ya, olağanüstü bir
şey. 
Bakın, Artvin’de
şu anda devlet yok, çok açık ifade ediyorum, devletin valisini filan kenara
koyuyorum. Artvin’de devleti teslim almış bir iş adamı var değerli
arkadaşlarım; kolluk da onun emrinde, her şey onun emrinde. Şu anda Artvin’de… 
Bakın, siz,
Sayın Cumhurbaşkanıyla alakalı kıyamet kopartıyorsunuz, haklısınız da.
“Almanya’da Hamburg’ta G20 Zirvesi’nde neden konuşma yapamadı?” diyorsunuz;
haklısınız, tamam, bir şey demiyoruz. Değerli arkadaşlarım, Misakımillî sınırları
içerisinde Artvin’de miting yapmak yasak, konuşmak yasak. Birer aylık
periyotlar hâlinde Artvin Valisi -ona da bir şey demiyorum, o da sonuç olarak
bir bürokrat, siyasi iradenin emrinde- bir emir veriyor, diyor ki: “Artvin’de
Cerattepe’yle alakalı herhangi bir düzenleme yapamazsın.” Artvin Türkiye’nin en
huzurlu illerinden bir tanesi; terör yok, terörle alakalı bir problem yok,
anarşi yok. Peki, ben size soruyorum: Artvin’de buna ilişkin niye düzenleme
yapılır, niye mitinglerle alakalı yasak koyulur, niye toplantı ve gösteri
yürüyüşleriyle alakalı düzenlemelerde bulunulur? Neden arkadaşlar? Çünkü bir iş
adamı öyle istiyor değerli arkadaşlarım, bir iş adamı öyle istiyor. Diyor ki:
“Ben altını çıkartacağım. Oradan gerekli… Kent ne olursa olsun.” 
Değerli
arkadaşlarım, bakın, bizim kentimiz küçük bir kent. Artvin belki coğrafyanın en
öbür tarafında -ben Artvin’i burada çok konuşuyorum, Türkiye’ye
ezberlettirdiğimi biliyorum- ama o küçük kent bize bir şey öğretti değerli
arkadaşlarım: O küçük kent yeri gelince kırılmayı ama eğilmemeyi öğretti; o
kent bize doğru olmayı öğretti; o kent bize onurlu olmayı, şerefli olmayı,
haysiyetli olmayı öğretti; o kent bize o memleketin koşulları ne olursa olsun
satmamayı öğretti değerli arkadaşlarım. (CHP sıralarından alkışlar) O memleketi
satamayız, o nedenle kalkıp da -bir kere daha söylüyorum- bir iş adamının
ihtiraslarına bir kenti kurban edemeyiz değerli arkadaşlarım. 
Bakın, bu konuda
Başbakana bu ihale yolsuzluğunu anlatabilmek için 30 Kasım 2016’da Sayın
Başbakandan randevu talebinde bulundum. Artvinliler olarak, Sayın Ahmet
Davutoğlu Başbakanken -sayın milletvekilimiz de biraz sonra konuşacak- hep
beraber gittik; Artvin heyeti olarak anlatmaya çalıştık, “Bakın, buradaki
yolsuzluk çok büyük. Bu, sadece bir iş adamının ihtirası değil, bunun bir
siyasi ayağı var.” Hani “FETÖ’nün siyasi ayağı var.” diyoruz ya. “Bakın, bu
ihalede bir siyasi ayak var ve çok büyük bu siyasi ayak. Bakın, bunu başka
boyuta taşıyorlar.” dedik. Bunu Başbakana birinci elden anlatmaya çalıştım.
Buradan Başbakanı sizin gruba şikâyet ediyorum. Dokuz aydır Başbakandan randevu
alamıyorum bir ilin milletvekili olarak, Artvin’in milletvekili olarak. Benim
Başbakanla ne işim olur, borç para istemek için Başbakandan randevu
istemiyorum, Artvin’in derdini anlatmak için Başbakandan randevu istiyorum.
Baktım altından kalkamıyorum kendisine sözlü sorular, yazılı sorular sordum
“Bana ne zaman randevu vereceksiniz?” diye. 
Buradan
sesleniyorum: Sayın Başbakan, bana ne zaman randevu vereceksiniz? Bakın, Artvin
olaylara gebe. 
Bakın, bu
mahkeme kararını kabul etmiyoruz. Bakın, bu, Danıştay kararının son sayfası.
Danıştay kararıyla alakalı burada hiç… Bu kararı yırtıp atıyorum, bu kararı
kabul etmiyoruz değerli arkadaşlarım altında yirmi tane de imza olsa. (CHP sıralarından
alkışlar) Bu karar hukuki karar değildir, bu karar yasaya uygun değildir, bu
karar paket karardır arkadaşlar, paket karar. Bu karar kimi bağlar biliyor
musunuz? İhaleyi yapan şirketin başındaki adamı bağlar…
TANJU ÖZCAN
(Bolu) – Kimdi o adam?
UĞUR BAYRAKTUTAN
(Devamla) – …Artvin Valisini bağlar, tarafları bağlar. Beni bağlamıyor
Artvin’in milletvekili olarak, bu kararı tanımıyorum.
Bakın, ben
inşaat mühendisi değilim, mimar değilim, kimse yanlış anlamasın ama ben
hukukçuyum, kararın ne olduğunu biliyorum değerli arkadaşlarım. Paket ihaledir,
size bunu anlatmaya çalışıyorum. Hep diyorsunuz ya: “Vicdan, hukuk, hak,
adalet.” Onun için 500 kilometre yürüdük. İşte, burada adaletle alakalı ciddi
anlamda bir problem var değerli arkadaşlarım. 
MAHMUT TANAL
(İstanbul) – Artvin’e adalet istiyoruz.
UĞUR BAYRAKTUTAN
(Devamla) - Cerattepe’de sıkıntılar var. Cerattepe’de yasaklar koyarak, birer
ay, birer ay bunları öteleyerek bunları engellemeniz mümkün değil değerli
arkadaşlarım. Artvin halkının bir iradesi var. Ora bizim yaşam alanlarımız; biz
orada yaşadık, orada doğduk, bir yere gideceğimiz de yok. Yarın emrihak vaki
olduğu zaman gene gideceğimiz yer, cenazelerimizin gideceği yer Artvin. Bakın,
bugün Artvin’de o mücadeleyi veren bir büyüğümüzü toprağa verdik. İnsanlar
Cerattepe’ye bakıyorlar, düz bir yer değil değerli arkadaşlarım. Yarın bir gün
bir felaket olduğu zaman, Artvin’de onlarca, yüzlerce, binlerce insan… Allah
göstermesin, bir felaket olduğu zaman benim bu konuşmamı televizyonlarda
birinci olarak yayınlayıp “Zamanında Uğur Baykaktutan bunları dedi.” diye
hayıflanacak mıyız değerli arkadaşlarım? Yeri geldiği zaman doğruyu yapmak
zorundayız. 
Bakın, ihaleden
bu tarafa doğru, mahkeme kararlarından bu tarafa doğru ciddi anlamda bir
yolsuzluk var, hırsızlık var; açıkça söylüyorum. (CHP sıralarından alkışlar)
Kim yolsuzluk yapmışsa, kim hırsızlık yapmışsa, kim bu mahkemeye müdahale
etmişse, kim Rize hâkimlerini telefonla aramışsa, kim Danıştayda gidip o
hâkimlerle oturup kalkmışsa, onlara siyasi müdahalede bulunmuşsa onun Allah
belasını versin diyorum değerli arkadaşlarım, başka herhangi bir şey
söylemiyorum. (CHP sıralarından alkışlar) 
BAŞKAN – Beddua
etmeyin Sayın Bayraktutan.
UĞUR BAYRAKTUTAN
(Devamla) – Bunu kabul etmemiz mümkün değil değerli arkadaşlarım. O nedenle
sözlerimi bitirirken şunu bir kere daha ifade etmek istiyorum değerli
arkadaşlarım, Cerattepe beni iyi dinlesin: Cerattepe bizim onurumuz, namusumuz,
şerefimiz. Eğer biz Cerattepe’yi bu işgalcilere terk edersek suyu cenazemizi
yıkasın, ağaçları tabutumuz olsun, toprağı mezarımız olsun; dilimiz lal olsun,
gözümüz kör olsun. Cerattepe’yi yağmacılara teslim etmeyeceğiz.
Hepinizi
saygıyla sevgiyle selamlıyorum. (CHP sıralarından alkışlar) 
BAŞKAN –
Teşekkür ederim Sayın Bayraktutan.
Cumhuriyet Halk
Partisi grup önerisinin aleyhinde ilk olarak Samsun Milletvekili Sayın Erhan
Usta konuşacaklar. 
Buyurun Sayın
Usta.
ERHAN USTA
(Samsun) – Teşekkür ederim.
Sayın Başkan,
değerli milletvekilleri; Genel Kurulu saygıyla selamlarım. Bu Cerattepe’yle
ilgili araştırma önergesi konusunda söz aldım. Şimdi, tabii, bu konu orada,
bölgede, özellikle Artvin’imizde çok ciddi bir hassasiyetin oluştuğu bir konu,
vatandaş hassasiyeti var. Hukuken de meseleye baktığımızda esas itibarıyla yani
bunları görünce Türkiye’de hukuka insanın güveni azalıyor çünkü daha önceden
verilmiş mahkeme kararları var, ÇED raporları iptal ediliyor. Ama sonrasında
ben şöyledir veya böyledir demek istemiyorum ancak konuyu çok fazla bilmeseniz
bile yani çıplak gözle bakıldığında bile insanı endişeye sevk ediyor. Ama daha
sonra da hukukun patır patır bir başka yöne doğru kaydığını görüyoruz. Şimdi,
hani olaya baktığımızda bunun Artvin’e veya ülkemize nasıl bir faydası
olacaktır veya ne tür maliyetleri olacaktır? Bir şeyin elbette faydası vardır, bir
de maliyeti vardır. Zaten etki değerlendirme analizleri de bu çerçevede
yapılır. Şimdi, tabii, Artvin ilimiz ekolojik turizm potansiyeli yüksek olan
bir il. Madencilik faaliyeti tabii ki yani tabiatı bir defa ciddi ölçüde
etkiliyor, oraya gelecek turistleri ciddi ölçüde etkiliyor; orada yaşayanların
sağlığını ciddi ölçüde etkileyen bir şey bu yapılacak madencilik faaliyeti.
Dolayısıyla, bu şekilde baktığımızda, aslında, ilimizin belki de en fazla öne
çıkan, ekonomik olarak en fazla öne çıkan bu potansiyeline darbe vuracak, onu
olumsuz yönde etkileyecek bir yanı var bu işin, bir defa bunu bir tespit etmek
gerekiyor. 
Şimdi, diğer
taraftan baktığımızda, hadi, tamam, buraya darbe vuracak ama bu yapılan yatırım
bu ile çok ciddi bir katkı sağlayabilir, sürdürülebilir bir katkısı vardır, ha
o zaman dersiniz ki “Tamam, böyle bir maliyeti var ama şöyle de bir kazancı
olacaktır.” Öyle baktığımızda, yapılan raporlara, yaptığımız araştırmalar
çerçevesinde baktığımızda, sekiz yıllık bir iktisadi faaliyet olduğu söyleniliyor
bu yapılacak faaliyetin. Yani, sürdürülebilir bir şey değil. Yani orada tabiata
ciddi ölçüde bir etki edeceksiniz, olumsuz tesirleri olacak, uzun dönem olumsuz
tesirleri olacak ancak doğacak fayda, öyle çok sürdürülebilir, uzun dönem bir
fayda olarak görünmüyor. Şimdi, tabii, böyle olunca da ne olacak, buradan işte
sağlığı etkilenen veya işte değişik şekillerde turizm potansiyelinin olumsuza
dönmesi nedeniyle göçler olacaktır. Zaten Karadeniz’in en büyük sorunudur göç,
burada da göçü tetikleyici bir yanının olacağını düşünüyorum işin doğrusu.
Tamamen tarafsız bir gözle meseleye bakmaya çalışıyorum. 
Bu çerçevede
baktığımızda, tabii, bir de ihaleyi alan firmaya baktığımızda, Türkiye’de
nereye çıksak karşımıza çıkan bir firma, o da insanı ayrıca bir endişeye sevk
ediyor, onu da söylemek lazım. Bu çerçevede baktığımızda, en azından böyle bir
araştırmanın Meclis tarafından yapılmasının ben faydalı olacağına inanıyorum.
Meclis, belki yapılan araştırma çerçevesinde Artvin’imiz için en faydalı
sonucun ne olacağı konusunda bir karar verebilir diye düşünüyorum.
Şimdi, bu konuyu
burada kapatarak, az önce diğer grup önerisi konuşulurken Sayın Gizligider yine
2001’le ilgili bir kısım değerlendirmelerde bulundu, ben ona ilişkin bazı
değerlendirmeler yapmak istiyorum.
Bir defa, adil
olmamız lazım. Yani, bu kürsüye çıkan herkes, tabii toplumun her tarafında
herkesin adil olması lazım da şuraya çıktığımızda yaptığımız değerlendirmeler
konusunda adil olmamız gerektiğini düşünüyorum. Bundan şunu kastediyorum:
Bugünkü şartları, ekonomik durumu, başka şeyleri bir kısım meselelerle
savunabilirsiniz, anlatabilirsiniz. Yani, aslında çok da gerekmediği bir
şekilde bugünü savunmak isterken sürekli bir 2001’e gitmiştir ve 2001’le ilgili
olarak da arkadaşlar, yani çok da doğru olmayan, hatta bazıları hiçbir şekilde
kabul edilemeyecek değerlendirmelerde bulunmuştur. 2001 krizinde yani o dönem
-o dönemde biliyorsunuz Milliyetçi Hareket Partisi koalisyonun ortağı, ikinci
büyük ortağı- 1999 yılında, bir defa, Türkiye “asrın depremi” dediğimiz bir
deprem yaşamış, 1990’lı yılların ekonomisinin getirdiği sorunlar var. Burada
yani bazı yönleriyle hakikaten iyi, olumlu şeyler yapmıştır ama Erbakan
Hükûmetini de aslında bir anmak gerekiyor. Erbakan Hükûmeti kendi döneminde
kamu maliyesinde, havuz sisteminde falan bir kısım şeyleri düzeltmiştir ancak
kendisinden sonra gelecek hükûmetlere önemli ölçüde yük bırakarak gitmiştir.
Bakın, ben bu analizin burada yapıldığını hiç duymadım. Ben bu tür polemiklere
girmemek için bunları söylemiyordum ancak Erbakan Hükümetini bu yönde
değerlendirmek lazım. Onların da getirdiği yükle Türkiye’de üzerine bir de
deprem, 1999’da tıkanmış bir Türkiye ekonomisini devralıyor o günkü Hükûmet;
hemen programlar başlatılıyor. Bakın, hani diyorlar ya “57’nci Hükûmet bankaları
batırdı.” falan şeklinde bir şeyler. Ya, Hükûmet geliyor, bir ay sonra, bir
buçuk ay sonra Bankacılık Yasası çıkarıyor. Ya, o gelen Hükûmet batırmış
olabilir mi bankaları? Çünkü, her şeyi kucağında buluyor, her şey perişan
memlekette. Bankacılık Yasası… Depremden bir hafta sonra, o Hükûmete hakikaten
Türkiye büyük haksızlık yapıyor, yani çok takdirle anmak lazım, hiçbir şekilde
politik davranmıyor ve depremden bir hafta sonra Sosyal Güvenlik Yasası gibi o
büyük reformu yapıyor. O güne kadar neydi? 40 yaşında erkekler, 38 yaşında
kadınlar bu ülkede emekli oluyordu. Onların hepsinin önüne geçiliyor ve hiç
politik davranılmıyor. Reform süreci devam ediyor, bakın, üç yıl boyunca reform
süreci devam ediyor; kamu maliyesiyle ilgili ciddi reformlar, bugün kamu
maliyesinin sağlamlığını o reformlara borçluyuz. Kara delikler dediğimiz fon
sisteminin tasfiyesi, döner sermaye sistemine çekidüzen verilmesi, -bütçe falan
diye bir şey yoktu, her şey paramparçaydı- bütçenin birleştirilmesi meselesi,
hepsi o Hükûmet döneminde yapılıyor. 97 tane kararname iptal ediliyor; KİT
sistemini allak bullak eden, bir sürü görev zararı yükleyen 97 tane kararname o
Hükûmet döneminde iptal ediliyor yani bu şekilde kamu maliyesine ciddi bir
çekidüzen veriliyor. Sosyal güvenlik sistemini söyledik, bankacılık sistemi,
diğer taraftan regülatör kuruluşların kurulması yani piyasaların
serbestleştirilmesi. Hani buna ideolojik olarak itiraz edenler de olabilir ama
o Hükûmetin tercihi o yönde olmuştur. Daha sonra mesela Merkez Bankası bağımsızlığı…
Bugün çok övündüğümüz Merkez Bankası bağımsızlığı o dönemde yapılıyor.
Finansman Kanunu, borçlanmaya çekidüzen verilmesi. Bakın, yani bir Ziraat
Bankasını pamuk destekleme primleri batırmıştı. Sonra, kamu bankalarına sermaye
yüklenmesi, enjekte edilmesi… Bugün kamu bankaları -her ne kadar- şu anda kötü
olmuş durumda, bakın bunu burada söyleyeyim: Vakıfbank, Ziraat Bankası ve
Halkbank kredi veremiyor arkadaşlar ama geçmiş on yıldaki olumlu performansını
da o dönemde yapılan sermaye katkılarına, sermayenin desteklenmesine bağlıydı.
Şimdi, bunların hiçbirisini konuşmadan yok efendim 2001 krizi olmuş da faiz
7.500’e çıkmış. Ya, Allah’tan kork, faiz 7.500’de bir gece bile kalmadı.
7.500’den bir tane işlem gösterin bana. Para alan veren olmadığı için zaten faiz
oraya çıktı. Şimdi, yani bir kaza olmuş, araba devrilmiş, yani onunla ilgili
şey… Zaten araba devrilmiş. Hiç kimse de şunu söylemesin bir defa: 2001
ekonomik krizi baktığımızda bir iktisadi kriz değil başlangıç itibarıyla, bir
yönetim krizi. Yani Cumhurbaşkanı-Başbakan arasında bir kriz var, bir ekonomik
program uygulanıyor, programda bir kısım aksayan yönler var, çok teknik olduğu
için şimdi onların detaylarına girmeyeceğim, ondan dolayı o yönetim krizinin
ekonomiye etkisi ve bugünkü gibi de tabii o günkü iktidarın böyle bir havuz
medyasının olmaması dolayısıyla algıyı yönetememesi dolayısıyla bu işi de
fırsata çevirenlerle Türkiye ciddi bir ekonomik krize giriyor. Girdiği kriz de
Türkiye'nin 2009’da girdiği krizden küçülme olarak sadece 1 puan fazladır, öyle
çok abartılacak bir yanı yok, yani o “teğet geçti” dediğimiz 2009’dan sadece 1
puan daha fazla Türkiye ekonomisi daralmıştır 2009’da. Şimdi, gelip gidip
burada bir şeyler söylüyorsunuz.
Bakın, şimdi
-zamanım da bitti- birkaç tane gösterge vereceğim: 2001 krizi oluyor, krize
rağmen Türkiye yeniden programı ısrarla uygulamaya devam ediyor, programı
güçlendiriyor, öyle bir Türkiye ekonomisi devrediyoruz ki ondan sonraki
dönemdeki eğer olumlu performans varsa Türkiye hepsini o günkü yapılan
reformlara borçludur. Ben bu kürsüden Bakanlar Kurulu şurada doluyken iddia
ettim, dedim ki: Bana bir tane yaptığınız iktisadi reform söyleyin 57’nci
Hükûmetten sonra, iki şeyi dışarıda tutun; 5018 sayılı Yasa -o 2003’ün
Aralığında çıktı, onun hazırlıkları da 57’nci Hükûmet döneminde yapıldı,
bürokrat olarak çalıştım, her şeyini biliyorum- bir de Sayıştay Yasası ve
ikisinden de maalesef sarfınazar ediliyor şimdi, sürekli ikisinden geri adım
atılıyor. Bunun haricinde iktisadi alana ilişkin şu Hükûmet yaptığı bir tane reformu
söyleyemez. Nitekim burada ekonomiden sorumlu bakanlar da varken hepsini ben
söyledim ve hiç kimse buna cevap veremedi. 
Şimdi
birkaç tane göstergeyi söyleyip sözlerimizi tamamlamak istiyorum. Bakın, 129…
Diyor ya “Annemin bileziğini sattık.” filan. Vallahi şimdi hiç kimsenin
annesinde bilezik kalmadı, hiç kimsenin yastığının altında dolar, mark kalmadı
ve herkesin neyi var? Bakın, bir illüzyon var. Şimdi olumlu performansları
söyledik. Onlara vaktim olmadığı için çok fazla söyleyemeyeceğim. Şimdi bu dönemde,
AKP hükûmetleri döneminde geçmişten gelen birikimleri insanlar harcadı,
gelecekte kazanacaklarını da harcadı, yani borçlandı. Bu dönemde bunların hepsi
sanki bu dönemin yarattığı bir ekonomik refahmış gibi sunulması nedeniyle bir
illüzyon vardır. Bunu bir defa kabul etmek lazım. Şimdi, zaten bunu bu
rakamlarda görüyorsunuz. 129,6 milyar dolar dış borç alıyorsunuz, bugün birinci
çeyrek itibarıyla 412 milyar dolara çıkmış dış borç. Kabaca 130’dan 412’ye
çıkıyor. Kaç katına çıktığını siz hesap edin. Sürekli Merkez Bankası
rezervleriyle övünülüyor değil mi? Merkez Bankası rezervleri arttı.
(Mikrofon
otomatik cihaz tarafından kapatıldı)
ERHAN
USTA (Devamla) – Bir dakikada toparlıyorum. 
BAŞKAN
– Peki, bir dakika ek süre vereyim size Sayın Usta.
ERHAN
USTA (Devamla) – Teşekkür ederim Sayın Başkan.
Merkez
Bankası rezervi niye tutulur? Kısa vadeli yükümlülüklerinizi karşılamak için
tutulur. O yüzden rezervin artması bir şey ifade etmez. Rezerv karşısında sizin
kısa vadeli yükümlülüğünüzün nereye gittiği önemlidir. Onu karşılıyorsa, onun
üzerindeyse tamam veya işte onun belli bir miktar üzerindeyse. Çek, biraz sonra
vereceğim. 2002 yılında yani AKP hükûmetlerinin devraldığı hükûmet onlara kısa
vadeli borcun 1,7’si kadar rezerv teslim ediliyor. Yani rezervlerimiz o kadar
iyi ki aslında, rakam olarak 28 milyar dolar ancak o kadar iyi ki borca kıyasla
baktığınızda borcumuzun 1,7 katı. Fazlasıyla kısa vadeli borçlarınızı
ödeyebilirsiniz. Yani son bir yılda para giriş-çıkışında bir aksama olsa kısa
vadeli borçlarınızı tıkır tıkır ödeyecek rezerviniz var. Şimdi ne kadar? 1
katı. Bakın, 1,7 kattan 1 katına düşürüyor. Burada bize hiç kimse
“Rezervlerimiz, efendim, 108 milyar dolara çıktı, 110 milyon dolara çıktı.”
lafı söylemesin. Kısa vadeli borcun nereye çıktığını söylesin. Bunun rasyosuna
bakmak lazım. Yani kimsenin karşısında çocuk yok.
Şimdi
3,4 fazla veren, millî gelire oranla fazla veren bir ekonomi devredildi… 
(Mikrofon
otomatik cihaz tarafından kapatıldı) 
ERHAN
USTA (Devamla) – …şu anda 1,2 açık veriyor millî gelire oranla.
Daha fazla rakam
söylemek için zamanımız kalmadı.
Ben Genel Kurulu
saygıyla selamlıyorum. (MHP ve CHP sıralarından alkışlar) 
BAŞKAN –
Teşekkür ederim Sayın Usta.
Cumhuriyet Halk
Partisi grup önerisinin lehinde son olarak İzmir Milletvekili Sayın Ertuğrul
Kürkcü konuşacak.
Buyurun Sayın
Kürkcü.
ERTUĞRUL KÜRKCÜ
(İzmir) – Sayın Başkan, sevgili arkadaşlar; aslında, bu Cerattepe’yle ilgili
araştırma önergesi bakımından elde hiçbir kanıt olmasaydı bile sadece Sayın
Uğur Bayraktutan’ın konuşmasının gerisindeki büyük heyecan, öfke ve haksızlığa
uğramışlık duygusunun kendisi, olan biten hakkında son derece ciddi bir kanıt
oluşturdu ve ben Hükûmet partisi sıralarında oturan arkadaşlarımızın buradan
hakikaten bir şey oluyor diye bir sonuç çıkarmalarını isterdim, beklerdim fakat
bunun bir hayal olduğunu biliyorum, böyle bir şey olmayacak. Bu önerge de tıpkı
önceki önergeler gibi reddedilecek. Cengiz Holding Cerattepe’yi soymaya devam
edecek. Onun gibi, yüzlercesi, binlercesi Türkiye'nin her tarafını eşelemeye,
buldukları her arsaya bir inşaat, buldukları her boş araziye bir maden tesisi
kurmaya devam edecekler ve bu, hep birlikte bu rejim başımıza çökünceye kadar
bu şekilde devam edecek veya bir mucize olacak. Bu mucize için konuşuyoruz,
başka bir şey için değil.
Ortada bir yargı
kararı üzerinden bir Meclis araştırması talebi var. Şimdi, Cumhurbaşkanı
olsaydı derdi ki: “Ya, bizde yargı bağımsız.” Fakat bu karara baktığınız zaman
aslında Türkiye’de nasıl bütün kuvvetlerin sermaye etrafında bir araya
geldiğini çok açık görebiliriz. Hakikaten, bu karara baktığınız zaman Rize’de
bir şeyler olduğunu ve Rize mahkemesinin aslında sermayeyle aynı yerden dünyaya
baktığını, hatta bir şeye bakmasına bile gerek kalmadığını görebiliriz. Şimdi,
demek ki aslında sadece Cerattepe’yle ilgili olarak değil, oradaki Cengiz
Holdingin girişimleriyle ilgili olarak değil, bir bütün olarak bir yapısal
sorunla karşı karşıya olduğumuz için çok daha derin bir araştırmaya ihtiyacımız
var. 
Sevgili
arkadaşlar, bu sadece bizim başımıza gelen bir şey değil. Esasen bütün dünyada,
bu “G20” denilenlerin ilk 5’i dışındakiler ve onların altındaki bütün
ekonomiler “orta gelir tuzağı” denilen yere takılıp kalmışlardır çünkü son
derece hummalı bir iktisadi faaliyet vardır fakat hiçbir değer ürememektedir
çünkü esasen burada yaratıcılığa, inovasyona, piyasadaki gerçek bir rekabete
dayalı bir iktisadi işleyiş değil, yani böyle bir kapitalizm değil, “eş dost
kapitalizmi” dediğimiz bir başka ekonomik ilişki hâkimdir. 
Bu “eş dost
kapitalizmi” dediğimiz şey atipik bir şey değil, esasen yaygın olarak, dediğim
seviyedeki bütün ülkelerde mevcut. Kaldı ki finans kapitalin hâkimiyeti altında
giderek çürümekte olan genel olarak kapitalist dünyaya da bu rengini veriyor.
Eş dost kapitalizmi girişimi, göze alınan riskler sayesinde değil, sermaye
sınıfı ile siyaset sınıfı arasında kurulmuş bağlar sayesinde kazanç sağlamaya
dayalı bir ekonomik ilişki biçimi. Bunu Cengiz Holdingin büyüme sürecine
baktığımızda görebiliriz. Cengiz Holdingi Cengiz Holding yapan her şey, Hükûmet
ihalelerini ya da özelleştirmeleri devralarak, birbiri peşi sıra devralarak,
başka herkesin önü kapatılıp onun önü açılarak sağlanmış olan bir zenginleşme.
Tam da eş dost kapitalizminin iktisadi tanımına uyan bir ilerleme çünkü eş dost
kapitalizmi, esasen devlet gücüyle rekabetin önlenmesi, oluşan tekel ya da
oligopol piyasalarda özellikle kamuya ait maden ruhsatlarının ve inşaat
izinlerinin belli bir gruba dağıtılmasıyla oluşuyor. Bunun, bir sürü kaynak
harcamasına, hummalı bir iktisadi faaliyet yaratmasına rağmen toplum için
hiçbir gerçek değer üretmemesinin en esaslı nedeni, bu iktisadi faaliyetin bir
katma değere sahip olmaması, esasen ticaretten farklı bir iktisadi faaliyet
tipi ortaya çıkartmaması. Bunun sonucunda da bir politik güce, o politik gücün
etrafında derlenip toplanmış olan sermaye gruplarına sonsuz bir zenginlik,
varlık, para sağlanırken bu para giderek artan rantlar biçiminde birbirine
eklemlenen grupların yan yana gelişiyle dar bir zümreyi büyük bir hızla
yükseltirken toplumun geri kalanı için hiçbir imkân yaratmıyor oluşuyla apaçık
toplumun iliklerini eriten, sömüren bir düzen hâlinde yürüyor. 
O yüzden, Cengiz
Holdingin faaliyetleri sadece kendiyle ilgili ve yaptığı işle ilgili değil, bir
bütün olarak Türkiye'de yürüyen iktisadi ve politik düzenin bize bir
tomografisini vermesi bakımından son derece önemli. 
Dolayısıyla,
Artvin’de başlayan isyanın, esasen Türkiye'de her yerde insanların damarlarında
atan isyanın dili olduğunu düşünebiliriz. Bu, Artvin kendi içinde daha tesanüdü
olan, sosyal farklılıklarla çok fazla yarılmamış, hemen hemen herkesin aynı
şeyden aynı şiddetle etkilendiği bir yer olması dolayısıyla böyle büyük bir
itiraz bloku oluşturuyor ama bu, aynı sağlamlıkta, aynı katılıkla olmasa da
Türkiye'nin her yerinde hissettiğimiz bir itirazdır. Esasen, bunun dilimizde
çok fazla karşılığı var. Tüyü bitmedik yetimin hakkı yenerek elde edilen bu
zenginleşme, hiç kimse için mutluluk ve hiç kimse için zenginlik olarak
nitelenmiyor ve kabul edilmiyor, bundan doğan bir iktisadi fayda da yok. 
O nedenle, bu
konuda bir araştırma yapılacak olursa eğer, Türkiye ekonomisinin son yirmi
yılının mutlaka titiz bir biçimde mercek altına alınması lazım. Yanlış
anlaşılmamalı, AKP’nin hükûmet olması öncesindeki dönem bundan daha berrak,
bundan daha saydam, bundan daha adil değildi. 
Ancak şunu
söyleyebiliriz ki siyasi olarak bir tek parti hükûmetinin mevcudiyeti esasen
bazı çıkar gruplarını daha uzun süreli koruma ve onları iktisadi faaliyetin
merkezine yerleştirme bakımından aslında geçmişe göre çok daha büyük avantajlar
sağlamıştır ve aslında bu, sermaye içerisinde bir yeni gruplaşmaya, yeni
kutuplaşmaya da yol açmıştır. Bunun esasen Cumhurbaşkanı çevresinde toplanan
güç ilişkilerine, yankılarına baktığımızda neden söz ettiğimiz apaçık gözükür.
Kamu gücünün sadece bazı grupları zengin etmek için değil, aynı zamanda bazı
grupları da alaşağı etmek için nasıl büyük bir acımasızlıkla kullanıldığını,
nasıl büyük bir iktisadi mekanizma hâline geldiği apaçık ortadadır. O yüzden
Cengiz İnşaatın, Cengiz Holdingin Rize Bölge İdare Mahkemesini ele geçirmiş
olduğu iddiasına şaşmak gerekmez. Ben aynen böyle olmuş olduğunu düşünüyorum,
gözümle görmesem mantıken bunun böyle olduğunu ve sonuçta bütün mahkemelerin de
akıbetinin aynı olduğunu söyleyebilirim. O yüzden Rize’ye bakarak, Artvin’e
bakarak Türkiye kendi geleceği hakkında bir fikir edinebilir. Giderek böyle
olacaktır eğer halk buna politik bir itiraz ile karşı çıkmazsa. 
Rize’de benzer
bir biçimde inşaat şirketlerine Rize yaylalarına inşaat izni verildiğinde ve
Yeşil Yol diye bir proje başlatıldığında herkesin diline pelesenk olan bir
Havva Bekar vardı, Havva ana. Dedi ki Havva Hanım: “Mahkeme nedir? Mahkeme
biziz.” Tabii, o bunu kendi lehçesiyle çok daha etkili bir şey olarak söylüyor.
“Devlet nedir? Devlet yok, halk var. Kimdir devlet? Devlet bizim sayemizde
devlettir.”
Umarım Havva
Bekar haklı çıkacaktır, o ruhla bir gün devleti haramilerin devleti olmaktan
çıkartmak mümkün olacaktır, yeter ki Meclis böyle, halkının arkasında dursun.
Hepinizi sevgi
ve saygıyla selamlıyorum. (HDP sıralarından alkışlar) 
BAŞKAN –
Teşekkür ederim Sayın Kürkcü.
Cumhuriyet Halk
Partisi grup önerisinin aleyhinde son olarak Artvin Milletvekili Sayın İsrafil
Kışla konuşacak. 
Buyurun Sayın
Kışla. (AK PARTİ sıralarından alkışlar)
İSRAFİL KIŞLA
(Artvin) – Sayın Başkan, değerli milletvekilleri; hepinizi saygıyla
selamlıyorum.
Uğur
Bayraktutan, Artvin Milletvekilimiz ve arkadaşları tarafından Cerattepe’nin
ihale süreci ve mahkeme süreçleriyle ilgili Meclis araştırması komisyonu
kurulmasına dair Cumhuriyet Halk Partisi önerisi hakkında AK PARTİ Grubu adına
söz almış bulunuyorum. Hepinizi tekrar saygıyla selamlıyorum.
Grup önerisine
baktığımız zaman temelde üç konunun dile getirildiğini düşünüyorum. Birisinde
ihale sürecine fesat karıştırıldığının, bir diğerinde mahkemenin karar veriş
sürecinde siyasi baskıların yapıldığının, bir diğerinde de maden şirketi ile
siyasilerin ticari ilişki içerisinde olduğunun iddia edildiğini görüyorum. 
MAHMUT TANAL
(İstanbul) – Çevre de yok mu Başkan?
İSRAFİL KIŞLA
(Devamla) – Bakarsanız içerikte genelde bu var.
Sayın Başkan,
değerli üyeler; tabii, ihaleye fesat karıştırılma meselesi çok önemli bir
iddiadır. Bu ihale sürecini Uğur Bey defalarca burada gündeme getirmiştir ve
her defasında da dönemin bakanları bu süreçle ilgili gerekli cevapları
vermişlerdir. Tabii, Türkiye bir hukuk devletidir. Bütün bakanlıklarda her gün
yüzlerce ihale yapılmakta, bu ihalelere itirazlar olmakta, Kamu İhale Kurumu
diye bir kurum bu şikâyetleri incelemekte ve eğer somut deliller varsa mahkeme
süreçleri de bu ihale sürecinin bir parçası olarak devam etmekte. Şimdi,
yıllardır yani bu ihaleye fesat karıştırıldığı iddia edilmesine rağmen, bunun
esas gündem edilmesi gereken yer mahkemeler olmasına rağmen somut delillerle
savcılıklara bugüne kadar bir şikâyette bulunulmamıştır veya açılmış bir
mahkeme yoktur. Olsa da birçok ihalenin iptal edildiği gibi bu ihale de iptal
edilebilir veya mahkeme, lehine karar verebilir. Onun için, bu, ihaleye fesat
karıştırılma meselesi mahkemelerin ve savcılıkların görev konusudur. 
İkincisi,
mahkeme kararının siyasi olduğu, siyasetçilerin mahkemeye talimat verdikleri ve
sair hususlar. Bu konuda duyarlı olan bütün arkadaşlarla, Artvin’deki sivil
toplum kuruluşlarıyla, siyasi parti temsilcileriyle, bu konuyu, Ahmet Davutoğlu
Bey Başbakanken, Çankaya Köşkü’nde Uğur Bey’in de olduğu bir ortamda hep
birlikte değerlendirdik. Tabii, mahkeme sürecinin beklenmesi hepimizin
talebiydi ama tabii, mahkemenin verdiği karara da saygı göstermek hepimizin
vazifesi çünkü onun ötesinde bizim yapabileceğimiz bir şey yok. Faaliyet yapma
imkânı olmasına rağmen şirkete de “Mahkeme sürecini bekleyeceksin ve bu süreçte
hiçbir şey yapmayacaksın.” dendi. 
Maalesef bir
alışkanlığımız var değerli arkadaşlar, eğer mahkeme bizim arzumuz doğrultusunda
karar vermişse o karar adil, o mahkeme tarafsız; eğer hoşumuza gitmeyen bir
karar verilmişse de o zaman o mahkeme heyeti satılmış, o karar siyasi, o karar
gayriadil ve sair eleştiriler yapıyoruz. Doğrusu, hukuku yıpratmamanın, adalete
saygı duymanın hepimizin hassasiyet göstermesi gereken bir husus olması
gerektiğini düşünüyorum. Hele hele, mahkemelere siyasilerin talimat verdiğini
iddia etmek çok ciddi bir iddiadır ve suçtur. Aslında bu konuda somut bir delil
varsa bunun da mahkemelere konu edilmesi ve savcılıklara bir an önce suç
duyurusunda bulunulması lazım. 
Mahkemelerin,
tabii, siyasilerin talimatlarıyla karar verdiğini iddia etmek, gerçekten, Türk
yargısı adına bir bühtan olur ve bir haksızlık olur ve bunu da Türk yargısının
hak etmediğini düşünüyorum.
Tabii,
mahkemeler de ellerindeki delillere göre, bilirkişi raporlarına göre karar
veriyorlar. Ben, mahkemelerden ziyade, bilirkişi müessesesini ve bilirkişiliği
birazcık eleştirmek istiyorum. Bilirkişiler ideolojik hareket etmemeli,
bilirkişiler bilimsel rapor vermeli, siyasi hareket etmemeli ve bilirkişilerin
gerçekten aynı konuyla ilgili birbirine zıt raporlarını gördüğümüz zaman
bilirkişi müessesesine olan güven de zedelenmekte.
Bir rapora
bakıyorsunuz, Artvin batar, biter, Artvin’de hayat diye bir şey kalmaz; bir
rapora bakıyorsunuz, Artvin’de ne heyelan olur ne ekolojik denge zarar görür ne
suyu zarar görür. O da üniversitede öğretim üyesi, ona da bakıyorsunuz
üniversitede öğretim üyesi. 
AHMET TUNCAY
ÖZKAN (İzmir) – Sizin vicdanınız ne diyor?
İSRAFİL KIŞLA
(Devamla) – Burada, ticari ilişkilerle, siyasi bağlantılarla veya ideolojik
saplantılarla verilen kararlarda aslında eleştirilmesi gerekenin bilirkişilik
müessesesi ve bilirkişilik yöntemi olduğunu düşünüyorum.
MAHMUT TANAL
(İstanbul) – Sizin düşünceniz ne?
İSRAFİL KIŞLA
(Devamla) – Ben düşüncemi söyledim, bilirkişilik konusunu eleştirdim.
AHMET TUNCAY
ÖZKAN (İzmir) – Sizin vicdanınız ne diyor? 
MAHMUT TANAL
(İstanbul) – Vicdanınız ne diyor?
AHMET TUNCAY
ÖZKAN (İzmir) – Artvin bunda rahat mı?
BAŞKAN –
Karşılıklı konuşmayalım lütfen.
İSRAFİL KIŞLA
(Devamla) – Ben Artvin’le ilgili kendi konuma geleceğim.
Üçüncüsü,
şirkette siyaseten rant bağlantısı olduğunun iddia edilmesi. Bu da çok ciddi
bir iddiadır ve siyasetçiler tarafından yapılması doğru değildir. Hepimiz
siyaset müessesesinin itibarını yükseltmek zorundayız. Ben de Artvin’de siyaset
yapan bir milletvekiliyim ama şu ana kadar ne milletvekili ne il başkanı -her
düzeyde bir kişi- kendi çıkarlarını ülke çıkarlarının üstünde görürse böyle bir
siyasetçinin yüzüne tükürmek lazım. Böyle bir belgeniz, bilginiz varsa lütfen
bu konuyu da mahkemelerin gündemine taşıyın ve gerçekten de gereken yapılsın
yani siyasetçi ülkesine, milletine hizmet etmek için vardır. Sizler de doğru
bildiğiniz yönde siyaset yapıyorsunuz biz de doğru bildiğimiz yönde siyaset
yapıyoruz.
Burada bu üç
konunun da bir mahkemeler konusu olduğunu, savcılık meselesi olduğunu, buranın
gündem konusu olmadığını düşünerek grup önerisi konusundaki eleştirilerimi bir
kenara bırakıp, şimdi Artvin ve maden konusundaki görüşlerimi arz etmek
istiyorum.
Değerli
arkadaşlar, Artvin iki şeye alışmak zorunda, birisi barajlar -alıştık- birisi
de maden. Bundan kaçınmamız mümkün değil. Bu, bir gerçek, Artvin’in gerçeği. 
Şu anda
Yusufeli’de maden çalışması var. Yeni ilçeyi kuruyoruz, yolu bile
geçirtmediler, “Burada çok ciddi bir altın rezervi var.” diye maden çalışması
başladı. 
Şimdi, ülkenin
çıkarları için Yusufeli ilçesi, bir baraja feda edildi, ilçe kalkıyor, şimdi,
oradan da yolu öbür güzergâha geçirdik, “Maden var.” diye. Niye? Ülke ekonomisi
için. 
Artvin’in merkez
köyü, Aşağı Maden, Yukarı Maden; şu anda madencilik faaliyeti var. 
Benim
Şavşat’taki ilçem Dereiçi, şu anda sondaj çalışmaları yapılıyor. MTA, Artvin’in
pek çok yerinde şu anda sondaj ve maden araştırma çalışmaları yapıyor.
Şimdi, tabii,
bir yatırım, yapılması gereken yerde yapılır. Yani her şeye karşı olanları ikna
etmek mümkün değil ama benim, Artvin adına duyarlılığı olan, sağduyu sahibi
insanlar olarak iki tane talebim var, iki mesele. Bir, bu faaliyetleri yaparken
Artvin ve Artvinlinin en asgari zararını temin etmek, zararı minimize etmek,
çevreye de zararı minimize etmek. Bu, çok önemli. İkincisi, Artvin ekonomisini
güçlendirmek, Artvin’in zenginleşmesi. Bu külfete Artvin tahammül ediyorsa,
fedakârlık ediyorsa, Artvin halkı da, Artvin de bu nimetten istifade etmelidir.
Bakın, barajlar
konusunda… Birçok ildeki barajlar o ilin sulaması içindir, Artvin’deki
barajların hiçbiri sulama için değildir; ülke enerjisine, ülke ekonomisine
katkı içindir ve Artvin’in, bütün barajlar tamamlandığı zaman, ülke ekonomisine
yıllık 1 milyar dolara yakın getirisi olacak. Artvin böyle bir il ama Artvin
halkının buradan bir faydası var mı? Acaba enerjiyi 5 kuruş ucuza mı veriyorlar
Artvin’e? Hayır. Ama hiç olmazsa maden konusunda, bir, şirketler, hangi şirket
olursa olsun ÇED kurallarına riayet etmeli; iki, devlet yetkilileri de
ülkemizin, Artvin’in çıkarlarını koruma noktasında, sağlık il müdürlüğü, DSİ,
çevre şehircilik il müdürlüğü ve belediye olsun, kim olursa olsun Artvin
halkının hakkını ve hukukunu korumalı, ÇED kurallarının dışına, hukukun dışına
çıkmaya asla izin vermemeli. 
Bir
diğeri de, bu madenlerle ilgili, Allah aşkına, yerel yönetimlerin,
belediyelerin ve il özel idarelerinin payları artırılsın ve Artvin bu
madenlerden hiç olmazsa zenginleşsin, Artvin halkı kalkınsın diyorum.
Hepinize
saygılar sunuyorum. (AK PARTİ sıralarından alkışlar) 
BAŞKAN
– Teşekkür ederim Sayın Kışla.
Cumhuriyet
Halk Partisi grup önerisini oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ENGİN
ALTAY (İstanbul) – Başkanım, oylamadan önce -özür dilerim Başkanım- yoklama
talebimiz olacak efendim. 
BAŞKAN
– Yoklama talebi var. 
Sayın
Altay, Sayın Özkan, Sayın Tanal, Sayın Bayraktutan, Sayın Tarhan, Sayın Gökdağ,
Sayın Emre, Sayın Gürer, Sayın Bektaşoğlu, Sayın Salıcı, Sayın Erol, Sayın Öz,
Sayın Hakverdi, Sayın Adıgüzel, Sayın Bakan, Sayın Çam, Sayın Akkaya, Sayın
Göker, Sayın Havutça, Sayın Çakırözer.
Yoklama
için üç dakika süre veriyorum ve süreyi başlatıyorum. 
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Birleşime
yirmi dakika ara veriyorum. 
Kapanma Saati: 18.09
ÜÇÜNCÜ OTURUM
Açılma Saati: 18.29
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), Ömer SERDAR (Elâzığ) 
-----0-----
BAŞKAN
– Türkiye Büyük Millet Meclisinin 113’üncü Birleşiminin Üçüncü Oturumunu
açıyorum.
III.- YOKLAMA
BAŞKAN –
Cumhuriyet Halk Partisi grup önerisinin oylamasından önce istem üzerine yapılan
yoklamada toplantı yeter sayısı bulunamamıştı.
Şimdi yoklama
işlemini tekrarlayacağım.
Yoklama için beş
dakika süre veriyorum.
(Elektronik
cihazla yoklama yapıldı) 
BAŞKAN –
Toplantı yeter sayısı vardır.
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Artvin Milletvekili Uğur Bayraktutan
ve arkadaşları tarafından, Artvin Cerattepe ihalesine fesat karıştırıldığı ve
Artvin halkının açmış olduğu davalara siyasi iktidarın müdahale edip adaletsiz
karar verildiği iddialarının araştırılması amacıyla 17/7/2017 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 18 Temmuz 2017 Salı günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi (Devam)
BAŞKAN –
Cumhuriyet Halk Partisi grup önerisini oylarınıza sunuyorum: Kabul edenler…
Kabul etmeyenler… Öneri kabul edilmemiştir. 
Sayın
milletvekilleri, İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.

VI.- BAŞKANLIĞIN GENEL KURULA SUNUŞLARI (Devam)
B) Önergeler
1.- Tunceli Milletvekili Gürsel Erol’un, (2/1693) esas
numaralı Emniyet Teşkilat Kanunu ile Devlet Memurları Kanununda Değişiklik
Yapılmasına İlişkin Kanun Teklifi’nin doğrudan gündeme alınmasına ilişkin
önergesi (4/102)
Türkiye Büyük Millet Meclisi Başkanlığına
Plan ve Bütçe
Komisyonuna havale edilmiş olan (2/1693) esas numaralı Kanun Teklifi’nin İç
Tüzük madde 37 uyarınca doğrudan Genel Kurul gündemine alınmasını saygılarımla
arz ederim. 
 Gürsel
Erol
 Tunceli
BAŞKAN – Teklif
sahibi olarak Tunceli Milletvekili Sayın Gürsel Erol konuşacak. 
Buyurun Sayın
Erol. 
Süreniz beş
dakika. 
GÜRSEL EROL
(Tunceli) – Sayın Başkanım, sayın milletvekilleri; hepinizi en içten
dileklerimle sevgi ve saygıyla selamlarken bir üzüntümüzü ve acımızı sizinle
paylaşmak isterim. 
Geçmişte
yaşadığımız, hatta yakın bir tarihte yaşadığımız, Necmettin Öğretmenin Tunceli
ilimiz sınırları içerisinde hain terör örgütünce alçakça, şerefsizce
katledilmesini protesto ederek şehidimize Allah’tan rahmet diliyorum,
yakınlarına başsağlığı diliyorum. (CHP ve AK PARTİ sıralarından alkışlar) Ve
ayrıca, şehidimizin ailesinden özür diliyorum. Çünkü Tunceli toprakları, Dersim
toprakları bizim için kutsal değerlere sahiptir; inanç merkezlerimiz vardır,
inançsal değerlerimiz vardır. O topraklarda, 23 yaşında, geleceğe umutla bakan
ve geleceğe umutla yeni çocuklarımızı eğiten, yetiştiren bir öğretmenin kanının
dökülmesi bizim için son derece üzüntü vericidir ve o evladımıza sahip
çıkamadığımız için ailesinden de özür diliyorum.
Ayrıca, bu olayı
ve terörü kınamak için, Tunceli’nin bir terör kenti olmadığını, Tunceli’nin bir
cumhuriyet kenti olduğunu, bir hoşgörü kenti olduğunu, bir medeniyet kenti
olduğunu ve bir inanç merkezi olduğunu kanıtlamak için, teröre direnmek için,
terör örgütlerine direnmek için bugüne kadar Tunceli tarihinde hiç yapılmamış
bir şeyi gerçekleştirerek hayatımız pahasına irademizi ortaya koyacağız ve cuma
günü Tunceli’de “Teröre Hayır” demek için yürüyüş yapacağız. (AK PARTİ ve MHP
sıralarından alkışlar) Bu yürüyüşümüze Parlamentomuzda görev alan, görev yapan
550 milletvekilimizi de davet ediyorum çünkü terör, Türkiye’de bir siyasi
partinin sorunu ve meselesi değil, terör, Türkiye’de yaşayan 80 milyonun ulusal
bir sorunudur. 
Değerli
milletvekilleri, bugün, bu hafta 15 Temmuzun yıl dönümünü kutlarken 15 Temmuzda
direnme hakkını kullanan ve sokağa çıkan, hain FETÖ terör örgütüne karşı
direnen halkımızı da kutluyorum. Yine, personelinin yüzde 1,5’u hain darbeye
teşebbüs ederken geri kalan yüzde 88,5’u hain darbeye teşebbüs etmeyerek
kışlasından çıkmayan Türk Silahlı Kuvvetlerimizi de kutluyorum. Yine, hain
terör örgütüne karşı hayatını ortaya koyarak çatışmalarla, operasyonlarla
darbeyi bastıran Emniyet teşkilatımızı da kutluyorum. 
Değerli
milletvekilleri, bu konuşmayı buradan İstanbul’un, Ankara’nın, İzmir’in,
batıdaki bir ilin milletvekilinin yapması kendine göre siyaseten kolay olabilir
ama ben terör örgütlerinin yoğun bir şekilde eylem yapabilir hâlde olduğu bir
kentin milletvekiliyim ve terör örgütlerine meydan okuyoruz. Bu ülkede herkes
özgürce yaşamalı, herkes özgürce düşünmeli ve insan hakları, evrensel değerler
herkes için geçerli olmalı. 
Bugün, burada,
Emniyet teşkilatımızın sosyal haklarıyla ilgili kanun teklifinin sahibi olarak
bu konuşmayı yaparken Emniyet teşkilatımıza 15 Temmuz başarısı için, 15
Temmuzun hatırası için sahip çıkılarak Emniyet teşkilatımızın sosyal haklarıyla
ilgili, kadrolarıyla ilgili sorunların çözümüyle ilgili sizden destek ve yardım
bekliyorum. Bakın, ben Tunceli Milletvekili olarak Emniyet teşkilatımızın
sosyal haklarına sahip çıkacak cesareti gösterip bununla ilgili kanun teklifi
verebiliyorsam sizlerin de “CHP’li bir milletvekilinin verdiği kanuna ‘evet’
demek doğru değildir.” siyasi düşüncesinden kendinizi kurtarıp oy vermenizi
rica ediyorum. Yani, Emniyet teşkilatımız ölmekten ve şehit olmaktan korkmuyor,
Emniyet teşkilatımız emekli olmaktan korkuyor çünkü emekli olunca gerçekten
yaşamını devam ettirebilecek bir emekli maaşını alamaz durumda. 
Değerli
milletvekilleri, İçişleri Bakanlığının kolluk kuvvetleri olarak üç tane birimi
var. Bunlardan birincisi Emniyet Genel Müdürlüğü, ikincisi Jandarma Genel
Komutanlığı, üçüncüsü Sahil Güvenlik Komutanlığı. Üçünün görevi ve kuruluş
amacı aynı, yetki alanları farklı. İstanbul’un, Ankara’nın, İzmir’in
güvenliğinden sorumlu Jandarma komutanının -tuğgeneral kadrosunda- 7300 ek
göstergesi varken il emniyet müdürünün ek göstergesi 4300. 
(Mikrofon
otomatik cihaz tarafından kapatıldı) 
GÜRSEL
EROL (Devamla) – Sayın Başkanım, bir ek süre rica edebilir miyim,
lütfederseniz. 
BAŞKAN
– Buyurun, bir dakika ek süre vereyim size.
GÜRSEL
EROL (Devamla) – Birçok ilde uzman çavuşlar ilçe emniyet müdüründen fazla maaş
alır durumda. Yani buradaki amaç tabii ki kolluk kuvveti olarak Jandarma veya
Sahil Güvenlik Komutanlığının almış olduğu maaşı eleştirmek değil, aynı şekilde
görev yaptıkları için ve riskleri, görev anlayışları ve görev, yetki ve sorumluluk
alanları aynı olduğu için eş değer maaş almaları gerektiği düşüncesindeyim.
Yani, Jandarma Genel Komutanlığındaki, Sahil Güvenlik Komutanlığındaki, Emniyet
Müdürlüğü kadrosundaki bir personelin kadrosu neyse, eş değer maaş almalıdır.
Değerli
milletvekilleri, her şey siyaset değil, gün gelir siyasetin dışında da yaşama
yine akarız, siyasi görevlerimizi bıraktıktan sonra da normal hayatımıza devam
ederiz ama önemli olan, siyaset yaptığımız süre içerisinde, gerçekten, kendi
değerlerimizden taviz vermeden, siyasi görev yaptığımız süre içerisinde iz
bırakmaktır. Sizden ricam, gelin bu Parlamentoda bir ilki gerçekleştirin,
CHP’li bir milletvekilinin verdiği kanun teklifine “evet” oyu vererek bu
Parlamentonun ortak akıl ve ortak duygular paylaştığını ve bir araya geldiğini
bütün Türkiye’ye gösterelim.
Hepinize
en içten dileklerimle sevgi ve saygılarımı sunuyorum. (CHP ve AK PARTİ
sıralarından alkışlar)
BAŞKAN
– Teşekkür ederim Sayın Erol.
Bir
milletvekili adına İzmir Milletvekili Sayın Murat Bakan konuşacak.
Buyurun
Sayın Bakan. (CHP sıralarından alkışlar) 
MURAT
BAKAN (İzmir) – Sayın Başkan, değerli milletvekili arkadaşlarım; artık İçişleri
Bakanlığına bağlı jandarma ile polis arasında özlük hakları bakımından
farklılıkları ortadan kaldırmak üzere verilmiş bir kanun teklifini görüşüyoruz.
Kabul edilmeli mi? Elbette kabul edilmeli. Her fırsatta “kahraman polisimiz,
jandarmamız” dediğimiz, şehit olduğunda ardından gözyaşı döktüğümüz ama
hayattayken iktidarın ne yazık ki iplikle bile su vermediği polisin, jandarmanın
özlük haklarıyla ilgili hangi teklif verilirse ivedilikle bu Mecliste
görüşülmelidir. En ağır şartlarda, bir yandan teröristle, arsızla, hırsızla,
dolandırıcıyla, devleti soyanla mücadele ederken diğer yandan neyle mücadele
ediyor jandarma, polis biliyor musunuz değerli arkadaşlar? Geçim sıkıntısıyla,
sağlık, barınma, çocuklarının geleceği için mücadele veriyor. 
Değerli
arkadaşlar, bizim bu kanunun yanı sıra görüşmemiz gereken çok kanun var. Mesela
Manisa’da ve birçok ilde hâlâ devam eden 12/12 mesai sistemini konuşmalıyız.
İnsanlık dışı bu sistem nedeniyle polisin ailesiyle düzgün bir sosyal yaşam
kuramadığını, düğüne derneğe gidemediğini, evlatlarıyla ilgilenemediğini
konuşmalıyız. Hepsinden önce, neden tüm meslek grupları içinde en çok
polislerin intihar ettiğini konuşmalıyız değerli arkadaşlar. Bu Mecliste polis
intiharlarıyla ilgili bir Meclis araştırması önergesi vermiş bir arkadaşınızım.
Şehit olduklarında arkalarından gözyaşı döktüğümüz bu gencecik çocuklar
hayatlarının baharında neden intihar ediyorlar, bunu konuşmalıyız. Polislerin
tayin ve terfi sorunlarını konuşmalıyız. Emniyet teşkilatında birçok görev
vekâleten yürütülüyor. Poliste amir olmanın önü âdeta kesilmiş durumda. Maaş ve
sosyal hakları Avrupa’nın çok gerisindedir. Fazla mesai OHAL bahane edilerek
ödenmemektedir. Milletin polisi politize edilerek iktidarın kolluk kuvveti
hâline getirilmiştir, getirilmeye devam etmektedir; bunu konuşmalıyız. Ayrıca,
Jandarma teşkilatında uzman erbaşlar sözleşmeli olarak çalışmaktadır
arkadaşlar. Her gün bir şehit haberini aldığımız bu evlatlarımızın iş güvencesi
yoktur, bunu da konuşmalıyız. Uzman jandarmanın statü problemini konuşmalıyız.
Kadroları astsubay kadrosuna çevrilen, okulları kapatılan uzman jandarmanın bir
plan dâhilinde astsubaylığa geçişini biz bu Mecliste sağlamalıyız değerli
arkadaşlar, bunu konuşmalıyız. 
Değerli
arkadaşlar, kolluk kuvvetlerinin özlük hakları ve çalışma koşulları
iyileştirilmeden onlardan yüksek demokrasi standartlarında hizmet beklemek
gerçeklikten uzak bir beklentidir. Bunalımların, intihar olaylarının en çok
olduğu bir meslek grubundan söz ediyoruz arkadaşlar. Toplumu kollayan, koruyan
bu insanların haklarını yalnız devlet otoritesine de bırakmamak gerekir. Aksi
takdirde, kolluk kuvveti devletin vatandaşına karşı sopasına dönüşür. 
Bizler Adalet
Yürüyüşü yaptık 450 kilometre, Genel Başkanımızla beraber. Yan yana birlikte
yürüdüğümüz polisimizin, jandarmamızın, eğer iktidarın yönlendirmesi olmaz ise
toplumsal olayları engellemede ne kadar etkili ve başarılı olabileceğini gördük,
her gün polisimize teşekkür ettik. Ancak, polisin hakkının sadece teşekkürle
ödenmeyeceğini de bilerek, onun bilinciyle, onların özlük haklarıyla ilgili,
Jandarmanın, Sahil Güvenliğin özlük haklarıyla ilgili onlarca kanun teklifi ve
soru önergesi verdik. Bizim Adalet Yürüyüşü’nde yaşadığımız gerçeklik şunu
göstermiştir: Polisin toplumsal olaylarda ölçüsü kaçan şiddet kullandığı
olaylar tamamen iktidarın tahammülsüzlüğünden, muhalif sesleri susturma
çabasından ve buna yönelik tutumundan kaynaklanmaktadır. 
Değerli
arkadaşlar, ya sendikal haklar? Sendika ve polis hiç bir araya getirilen bir
şey değil. Ancak tüm dünyada polisin sendikası var. Her gün ölümle burun buruna
yaşamak zorunda kalan kolluk kuvvetlerimizin yaşam standartları Avrupa Birliği
ülkelerine göre çok geridedir, en başta sendikal hakları yoktur. Avrupa’daki
bazı ülkelerin polis sayısı ile ülkemizdeki polis sayısı eşittir. Ama Avrupa’da
250 bin polis olan bir ülkede 120’şer bin kişilik iki tane polis sendikası
olmasına rağmen bizim ülkemizde polis sendikası yoktur. Kendi haklarını
savunmaktan menedilen insanların toplumun hak ve hukukunu savunurken içinde
bulundukları psikolojiyi anlamanız için sizleri biraz empati yapmaya davet
ediyorum. Evet, bu kanun teklifi yasalaşmalıdır; hatta, sadece bu değil, kolluk
kuvvetlerinin özlük haklarına ilişkin bu Mecliste verilen tüm kanun teklifleri
yasalaşmalıdır değerli arkadaşlar.
Genel Kurulu
saygıyla, sevgiyle selamlıyorum. 
Teşekkür ederim.
(CHP sıralarından alkışlar)
BAŞKAN –
Teşekkür ederim Sayın Bakan.
Önergeyi
oylarınıza sunuyorum: Kabul edenler…
MEHMET NACİ
BOSTANCI (Amasya) – Sayın Başkanım, kısa bir açıklamada bulunabilir miyim.
BAŞKAN – Bir
oylama yapayım, size söz vereyim.
Kabul
etmeyenler… Önerge kabul edilmemiştir.
Sayın Bostancı,
buyurun.
V.- AÇIKLAMALAR (Devam)
20.- Amasya Milletvekili Mehmet Naci Bostancı’nın,
Emniyet mensuplarının özlük haklarıyla ilgili hep birlikte bir çalışma yapmayı
ümit ettiğine ve Tunceli Milletvekili Gürsel Erol’un doğrudan gündeme alınma
önergesi üzerinde yaptığı konuşmasındaki bazı ifadelerine ilişkin açıklaması
MEHMET NACİ
BOSTANCI (Amasya) – Sayın Başkanım, teşekkürler.
Fedakâr emniyet
görevlilerimiz için, teröre, ülkemizi hasım güçlere karşı savunan güçlerimiz
için ne yapılsa yeridir. Esasen geçen yıl Emniyet mensuplarımıza ilişkin, ek
göstergeleri 2600’dan 3000’e çıkartılarak bir iyileştirme yapılmıştı.
MUSA ÇAM (İzmir)
– 45 lira hocam, 45 lira!
MEHMET NACİ
BOSTANCI (Amasya) – Daha iyisini yapmak elbette hepimizin düşüncesi. Buna
ilişkin çalışmaları hep birlikte yapmayı ve o zaman kıymetli vekillerimizin
değerli katkılarını almayı ümit ediyoruz. 
Sayın Gürsel
Erol’un Tunceli Vekili olarak, bu güzel vilayetimizin, güzel insanlara sahip
vilayetimizin milletvekili olarak burada teröre karşı yapmış olduğu duyarlı konuşma
için de ayrıca teşekkür ediyorum. 
Sayın Murat
Bakan, yine…
(Mikrofon
otomatik cihaz tarafından kapatıldı)
BAŞKAN –
Tamamlayın lütfen. 
MEHMET NACİ
BOSTANCI (Amasya) – Duyarlılıklar için, konuşmalar için teşekkür ediyorum.
Zikrettikleri husus muhakkak çok daha geniş bir şekilde ele alınıp
değerlendirilecektir. O zaman beraberce bir çalışma yapmayı ümit ediyoruz. 
Bunu belirtmek
için söz almıştım.
Çok teşekkürler.

BAŞKAN –
Teşekkür ederim. 
IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Başkanlık Divanı olarak şehit öğretmen Necmettin Yılmaz’ı
sevgi ve saygıyla andıklarına ilişkin konuşması 
BAŞKAN – Biz de
Necmettin Öğretmenimizi sevgi ve saygıyla selamlıyoruz Divan olarak. 
Buyurun Sayın
Altay. 
V.- AÇIKLAMALAR (Devam)
21.- İstanbul Milletvekili Engin Altay’ın, 2003
yılından beri polislerin özlük sorunlarıyla ilgili çok sayıda kanun teklifi
getirdiklerine ve Tunceli Milletvekili Gürsel Erol’un kanun teklifinin gündeme
alınmasının AK PARTİ milletvekillerinin oylarıyla reddedildiğine ilişkin
açıklaması
ENGİN ALTAY
(İstanbul) – Teşekkür ederim. 
Sayın Başkan, on
beş senedir bu Mecliste bulunan biri olarak söylüyorum. 2003 yılından beri biz
kahraman polisimizin ek göstergesi başta olmak üzere özlük sorunlarıyla ilgili
müteaddit defalar Genel Kurula çok sayıda kanun teklifi getirdik. Her defasında
da biraz önce Sayın Bostancı’nın yaptığı izahatla yetindik. Biz polis değiliz,
teröre karşı, teröristlere karşı göğsünü, canını siper eden biz değiliz. Ama onlar
öldüğünde onlarla gurur duymak meseleyi çözmüyor. Tunceli Milletvekilimiz Sayın
Gürsel Erol’un ve arkadaşlarının verdiği kanun teklifi, üzerinde kendisinin ve
İzmir Milletvekilimiz Murat Bakan’ın konuştuğu kanun teklifi on beş senedir bu
Mecliste orta yerde duran bir cenazedir. Bunu kaldırmayı talep ettik, fakat
gene, üzülerek, AK PARTİ milletvekillerinin hep birlikte verdikleri ret oyuyla
Türk polisimiz bir kere daha yıkılmıştır. Bundan duyduğum üzüntüyü belirtmek ve
tutanaklara geçirmek için söz aldım. 
Genel Kurulu
saygıyla selamlarım. 
BAŞKAN –
Teşekkür ederim. 
Sayın Usta…
22.- Samsun Milletvekili Erhan Usta’nın, polislerin,
uzman erbaş ile uzman jandarmaların çalışma şartlarının iyileştirilmesine
ilişkin çok sayıda kanun teklifleri olduğuna ve bunların bir an evvel
komisyonlarda gündeme alınmasını talep ettiklerine ilişkin açıklaması 
ERHAN USTA
(Samsun) – Teşekkür ederim Sayın Başkan. 
Ben de öncelikle
yurdumuzun her tarafında ve özellikle doğuda, güneydoğuda teröristlere karşı
kahramanca mücadele eden polislerimizi ve askerlerimizi tebrik etmek istiyorum.
Bizim de Meclis Başkanlığına verilmiş bu konuda çok teklifimiz var. Özellikle
hem polisimizin hem uzman erbaş, uzman jandarmalarımızın ek göstergelerinin
düzeltilmesi, tazminatlarının artırılması, genel olarak çalışma şartlarının
iyileştirilmesine ilişkin kanun tekliflerimiz var. Bunların da bir an evvel
komisyonlarda gündeme alınmasını biz de talep ediyoruz ve hakikaten şunu
söylemek istiyorum: Polislerimiz ve güvenlik güçlerimiz için bunları, bu düzeltmeleri
mutlaka yapmamız lazım. Onlara ne verirsek azdır diye ifade etmek istiyorum. Bu
konuda da Hükûmeti, daha doğrusu AKP Grubunu bizim verdiğimiz bu tekliflere
destek vermeye davet ediyorum. 
Teşekkür ederim.
BAŞKAN –
Teşekkür ederim. 
Sayın milletvekilleri,
alınan karar gereğince sözlü soru önergeleri ile diğer denetim konularını
görüşmüyor ve gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz.
1’inci sırada
yer alan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı ve Adalet Komisyonu Raporu’nun görüşmelerine kaldığımız yerden
devam edeceğiz.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
1.- Bölge Adliye ve Bölge İdare Mahkemelerinin
İşleyişinde Ortaya Çıkan Sorunların Giderilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/839) ve Adalet Komisyonu Raporu (S. Sayısı: 490) (x)
BAŞKAN –
Komisyon? Burada.
Hükûmet? Burada.

Geçen birleşimde
İç Tüzük’ün 91’inci maddesine göre temel kanun olarak görüşülen 490 sıra sayılı
Kanun Tasarısı’nın tümü üzerindeki görüşmeler tamamlanmıştı.
Şimdi maddelerine
geçilmesini oylarınıza sunacağım...
III.- YOKLAMA
(CHP
sıralarından bir grup milletvekili ayağa kalktı)
ENGİN ALTAY
(İstanbul) – Sayın Başkan, maddelerine geçilmesinden önce bir yoklama talep
etmek istiyoruz efendim. 
BAŞKAN – Yoklama
talebi var; o işlemi yerine getirelim, peki.
Sayın Altay,
Sayın Dudu, Sayın Emre, Sayın Gökdağ, Sayın Yıldız, Sayın Hakverdi, Sayın
Akkaya, Sayın Kayan, Sayın Yüksel, Sayın Göker, Sayın Erol, Sayın Bakan, Sayın
Özcan, Sayın Aldan, Sayın Çam, Sayın Turpcu, Sayın Yiğit, Sayın Havutça, Sayın
Bozkurt, Sayın Özkoç, Sayın Toprak. 
Yoklama için üç
dakika süre veriyorum ve süreyi başlatıyorum.
(Elektronik
cihazla yoklama yapıldı)
BAŞKAN –
Toplantı yeter sayısı vardır.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
1.- Bölge Adliye ve Bölge İdare Mahkemelerinin
İşleyişinde Ortaya Çıkan Sorunların Giderilmesi Amacıyla Bazı Kanunlarda
Değişiklik Yapılmasına Dair Kanun Tasarısı (1/839) ve Adalet Komisyonu Raporu (S. Sayısı: 490) (Devam)
BAŞKAN -
Tasarının maddelerine geçilmesini oylarınıza sunuyorum: Kabul edenler… Kabul
etmeyenler… Kabul edilmiştir.
Şimdi birinci
bölümün görüşmelerine başlıyoruz.
Birinci bölüm 1
ile 14’üncü maddeleri kapsamaktadır.
Birinci bölüm
üzerinde Milliyetçi Hareket Partisi Grubu adına Afyonkarahisar Milletvekili
Sayın Mehmet Parsak konuşacaklardır.
Buyurun Sayın
Parsak. (MHP sıralarından alkışlar)
MHP GRUBU ADINA
MEHMET PARSAK (Afyonkarahisar) – Aziz Türk milleti, saygıdeğer milletvekilleri;
sözlerimin başında hepinizi öncelikle saygılarımla selamlıyorum.
Üzerinde görüşme
yapmakta olduğumuz kanun tabii ki en fazla adalete ilişkin bir kanundur ve bu
çerçevede yapacağımız biraz sonraki açıklamalar da adalet odaklı olacaktır. Ama
bu kanun teklifinin birinci bölümüne ilişkin sözlerimize geçmeden önce adaletin
tecellisine ilişkin iyi bir haber vererek sözlerime başlamak istiyorum.
BAŞKAN – Sayın
Parsak, bir dakika… 
Sayın
milletvekilleri, lütfen, biraz sessiz olabilir miyiz.
Buyurun Sayın
Parsak.
MEHMET PARSAK
(Devamla) – Bundan tam iki buçuk yıl önce yani sekiz yüz seksen gün önce,
İzmir’de, Ege Üniversitesinde bölücü terör örgütü mensupları tarafından
katledilmiş olan, şehit edilmiş olan rahmetli Fırat Yılmaz Çakıroğlu
kardeşimizin biraz önce karar duruşmasında kararı çıktı, hükmü açıklandı ve
hain terör örgütü mensubuna terör örgütü üyeliğinden dolayı on beş yıl ve
işlemiş olduğu cinayetten dolayı da ağırlaştırılmış müebbet hapis cezası
verildi. (MHP ve AK PARTİ sıralarından alkışlar) Bu kararı veren mahkeme
heyetini, bu kararı talep eden cumhuriyet savcısını tebrik ediyorum ve iki
buçuk yıldır bu mücadeleyi milliyetçi, ülkücü hareketin vakarına uygun bir
şekilde adliye salonlarında, duruşma salonlarında takip eden yüzlerce, binlerce
ülküdaşımız olan avukatlarımız başta olmak üzere, kalben de bu mücadeleyi
şimdiye kadar sürdürmüş olan milyonlarca ülküdaşımıza da buradan bu kürsü
aracılığıyla teşekkürlerimi arz ediyorum.
Saygıdeğer
milletvekilleri, üzerinde müzakere yürütmekte olduğumuz kanun tasarısının
birinci bölümü çerçevesinde sözlerimize geçersek, yaklaşık yarım asırdır siyasi
arenada faaliyet gösteren ve mensubu olmaktan şeref duyduğumuz Milliyetçi
Hareket Partisi, 1980 yılı öncesi kullandığı en temel sloganlardan biri olan
"Hak, hukuk, adalet; Milliyetçi Hareket” parolasıyla adaleti, temel hak ve
özgürlüklerin güvencesi ve mülkün temeli olarak görmektedir. Yarım asırdır
okuduklarımız, yazdıklarımız, düşündüklerimiz, söylediklerimiz ve
uyguladıklarımız her daim adalet üzerinedir. Bu sebepten ötürü yasama, yürütme
ve yargıdan ibaret idari teşkilat yapısının sacayaklarından biri olan yargı
erkinin bütün vatandaşlarımız açısından tereddüde mahal vermeyecek derecede
güvenilebilecek bir yapıda olması Milliyetçi Hareket Partisi için olmazsa
olmazdır. Bu bağlamda, az önce ifade ettiğim mülkün temeli olan adalete güven
ise ancak ve ancak yargı sisteminin etkin, erişilebilir, adil ve tarafsız
olması hâlinde temin edilebilecektir. İşte, tam da bu noktada günümüz imkânları
ve gelişen teknolojinin harmanlanarak yargı teşkilatı bakımından da hukuki,
beşerî, fiziki ve teknolojik kapasitenin en ileri seviyede geliştirilmesi
elzemdir. Ancak bu gelişme ve geliştirme yapılırken de hukuk devleti ilkesinden
asla taviz verilmemeli, güçlünün değil haklının korunmasına en had safhada
dikkat edilmeli. Aziz milletimizin adaletli ve hakkaniyetli bir sosyal düzen
içerisinde yaşaması, üstünlerin hukuku değil hukukun üstünlüğü prensibinin
hâkim kılınmasını ve temel hak ve özgürlüklerin güvence altına alınmasını
sağlayacak tedbirlerin tam manasıyla hayata geçirilmesini zaruri kılmaktadır.
Zira, hukuk devletinin en önemli unsurlarından olan yargının bağımsızlığı ve
tarafsızlığı, temel hak ve özgürlüklerin güvencesi olan biz yürütme ve yasama
organlarının işlemlerini denetleyen, vatandaşlarının hukuki ihtilaflarına çözüm
bulan yargı organları, yasama ve yürütme karşısında bağımsızlığa sahip
olmadıkları veya tarafsızlıklarını koruyamadıkları takdirde, yargısal denetimin
bir anlamı da kalmayacak, kuvvetler ayrılığı ile hukuk devleti ilkelerinden de
söz edilemeyecektir. 
Değerli
milletvekilleri, bilindiği üzere 20 Temmuz 2016 tarihi itibariyle bölge adliye
ve bölge idare mahkemeleri nihayet faaliyete geçirilmiş ve iki dereceli olan
yargı sistemimiz artık üç dereceli hâle getirilmiştir. Bu vesileyle şu aşamada
dosya sayısının azlığının da etkili olduğunu belirterek faaliyete geçirilen
bölge adliye ve bölge idare mahkemelerinin oldukça hızlı ve verimli
çalıştığını, bu kapsamda kamu yararı noktasında amaca hizmet ettiğini belirtmek
gerekmektedir. Ancak görüşmekte olduğumuz tasarının konusunu teşkil eden bölge
adliye ve bölge idare mahkemelerinin faaliyete başladığı 20 Temmuz 2016
tarihinden bugüne kadar geçen sürede gerek usul hükümlerinin uygulanmasından gerekse
de teşkilatlanmadan kaynaklanan bazı aksaklıklarla karşı karşıya kalındığı da
hepimizin malumudur. Bu eksikliklerin giderilmesi için uygulamada karşılaşılan
sorunlar da dikkate alınarak kanun değişikliği yapılması bize göre de doğal ve
gereklidir. Ancak söz konusu tasarıda yerinde olduğunu tespit edip
desteklediğimiz hükümler yer aldığı gibi, uygulamada yine başka sıkıntılara yol
açabilecek hükümler de bulunmaktadır. Keza uygulamadan kaynaklı bazı önemli
sorunlar da tasarının konusu olduğu hâlde ne yazık ki gündeme dahi
getirilmemiştir. Ezcümle, imkân olduğu hâlde, yapılan düzenlemeyle mevcut
sorunların veya sorunlu alanların tam anlamıyla çözüldüğünü söyleyebilmek de ne
yazık ki mümkün değildir.
Değerli
milletvekilleri, Komisyona havale edildiği günden bu yana oldukça haklı
eleştirilere maruz kalan tasarının birbiriyle bağlantılı birçok maddesinde
bölge idare ve bölge adliye mahkemesi başkanının görev ve yetkilerinin
artırıldığı gözlemlenmektedir. Bu noktadaki yetki artırımının en tartışılanı
ise hâlen başkanlar kurulunda olan bir yetkinin düzenlemeyle o kurulun üyesi
olan mahkeme başkanına verilmesidir. Daha geniş bir ifadeyle, 1982 yılından bu
yana yürürlükte olan ve bu zamana kadar her dairenin türlü nedenlerle
toplanamaması hâlinde diğer dairelerden üye görevlendirme yetkisi bölge idare
mahkemesi ve keza bölge adliye mahkemesi başkanlar kurulundan alınarak bölge
idare ve bölge adliye mahkemesi başkanına verilmektedir. Bu durum özellikle
Anayasa'mızın 37’nci maddesinde güvence altına alınmış "tabii hâkim
ilkesi” bakımından aykırılığa ve tartışmalara yol açabilecek olup "Davaya
göre hâkim atandı.” tartışmalarını da beraberinde gündeme getirebilecektir. Bu
tür yaklaşımlar ise, biraz önce ne denli önemli olduğunu ifade ettiğim adaletin
gerçek manasıyla tesisine ve tecellisine hizmet etmeyeceği gibi, adalet
terazisini bozmaya etki edecek bir ihtimali de gözler önüne sermektedir.
Esasen, düzenlemeyle getirilmek istenen böyle bir kararın kim tarafından
verildiğinden ziyade, objektif kriterler esas alınarak verilip verilmediği
oldukça önemlidir. Bu sebeple, görevlendirmeye ilişkin yetkinin, her ne kadar,
kıdem ve sıraya göre verilmesi yönünden Komisyondaki değişikliği yerinde olsa
da bu yetkinin “kıdem ve sıra” kriteriyle birlikte başkanlar kurulunca
kullanılmasının yargıya güven ve yargıya müdahalenin önlenmesi bakımından daha
doğru ve objektif olacağı kanaatindeyiz. Dolayısıyla, düzenlemeyle belirlenen
"kıdem ve sıra" kriterinin, bu yetkinin başkanlar kurulundan alınıp
mahkeme başkanına verilmesi için yeterli olmadığını bir kere daha önemle
vurgulamak isterim.
Bu şekildeki
düzenlemeler, yargı sistemindeki sorunları gidermeyeceği gibi, aksine yargıya
güveni sarsacak ve geçici nitelikte olup bu minvalde sisteme kalıcı çözümler
getirmeyecektir. Bunun yerine, yapılması gereken, dairelerin toplanmasına engel
teşkil eden sistemdeki unsurların tam anlamıyla belirlenip giderilmesi
suretiyle dairelerdeki yargı işleyişinin aksamasını gidermek olmalıdır. 
Bununla
birlikte, görüşülmekte olan tasarıyla, 1982 yılından bu yana yürürlükte olan ve
gelen işlerin yoğunluğu ve niteliği dikkate alınarak ihtisaslaşmayı sağlamak
amacıyla bölge idare mahkemesi daireleri arasındaki iş bölümünü belirleme
yetkisi de başkanlar kurulundan alınarak Hakimler ve Savcılar Kuruluna
verilmiştir. Bu düzenlemeyle de bölge idare ve adliye mahkemeleri arasındaki iş
bölümü ve faaliyetleri doğrudan doğruya HSK'nın kararlarına bağlı hâle
getirilmekte olduğundan, bölge idare mahkemelerinin HSK'nın vesayeti altına
gireceği, talimatlarına bağlı kalacağı yönündeki tartışmalara yol açabileceği
muhtemeldir. Zira HSK tarafından belirleme yapılan iş bölümünün her mahkemeye
uyum sağlamayacağı açıktır. Bu kapsamda, yerel düzeyde mahkemelerin kendi iç
işleyişi ve ihtiyaçları doğrultusunda iş bölümü belirleme yetkisinin Başkanlar
Kurulunda kalmasının daha faydalı olduğunu düşünmekteyiz. Kaldı ki üst yargı
yolu mahkemesi olarak faaliyete geçirilen istinaf mahkemelerinin iş bölümü
yetkilerinin HSK'ya devredilmesinin öngörülmesine rağmen, yine üst yargı yolu
olan Yargıtaydaki iş bölümünün ise hâlen kendi kurulları tarafından yapılması
da birbiriyle çelişir durumdadır.
Öte yandan,
düzenlemeyle temyiz ve istinaf incelemesi sırasında talep edilen yürütmenin
durdurulması hakkında kararların kesin olduğuna ilişkin düzenleme de “Yürütmenin
durdurulmasına ilişkin düzenlemede dava ve taleplerde hak arama yolu
sınırlandırılıyor.” tartışmalarına yol açmaktadır. Zira uygulamanın içinden
gelen bir milletvekili olarak, mahkemelerce verilen yürütmenin durdurulmasının
reddi kararlarının itiraz üzerine bölge idare mahkemelerince kaldırıldığı ve
vatandaşların mağduriyetlerinin giderilebildiği şüphesizdir. Bu bağlamda,
böylesine bir istisna merci başvurusunun istinaf ve temyiz incelemesi
aşamasında itiraz yolunun kapatılması yargılamaların gereksiz yere uzamasına
sebebiyet vermeyecek, aksine mağdur kişilerin mağduriyetinin dosya esastan
sonuçlanıncaya kadar devam etmesine yol açacaktır. 
Kesintiden
dolayı bir dakika daha, tamamlayayım. 
BAŞKAN – Tabii
ki bir dakika.
Buyurun.
MEHMET PARSAK
(Devamla) – Bu durum ise adaletin tecelli etmesi noktasında son derece
faydasızdır. Öyle ki idari yargıda kanunda tahdidi şartları olan ve istisnai
nitelikte olan yürütmenin durdurulması kararlarında amaç, telafisi güç veya
imkânsız zararların doğmasını engellemek ve idarenin hukuka aykırı eylem ve
işlemlerinin önüne geçmektir. Dolayısıyla vatandaşların hak arama yolunun
yürütmenin durdurulması kararlarına ilişkin davalarda da en üst idari yargı
mercisine kadar açık tutulması hukuk devleti ilkesi gereğidir. Zira hukuk
devletinde önemli olan güçlünün değil haklının korunması, vatandaşların idare
karşısındaki hak ve taleplerinin sonuna kadar hukuk çerçevesinde muhafaza
edilebilmesidir.
Bu kapsamda,
uygulamada ortaya çıkan sorunları gidermek amacıyla düzenleme yapılırken başka
sorunlara yol açmamak gerekmektedir ve mülkün temeli olan adaletin de
sarsılmaması gerekmektedir. 
Bu
vesileyle Genel Kurulu bir kere daha saygılarımla selamlıyorum. (MHP
sıralarından alkışlar)
BAŞKAN –
Teşekkür ederim Sayın Parsak. 
Halkların Demokratik
Partisi Grubu adına Mardin Milletvekili Sayın Mithat Sancar konuşacaklar şimdi.

Buyurunuz Sayın
Sancar. 
HDP GRUBU ADINA
MİTHAT SANCAR (Mardin) – Sayın Başkan, değerli milletvekilleri; önümüzde bir
kanun tasarısı var; bölge adliye ve bölge idare mahkemelerinin işleyişinde
ortaya çıkan sorunların giderilmesi amacıyla bazı kanunlarda değişiklik
yapılmasını öngörüyor. 
Yargıyla ilgili
sorun uygulamada, işleyişte ortaya çıkan sorunların çok ötesindedir değerli
milletvekilleri. Bizim yargıyla ilgili yaşadığımız sorun, yargı bağımsızlığının
zedelenmiş olmasının da ötesindedir. Yargıyla ilgili yaşadığımız sorun, bazı
konularda bazı mahkemelerin taraflı karar vermesinin de ötesindedir. Yargıyla
ilgili yaşadığımız sorun, artık bir bütün olarak “yargı organı” adını hak
etmekten çıkmış bir düzenle karşı karşıya olmamızdır. Yargının varlığından söz
edebilmek için şüphesiz bağımsızlığı sağlayacak düzenlemeler gerekiyor ve
bunlar son derece önemlidir ama eğer bağımsızlığı sağlamamışsanız tarafsızlığı
tesis etmeniz de çok zordur. Bazen bağımsızlığı zedeleyen, ortadan kaldıran,
ihlal eden düzenlemelere rağmen tarafsız hareket eden hâkimlere ve mahkemelere
rastlamak da mümkündür. Yani bağımsızlığın tam olarak sağlanmadığı durumlarda
bile mahkemelerin ve hâkimlerin adil karar vermeleri de bazen mümkün olmaktadır
ama Türkiye'de şu an yaşadığımız durum, bunların hiçbirinin gerçek olamayacağı
şartların var olduğu bir ortamdır. 
Bir defa,
yargılamayla ilgili en temel kurallar her gün apaçık bir şekilde ihlal
edilmekte, hatta yok sayılmaktadır. Cumhurbaşkanı, yargılaması süren insanlarla
ilgili açık hüküm verebilmektedir, kesin hüküm veren hâkim edasıyla
konuşabilmektedir, partimizin Eş Genel Başkanı Sayın Demirtaş’ı peşin peşin
mahkûm edebilmektedir. Yine, bu sabah tutuklanmalarına karar verilen 10 insan
hakları savunucusuyla ilgili de bir hâkim edasıyla kolayca yargı
verebilmektedir. 
Sadece bunlardan
ibaret değildir yargıyı etki altına almaya, daha doğrusu belirlemeye yönelik
olaylar, çok daha fazlası var ama en vahimi, devletin tepesindeki insanın,
mahkemeleri apaçık etki altına alacağı kesin olan beyanlarda bulunabilmesidir.
Belki bugünkü şartlarda olmasaydı “Bir cumhurbaşkanının bu sözleri yargıyı
kesinlikle etkiler.” deme imkânımız da olmayabilirdi. Kastettiğim şu: Son bir
yılda, olağanüstü hâlin ilan edildiği ve uygulandığı şu son bir yılda, yargıda
görev yapan hâkim ve savcıların dörtte 1’ine yakını kararnamelerle ihraç
edilmiştir, yerleri değiştirilenler, açığa alınanlar bu sayının, bu oranın
dışındadır. Bir hâkimi, bir savcıyı iktidar bir kanun hükmünde kararnameyle
görevinden alabilmektedir. Böyle bir ortamda, Cumhurbaşkanının yargılanan
kişilerle ilgili sözlerine aykırı bir karar verecek hâkim bulmak mümkün müdür?
Hangi hâkim açığa alınacağını bile bile, hatta görevden atılacağını bile bile
ve belki tutuklanacağını bile bile bu açıklamaların tersine bir karar
verebilir? Nitekim vermemektedirler zaten. Şimdi, en taze örnek olduğu için onu
biraz daha açayım: Büyükada’da toplantı hâlindeyken bir baskın sonucu gözaltına
alınan 10 insan hakları savunucusu bir süredir gözaltındaydılar ve bu gözaltı
süresince hem Hükûmet yetkilileri hem Cumhurbaşkanı hem de Hükûmete yakın
medya, günlerce yoğun bir şekilde bu insanları hedef gösterdi, bu insanları
suçlu ilan etti. Bir yargı düzeninin varlığından, bırakın bağımsız bir yargıyı,
herhangi bir yargı düzeninin varlığından söz edebilmeniz için bu konudaki
evrensel ilkeleri en azından asgari düzeyde hayata geçiriyor olmanız lazım.
Masumiyet karinesini bu kadar açık ihlal eden yayınlara ve açıklamalara karşı
herhangi bir işlem yapılmadı. Biliyorsunuz, mahkemeleri etkilemeye yönelik
açıklamalar suçtur aynı zamanda. Masumiyet karinesini ihlal eden açıklamalar da
suç oluşturur. Bu kampanyayı yürüten herhangi bir basın organıyla ilgili herhangi
bir işlem yapılmadı. Ülkede artık çok kolay linç hukuku uygulanabilmektedir
çünkü bağımsız ve tarafsız yargı diye bir şey yok artık. Linç hukuku bu ülkenin
temel yargı ilkesi hâline gelmiştir. İstediğiniz kişi hakkında istediğiniz
suçlamayı yapacaksınız ve bu kişiler hakkında da mahkemelerden istediğiniz
kararları çıkaracaksınız.
Darbe
girişimi sonrası bu girişimle ilişkili kamu görevlilerinin tasfiyesi –tırnak
içinde- bir haktır, bir görevdir, bunu defalarca söyledim ancak bunu yürütmenin
bir çerçevesi, bunu yapmanın kuralları da vardır. Siz bununla, bu hedefle
hiçbir ilişkisi olmayan tasarruflar yaparsanız amacınızın darbenin etkilerini
ortadan kaldırmak, darbe girişimiyle mücadele etmek olduğuna kimseyi
inandıramazsınız. Tahliye kararı veren bir hâkimi kısa süre sonra o mahkemeden
alıp başka bir yere tayin ederseniz -mesela Grup Başkan Vekilimiz İdris
Baluken’le ilgili böyle bir olay yaşandı, başka örnekler de var- artık
olağanüstü hâli darbe girişimiyle mücadele amacına dönük olarak kullanmadığınız
da apaçık ortaya çıkmış olur. 
Evet
“Adalet mülkün temelidir.” sözü önemli bir sözdür. Adalet toplumsal barışın
temelidir. Adalet, bir ülkede huzurun ön şartıdır, vazgeçilmez şartıdır.
Adaleti ilk sağlaması gereken yerler de adliyelerdir. “Adliye” sözü de “adalet”ten
gelir. Eğer adaletin sembolü olan adliyeyi yani yargı düzenini böyle
çökertirseniz bu ülkede toplumsal barışın temelini de dinamitlersiniz; bu
mülkü, bu ülkeyi de yozlaştırır, çürütür, çökertirsiniz. Kimsenin buna hakkı
yok değerli milletvekilleri. 
Geçmişte
bu tür adaletsizlik yöntemlerinden, bu tür haksızlık uygulamalarından medet
uman çok iktidarlar geldi geçti ve bu iktidarların büyük bir kısmı kendi
kullandıkları o adaletsizlik yöntemleriyle yargılandılar. Aynı yöntemlerle
kendileri karşı karşıya kaldılar. Şimdi bu adaletsizliği savunan, yürüten bu
iktidarın da aynı durumla karşı karşıya kalmayacağına güvenceyi nereden
buluyorsunuz? 
Hep
söylenir, “Adalet herkese lazım olur.” Bugün kendini çok muktedir görenlerin de
bir gün adalete ihtiyacı olur. Evet, klişe bir sözdür ama bu tür klişeler de
son derece değerlidir aslında çünkü hayatın tecrübesinden süzülüp gelmişlerdir.
Yaptığınız haksızlıkların, adaletsiz uygulamaların hesabını verme zamanı
geldiğinde “adalet” diye haykırdığınız zaman sizi dinleyen çıkmayabilir. 
(Mikrofon
otomatik cihaz tarafından kapatıldı) 
MİTHAT
SANCAR (Devamla) – Tamamlamak üzereyim.
BAŞKAN
– Buyurun, bir dakika. 
MİTHAT
SANCAR (Devamla) – İnsan hakları savunucuları da “Herkes için adalet.” diye
hayatlarını ortaya koyuyorlar. 
Geçmişte
adalet mücadelesi, insan hakları mücadelesi yürütenlerin bir kısmı AKP’den
milletvekili oldular. O insanlarla ben de insan hakları mücadelesindeyken
birlikte çalıştım. Bugün “ajan” diye tutuklanan o arkadaşlarımızın hepsiyle bu
insanların da ortak çalışmaları oldu ama onlar bugün, bu kadar büyük bir
adaletsizliğe, haksızlığa uğrarken bu arkadaşlar susuyorlar. Bunun vebali
ağırdır, herkes tarih karşısında, toplum karşısında, inanıyorsa Allah katında
bunun hesabını vermek zorunda kalacaktır. 
Saygılarımla
efendim. (HDP ve CHP sıralarından alkışlar)
BAŞKAN –
Teşekkür ederim.
Cumhuriyet Halk
Partisi Grubu adına Gaziantep Milletvekili Sayın Mehmet Gökdağ konuşacak.
Buyurun Sayın
Gökdağ. (CHP sıralarından alkışlar) 
CHP GRUBU ADINA
MEHMET GÖKDAĞ (Gaziantep) – Sayın Başkan, değerli milletvekilleri; Bölge Adliye
ve Bölge İdare Mahkemelerinin İşleyişinde Ortaya Çıkan Sorunların Giderilmesi
Amacıyla Bazı Kanunlarda Değişiklik Yapılmasına Dair Kanun Tasarısı’nın birinci
bölümüyle ilgili olarak Cumhuriyet Halk Partisi Grubu adına söz almış
bulunmaktayım. Bu vesileyle Genel Kurulu saygıyla selamlıyorum. 
Sayın
milletvekilleri, tasarı gerekçesinde bölge adliye ve bölge idare mahkemelerinin
işleyişindeki sorunların giderilmesinin, daha verimli çalışma koşullarının
oluşturulmasının amaçlandığı belirtilmektedir. Elbette ki böyle bir amaç
hepimizin ortak amacı olmalıdır. Yargının hızlanması dolayısıyla adaletin
gecikmemesi toplumun adalete olan güvenin oluşturulması anlamında ortak
talebimizdir. Biz, Cumhuriyet Halk Partisi olarak böyle bir amaca ulaşmak
konusunda her zaman katkı sunacağımızı belirttik, bugün de belirtiyoruz ancak
yapılan işle amaçlanan hedefe ulaşılıp ulaşılmayacağı sorunu önemli bir
sorundur. Tasarıya baktığımızda, yapılan işin, gerekçede belirtilen amaçtan
daha fazla, Adalet ve Kalkınma Partisinin on beş yıldan bu yana tekçi yönetim
anlayışının hâkim kılınmaya çalışıldığı çok açık olarak görülmektedir değerli
arkadaşlar. 
Tasarıyla
başkanlar kurulunun yetkilerinin bir kısmının Başkana verilmesi, bir kısmının
siyasi bir kurum hâline gelen Hâkimler ve Savcılar Kuruluna devredilmesi
öngörülmektedir. Bunları yaparken de başkanlar kurulunun toplanamaması ve
başkanlar kurulunun iş bölümü yaparken objektif davranamayacağı gibi, kendi
yargıcına güvenmeyen bir anlayışı gerekçe olarak ortaya koymaktadırlar. Bu
yöntemle, başkanlar kurulu işlevsizleştirilmekte, yetkiler tek kişinin takdir
ve değerlendirmesine bırakılmakta, keyfîliğin önü açılmaktadır. Aksaklıkları
ortadan kaldırma amacıyla tasarının hazırlandığı söyleniyor ama kurumları
ortadan kaldıran keyfiyetçi bir yaklaşım sergileniyor. Tıpkı “Şu okullar olmasa
maarifi ne güzel yönetirim.” anlayışı gibi, tıpkı trafik kazalarını önlemek
için gerekli düzenlemeleri yapmak yerine araçları trafikten çekmek gibi, tıpkı
tarımdaki sorunları çözüp çiftçimizi, köylümüzü desteklemek yerine buğday
ithalatının önünü açmak gibi, tıpkı “Meclisi verimli çalıştırmak.” söylemiyle
Meclisi işlevsizleştirmek gibi.
Sayın
milletvekilleri, “Bu tekçi, keyfiyetçi anlayıştan vazgeçin, ortak aklı ülke
yönetimine egemen kılın.” diye yıllardan beri hep söyledik, söylüyoruz.
Dinlemediniz, bir tek kişinin iradesini bütün iradelerin önüne koydunuz. Bu
anlayışınız, ülkemizi 15 Temmuz 2016’da kanlı, hain FETÖ'cü darbe girişimiyle
karşı karşıya bırakmıştır. Bu alçak darbe girişimini lanetlediğimizi bir defa
daha ifade etmek istiyorum. 250 şehidimizi rahmetle anıyorum, 2.193 gazimizi
buradan selamlıyorum, tedavisi devam edenlere de sağlık diliyorum.
Sayın
milletvekilleri, 15 Temmuz darbe girişimi gerek Türkiye Büyük Millet Meclisi
çatısı altında gerekse meydanlarda bütün siyasi anlayışların ortak direnci ve
Türk Silahlı Kuvvetleri içindeki parlamenter demokrasi yanlısı, cumhuriyetçi ve
Atatürkçü askerlerin direnciyle birlikte engellenmiştir. Halk hiçbir ayrım
taşımadan, yaşamı pahasına demokrasiye, Meclise, cumhuriyete, Mustafa Kemal
Atatürk’e sahip çıkmıştır. Bunun aksini söylemek vefasızlıktan daha öte bir
şeydir.
Sayın
milletvekilleri, alçak darbe girişiminin engellenmesinden sonra yapılması gereken,
bu girişimi bütün açıklığıyla ortaya çıkarmak ve gerçek suçluların,
sorumluların yargı önüne çıkarılması olmalıydı. Nitekim, Genel Başkanımız Kemal
Kılıçdaroğlu, Maltepe mitinginde adaletle ilgili taleplerini sıralarken en
başta ilk talebi şuydu: “Fetullah Gülen terör örgütünün siyasi ayağı ortaya
çıkarılsın ve gerçek darbecilerden hesap sorulsun.” Ancak daha darbe
girişiminin yaşandığı gece bunu Allah’ın bir lütfu gibi gören anlayışın gerçek
suçluları ortaya çıkarmaktan daha çok, darbe girişimini fırsata çevirme
yaklaşımıyla karşı karşıya kaldığımızı hep birlikte gördük. Darbe girişimini
engelleyen ortak irade terk edilerek 20 Temmuzda olağanüstü hâl ilan edilip
Meclis devre dışı bırakılmış, tek kişinin iradesi öne çıkarılmış, haksız,
hukuksuz, adaletsiz kanun hükmünde kararnamelerle yönetme anlayışı ülke
yönetimine egemen olmuştur. İşte, tam da burada bizim söylediğimiz halkın 15
Temmuzu ile sarayın 15 Temmuzu ayrımı kendini göstermektedir. 
Hain
FETÖ’cü darbe girişimi başarılı olsaydı yaşanacak bütün hukuksuzluklar 20
Temmuz darbesiyle yürürlüğe konmuştur. Yüz binlerce yurttaşımız ifadesi dahi
alınmadan, haklarındaki suçlamaları dahi bilmeden işinden, ekmeğinden, aşından
edilmiş, cezaevine gönderilmiş, basın susturulmuş, susmayan gazetecilerin özgürlükleri
ellerinden alınmış, muhalif bütün sesler kısılmıştır. Bütün bunlar yapılırken
FETÖ’cü alçak hain darbe girişiminin bütün açıklığıyla ortaya çıkarılması
düşüncesi geri bırakılmıştır. 
Değerli
milletvekilleri, darbe girişiminin yaşandığı gün görevde olan ve bütün
gelişmeleri en ince ayrıntısına kadar yaşayan Genelkurmay Başkanının Türkiye
Büyük Millet Meclisi Darbe Araştırma Komisyonuna bilgi vermeye gelmemesi sizce
normal mi? Millî İstihbarat Teşkilatı Müsteşarının Komisyona gelip bilgi
vermemesi sizce ne ifade ediyor? Kimden öğreneceğiz bu yaşananları değerli
arkadaşlar?
Peki,
bir şey daha: Bu ülkenin Cumhurbaşkanının darbe girişimini eniştesinden
öğrenmesi ne demek? Kime soracağız bunu? Cumhurbaşkanı eğer darbe girişimini
eniştesinden öğreniyorsa Türkiye Cumhuriyeti devletinin kurumları nerede? Eğer
bu doğruysa yani Cumhurbaşkanı darbe girişimini eniştesinden öğrenmişse ortada
vahim bir durum var; doğru değilse, doğru değilse dahi vahim bir durum var yani
Cumhurbaşkanı doğru bilgi vermiyor. Eğer doğruysa -ki ben doğru olduğuna
inanıyorum- o zaman ortada daha vahim bir durum var; devleti ne hâle
getirmişsiniz, Cumhurbaşkanı ülkede yaşanan darbe girişimini eniştesinden
öğrenecek duruma gelmiş. Peki, biz bu soruları sormayacak mıyız? Bu sorular
yanıtlanmayacak mı? Bu soruları sorduğumuzda, değerli arkadaşlar, bize aslı
astarı olmayan, kimsenin de inanmayacağı sıfatlar yüklemeyi bırakın, bu
sorulara yanıt verin.
Değerli
milletvekilleri, bu denli yoğun hak ihlallerinin yaşandığı, bu denli yoğun
hukuksuzlukların yaşandığı bir dönemde adaletin değil de hangi kavramın peşine
düşecektik? Evet, yollara düştük, adalet istedik. Genel Başkanımız Sayın Kemal
Kılıçdaroğlu tüm mazlumların talebi olan “adalet” kavramını eline aldı, yürüdü
ve bir tarih yazdı. Biz ardından on binler, yüz binler, milyonlar olup
yürüyerek, sizler ekranlarınız başında gıptayla izleyerek tüm dünyayla birlikte
bu tarihî yürüyüşe tanıklık ettik. Biz sağanak yağmurun, kızgın güneşin altında
yürürken bizimle beraber tırnaklarını döke döke yürüyen adalet arayışçıları
vardı. Bunların kimi işsiz, kimi işinden atılmış akademisyen, kimi çocukları
mağdur olmuş babalardı, kimi de hiçbir mağduriyet yaşamadığı hâlde ülkesinde
adalet isteyen her görüşten vatandaştı. 
Orada olsun
olmasın, adalet talebimize sahip çıkanların sayısı, değerli arkadaşlar, Türkiye
kadardı. Çünkü biz parti olarak yürümedik, parti bayrağı taşımadık, özel
taleplerimizi Türkiye'nin taleplerinin önüne koymadık, hiç kimseyi kimliğinden,
yaşam tarzından dolayı dışlamadan, 80 milyonun adaleti için, özgürlüğü için,
refahı için, huzurlu geleceği için yürüdük. 
Sayın
milletvekilleri, insanlık tarihi iyiyi, güzeli, doğruyu bulma yürüyüşleriyle
doludur. Adalet arayışı insanlık tarihi kadar eskidir. İnsanlık için adalet
hava kadar, su kadar, ekmek kadar, aş kadar yaşamsaldır. İnsanlık bu yürüyüşünü
hep sürdürmüştür ve sürdürmeye devam edecektir. Zaman zaman insanlığın bu
arayışının önüne engeller çıkmıştır; diktatörler, tiranlar, şahlar, sultanlar
insanlığın hak, hukuk, adalet yürüyüşüne engel olmak istemiş, çelme takmış,
tökezletmiştir. Ancak insanlık bu çelmeyle tökezlese de hatta düşse de tekrar
ayağa kalkmış, üzerini silkelemiş ve yürüyüşüne devam etmiştir ve her zaman
kazanan insanlık olmuştur, adalet olmuştur.
Ben, Genel
Kurulu saygıyla selamlıyorum. (CHP ve HDP sıralarından alkışlar)
BAŞKAN –
Teşekkür ederim Sayın Gökdağ.
Sayın
milletvekilleri, gruplar adına konuşmalar sona erdi. 
Şimdi, şahsı
adına konuşacak olan sayın milletvekillerini dinleyeceğiz.
İlk olarak
Şanlıurfa Milletvekili Sayın İbrahim Halil Yıldız konuşacak.
Buyurun Sayın
Yıldız. (AK PARTİ sıralarından alkışlar)
İBRAHİM HALİL
YILDIZ (Şanlıurfa) – Sayın Başkan, değerli milletvekilleri; 490 sıra sayılı
Bölge Adliye ve Bölge İdare Mahkemelerinin İşleyişinde Ortaya Çıkan Sorunların
Giderilmesi Amacıyla Bazı Kanunlarda Değişiklik Yapılmasına Dair Kanun Tasarısı
üzerine şahsım adına söz almış bulunmaktayım. Bu vesileyle yüce heyetinizi
saygıyla selamlıyorum.
15 Temmuz 2016
gecesi, ülkemizi karanlık yarınlara mahkûm etmek isteyen FETÖ terör örgütü ve
mensupları zannettiler ki vatan evlatlarını korkutacaklar. Sayın
Cumhurbaşkanımızın, Hükûmetimizin ve milletimizin korkacağını, kaçacağını
zannettiler ama onlar bilmedi ki geçmişte olduğu gibi iradesine darbe vurulmaya
çalışıldığında susan, evine kapanan bir halk yok ve darbeyi görünce giden
yöneticiler de artık yok. Darbeye darbe vuran bir millet ve milletimizi asla
yalnız bırakmayan bir iktidar var. FETÖ terör örgütünün kalkışma hareketi
kursaklarında kalmış, kahraman milletimizin o gün verdiği mücadele demokrasi
tarihine altın harflerle yazılmıştır. Ülkemizde bir avuç hainin dışında 80
milyon vatandaşımız tamamıyla tek millet, tek bayrak, tek vatan ve tek devlet
ilkeleri doğrultusunda, ölüm kusan silahların üzerine hiç çekinmeden atlamışlardır,
tüm dünyaya tarih boyunca örnek gösterilecek bir özgürlük ve demokrasi dersi
vermişlerdir. Milletimiz, terör örgütlerine olduğu gibi darbe heveslilerine de
meydanı bırakmayacağını cümle âleme göstermiştir. Hain FETÖ terör örgütünün
kalkışma hareketinin 1’inci yıl dönümünde, Sayın Cumhurbaşkanımızın
önderliğinde, 81 ilimizde vatandaşlarımız meydanları boş bırakmamış, talihsiz
geceyi unutmamış ve unutturmamışlardır. Milletimize teşekkürü bir borç biliriz.
15 Temmuz gecesi hainler tarafından şehit edilen vatandaşlarımıza Allah’tan
rahmet diliyorum, gazilerimize de geçmiş olsun dileklerimi sunuyorum. Allah bu
yüce devlete ve millete bir daha karanlık 15 Temmuzlar göstermesin.
Sayın Başkan,
değerli milletvekilleri; son günlerde PKK’lı teröristler tarafından AK PARTİ’li
siyasetçilere yönelik saldırılardan da bahsetmeden geçemeyeceğim. Muradiye
ilçesinde AK PARTİ İlçe Başkanımız İbrahim Vanlı PKK saldırısından kurtulurken
güvenlik korucusu Ahmet Vanlı şehit edilmiştir. AK PARTİ Özalp İlçe Başkan
Yardımcımız Aydın Ahi ve AK PARTİ Diyarbakır Lice İlçe Başkan Yardımcımız Orhan
Mercan’a yapılan silahlı saldırılarda başkan yardımcılarımız da şehit
edilmiştir. Yine, hain teröristler geçtiğimiz günlerde, daha hayatının
baharında, 23 yaşında olan öğretmen kardeşimiz Necmettin Yılmaz’ı da şehit
etmişlerdir. Bu vatana hizmet edenleri şehit eden terör örgütü çirkin yüzünü
bir daha ortaya koymuştur. Şehitlerimize Allah’tan rahmet, yakınlarına
başsağlığı ve sabırlar diliyorum. Hainler şunu bilmelidir ki ürkütmeye ve
korkutmaya çalıştıkları bu millet hiçbir terör örgütünden ürkmemiş ve
korkmamıştır, bugün de kararlı ve cesur yürüyüşüne devam etmektedir ve
edecektir. Vatan hainleri bilsinler ki asla bu yoldan vazgeçilmeyecektir.
Canımızı en acı şekilde acıtmaya çalışsalar da bu yoldan dönmeyeceğimizi
bilmeleri gerekmektedir. Yolumuz birlik ve kardeşlik yoludur.
Sayın Başkan,
değerli milletvekilleri; 490 sıra sayılı Kanun Tasarısı’yla bölge adliye
mahkemesi başkanlar kurulu, ceza ve hukuk daireleri başkanlar kurulu şeklinde
ikiye ayrılmaktadır. Bu kanun, ihtisaslaşmanın sağlanması, bölge adliye ve
idare mahkemesi dairelerindeki birikmenin önlenmesi amacıyla daireler
arasındaki iş bölümünü belirleme yetkisi Hâkimler ve Savcılar Kuruluna
verilecektir. Danıştayda olduğu gibi uyuşmazlık konusunun iki dairenin görevine
girmesi hâlinde davanın dairelerinin birlikte yapacağı toplantıda karara
bağlanacaktır. Böylece uyuşmazlıklar en doğru ve kısa sürede
çözümlenebilecektir. Bölge idare mahkemesi daireleri arasındaki iş bölümünü
belirleme görevi Hâkimler ve Savcılar Kuruluna verilecektir. Bölge idare
mahkemelerinin istinaf mahkemesi olarak yapılandırılmış olması nedeniyle bilgi
ve belgelerin istenmesine ve ek süre verilmesine ilişkin ara kararlarının idare
ve vergi mahkemelerinde olduğu gibi daire başkanı ve üyelerden biri tarafından
yapılmasına imkân sağlamaktadır. Böylece davaların daha kısa sürede
çözümlenmesi sağlanacaktır. 
490 sıra sayılı
Kanun Tasarısı’nın hayırlı olmasını diler, yüce heyeti saygıyla selamlarım. (AK
PARTİ sıralarından alkışlar)
BAŞKAN –
Teşekkür ederim Sayın Yıldız.
Şahsı adına son
olarak Bitlis Milletvekili Sayın Mizgin Irgat konuşacak.
Buyurun Sayın
Irgat. (HDP sıralarından alkışlar) 
MİZGİN IRGAT
(Bitlis) – Sayın Başkan, değerli milletvekilleri; Bölge Adliye ve Bölge İdare
Mahkemelerinin İşleyişinde Ortaya Çıkan Sorunların Giderilmesi Amacıyla Bazı
Kanunlarda Değişiklik Yapılmasına Dair Kanun Tasarısı üzerine şahsım adına söz
almış bulunmaktayım. Sizleri selamlıyorum.
Aslında önümüze
getirilen söz konusu tasarıya baktığımızda özü itibarıyla bir torba tasarısı
olduğunu görebiliriz. Çünkü Bölge Adliye Mahkemelerinin Kuruluş, Görev ve
Yetkileri Hakkında Kanun, Ceza Muhakemesi Kanunu, Ceza ve Güvenlik
Tedbirlerinin İnfazı Hakkında Kanun, Hukuk Muhakemeleri Kanunu, Bölge İdare
Mahkemeleri, İdare Mahkemeleri, Vergi Mahkemelerinin Kuruluşu ve Görevleri
Hakkında Kanun, İdari Yargılama Usulü Kanunu ve Hâkimler ve Savcılar Kanunu
çerçevesinde yapılmak istenen birtakım değişiklikleri içermekte. Bu tasarı
yapılırken amaç uygulamadaki işleyişte yaratılan sıkıntıların giderilmesi; bu
sıkıntıların giderilmesi; adına birtakım değişikliklerin yapıldığı iddia
edilmekte ise de doğal hâkim ilkesine ve mahkemelerin tarafsızlığına ve
bağımsızlığına aykırı olarak HSK’ya, daireler arasında iş bölümünde mahkeme
başkanına çok fazla yetkilerin verildiğini ve dolayısıyla da oradan idarenin,
yani yürütmenin yargıya müdahalesinin bu şekilde gerçekleştiğini çok net bir
şekilde dile getirebiliriz. Burada bir istişare eksikliği var. Kurul hâlinde
verilmesi gereken kararların başkana verilmesinin, tek başına karar vermesi
noktasında ciddi sıkıntılara yol açacağını düşünüyoruz. Çünkü istişare, özü
itibarıyla, kurul olarak karar vermenin, bütün dinî kitaplarda ve hukuk
felsefesinde de tek başına yapılan yanlışlığın önüne geçmek, daha bağımsız,
daha objektif bir öngörüyle tarafsız ve adil bir karar verilmek üzere yapılan
bir uygulama olup tarihsel bir geçmişe sahip bir uygulama şekli iken, burada,
tek başına, üyeler arasından istediği daireden bir hâkimi üye olarak ataması ve
başkana bu yetkinin verilmesi çok tehlikeli bir uygulamadır. Çünkü hangi
hâkimin, hangi fikrisaikle, hangi ideolojik altyapıyla çalıştığı noktasında
soru işaretleri yaratacak bir tartışma olur. Çünkü gerçekten Türkiye siyasi
tarihine ve adliye tarihine baktığımızda, hukuk tarihine, en son 2015 senesinde
açıkça ortaya çıkarılan cemaatçi yapılanmaların ideolojik yapılanmalarla
kendini hukuktan ziyade ideolojik altyapısıyla hareket eden, tarafsızlığı
hiçbir şekilde koruyamayan hâkim ve savcıların böylesi bir süreçte de, böyle
bir çalışmayla da bu tutumdaki bir hâkimin atanması noktasında kendi hâkim ve
savcılarını koruma, kollama, istediği kararları çıkartma tasarısı olarak
algılanabilir. Dolayısıyla da bu tasarının bir bütünen ortadan kaldırılması
gerekmekte. 
HSK’ya verilen
yetkilere de baktığımızda, hakeza, idareye, yani aslında yürütmeye yargı eliyle
bir müdahale, yani yargıya bir müdahalenin yapıldığını çok net bir şekilde
görebiliriz. Bizler, yargının siyasallaşması, yargının gerçekten tarafsız,
adil, bağımsız kararlar vermesi noktasında Türkiye’nin, yıllarca AİHM’de
davaların tazminatla sonuçlandığını, bu noktada iyi bir deftere sahip
olmadığımız gerçeğinden hareketle böylesi düzenlemelerin, böylesi tasarıların
gerçekten hukuk sisteminde bir açılıma, bağımsız, tarafsız bir yargıya yol
açmayacağını net bir şekilde söyleyebiliriz. 
Son süreçte
davalara baktığımızda, cezaevlerine baktığımızda gerçekten çok ciddi hukuka
aykırılıklarla karşılaşıyoruz. Sayın Adalet Bakanı burada, Adalet Bakanımız konuşuyor
ama Manisa’da şu an yirmi aydır cezaevinde olan ve davası henüz açılmayan
HDP’li yöneticilere burada dikkat çekmek istiyorum. Kendileri HDP’nin il eş
başkanları ve yöneticileri. Yirmi ayı aşkın bir süredir hangi iddiayla tutuklu
olduklarını bilmeden cezaevinde tutulmaktadırlar. 
MÜSLÜM DOĞAN
(İzmir) – İddianame hazırlanmadı, iddianame yok.
MİZGİN IRGAT
(Devamla) – İddianame hazırlanmadı. 
Eğer yeterli
gerekçeniz yok ise neden tutukladınız? Eğer yok ise neden serbest
bırakmıyorsunuz? Ha, var ise neden yargı, neden hâkim karşısına
çıkartmıyorsunuz? Dolayısıyla istinaf mahkemelerinde de siyasi yönün çok net
bir şekilde uygulandığını düşünüyoruz. HDP milletvekillerinin kararlarını
hızlıca çıkartmak ve burada vekilliklerini düşürmeyi de yargının siyasal bir
şekilde hareket ettiğinin bir örneği olarak görebiliriz.
Saygıyla
selamlıyorum. (HDP sıralarından alkışlar)
BAŞKAN –
Teşekkür ederim Sayın Irgat. 
Sayın
milletvekilleri, birleşime 20.30’a kadar ara veriyorum.
Kapanma Saati: 19.36
DÖRDÜNCÜ OTURUM
Açılma Saati: 20.32
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), İshak GAZEL (Kütahya) 
-----0-----
BAŞKAN
– Türkiye Büyük Millet Meclisinin 113’üncü Birleşiminin Dördüncü Oturumunu
açıyorum.
490
sıra sayılı Kanun Tasarısı’nın görüşmelerine devam ediyoruz. 
Komisyon
yerinde.
Hükûmet
yerinde. 
Şimdi,
soru-cevap işlemini yapacağız ama sorulan bir soru olmadığı için bu bölümü
geçiyorum.
MÜSLÜM DOĞAN
(İzmir) – Var efendim.
MEHMET DOĞAN
KUBAT (İstanbul) – Başkanım, bir tane girmişler.
BAŞKAN – Kimse
yok, girmemiş.
MÜSLÜM DOĞAN
(İzmir) – İşte efendim girdik.
BAŞKAN – Sayın
milletvekilleri, birinci bölüm üzerindeki görüşmeler tamamlanmıştır.
Şimdi, birinci
bölümde yer alan maddeleri, varsa o madde üzerindeki önerge işlemlerini yaptıktan
sonra ayrı ayrı oylarınıza sunacağım.
Sayın
milletvekilleri, 1’inci maddede üç adet önerge vardır; ilk okutacağım iki
önerge aynı mahiyettedir, birlikte işleme alacağım.
Önergeyi
okutuyorum:
Türkiye Büyük Millet Meclisi Başkanlığına
Görüşülmekte olan
490 sıra sayılı Bölge Adliye ve Bölge İdare Mahkemelerinin İşleyişinde Ortaya
Çıkan Sorunların Giderilmesi Amacıyla Bazı Kanunlarda Değişiklik Yapılmasına
Dair Kanun Tasarısı’nın çerçeve 1'inci maddesinde yer alan "ile aynı
fıkraya (g) bendinden sonra gelmek üzere aşağıdaki bent eklenmiş, mevcut (h)
bendi (ı) bendi olarak teselsül ettirilmiş” ibaresi ile işlenecek hükümde yer
alan "h) Hukuki veya fiili nedenlerle bir dairenin kendi üyeleri ile
toplanamadığı hâllerde ilgisine göre diğer dairelerden kıdem ve sıraya göre üye
görevlendirmek.” ibaresinin madde metninden çıkarılmasını arz ve teklif ederiz.
 İsmail Faruk Aksu  Celal
Adan Mehmet Parsak
 İstanbul İstanbul Afyonkarahisar
 Mustafa Kalaycı Muharrem
Varlı Ruhi Ersoy
 Konya Adana Osmaniye
Aynı mahiyetteki
diğer önergenin imza sahipleri:
 Ömer Süha Aldan Necati
Yılmaz Mehmet Gökdağ
 Muğla Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
BAŞKAN – Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 1’inci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Ertuğrul
Kürkcü  Mizgin Irgat
 İstanbul İzmir Bitlis
 Saadet Becerekli Müslüm
Doğan Erol Dora
 Batman İzmir Mardin
BAŞKAN
– Okunan son önergeye Komisyon katılıyor mu?
ADALET KOMİSYONU
SÖZCÜSÜ SERAP YAŞAR (İstanbul) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Önerge
üzerinde Mardin Milletvekili Sayın Erol Dora konuşacak.
Buyurun Sayın
Dora. (HDP sıralarından alkışlar) 
EROL DORA
(Mardin) – Sayın Başkan, değerli milletvekilleri; 490 sıra sayılı Bölge Adliye
ve Bölge İdare Mahkemelerinin İşleyişinde Ortaya Çıkan Sorunların Giderilmesi
Amacıyla Bazı Kanunlarda Değişiklik Yapılmasına Dair Kanun Tasarısı’nın 1’inci
maddesi üzerindeki önergemiz üzerinde söz almış bulunuyorum. Genel Kurulu
saygıyla selamlıyorum.
Değerli
milletvekilleri, kanun tasarısının bu maddesiyle bölge idare mahkemesi başkanı,
bir mahkeme üyelerinin toplanamaması hâllerinde mahkeme yerine yeni bir mahkeme
ihdas etme gibi bir yetkiye sahip kılınmaktadır. Tabii, bu düzenleme
neticesinde doğal hâkimlik ilkesi, bağımsız ve tarafsız yargılama ilkesi ihlal
edilerek mahkeme bir bakıma bölge mahkeme başkanının vesayeti altına
girecektir.
Değerli
milletvekilleri, düzenlemede bir üye eksiği hâllerinde üye
görevlendirilmesinden bahsedilmeyip “Dairenin fiilî veya hukuki nedenlerle
toplanamaması hâllerinde” denilmek suretiyle uygulamada 1 başkan ve 2 üyeden
teşekkül eden dairenin her 3 üyesinin veya 2 üyesinin herhangi bir nedenle
hazır bulunmaması hâllerinde bölge mahkemesi başkanının kendi inisiyatifiyle
atayacağı veya görevlendireceği üyelerle yeni bir daire teşekkül ettirmesinin
önü açılmaktadır. Bu uygulamanın kritik davalarda subjektif yargılarla
kararların oluşmasına neden olacağı ise şimdiden öngörülebilecek kadar açıktır.
Değerli
milletvekilleri, daireye 3 üye çoğunluğunun bölge mahkemesi başkanının
inisiyatifiyle oluşması itibarıyla “tabii hâkimlik” ilkesine aykırılık teşkil
eden bu madde düzenlemesi, temel hak ve hürriyetlere, yargı bağımsızlığı ve
tarafsızlığı ilkelerine de açıkça aykırılık teşkil etmektedir. Maddenin bu
şekliyle kabul edilmesi, daireyi, bölge mahkeme başkanının vesayetine,
dolayısıyla Hâkimler ve Savcılar Kurulu ve Adalet Bakanlığı üzerinden yürütmeye
bağlı hâle getirecektir ve yetkili hâkimi kendi dava dosyaları üzerinde
inisiyatifsiz bir konuma getirecektir. Bu hâliyle madde, tasarının benzer
nitelikli diğer maddeleriyle birlikte düşünüldüğünde Anayasa’ya, evrensel
hukuka, yargı bağımsızlığına ve kuvvetler ayrılığı ilkesine aykırıdır. 
Sayın Başkan,
değerli milletvekilleri; yargının bağımsızlığı, yargıçların yerine getirdikleri
toplumsal işlev dolayısıyla baskılara ve müdahalelere karşı kurumsal ve
anayasal olarak korunması anlamına gelir. Yargı bağımsızlığı konusuyla doğrudan
ve dolaylı ilgili pek çok uluslar üstü evrensel nitelikte belge de mevcuttur.
Bununla birlikte, söz konusu belgelerdeki ilkeler genellikle ortak esaslara
dayanmakta ve bir belgedeki ilkeler bir diğerinde daha kuvvetle
tekrarlanmaktadır. Hukukun üstünlüğü ve yargı bağımsızlığı konularında temel
uluslararası belge olarak kabul edilen 1985 tarihli Birleşmiş Milletler Yargı
Bağımsızlığı Temel İlkeleri; 1994 tarihli Avrupa Konseyi Hâkimlerin
Bağımsızlığı, Etkinliği ve Rolü Konusundaki Tavsiye Kararı; 2007 tarihli
Venedik Komisyonu Yargısal Atamalar Raporu ve 2010 tarihli Venedik Komisyonu
Yargıçların Bağımsızlığı Raporu bu nitelikte önemli metinlerdir.
Ancak, maalesef,
AKP Hükûmeti, özellikle son yıllarda yargıya ilişkin getirdiği hemen her
düzenlemede, evrensel hukuk birikiminin yazıya dökülmüş hâli olan bu
metinlerden gittikçe uzaklaşan, bunları âdeta yok sayan yaklaşımlarla, Türkiye
yargısını adaleti temin etmekten uzak, sembolik bir mekanizma hâline getirmekle
meşgul olmaktadır. 
Değerli
milletvekilleri, siyasal erkin yani yürütme organının yargı kurumlarını
oluşturma, çalıştırma koşullarını belirleme ve yapılarında değişiklik yapma yetkilerini
yargı üzerinde bir baskı aracı olarak algıladığını görüyoruz. Bakınız,
demokratik rejimlerde bağımsız yargı temel hak ve özgürlüklerin güvencesidir.
Diğer taraftan, otoriter ve totaliter rejimlerde ise yargı, temel hak ve
özgürlüklerin güvencesi olarak değil, aksine temel hak ve özgürlüklere saygı
göstermeyen bir rejimin baskı araçlarından biri olarak tasarlanmıştır. Yani bu
tür rejimlerde mahkemeler adalet dağıtan kurumlar değil, rejim karşıtlarını
yargılayan, cezalandıran ve rejimin aşırı güç kullanımının hukuki anlamda
meşrulaştırılması gereken kurumlar olarak algılamaktadır. 
Sayın Başkan,
değerli milletvekilleri; yargının yasama ve yürütmenin Anayasa ve yasalarla
kendilerine çizilen hukuki sınırları aşıp aşmadıklarını denetleyebilmesi ve
eğer aşmışlarsa öngörülen yaptırımları tespit edip uygulayabilmesi için yasama
ve yürütmeden bağımsız olması gerekir diyor, bir kez daha Genel Kurulu saygıyla
selamlıyorum. (HDP sıralarından alkışlar)
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Aynı mahiyetteki
önergeleri okutuyorum:
Türkiye Büyük
Millet Meclisi Başkanlığına
Görüşülmekte
olan 490 sıra sayılı Bölge Adliye ve Bölge İdare Mahkemelerinin İşleyişinde
Ortaya Çıkan Sorunların Giderilmesi Amacıyla Bazı Kanunlarda Değişiklik
Yapılmasına Dair Kanun Tasarısı’nın çerçeve 1'inci maddesinde yer alan
"ile aynı fıkraya (g) bendinden sonra gelmek üzere aşağıdaki bent
eklenmiş, mevcut (h) bendi (ı) bendi olarak teselsül ettirilmiş” ibaresi ile
işlenecek hükümde yer alan "h) Hukuki veya fiili nedenlerle bir dairenin
kendi üyeleri ile toplanamadığı hâllerde ilgisine göre diğer dairelerden kıdem
ve sıraya göre üye görevlendirmek." ibaresinin madde metninden
çıkarılmasını arz ve teklif ederiz.
Ruhi Ersoy (Osmaniye) ve arkadaşları 
Aynı mahiyetteki
diğer önergenin imza sahipleri:
Ömer Süha Aldan (Muğla) ve arkadaşları 
BAŞKAN - Aynı
mahiyetteki önergelere Komisyon katılıyor mu? 
ADALET KOMİSYONU
SÖZCÜSÜ SERAP YAŞAR (İstanbul) – Katılmıyoruz Sayın Başkan. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım. 
BAŞKAN –
Önergeler üzerinde önce Eskişehir Milletvekili Sayın Cemal Okan Yüksel
konuşacak. 
Buyurun
Sayın Yüksel. (CHP sıralarından alkışlar)
CEMAL
OKAN YÜKSEL (Eskişehir) – Sayın Başkan, değerli milletvekilleri; hazır biz
bizeyken bu kürsüden ilk defa kendime ait olmayan bir metni okuyacağım, niye bu
metni okuduğumu da konuşmanın sonunda söyleyeceğim. 
Metin
şu: “Birinci Dünya Savaşı, 4 yıl sürdü. Tekrar ediyorum: 4 yıl yani 16 mevsim,
208 hafta, 1.460 gün. Kafkas, Kanal, Filistin, Suriye, Çanakkale, Hicaz-Yemen,
Makedonya, Galiçya, Romanya cepheleri açıldı. İtilaf devletlerinin 42 milyon
askerine karşı 2 milyon 850 bin kadardık. 
Kafkas
Cephesi’nde Sarıkamış’ı Rus ordusundan almak için savaştık. 90 bin asker
donarak öldü, 90 bin asker… Lojistik destek gelmemişti çünkü. Zaten açlardı,
üşüyerek, uykuya dalarak öldüler. Kimi anasını, kimi sevdiğini hayal ederek
uykuya daldı. Bir daha uyanamadılar. 
Çanakkale
cephesi… Zafer kazanıldı ama bedeli 500 bin insanın ölümü oldu. 253 bini asker,
gerisi sivildi. Tarihçiler, hastalıktan ölenlerin bu sayının iki katı olduğunu
söyler. Bir de o dönem üç lisenin mezun veremediğini. Galatasaray, Konya ve
İzmir liseleri... Çünkü elleri silah tutuyordu, çocuklardı, dönmeyi
düşünmemişlerdi. Dönemediler, tarihe ‘meçhul çocuk asker’ olarak geçtiler.
Çoğunun ismi de mezarı da yok, Çanakkale'de yatıyorlar.
Kurtuluş Savaşı…
Doğu cephesinde Ermenilerle, Güney cephesinde Fransızlarla savaştık. Doğu Anadolu
tamamen kurtarıldı, TBMM resmen tanındı. Maraş, Urfa, Adana ve Sakarya’da zafer
kazandık. Fransızları yurttan temizledik. Şehirlerimize gazi, kahraman, şanlı
isimlerini verdik. 
Batı cephesi
daha kanlıydı. Birinci ve İkinci İnönü, Kütahya-Eskişehir, Sakarya savaşı
yaşandı. Sakarya savaşı, tarihe en çok subayın şehit olduğu savaş olarak girdi.
İtalyanlar Muğla ve Antalya’dan çekildi. Mustafa Kemal Atatürk, Büyük Taarruz’u
başlattı. Dumlupınar Meydan Muharebesi’nden sonra ‘İlk hedefiniz Akdeniz, ileri!’
dedi. 
Yunan ordusu
İzmir’e kadar kovalandı, İzmir düşman işgalinden kurtarıldı. Batı Anadolu
düşmandan tamamen temizlendi. Konferanslar, kongreler, ateşkesler, anlaşmalar…
Kurtuluş Savaşı da 4 yıl sürdü. 16 mevsim, 208 hafta, 1.460 gün... Binlerce
şehit verdik. O binlercenin yine iki katından fazlası bulaşıcı hastalıktan
öldü.
Ve 15 Temmuz...
1 gün bile sürmedi, tekrar ediyorum, 24 saat bile değildi; 15 saat sürdü!
Limana yanaşan düşman gemilerinden değil, sağ olsun Erdoğan’ın eniştesinden
öğrendik. Ama hazırlıksız değildik. Lojistik destek tamdı mesela. Nedense 4
farklı noktada bekletilen uçaklar, helikopterler, 3G bağlantıları,
televizyonlar, radyolar… 
Düşman bu kez ne
İngiliz ne Fransız, ne de Alman’dı… Bir zamanlar yedikleri içtikleri ayrı
gitmeyen, istedikleri her şey verilen ‘muhterem hoca efendileri’ydi.
Amaç devleti ele
geçirmekti ama nedense birkaç tankla darbe yapmaya çıkmışlardı. Her şeyden
habersiz masum erlerle polisi ve vatandaşı karşı karşıya getirdiler. Kardeşi
kardeşe kırdırdılar! Kurtuluş yine bizimkilerden, FETÖ’nun kumpas kurduğu
Kemalist askerlerden geldi ve milletin direnişiyle birlikte darbe püskürtüldü.
Sonuç 248 şehit, yüzlerce yaralı…
Kısaca, evladını
beşikte bırakan Nene Hatunlar, kocasını toprağa verip cepheye koşan Kara
Fatmalar; çocuk, yaşlı, kadın demeden Ata’mızın önderliğinde bizlere 19 Mayısı,
23 Nisanı, 30 Ağustosu, 29 Ekimi bıraktılar!
Amma geriye
Sarıkamış’ta ölenler için ‘halay’ çektiğimiz anmalar, ‘Yağmur yağıyor çocuklar
üşümesin.’ diye yasaklanan 23 Nisanlar, her sene hastalık bahanesiyle iptal
edilen 19 Mayıslar ve güvenlik gerekçesiyle yasaklanan 30 Ağustoslar kaldı!
Velhasıl ‘Elin
tokadını yemeyen kendi tokadını yumruk sanırmış!’
Tarihe altın
harflerle yazılan onca zafer, binlerce şehit ve ders alınacak yüzlerce hikâye
kalmışken; darbenin araştırılmasını istemediğiniz Meclis önergeleri, muhterem
hoca efendinizi değil de masum askeri karşınıza alarak bastırdığınız afişler;
bir türlü temizleyemediğiniz, kovalayamadığınız ve düşmandan kurtaramadığınız
vatan varken size de hiçbir güvenlik gerekçesi göstermeden 1 hafta bayram
yapmak komik gelmiyor mu?” 
Arkadaşlar, bu
köşe yazısı Yeliz Koray imzasıyla yazılmış ve hepimiz gördük, Mustafa Kemal
Atatürk ve arkadaşlarının propagandası yapılmış; savcının teki de çıkmış, terör
örgütü propagandası yapmaktan dava açmış. İş bu hâle geldiyse vay halimize!
(CHP sıralarından alkışlar) 
MEHMET METİNER
(İstanbul) – Hangi alçak yazmış onu, hangi köşe yazarı?
BAŞKAN – Aynı
mahiyetteki önergelerin diğer konuşmacısı Osmaniye Milletvekili Sayın Ruhi
Ersoy olacak.
Buyurun Sayın
Ersoy. (MHP sıralarından alkışlar) 
RUHİ ERSOY
(Osmaniye) – Sayın Başkanım, değerli milletvekilleri; öncelikle hayırlı
akşamlar diliyorum.
Üzerinde
tartıştığımız madde, bölge idare mahkemelerinin yapılandırılmasında birtakım
sorunların çözümüne dair ifadelerdir ama konu hukuk olduğu için… Hukuk, adalet,
kanun, vicdan; bunlar birbirini tamamlayan kavramlar ve birbiriyle örtüşen
ifadelerdir. Biz buradan ne anlıyoruz? Bu, durduğunuz yere ve baktığınız yere
göre de adalet, hukuk kavramları açısından, insanlığın ortak birikimi açısından
değişmemeli ama benim baktığım yere göre, adalette gecikmenin de adaletsizlik
kadar bir problem olduğunu düşünmektir. Temel olarak adaletin tesisindeki
hızlılık ve onun sonuca ulaşabilmesi için yapılan reformlar desteklenmelidir
ama adaletin hızı, adil olmayan işlere vesile olmamalıdır.
Bugün,
milliyetçi, ülkücü hareket açısından sekiz yüz seksen gün sonra tecelli eden
bir adalet Fırat Yılmaz Çakıroğlu’nun şehadet adaletidir ve katillerinin aldığı
ömür boyu müebbettir. Kısmen bu karar kamu vicdanında nispi de olsa biraz
rahatlamaya sebebiyet vermiştir. Buradan hareketle, Fırat Yılmaz Çakıroğlu’nun
Ege Üniversitesinde şehit edilmesinin haberlerini, o dönem içerisinde “karşıt
görüşlü öğrenci kavgası” olarak verenler, eğitim hakkına erişmek için en
evrensel vatandaşlık hakkına, en insani hakkına erişmek isteyen bir gencin
okulunda katledilmesine zemin hazırlayan uygulamaya olan isyanın da bir noktada
ifadesiydi.
Burada
şunu ifade etmek istiyorum: Aynı zamanda İnsan Haklarını İnceleme Komisyonu
üyesi olarak, adaletin kamu vicdanını sarsan uygulamalarında ya da devlet
otoritesinin bazı insan hakları ihlaliyle ilgili hususlarda derhâl Komisyonumuz
durumdan vazife çıkarıyor, cezaevlerine ve olay mahallerine gidiyor. Ben bir
öneri getirdim Komisyonumuza. En evrensel hayat hakkını, yaşam hakkını riske
ederek vatandaşın huzur ve güvenliği için terörle mücadele veren gazilerimiz ve
şehit ailelerimizi ziyaret edelim; GATA’da rehabilitasyon ünitesinde kolu, bacağı
patlamış, kopmuş bu insanlar bir insan hakları ihlaline maruz kalmışlarsa bunun
arka planına dair birtakım çalışmaları da yapalım önerilerimiz üzerine bazı
çalışmalar yaptık. 
Bunu
niye anlatıyorum, biliyor musunuz? Asıl bağlayacağım konu şu: Bu Meclis bombalandığı
gün buradaydık. Ben bu Meclisi bombalayan pilotu, pilot görünümlü teröristi, 49
vatan evladına Gölbaşı’ndaki Özel Harekâta bomba atarak şehadet şerbetini
içiren o hainleri yargılamak istiyorum ve kamu vicdanıyla ona birkaç kelam
etmek istiyorum ama adalet yerinde duruyor ve ona yardım ve yataklık yapan
“Kahramanım” diye tişörtle çıkıp görüntü yapıyor. 
O
hâlde, adaletin tesis edilme sürecinde kamu otoritesine karşı maruz kalanların
her zaman hakkını savunmak bir taraftan, evet, doğru ama kamu otoritesi de
adalette serilikle ilgili kamu vicdanını rahatlatmak gibi bir mecburiyete
sahiptir. O hâlde, hukuk ve adalet kavramını tartışırken bir şey yasal olabilir
ama ahlaki olmayabilir; bir konu hukuki olabilir ama vicdani olmayabilir.
Bunlar ne kadar ahlaki ve vicdani, toplumsal birikimle, etik değerlerle
mütenasip oluyorsa kamu vicdanında o kadar adil duygusunu uyandırır. Kamu
vicdanında adalet duygusu sarsılırsa toplumsal düzen sarsılmaya başlanır. Bu da
baktığınız yere göre değişir ama adalet duygusunu politize bir hâlle
siyasallaştıran argümanlarla kullanmaktan çok, en yukarıda tutarak “Bir arada
yaşama kültürünü yok etmek isteyen teröristlere adil davranacağız.” diyerek
kamu vicdanına aykırı işler yaparsanız bu da adaletin dışındadır. O hâlde, bölge
idare mahkemeleriyle ilgili hususları değerlendirirken adaletin de idari
yargıda seri olması hususunda işler yapılması gerekiyor. 
Öte
yandan, nasıl Necmettin Öğretmenin durumunu izah edeceğiz? Munzur Çayı’nı
kirletenlere ne diyeceğiz? Munzur Çayı’nı kirleten alçaklara “Adalettir,
haktır, hukuktur.” diye yaşam hakkı mı vermeye çalışacağız? İnsanları yaşatmak
için canını ortaya koyan güvenlik güçlerinin, öğretmenin, aydınlatmak için
giden öğretmenin canına kastedenlere “Hukuktur bu.” diyerek yaşam hakkı mı vereceğiz?
Genel
Kurulu saygıyla selamlıyorum. (MHP sıralarından alkışlar) 
BAŞKAN
– Teşekkür ederim Sayın Ersoy. 
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, 2’nci madde üzerinde üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 490 sıra sayılı Bölge Adliye ve Bölge İdare Mahkemelerinin İşleyişinde
Ortaya Çıkan Sorunların Giderilmesi Amacıyla Bazı Kanunlarda Değişiklik
Yapılmasına Dair Kanun Tasarısı’nın 2'nci maddesinde geçen "ve fıkranın
(b) bendi yürürlükten kaldırılmıştır." ibaresinin tasarıdan çıkarılmasını
ve maddeye aşağıdaki bendin eklenmesini arz ve teklif ederiz.
"b) Hukuki
veya fiili nedenlerle bir dairenin kendi üyeleriyle toplanamadığı hallerde
ilgisine göre diğer dairelerden kıdem ve sıraya göre üye görevlendirmek" 

 İsmail Faruk Aksu Celal
Adan Mehmet Parsak
 İstanbul İstanbul Afyonkarahisar
 Mustafa Kalaycı Muharrem
Varlı
 Konya Adana
BAŞKAN – Sayın
milletvekilleri, şimdi okutacağım önergeler aynı mahiyette olduğundan birlikte
işleme alacağım.
Türkiye Büyük Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 2’nci maddesinin tasarıdan çıkarılmasını arz ve teklif
ederiz.
 Ömer Süha Aldan Necati
Yılmaz Mehmet Gökdağ
 Muğla Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
 Tanju Özcan
 Bolu
Aynı mahiyetteki
diğer önergenin imza sahipleri:
 Filiz Kerestecioğlu Ertuğrul
Kürkcü Mizgin Irgat
 İstanbul İzmir Bitlis
 Saadet Becerekli Müslüm
Doğan Behçet Yıldırım
 Batman  İzmir Adıyaman
BAŞKAN – Aynı
mahiyetteki önergelere komisyon katılıyor mu? 
ADALET KOMİSYONU
SÖZCÜSÜ SERAP YAŞAR (İstanbul) – Katılmıyoruz Sayın Başkanım.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Sayın Başkanım.
BAŞKAN – Aynı
mahiyetteki önergeler üzerinde önce Adıyaman Milletvekili Sayın Behçet Yıldırım
konuşacak.
Buyurun Sayın
Yıldırım. (HDP sıralarından alkışlar) 
BEHÇET YILDIRIM
(Adıyaman) – Sayın Başkan, değerli milletvekilleri, 490 sıra sayılı Kanun
Tasarısı üzerine söz almış bulunmaktayım. Ekranı başında bizleri izleyen tüm
halkımı ve Genel Kurulu saygıyla selamlıyorum. 
Bugün, AKP
iktidarı tarafından katledilen adalet sistemi üzerine konuşuyoruz. İyileştirmek
yerine daha da kötüleştiren, dostlar alışverişte görsün misali bir kanun
tasarısı üzerinde konuşuyoruz. Burada ne kadar yapıcı eleştiriler yapsak da
önergeler versek de iktidar sayısal üstünlüğüyle kendi istediği yasayı
Meclisten alelacele geçirmektedir; olmadı, OHAL’le, kanun hükmünde
kararnamelerle bunları yapmaktadır. Yargıya güven gittikçe azalmakta, adalet
arayışları, haykırışları her gün yükselmektedir. 
Ana
muhalefet partisinin yaptığı Adalet Yürüyüşü’ne destek amacıyla partimizin
oluşturduğu heyette Sayın Ahmet Türk de yer almıştı. Sembolik de olsa beş
dakika boyunca yürüyüşe eşlik etti. Cumhurbaşkanı Sayın Recep Tayyip Erdoğan
bunu günlerce diline doladı; sağa çattı, sola çattı, Adalet Bakanına çattı,
Sayın Ahmet Türk’ü resmen hedef gösterdi; tüm dünya buna şahittir. “Ya, hani bu
adam hastaydı, nasıl yürüyor? Sağlık raporu var mı?” dedi. Hastanelere çattı,
doktorlara çattı; kendini hâkim yaptı, savcı yaptı, Adalet Bakanı yaptı,
yetmedi, bir de doktor yaptı. Yargıya resmen müdahale edip yön verdi. Yarın
Ahmet Türk tekrar tutuklanırsa emin olun ki Cumhurbaşkanının bu söylemlerinden
dolayı olacaktır.
Bu
arada merak edenler varsa -ki herkes biliyor Ahmet Türk’ün durumunu- Ahmet Türk
ağabeyimiz 75 yaşında, ciddi kalp rahatsızlığı olan, kalp piliyle yaşamını
idame ettiren, ömrünü Türk-Kürt kardeşliğine adayan, “Türkiye'ye barış gelsin,
beni Taksim’de assınlar.” diyebilecek kadar yürekli, barışsever, çok değerli
bir siyasetçidir. 
Aynı
şekilde şu anda cezaevinde Eş Genel Başkanımız Sayın Selahattin Demirtaş’a
“terörist” deme gafletine düşmüştür Sayın Cumhurbaşkanı. Bu söylemi şiddetle
kınıyorum. Sözüm ona yargı süreci devam ederken yargıyı etkileyecek bu sözü
Türkiye halkları kabul etmedi, kabul etmeyecektir. Ve bu sözleri ne zaman
söylüyor biliyor musunuz –onun için ben sinirine veriyorum- Almanya’da yapılan
G20 Zirvesi’nden sonra söylüyor. Dünya liderleri kendisiyle doğru dürüst
konuşmuyor, yalnızlaşmış, Almanya’da bir tek toplantı yapamıyor, G20
Zirvesi’nde âdeta kovulurcasına tavırların olduğu bir günde basın toplantısında
Eş Genel Başkanımızla ilgili bir soru üzerine bu talihsiz yanıtı veriyor. Ben
bunu sinirine veriyorum; normalde böyle bir cevap, böyle bir “terörist” lafını
kullanmaması gerekir.
Orijinali
Kürtçe olan bir deyim vardır. Doğada bir şahin ya da baykuş türü var, bütün kuşlar
bu kuşa işkence yapıyor, o da gelip yuvasındaki yavrularına işkence yapıyor,
aynı misal. G20’de görmediği ilginin, itibarın, yalnızlaşmanın acısını kendi
ülkesinde kendisi gibi düşünmeyen kesimden yani bizlerden çıkarıyor. Dışarıda
dayak yiyor, gelip hıncını bizlerden, halkımızdan çıkarıyor. 
Sayın Eş Genel
Başkanımız bugüne kadar 2 defa barış ödülü almış, yine geçen hafta Avrupa
Parlamentosunda barış ödülüne aday gösterilmiştir. Suçlandığı 6-8 Ekim
olaylarının meydana gelmesinde en ufak bir suçu yoktur. 6-8 Ekim tarihlerinde
halkın sokağa çıkmasında etkili olan AKP iktidarı ve “Kobani düştü, düşecek.”
söylemidir. Ben şahsen bu söz üzerine sokağa çıkıp demokratik tepkimi dile
getirdim, halkımla birlikte yürüdüm. Adıyaman’da tek bir kişinin bile burnu kanamadı.
Üstelik 6-8 Ekim olaylarının araştırılması için yoğun çabalarımıza rağmen
iktidar daima bunun üstünü örtmeye çalıştı. Bu ölen insanların çoğu bizim
partiliydi. Kim tarafından katledildiler? Tekrar söylüyorum, araştırılsın,
kimin terörist olduğu ortaya çıksın. “Bu olaylar araştırılsın.” dediğimizde hep
üstü örtüldü. Buna herkes şahittir, Yüce Rabb’im de bu olaya şahittir. 
Sekiz buçuk
aydır mahkemeye bile çıkarılmayan Eş Genel Başkanımıza “terörist” demek hangi
vicdana, hangi izana sığar? Bu, yargıya müdahale etmek değil midir? Peşinen
hüküm veriliyor. Sarayın bu sözlerine soruşturma açabilecek yürekli bir savcı
var mı bu ülkede? Tam tersi, bu söylemi emir telakki edecek bir yargı
sistemiyle karşı karşıyayız.
Bu nedenle
diyoruz ki: Meclis boş yere oyalanıyor, saray ne derse o oluyor, yargı yok,
adalet yok ama ilahî adalet vardır arkadaşlar ve bir gün mutlaka tecelli edecek
ve bu zulüm bitecek diyor, Genel Kurulu saygıyla selamlıyorum. (HDP
sıralarından alkışlar) 
BAŞKAN –
Teşekkür ederim. 
Aynı mahiyetteki
önerge üzerinde şimdi de Bolu Milletvekili Sayın Tanju Özcan konuşacak. 
Buyurun Sayın
Özcan. (CHP sıralarından alkışlar) 
TANJU ÖZCAN
(Bolu) – Sayın Başkan, değerli milletvekilleri; hepinizi saygıyla selamlıyorum.

Sayın Metiner
buradaymış, iyi oldu. Ayrılmayın lütfen, sizinle ilgili de söyleyeceklerim var,
sizi ilgilendiren şeyler. 
Sayın
milletvekilleri, burada yaptığım son birkaç konuşmada ısrarla şunu söyledim:
FETÖ terör örgütünün siyasi ayağıyla ilgili mücadele yapılmıyor maalesef.
Yapılmadığı sürece de ben her fırsat bulduğumda bu konuyu gündeme taşıyacağım
demiştim. 
Sayın
Metiner’in ve Sayın Bakanın burada olması iyi oldu aslında, aynı anda onları
burada görmek. Bugüne kadar yaptığım konuşmaların bir kısmında Sayın Metiner’i
çok ağır eleştirdiğim konuşmalar oldu ama 15 Temmuz etkinliklerinden sonra
yazdığı yazının içeriğine herhâlde katılmamak mümkün değil. Sayın Metiner ne
diyor özetle: “15 Temmuz etkinlikleri sırasında protokolün en önünde FETÖ
muhipleri ve FETÖ’cü eski bakanlar gördüm, rahatsız oldum, içim titredi, hatta
üşüdüm, eve gidip Reis’i oradan dinledim.” Doğru mu? Söyledi, doğru. 
Şimdi,
sayın milletvekilleri, değerli hükûmet yetkilileri; biz öteden beri şunu
söylüyoruz: Bu örgütün bir siyasi uzantısı var. Siz bunu duymaktan hoşlanmıyorsunuz.
Efendim, sıkıştığınız zaman şunu da söylüyorsunuz: “Siyasi uzantı nerede?
Bizimle ne ilgisi var?” Bakın, Sayın Metiner açık bir ihbarda bulunuyor, “Ben
gördüm kardeşim.” diyor, “Ben gördüm.” diyor. Peki, Sayın Metiner bunu gördüğü
ve bir gazetenin köşesinde yazdığı hâlde neden hiçbir savcı çıkıp “Sayın
Metiner, gel bakalım, sen ne gördün; hangisi FETÖ’cüydü, hangi bakandan
bahsediyorsun?” sorusunu kendisine sormuyor? 
Keza,
enteresan bir şey daha oldu sayın milletvekilleri. Hâlihazırda görevli olan bir
müsteşar var, Millî Eğitim Bakanlığı Müsteşarımız, Sayın Bakanım. Ne diyor
birkaç ay önce: “Bir bakan beni tehdit etti.” Neden bir cumhuriyet savcısı
çıkıp “Gel bakalım Sayın Müsteşar, sen aklı başında bir adamsın, devletin
müsteşarlığını vermişiz sana; bu konuda bize bilgi ver, kimdir bu bakan?”
sorusunu sormuyor? Niye soramıyor? 
Bakın,
“kontrollü darbe” tartışmaları yapılıyor ama bence şu tartışmasız: FETÖ’yle
ilgili kontrollü bir soruşturma var Türkiye’de. Sadece Hükûmet olarak
istediğiniz ölçüde soruşturmanın kapsamını genişletiyorsunuz. Ucunun ne zaman
size dokunma ihtimali doğsa sizden bir eski bakana, mevcut bakana, mevcut
milletvekiline, eski milletvekiline, hemen müdahale ediyorsunuz. Ya, Allah
aşkına, iki tane somut soru… Biri burada oturuyor işte, Sayın Metiner. Ben
sadece yazdıklarını okudum, söyledim. Diyor ki: “Ben gördüm, daha iki gün önce
gördüm, üç gün önce gördüm. Hem de nerede gördüm? Meclisin bahçesinde gördüm.”
Biz de gördük o protokolü. Ben o protokolü görünce, protokol sıralarına bakınca
aklıma ne geldi, biliyor musunuz? Bank Asyanın açılış günü geldi. Vallahi Bank
Asya açılırken de orada bir tek Fetullah Gülen dışında diğerleri hep aynıydı,
figürler aynı, bir tek Fetullah Gülen’in kendisi yok. Onun dışında kurdeleyi
kesenler ile 15 Temmuz anmasını gerçekleştirenler aynı, burada bir çelişki var.

Sayın
milletvekilleri, biz bunu ısrarla söylüyoruz: FETÖ ile AKP arasında çok derin
bir bağ var. Nasıl bir bağ var, biliyor musunuz? Daha somut hâlde anlatayım.
Cumhuriyet Halk Partisi ile Atatürkçü Düşünce Derneği ayrı kuruluşlar mı? Ayrı
kuruluşlar. Peki, Cumhuriyet Halk Partisi ile Atatürkçü Düşünce Derneği birçok
yerde iç içe geçmiş mi? Geçmiş. Milliyetçi Hareket Partisi ile Ülkü Ocakları,
resmî bir bağınız var mı? Yok. Ama “Milliyetçi Hareket Partisi ile Ülkü
Ocakları arasında bir bağ yok.” derse biri kimse inanmaz. Maalesef, geçmişte
sizin de ilişkiniz FETÖ’yle aynı hâle gelmiş. Nasıl bizim ADD’yle ilişkimiz
varsa, nasıl MHP’nin Ülkü Ocaklarıyla ilişkisi varsa AKP ile FETÖ’nün ilişkisi
de böyleydi. Zorlanıyorsunuz, bu ayrışmayı yapmakta zorlanıyorsunuz ama
korkunun ecele faydası yok sayın milletvekilleri. Siz aynaya bakacaksınız,
kendinizle hesaplaşacaksınız bu FETÖ konusunda. Eğer bu FETÖ belasından AKP’yi
temizleyemezseniz Türkiye’yi hiç temizleyemezsiniz. 
Ben Genel Kurulu
saygıyla selamlıyorum.
Teşekkür
ediyorum. (CHP sıralarından alkışlar)
BAŞKAN -
Teşekkür ederim.
Aynı mahiyetteki
önergeleri oylarınıza sunuyorum…
FİLİZ
KERESTECİOĞLU DEMİR (İstanbul) – Karar yeter sayısı istiyoruz.
BAŞKAN – Karar
yeter sayısı istiyorsunuz.
Önergeleri kabul
edenler… Kabul etmeyenler… Karar yeter sayısı yoktur.
Birleşime on
dakika ara veriyorum.
Kapanma Saati: 21.04
BEŞİNCİ OTURUM
Açılma Saati: 21.21
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), Ömer SERDAR (Elâzığ) 
-----0-----
BAŞKAN
– Türkiye Büyük Millet Meclisinin 113’üncü Birleşiminin Beşinci Oturumunu
açıyorum.
2’nci
madde üzerinde Adıyaman Milletvekili Behçet Yıldırım ve arkadaşları ile Bolu
Milletvekili Tanju Özcan ve arkadaşlarının aynı mahiyetteki önergelerinin
oylamasında karar yeter sayısı bulunamamıştı. Şimdi önergeleri tekrar
oylarınıza sunacağım ve karar yeter sayısı arayacağım. 
Önergeleri
kabul edenler… Kabul etmeyenler… Önergeler kabul edilmemiştir, karar yeter
sayısı vardır.
490
sıra sayılı Kanun Tasarısı’nın görüşmelerine devam ediyoruz. 
Komisyon
yerinde.
Hükûmet
yerinde. 
Diğer
önergeyi okutuyorum…
ERHAN
USTA (Samsun) – Geri çekiyoruz.
BAŞKAN
– Önerge geri çekilmiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
Sayın
milletvekilleri, 3’üncü maddede üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 490 sıra sayılı Bölge Adliye ve Bölge İdare Mahkemelerinin İşleyişinde
Ortaya Çıkan Sorunların Giderilmesi Amacıyla Bazı Kanunlarda Değişiklik
Yapılmasına Dair Kanun Tasarısı’nın 3’üncü maddesinde geçen “kıdemli”
ibaresinin “kıdemli ve en yaşlı” şeklinde değiştirilmesini arz ve teklif
ederiz.
 İsmail Faruk Aksu  Celal
Adan Mehmet Parsak
 İstanbul İstanbul Afyonkarahisar
 Mustafa Kalaycı Muharrem
Varlı Baki Şimşek
 Konya Adana Mersin
Türkiye Büyük
Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 3’üncü maddesiyle eklenen 3’üncü fıkranın tasarı metninden
çıkarılmasını arz ve teklif ederiz. 
 Ömer Süha Aldan Necati
Yılmaz Mehmet Gökdağ
 Muğla Ankara
 Gaziantep
 Zeynel Emre  Namık
Havutça  Cemal Okan Yüksel
 İstanbul Balıkesir Eskişehir
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 3’üncü maddesinin tasarı metninden
çıkarılmasını arz ve teklif ederiz.
 Filiz Kerestecioğlu Mizgin
Irgat Saadet Becerekli
 İstanbul Bitlis Batman
 Müslüm Doğan Mithat
Sancar Meral Danış Beştaş
 İzmir Mardin Adana
BAŞKAN – Okunan
son önergeye Komisyon katılıyor mu? 
ADALET KOMİSYONU
BAŞKANI AHMET İYİMAYA (Ankara) – Katılmıyoruz Sayın Başkanım. 
BAŞKAN –
Hükûmet?
ADALET
BAKANI BEKİR BOZDAĞ (Yozgat) – Katılmıyoruz Sayın Başkanım. 
BAŞKAN
– Önerge üzerinde Adana Milletvekili Sayın Meral Danış Beştaş konuşacaklar. 
Buyurun
Sayın Danış Beştaş. 
MERAL
DANIŞ BEŞTAŞ (Adana) – Sayın Başkan, değerli milletvekilleri; ben de hepinizi
saygıyla selamlıyorum. 
3’üncü
madde üzerine söz aldım ama geneli üzerinde grubumuzdan arkadaşlarım
görüşlerimizi ifade ettiler, ileriki maddelerde de kanun tasarısına ilişkin
düşüncelerimizi ayrıntılı olarak iletmeye devam edeceğiz. Ancak bu sabah, günün
ilk saatlerinde, gerçekten, aslında hepimizin tartışması gereken,
değerlendirmesi gereken çok vahim bir gelişme yaşandı. İnsan hakları
savunucuları, bildiğimiz üzere, on üç gün gözaltında tutuldu. “Büyükada operasyonu”
olarak bilinen ve maalesef gözaltına alındıktan sonra günlerce manşetlerde
casuslukla ve başka şekillerde haklarında iddialar ileri sürülen insan hakları
savunucularından söz ediyorum. Bu sabah saat 06.30 civarında on üçüncü gün
çıkarıldılar savcılığa ve maalesef 6 kişi tutuklandı, 6 insan hakları
savunucusu tutuklandı. Bunlar: İdil Eser, Uluslararası AF Örgütü Türkiye
Direktörü, Veli Acu, Günal Kurşun, Özlem Dalkıran, PeterSteudtner ve Ali
Gharavi tutuklandı. Neden tutuklandı biliyor musunuz? Örgüt üyeliğinden
tutuklandı, Türk Ceza Kanunu’nun 314/2’nci maddesine muhalefetten, örgüt adına
suç işlemekten. 
Değerli
milletvekilleri, gerçekten şunu söylemek istiyorum: Eminim, bu salonda da
birçok milletvekilinin geçmişinde insan hakları savunuculuğu ve mücadelesi
vardır mutlaka. Ben de insan hakları alanında daha önce birçok çalışmada
bulunmuş, hukuk alanında, insan hakları ve kadın hakları alanında çalışmalarda
kendimce naçizane katkılarda bulunmaya çalıştım ve hatta bu konuda, uzun süre
de insan hakları alanının ne kadar önemli olduğu konusunda, siyasete girmeme
konusunda da bir kararlılığım vardı; son, 2009’a tekabül ediyor. 
Bunların, bu
arkadaşların birkaçını çok yakından tanıyorum. Örneğin, Özlem Dalkıran, bir
dönem Uluslararası Af Örgütü Türkiye Şubesi’nin kuruculuğunu, iki dönem
başkanlığını ve basın sözcülüğünü yaptı. Yine, Günal Kurşun da Af Örgütünde
çalışan, yakından tanıdığım ve Adana’da ikamet eden bir arkadaşımızdı. İlknur
Üstün, serbest bırakıldı; Kadın Koalisyonundan kadın hakları alanında çok
önemli çalışmalar yapan, Türkiye’de kadına yönelik şiddetin, ayrımcılığın,
hukuksuzluğun son bulması için çok büyük çabaları olan, emeği olan bir
arkadaşımız. Diğerlerinin de hepsinin CV’sinde benzer olaylar var. Nalan Erkem,
Nejat Taştan; diğerleri de aynı durumda. 
Şimdi, niye bunu
anlatıyorum? Gerçekten bu dönemde insan hakları savunucularının, Türkiye’de
değil sadece, dünyada da bilinen, birçok çalışmada imzası bulunan ve tek
amaçları insan haklarını korumak ve kollamak olan bu şahısların örgüt üyeliğinden
tutuklanması aslında skandaldır, aslında dehşet vericidir. Peki, diyeceksiniz
ki: “İddialar ne? Böyle boş söylüyorsun da.” Emin olun -sürem yok ama-
iddiaları duysanız benimle aynı görüşte olursunuz. Mesela, Günal Kurşun,
Adana’da öğretim üyeliğinden ihraç edildi ve hakkında propagandadan Adana’da
dava açıldı. Suçlama ne, biliyor musunuz? “İhraç edildin, hakkında
propagandadan dava var ve byLock kullanan Ali Çamkömürü isimli biriyle –tutuklu
olmayan, hakkında soruşturma olmayan biriyle- görüştün.” bir cümle; bu iddiayla
Günal Kurşun şu anda cezaevinde. 
Yine,
diğerlerinde, mesela, Özlem Dalkıran’a yönelik isnatta “Siz FETÖ’den tutuklanan
Profesör Doktor İştar Tarhanlı’yla telefonla görüşmüşsünüz.” şeklinde bir iddia
var. Yine, İdil Eser’e dönük iddialar arasında, şüpheli olarak sorulan sorular
arasında Nuriye Gülmen ve Semih Özakça’yla ilgili yazışmaların çantasında
bulunduğunu, ona dair birkaç belge, yani “Tutuklandılar.”, “Şu cezaevindeler.”
ve belki de basın açıklamaları var. Burada çok net değil, bundan dolayı
tutuklanmışlar.
Gerçekten,
herhâlde Türkiye kadar örgüt üyesi bol bir ülke kalmayacak bu gidişle, herkes
örgüt üyesi olmaya aday. Bu yol, yol değil. Bunların örgüt üyesi olmadığını,
bütün dünya bildiği gibi bizler de biliyoruz. Yani, bu nedenle bu
tutuklamaların haksız olduğunu, kabul edilemez olduğunu buradan sizlerle
paylaşmak istiyorum.
Teşekkür
ediyorum. (HDP sıralarından alkışlar)
BAŞKAN –
Teşekkür ederim Sayın Danış Beştaş. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 3’üncü maddesiyle eklenen 3’üncü fıkranın tasarı metninden
çıkarılmasını arz ve teklif ederiz. 
Namık Havutça (Balıkesir) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKANI AHMET İYİMAYA (Ankara) – Katılmıyoruz Başkanım.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Önerge
üzerinde Balıkesir Milletvekili Sayın Namık Havutça konuşacak.
Buyurun Sayın
Havutça. (CHP sıralarından alkışlar)
NAMIK HAVUTÇA
(Balıkesir) – Sayın Başkan, değerli milletvekilleri; Türkiye Cumhuriyeti
İstanbul Milletvekili Enis Berberoğlu’nun tutuklanmasından sonra bir kez daha
Türkiye'nin gündemine adalet duygusu oturdu. 
Şimdi, Sayın
Bakan, bir milletvekilinin yurt dışına kaçma teşebbüsü var mı, kaçma ihtimali
var mı? Bir milletvekili neden tutuklu olarak yargılanır? Bakın, buna ilişkin,
Avrupa İnsan Hakları Mahkemesi kararları var, Anayasa Mahkememizin iki tane
örnek kararı var; bir, Balbay kararı var, Haberal kararı var; bir de Can Dündar
davasında verilen karar var. Kamu yararı açısından düşünün, bir milletvekilinin
şu anda Maltepe Cezaevinde yatması mı -kamu adına, yarışan hakların- burada
yasama görevini yapması mı kamu yararına daha uygundur, orada tek başına infaz
edilmesi mi? Şimdi, biz buradan şunu anlıyoruz, bize Enis Berberoğlu üzerinden
deniliyor ki: “Ey milletvekilleri, ayağınızı denk alın; Hükûmete karşı
yapacağınız muhalefette sizi de casusluk, eften püften bir davayla suçlarız,
MİT’ten belgeleri göndeririz, doğru cezaevine göndeririz.” Tablo bu. Yani Enis
Berberoğlu üzerinden Türkiye Büyük Millet Meclisi milletvekilleri açıkça tehdit
ediliyor. Aslında, millî iradenin kendisi tehdit ediliyor. 
Sayın Bakan,
bakıyorum, Enis Berberoğlu olayı bir; iki, daha dün Yeliz adında bir kız
Kocaeli gazetesinde eleştirel bir yazı yazıyor, gözaltına alınıyor.
Twitter’dan, Facebook’tan öğrenciler, gençler düşüncelerini ifade ediyor,
gençler takibata uğruyor, gözaltına alınıyor, hapse tıkılıyor. Burası neresi?
Bakın, bugün Genel Başkanımız ifade etti, Türkiye'nin insan hakları alanında
yüz akı olan Profesör Doktor İbrahim Kaboğlu’na, neden görevinden atıldığına
ilişkin defalarca müracaat etmesine rağmen Bakanlık hâlâ bir yanıt vermiyor.
Ben burada, Türkiye Büyük Millet Meclisinin huzurunda soruyorum: Sayın Bakan,
sarayı olan ama adaleti olmayan saraylarıyla, bakanlığı olan ama adaleti
olmayan bakanlıklarıyla Türkiye, adaletsiz bir ülke hâline geldi. 
Şimdi, İdari
Yargılama Usulü Kanunu’nda devletin yaptığı bir işlemin beş unsur yönünden
inceleneceğini, hukuka uygunluk denetiminden geçeceğini biliyoruz; kanun
maddesi bu, biz çıkardık. Yetki, şekil, sebep, konu, maksat unsurları yönünden
o idari işlemin denetlenmesi gerekiyor. Peki, soruyorum: İbrahim Kaboğlu’nu
hangi hukuksal sebeple mesleğinden ihraç ettiniz? Bunun bir cevabı var mı? Yok.
O zaman hukuk devleti nedir? Hukuk devleti, devletin icraatlarının her
birisinin yargısal denetimde olmasıdır. Var mı? OHAL uygulamalarından beri
atılan hiçbir memuru, hiçbir kamu görevlisini biz yetki, şekil, sebep, konu, maksat
unsurları yönünden denetleyemiyoruz, denetlenmiyor. Bunun adı “hukuk devleti”
değil, bunun adı literatürde açıkça “dikta devleti”. 
Bakın,
belediyelerimiz aynı şekilde. Bugün, bizim Edremit Belediye Başkanımıza bir
mahkeme kararı gönderiliyor, 2015’te bir başka beldenin belediye başkanı,
oradan kendi görev alanına girmeyen bir şeyle ilgili ilişkilendiriliyor,
mahkemeye veriliyor. Diyor ki Başkan bana: “Benim yetki alanımda olmayan bir
şeyle ilgili ben sorumlu tutuluyorum.” Ve burada, bölge idare mahkemesinde
Belediye Başkanımıza ceza veriliyor. Güre Belediyesi Başkanıydı, şimdi Edremit
Belediyesi Başkanı bu Başkanımız, diyor ki… Kırk beş gün süreyle bu Başkanımız
Başkanlık makamından ayrı kalacak şu anda. Şimdi soruyorum: Burada ben
milletvekiliyim, milletvekilliği görevimle ilgili bana bir ceza veriliyor ama
ben milletvekilliği görevimi bırakıyorum, başka bir görevdeyim, sonra bana
Meclise girmeme cezası veriliyor. Böyle bir şey olabilir mi?
Sayın Bakan,
bakın, Türkiye’de adaletin dengesi bozuldu. Hep birlikte Türkiye’de herkese
lazım olan adaleti, yargı bağımsızlığını, hukuk devletini mutlaka kurmamız
lazım; aksi hâlde, büyük hukuk garabetleriyle Türkiye adaletin, gerçekten insan
haklarının en fazla ihlale uğradığı bir süreci yaşayacaktır.
Genel Kurulumuzu
saygıyla selamlıyorum. (CHP sıralarından alkışlar)
BAŞKAN –
Teşekkür ederim Sayın Havutça. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 490 sıra sayılı Bölge Adliye ve Bölge İdare Mahkemelerinin İşleyişinde
Ortaya Çıkan Sorunların Giderilmesi Amacıyla Bazı Kanunlarda Değişiklik
Yapılmasına Dair Kanun Tasarısı’nın 3’üncü maddesinde geçen “kıdemli”
ibaresinin “kıdemli ve en yaşlı” şeklinde değiştirilmesini arz ve teklif
ederiz.
Baki Şimşek (Mersin) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKANI AHMET İYİMAYA (Ankara) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Önerge
üzerinde Mersin Milletvekili Sayın Baki Şimşek konuşacak.
Buyurun Sayın
Şimşek. (MHP sıralarından alkışlar) 
BAKİ ŞİMŞEK
(Mersin) – Sayın Başkan, değerli milletvekilleri; 490 sıra sayılı Kanun
Tasarısı’nın 3’üncü maddesi üzerine verilen önerge üzerinde Milliyetçi Hareket
Partisi Grubu adına söz almış bulunmaktayım. Aziz Türk milletini ve yüce
Meclisi saygıyla selamlıyorum.
Sayın Başkan,
sekiz yüz seksen gün sonra, PKK’lılar tarafından üniversite kampüsü içerisinde
şehit edilen Fırat Yılmaz Çakıroğlu’nun bugün karar duruşması sonuçlanmış ve
katiline müebbet hapis cezası verilmiştir, kamu vicdanı az da olsa
rahatlamıştır. Yalnız üniversiteler içerisindeki PKK yapılanmasıyla
devletimizin daha ciddi şekilde mücadele etmesi -hâlen Türkiye’nin birçok
yerinde üniversiteler içerisinde Abdullah Öcalan posterleri asılmakta ve
PKK’lılar faaliyet göstermektedir- bununla ilgili gerekli tedbirlerin mutlaka
alınması gerekmektedir.
Tabii, konumuz
adalet ama Türk milletinin gönlünde ve vicdanında adaletin iyi işlediğiyle
ilgili ciddi tereddütler bulunmaktadır. Darbeden sonra OHAL komisyonları
kuruldu, valiliklerde komisyonlar kuruldu, BİMER’e, CİMER’e şikâyetler yapıldı
ama gerekli neticeler bir türlü alınamadı. Şu anda da OHAL İnceleme Komisyonu
kuruluyor 7 kişilik. Türkiye’nin her yerinden OHAL sonrası kamudan ihraç
edilenler, cezalandırılanlar bu 7 kişilik komisyona müracaat edecekler ve
haklarını arayacaklar. Allah aşkına, 7 kişi binlerce müracaatın olduğu bir
dosyada ne yapacak, hangi kararları alabilecek? Bu konuda yine ciddi gecikmeler
olacak ve adalet tecelli etmeyecektir. 
Bizim defalarca
Meclis kürsüsünden dile getirdiğimiz başka bir konu da tutuklu erlerle
alakalıdır. Hâlâ çok sayıda, Türkiye’nin birçok yerinde tutuklu erler
bulunmaktadır. Rütbeli olanların, gerçekten darbe teşebbüsüne karışanların en
ağır şekilde cezalandırılmasını istiyoruz ama artık tutuklu erlerle ilgili
sürecin bir an önce hızlandırılmasını bekliyoruz. Bunların tamamı
komutanlarının verdiği emirleri yerine getirdiler ama maalesef aylardır hâlâ
tutuklular. Bunların çoğunluğu ilkokul mezunu. Bunlarla ilgili gereken
tedbirlerin alınmasını ve yasal sürecin hızlandırılmasını bekliyoruz,
iddianamelerin bir an önce hazırlanarak bu erlerin tahliye edilmesini
bekliyoruz. 
Tabii, adalet
her yerde lazım. OHAL kapsamında seçim bölgem olan Mersin’de, Erdemli’de bir
vatandaş isim benzerliğinden dolayı meslekten ihraç ediliyor. İsim benzerliği
olduğu aleni biliniyor, yalnız, bunun tekrar göreve dönmesi yedi ayı buluyor.
Yedi ay süresince bu vatandaşın çektiği ızdırabı, ailesinin çektiği ızdırabı
hepinizin düşünmesi gerekiyor. Onun için, adalet hepimize lazım. Adalet sadece
mahkemelerde değil; belediyelere işçi alımında da adalet lazım, Millî Eğitimde
müdür atamalarında da adalet lazım, memur atamalarında da adalet lazım,
öğretmen alımlarında da adalet lazım, İŞKUR aracılığıyla yapılan alımlarda da
adalet lazım, belediyelere yapılan yardımlarda ve belediyelerin devletten
aldığı desteklerde de adalet lazım. 
Adana Büyükşehir
Belediyesinin otuz yıllık bir metro sorunu var. İstanbul Belediyesinin ve
Ankara Belediyesinin metro yatırımlarını ve borcunu Bakanlık devralıyor ve
metroyu tamamlıyor. Adana Belediyesinin, bugün Adana halkının alması gereken
hizmetler engelleniyor. Otuz yıllık metro sorunundan dolayı, metro borcundan
dolayı her ay belediyeden milyonlarca lira para kesiliyor. Adana Belediyesi,
Mersin Belediyesi Milliyetçi Hareket Partili belediyeler, bunlar devletten
kredi kullanmak istiyorlar bütçelerine göre, finans durumlarına göre ama
maalesef her türlü engelle karşı karşıya kalıyorlar. İller Bankası her
belediyeye bütçesinin yüzde 25’i, 30’u kadar kredi limiti açıyor ama bundan
sadece iktidar partili belediyeler faydalanabiliyor, muhalefet belediyelerinin
bundan faydalanmasına müsaade edilmiyor. Onun için, Hükûmetin her noktada
vatandaşlarına adil davranmasını bekliyorum. 
Yüce heyetinizi
saygıyla selamlıyorum. (MHP sıralarından alkışlar) 
BAŞKAN –
Teşekkür ederim Sayın Şimşek. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
4’üncü maddede
üç adet önerge vardır, üç adet önerge de aynı mahiyette olduğundan birlikte
işleme alacağım. 
Türkiye Büyük Millet Meclisi Başkanlığına
Görüşülmekte
olan 490 sıra sayılı Bölge Adliye ve Bölge İdare Mahkemelerinin İşleyişinde
Ortaya Çıkan Sorunların Giderilmesi Amacıyla Bazı Kanunlarda Değişiklik
Yapılmasına Dair Kanun Tasarısı’nın 4’üncü maddesinin tasarı metninden
çıkarılmasını arz ve teklif ederiz. 
 İsmail Faruk Aksu Celal
Adan Mehmet Parsak
 İstanbul İstanbul Afyonkarahisar
 Mustafa Kalaycı Mehmet
Necmettin Ahrazoğlu
 Konya Hatay
Aynı mahiyetteki
diğer önergenin imza sahipleri:
 Ömer Süha Aldan Necati
Yılmaz Mehmet Gökdağ
 Muğla Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
 Murat Bakan
 İzmir
Aynı mahiyetteki
diğer önergenin imza sahipleri:
 Filiz Kerestecioğlu Demir Ertuğrul
Kürkcü Müslüm Doğan
 İstanbul İzmir İzmir
 Mizgin Irgat Saadet
Becerekli
 Bitlis Batman
BAŞKAN – Aynı
mahiyetteki önergelere Komisyon katılıyor mu?
ADALET KOMİSYONU
BAŞKANI AHMET İYİMAYA (Ankara) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Aynı
mahiyetteki önergeler üzerinde ilk olarak İzmir Milletvekili Sayın Müslüm Doğan
konuşacak.
Buyurun Sayın
Doğan. (HDP sıralarından alkışlar)
MÜSLÜM DOĞAN
(İzmir) – Sayın Başkan, değerli milletvekilleri; 490 sıra sayılı Kanun
Tasarısı’nın 4’üncü maddesi hakkında Halkların Demokratik Partisi adına söz
almış bulunmaktayım. Sizleri saygıyla selamlıyorum.
Değerli
milletvekilleri, sizlerin de bildiği gibi, son dönemde en çok tartıştığımız
konulardan biri hukukun askıya alınması durumudur. AK PARTİ iktidarı 15 Temmuz
darbe girişimi sonrasında belki de tüm iktidarların yapacağı gibi olası yeni
darbelere karşı önlemler alırken aynı zamanda da hukuk devletlerine
yakışmayacak bir biçimde yargı bağımsızlığına, güçler ayrılığına son vermiştir.
Bugün ülkemizde olan tam da işte budur. İktidar olağanüstü bir durum olduğuna
karar vermiş ve mevcut hukuku askıya almıştır. Türkiye’de siyasal iktidara
muhalif olan herkes düşman muamelesi görmektedir. Siyasal iktidarın çıkarları
doğrultusunda davranmayan ülkesine karşı da ihanet içinde sayılmaktadır.
Gazeteciler, aydınlar, akademisyenler, muhalefet partisi vekilleri iktidarın
tek bir sözüyle cezaevlerine atılmakta ve kendilerine savunma hakkı bile
verilmemektedir. Ülkemizi gerçekten yeni darbelerden, yeni tehditlerden korumak
istiyorsak acilen yargının tarafsızlığı konusunda adımlar atmamız ve yargıyı
siyasal iktidarların ve yürütme organlarının baskılarından korumamız
gerekmektedir. Yargı bağımsızlığını ve tarafsızlığını sağlamak bizlerin öncelikli
görevlerinden biri olmalıdır. Gerek yargı içerisinde gerekse de dışarıda
gelebilecek olumsuz etkilere karşı durmakla yargı, bağımsızlığına kavuşacaktır.
Her yurttaşa eşit davranarak, ön yargılarla ve ideolojik görüşlerle değil hukuk
kurallarıyla ve vicdanla ancak yargı tarafsız hâle getirilebilir. 
Değerli
milletvekilleri, demokratik, sosyal ve hukuk devleti olmanın, tüm dünyada saygı
duyulan bir millet olmanın şartı tarafsız ve bağımsız bir yargıya sahip
olmaktan geçmekte iken hazırlanan her yasa hukuka vurulan yeni bir darbe olarak
karşımıza çıkmaktadır. Bu bağlamda, Bölge Adliye ve Bölge İdare Mahkemelerinin
İşleyişinde Ortaya Çıkan Sorunların Giderilmesi Amacıyla Bazı Kanunlarda
Değişiklik Yapılmasına Dair Kanun Tasarısı da yargının birtakım teknik sorunlarının
çözümüne ilişkin hükümler içerse de genel olarak yargı bağımsızlığına,
tarafsızlığına ve mahkemenin iç işleyişine müdahale imkânı tanıyan, yargı
organları içinde tek adamlığı öngören düzenlemeler içermektedir. 
“Hukuki veya
fiili nedenlerle bir dairenin kendi üyeleri ile toplanamadığı hallerde,
ilgisine göre diğer dairelerden üye görevlendirmek” şeklindeki değişiklik,
daireyi bölge mahkemesi başkanının vesayeti altına, dolayısıyla HSK ve Adalet
Bakanlığı üzerinden yürütmeye bağlı hâle getirmekte, doğal ve yetkili hâkimi
kendi dosyaları üzerinde inisiyatifsiz bırakmaktadır. Bu hâliyle değişiklik,
Anayasa ve evrensel hukuk kurallarına, yargı bağımsızlığına, kuvvetler ayrılığı
ilkesine aykırıdır. 
Değerli
milletvekilleri, bölge idare mahkemesi bir istinaf yolu mahkemesidir. Bir üst
mahkeme olan Yargıtayda daireler arası iş bölümü mahkemenin kendi kurulları
tarafından yapıldığına göre, bölge idare mahkemelerinin daireler arası iş
bölümünün de kendi kurulları tarafından yapılması, mahkemenin işleyişi ve
sistem bütünlüğü açısından doğru olacak ve aynı zamanda mahkemeyi HSK’nın
etkisi altında kalmaktan da alıkoyacaktır.
Yine, madde 3’te
yapılacak değişiklik daha önce tartışıldı, arkadaşlarımız gerekli açıklamalarda
bulundular ama yine ben de bir açıklamada bulunmak istiyorum. Bölge idare
mahkemelerinin kendi çalışma usul ve esaslarının iş bölümü, işin niteliği
dikkate alınarak kendi iç işleyişi içinde ve doğal faaliyetleri kapsamında
yapacağı çalışma, iş bölümü ve faaliyetleri doğrudan doğruya HSK’nın talimat ve
direktiflerine bağlı hâle getirilmekte, bölge idare mahkemelerini HSK’nın
vesayeti altına almaktadır.
Değerli
milletvekilleri, yine 8’inci maddede de görüleceği üzere, yürütmenin
durdurulmasına ilişkin dava ve taleplerde hak arama yolu engellenmekte, birinci
derece mahkemelerce verilen yürütmenin durdurulması taleplerinin reddine dair
kararlarda bölge idare mahkemeleri istinaf yargı yoluyla son itiraz mercisi
olarak kabul edilmekte, Danıştaya temyiz yolu bu şekilde kapatılmaktadır. 
Bildiğiniz
gibi, yürütmenin durdurulması kararları, telafisi olmayan zararların
engellenmesi, hukuka aykırı eylemlerin önüne geçmek adına, bireyi korumak adına
düzenlenmiştir. Bu tasarı en temel hak arama yolunu engellemekle kalmayıp aynı
zamanda evrensel hukuk kurallarıyla da uyuşmamaktadır. Bu anlamda, tasarının
geri çekilerek, çağdaş hukuk anlayışına ve kuvvetler ayrılığı ilkesine uygun
hâle getirilerek yeniden görüşülmesi gerekmektedir.
Sizleri
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Doğan.
Aynı
mahiyetteki önergeler üzerinde şimdi de İzmir Milletvekilli Sayın Murat Bakan
konuşacak. 
Buyurun
Sayın Bakan. (CHP sıralarından alkışlar)
MURAT
BAKAN (İzmir) – Sayın Başkan, değerli arkadaşlarım; 490 sıra sayılı Kanun
Tasarısı’nın 4’üncü maddesi üzerinde grubum adına konuşacağım.
Nedir
bu kanun tasarısı, neyi görüşüyoruz arkadaşlar? Madde üzerinde değil, genel
gerekçesi üzerinden bir paragraf okumak istiyorum size. “İdari Yargılama Usulü
Kanunu’nda yapılmış düzenlemelerle istinaf kanun yolu kabul edilmiş ve bölge
idare mahkemeleri de bölge adliye mahkemeleriyle birlikte aynı tarihte
faaliyete geçmiştir. Belirtilen hukuk reformuyla hak arama özgürlüğünün, adil
yargılanma hakkının temini bakımından hızlı ve etkili bir yargılamanın gerçekleştirilmesi
için çok önemli bir adım atılmıştır.” Ne güzel sözler öyle değil mi, ne kadar
iddialı? “Hukuk reformu” diyor, “Adil yargılanma”, “Hak arama özgürlüğü...”
Arkadaşlar, “bal, bal” demekle ağız tatlanmaz, partinizin adında adalet
olmasıyla adil olunamadığını yaşayarak öğrendiğimiz gibi. Üstelik ülkemizin 69
yaşındaki Ana Muhalefet Partisi Genel Başkanı, Genel Başkanım yirmi beş günde
450 kilometrelik, “Hak, hukuk, adalet” diyerek dünya siyasi tarihinin en uzun
yürüyüşünü daha dün tamamlamışken; hak arama özgürlüğü çerçevesinde -hakkında
herhangi bir yargı kararı olmadan- barışçıl eylem yapan Semih ve Nuriye’nin
açlık grevleri kritik bir aşamadayken, tutuklanmışken; yine, 6 insan hakları
savunucusu daha dün tutuklanmışken; Türkiye Gazeteciler Sendikası verilerine
göre 157 gazeteci sadece gazetecilik yaptığı için hapisteyken; dünyada 2016
yılında Küresel Çaplı Hukukun Üstünlüğü Endeksi’nde 113 ülke arasında ülkemiz
99’uncu sıradayken; millet iradesiyle seçilen milletvekilleri Türkiye Büyük
Millet Meclisinde milleti temsil edemezken, tutuklu yargılanırken siz kalkıp
adalet, hukuk reformu, adil yargılanma, hak arama özgürlüğünden
bahsediyorsunuz. Allah aşkına, bu durum biraz komik olmuyor mu? Tüm bu olan
bitenlerden dolayı vicdanınız sızlamıyor mu? Biliyoruz ki sızlamıyor. Zira,
Hazreti Ömer’in dediği gibi “İnandığınız gibi yaşayamıyorsanız, yaşadığınız
gibi inanmaya başlarsınız.” 
Arkadaşlar,
Türkiye Cumhuriyeti Anayasası’nın 10’uncu maddesine göre yargı bağımsızdır.
2019 yılı sonunda kâğıt üzerinde tarafsız da olacaktır. 
Hukuk
fakültesinde ceza hukuku hocamızın söylediği bir söz hep hatırımdadır: “İyi
kanunlar kötü uygulayıcılar elinde kötü kanun, kötü kanunlar iyi uygulayıcılar
elinde iyi kanun olur.” Şu an savcı ve yargıçlarla ilgili ne konuşuluyor
Türkiye'de? Bu savcı acaba Menzilci mi? Diğer savcı acaba Hakyolcu mu? Öbür
yargıç acaba Süleymancı mı? Hangi tarikattan, hangi şeyhten? FETÖ gitti, bir
tarikat gitti, bir şeyh gitti, başkaları geldi; birinin yerini birileri aldı.
Özgür birey yerine, iradesini şeyhine teslim etmiş insanların bağımsız yargıyı,
güzel ülkemizi ne hâle getirdiklerini Ergenekon’da, Balyoz’da, değerli
arkadaşlar, 15 Temmuzda yaşamadık mı? Şeyhi emir verdiğinde ne hukuk dinliyor
ne amir dinliyor ne komutan dinliyor. 
Son iki yılda
mesleğe alınan yargıç ve savcıların çoğunluğunun iktidar partisiyle organik
ilişkileri bu Mecliste ve kamuoyunda tartışılmadı mı? 298 sayılı Seçimlerin
Temel Hükümleri ve Seçmen Kütükleri Hakkında Kanun’la yerel ve genel seçimlerde
aday olmak için meslekten ayrılan yargıç ve savcıların mesleğe geri
dönemeyecekleri hüküm altına alınmışken, 2802 sayılı Hâkimler ve Savcılar
Kanunu’nun 51/(5) maddesi ise yargıç ve savcıların siyasi partilere
giremeyeceği, girenlerin meslekten çıkarılacağı hükmünü haizken iktidar partisinde
aktif siyaset yapmış kişilerin yargıç ve savcı olmaları yasanın lafzına, ruhuna
uygun mudur? Buradan bağımsız yargı, hukukun üstünlüğü, hak, hukuk, hepsinden
önemlisi adalet çıkar mı değerli arkadaşlar? 
Ayrıca,
seçimlerde aday olmak için meslekten ayrılan yargıçların yeniden mesleğe
alınmaları ise iktidarın yargıyı siyasallaştırma konusunda ne kadar fütursuzca
davrandığının bir örneği değil midir? 
Arkadaşlar,
adaleti tesis etmek için kanun maddelerini değiştirmeniz yetmez, önce kafaların
değişmesi lazım. Adaletin küçüldüğü ülkelerde büyük olan artık suçlulardır.
Adaletli günler özlemiyle Amenemope’nin üç bin yıl önce söylediği enfes sözüyle
Genel Kurulu saygıyla selamlıyorum: “Tanrı adaleti, onu sevene verir.”
Teşekkür ederim.
(CHP sıralarından alkışlar) 
BAŞKAN –
Teşekkür ederim Sayın Bakan.
Aynı mahiyetteki
önergeler üzerinde son olarak Hatay Milletvekili Sayın Mehmet Necmettin
Ahrazoğlu konuşacaktır.
Buyurun Sayın
Ahrazoğlu. (MHP sıralarından alkışlar) 
MEHMET NECMETTİN
AHRAZOĞLU (Hatay) – Sayın Başkan, değerli milletvekilleri; 490 sıra sayılı
Kanun Tasarısı’nın 4’üncü maddesi hakkında Milliyetçi Hareket Partisi Grubu
adına söz almış bulunuyorum. Yüce heyetinizi saygıyla selamlarım.
Değerli
milletvekilleri, teklifle Bölge İdare Mahkemeleri, İdare Mahkemeleri ve Vergi
Mahkemelerinin Kuruluşu ve Görevleri Hakkında Kanun’un maddelerinde yapılması
öngörülen değişiklikle bölge idare mahkemesi başkanlar kurulunun görevleri
arasında sayılan hukuki veya fiilî nedenlerle bir dairenin kendi üyeleriyle
toplanamadığı hâllerde ilgisine göre diğer dairelerden de üye görevlendirme
görevi bölge idare mahkemesi başkanına verildiğinden, maddeyle bu değişikliğe
uyum sağlamak amacıyla 2576 sayılı Kanun’un 3/F maddesinin ikinci fıkrasında
değişiklik yapılmaktadır. 
Değerli
milletvekilleri, insanlarımızın adaletli ve hakkaniyetli bir sosyal düzen
içerisinde yaşamasını sağlayacak hukukun üstünlüğü prensibinin hâkim kılınması,
temel hak ve özgürlüklerin güvence altına alınması, çeşitli güç unsurlarının
hukuk devleti kurallarına göre sınırlandırılması suretiyle güçlünün değil,
haklının korunması, toplumsal ahengin ve huzurun tesis edilmesi devletin temel
görevleri olmalıdır. Bu nedenle, Milliyetçi Hareket Partisi olarak yargının
yeniden yapılandırılmasına ilişkin alınması gereken tedbirler ve talepleri pek
çok kereler halkımız ve siyasi partilerle paylaştık. 
Değerli
milletvekilleri, geciken adaletin adalet olmadığı ilkesinden hareketle adil ve
hızlı yargılamanın sağlanması için gerekli altyapının oluşturulması şarttır.
Adalet hizmetlerinin etkinleştirilmesi için devlet erk ve işlevlerinde yargıya
yük getiren, verimliliği ve etkinliği azaltan unsurlar ortadan kaldırılmalıdır.
Teklifte
yer alan 4’üncü maddeyle yapılan değişiklikle de hukuki veya fiilî nedenlerle
bir dairenin kendi üyeleriyle toplanamadığı hâllerde ilgilerine göre diğer
dairelerden üye görevlendirme görevi bölge idare mahkemesi başkanına verilerek
hızlı ve etkili bir yargılamanın gerçekleştirilmesinin hedeflendiği
belirtilmektedir. Gerçekten de bazı durumlarda iş yoğunluğu ya da diğer
sebeplerden dolayı mağduriyetler oluşmaktadır. Konuyla ilgili temel çekince,
kurul tarafından yapılan atamanın bölge idare mahkemesi başkanınca da farklı
bir uygulamayla yapılabilir hâle getirilmesidir ancak ister kurul ister kişi sorumluluğunda
olsun yargı bağımsızlığı teminat altına alınmadan yapılacak değişiklikler fayda
sağlamayacaktır. Hiçbir organ, makam, merci, kişi ve baskı grubuna ayrıcalık
tanınmayacak biçimde yargı bağımsızlığı tesis edilmeli, hiç kimse ya da organ
yargı denetimi dışında bırakılmamalıdır. Yargı yetkisinin kullanılmasında
hiçbir organ, makam, merci veya kişinin mahkemelere ve hâkimlere emir ve
talimat vermemesi, tavsiye ve telkinde bulunmaması temel düstur olmalıdır. Aksi
takdirde kurula da kişilere de adaletin tecelli etmesi esnasında etki
yapabilirler. 
Değerli
milletvekilleri, son on beş yılda temel kanunların tamamına yakını
değiştirilmiştir. Toplumun değişen ihtiyaçlarına cevap vermek ve toplumsal
barışı sağlamak için yasal değişiklikler elbette yapılacaktır. Ancak
itirazımız, yasa yapma hakkının çok özensiz ve öngörülerden uzak olarak
yapılmasınadır. 
Siyasal
iktidar sayısal çoğunluğun verdiği ortam ve Türkiye Büyük Millet Meclisi
İçtüzüğü’nün sağladığı imkânlarla yasama faaliyetlerini çok hoyratça kullanmaktadır.
Keza, Hükûmet yasa yapma sürecinde katılımcı bir anlayıştan uzak, konjonktürel
tepkilerle yasa tasarılarını hazırlamakta ve aceleci bir şekilde Türkiye Büyük
Millet Meclisinde yasalaşmasını istemektedir. Oysa yapılması gereken, Türkiye
Büyük Millet Meclisinden çıkan yasaların uygulanmasını sabırla takip etmek ve
bir sorun çıkarsa tüm taraflarla birlikte yeni bir düzenleme yapmaktır. 
Yine,
Meclisin yerleşmiş yasa yapma teamülüne uyulmadan, ihtisas komisyonlarının
görev alanlarına saygı duymadan, en hızlı şekilde nasıl yasalaşırsa onu tercih
eden, yasama kalitesinin kalmadığı bir süreç yaşanmaktadır. 
(Mikrofon
otomatik cihaz tarafından kapatıldı) 
BAŞKAN
– Sayın Ahrazoğlu, bir dakika daha vereyim size, tamamlayın. 
MEHMET
NECMETTİN AHRAZOĞLU (Devamla) – Yukarıda belirtilen gerekçelerle, tasarının
4’üncü maddesini işlemleri hızlandırmak amacıyla düzenlenmiş bir madde olarak
kabul ediyor, eksikliklerin ve aksaklıkların yargı sürecinin tamamına tesir
etmiş olduğunu belirterek yüce heyetinizi saygıyla selamlıyorum. (MHP
sıralarından alkışlar) 
BAŞKAN
– Teşekkür ederim Sayın Ahrazoğlu. 
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
5’inci
maddede iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 5’inci maddesinde yer alan
"değiştirilmiş” ibaresinin "değiştirilmiştir” şeklinde
değiştirilmesini ve "ve fıkraya "ara kararları” ibaresinden sonra
gelmek üzere "daire başkanı” ibaresi eklenmiştir.” ibaresinin tasarı
metninden çıkarılmasını arz ve teklif ederiz. 
 Ertuğrul Kürkcü Müslüm
Doğan Saadet Becerekli
 İzmir İzmir
 Batman
 Mithat Sancar  Behçet
Yıldırım Hüda Kaya
 Mardin Adıyaman İstanbul
Türkiye Büyük Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 5’inci maddesinde öngörülen değişikliğin aşağıdaki şekilde
düzeltilmesini arz ve teklif ederiz.
MADDE 5-
6/1/1982 tarihli ve 2577 sayılı İdari Yargılama Usulü Kanununun 20 nci
maddesinin altıncı fıkrasında yer alan “İdare” ibaresi “Bölge idare
mahkemelerindeki istinaf kanun yolu incelemeleri ve idare” şeklinde
değiştirilmiş ve fıkraya “ara kararları” ibaresinden sonra gelmek üzere “daire
başkanı” ibaresi eklenmiştir.
 Ömer Süha Aldan Necati
Yılmaz Mehmet Gökdağ
 Muğla Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
 Murat Emir
 Ankara
BAŞKAN – Okunan
son önergeye komisyon katılıyor mu?
ADALET KOMİSYONU
SÖZCÜSÜ SERAP YAŞAR (İstanbul) – Katılmıyoruz Sayın Başkanım.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Önerge
üzerinde Ankara Milletvekili Sayın Murat Emir konuşacak.
Buyurun Sayın
Emir. (CHP sıralarından alkışlar) 
MURAT EMİR
(Ankara) – Sayın Başkan, değerli milletvekilleri; Genel Kurulu saygıyla
selamlıyorum.
İstinaf
mahkemelerinin ihtiyaç duyduğu yasal düzenlemeleri yapan bir kanun maddesiyle
bugün meşgul oluyor Meclisimiz. Elbette ki yargının daha hızlı, daha etkin,
daha verimli çalışması için istinaf mahkemelerinin hakkıyla çalışması ve ihtiyaç
duyduğu yasal düzenlemelerin yapılması gereklidir ve tek başına bu yasaya
bakarsanız da isabetli bir düzenlemedir. Ancak, hemen belirtmeliyim ki sizlerin
istinaf mahkemelerine bakışınız son derece çarpık. Geçen yılı anımsayalım,
Danıştay Kanunu’nu getirdiniz, Yargıtayın ve Danıştayın bütün üyelerini, yargıç
bağımsızlığını ve hâkim teminatını göz ardı ederek bir gecede sıfırlayıp o
hâkim ve savcıları istinaf mahkemelerine göndermeyi tasarlıyordunuz. Bizim
burada “Bunu yapmayın.” demekten dilimizde tüy bitti, komisyonda anlattık, tüy
bitti. Ne demiştik hatırlıyor musunuz Sayın Bakan: “Bunlar teröristse, bunlar
FETÖ’cüyse, bunlar hakkıyla yargıçlık görevini yapamayacaklarsa o zaman bunlar
bu görevlerini istinaf mahkemelerinde nasıl yapacaklar?” diye sormuştuk o
zaman. Peki, bir soru daha sormak hakkımız değil mi bugün? Siz, o gün, o
yargıçları bir gün sonra istinaf mahkemesine gönderecek kadar biliyordunuz da
hepsiyle ilgili ayrıntılı bilgiler vardı da bunları niye hâlâ hâkimlik
mesleğinde tutuyordunuz? İşte, bakın, biz bu darbeyle ilgili karanlık noktaları
bu yüzden aydınlatmak zorundayız. O günlerde bilmiyor idiyseniz, bu yargıçların
FETÖ terör örgütüne dâhil olduklarını bilmiyor idiyseniz, darbeden hemen sonra
kanun hükmünde kararnamelerle bir anda hepsini haklı bir biçimde nasıl açığa
alabildiniz? 
Bakın,
bunların hepsi çelişik davranışlar ve bunların hiçbirinde hukuk devletinin ve
yargı bağımsızlığının olduğunu kimse söyleyemez. Elbette ki yargı bağımsızlığı
esastır, hâkimlerin, mahkemelerin tarafsız ve bağımsız olması esastır. Hatta
düzenleme yetmedi, 16 Nisanda olağanüstü hâl koşullarında, mühürsüz yaptığınız,
YSK’nın kendi kanununu ve uygulamalarını çiğnediği seçimde bile, getirdiğiniz
maddede diyordunuz ki: “Yargı tarafsız ve bağımsız olacak.”
Değerli
arkadaşlar, “bal” demekle ağız tatlanmaz. Bize yargının nasıl tarafsız ve
bağımsız olacağını anlatmak zorundasınız. O zaman anlatamadınız, hâlâ
anlatamazsınız.
Bir
HSK düşünün -“Y" sini yani “Yüksek”ini kaldırdınız çünkü siz, sizden başka
yüksek hiçbir şeye tahammül edemiyorsunuz- Bakan burada üyesi, siyasi iradenin
temsilcisidir, Müsteşar onun temsilcisidir, 4 üyesini bir parti genel başkanı
atamaktadır ve diğer üyeleri de o parti genel başkanının seçtiği Meclis
seçmiştir. 
Peki,
Mecliste, komisyonda bu HSK üyelerinin nasıl seçildiğine dikkat ettiniz mi? O
gün bu HSK üyelerinin nasıl değerlendirildiğini, o komisyon raporlarını,
komisyon tartışmalarını hiç merak ettiniz mi?
Değerli
arkadaşlar, bir gerçek varsa o da bugün, yasamanın yani bu Meclisin ve yargının
bir tek kişinin ağır vesayeti altında olduğu gerçeğidir ve siyasetin emrinde ve
Türkiye gerçeğinde sadece bir kişinin emrinde olan bir yargıdan ne yaparsanız
yapın, bağımsız ve tarafsız bir yargılama bekleyemezsiniz. Bakın, bunlar
olmadığı için dünyaya tutuklamaları anlatamıyorsunuz. Onlarca milletvekili
tutukludur. Bugün, Enis Berberoğlu için tutukluluk aslında cezaya
dönüştürülmüştür. Tutuklanması için hiçbir gerekçe olmadığını hepimiz biliyoruz
ama o kişi, “Sonbahara doğru, yıl sonuna doğru mahkûmiyetler bekliyorum.”
diyecek kadar yargının içerisindedir. 
İşte, böyle bir
yargı düzeninde, böylesine taraflı ve siyasetin emrine girmiş bir yargı
düzeninde, siz istinaf mahkemelerini nasıl kurarsanız kurun, ne yaparsanız
yapın, ne bize ne Türk milletine ne de dünyaya bağımsız yargılama yaptığınızı
anlatamazsınız; tam da bu nedenle uluslararası saygınlığınızı da ülke içindeki
saygınlığınızı da yerle bir edersiniz, aynen Türkiye'de yargıya olan inancın
yerle bir olduğu gibi. 
Bakın, bugün,
Türkiye’nin hiç görmediği kadar Türk milleti yargısına güvenmemektedir ve
uluslararası standartlarda, ölçümlerde, Türkiye yargısı neredeyse dünyanın
sonuncu güvenilir yargısı durumundadır. 
Bu utancı
ortadan kaldıracak düzenlemeleri bekliyoruz ve bu umutla Genel Kurula saygılarımı
sunuyorum. (CHP sıralarından alkışlar)
BAŞKAN –
Teşekkür ederim Sayın Emir.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 5’inci maddesinde yer alan
"değiştirilmiş” ibaresinin "değiştirilmiştir” şeklinde
değiştirilmesini ve "ve fıkraya "ara kararları” ibaresinden sonra
gelmek üzere "daire başkanı” ibaresi eklenmiştir.” ibaresinin tasarı
metninden çıkarılmasını arz ve teklif ederiz. 
Hüda Kaya (İstanbul) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ SERAP YAŞAR (İstanbul) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Önerge
üzerinde İstanbul Milletvekili Sayın Hüda Kaya konuşacak.
Buyurun Sayın
Kaya. (HDP sıralarından alkışlar)
HÜDA KAYA
(İstanbul) – Sayın Başkan, sayın milletvekilleri; hepinizi saygıyla
selamlıyorum.
Elbette, bugün, kanun
tasarısı üzerinde, 5’inci madde hakkında konuşmak için söz aldım ama Türkiye’de
hangi mahkemeler olursa olsun, özgünlüğünü, bağımsızlığını yitirmiş durumda
olduğunu bizler biliyoruz ama inanıyorum, bu sıralarda oturan sizler bunu çok
daha iyi biliyorsunuz. Hukukçulardan bir kısmı vicdanen bu gidişata,
yanlışlara, haksızlıklara razı olmasalar da yüz binlerce insanımızın işinden,
emeğinden, ekmeğinden, rızkından edildiği, teslim alınmaya çalışıldığı bir
ortamda duruşlarını, içtihatlarını bile ortaya koymaya cesaret edemiyorlar. 
Eğitim,
hukuk, ahlak, ekonomi gibi bütün alanlarda büyük bir çöküntü, bir bitiş
yaşandığını hepimiz görüyoruz ama ne yazık ki kendini dindar, muhafazakâr diye
niteleyen bir iktidar döneminde din, inanç ve ahlak Türkiye’de, bu toplumda en
büyük çöküntü ve çürümüşlüğü yaşıyor şu anda. Bu çok iç acıtıyor. Adalete
şahitlik etmedikçe namazlarımızın, oruçlarımızın dindarlık için bir kredi
olmayacağını biz Kur’an’dan çok iyi biliyoruz. 
Yine
Kur’an’a göre insana en büyük nimet olan, ikram olan aklı kullanmak,
ibadetlerin, şuurlu olmanın, bilinçli olmanın olmazsa olmaz şartlarından olan
aklı kullanmak, bilinci kullanmak, düşünmek, bu iktidar döneminde suç oldu.
Düşünenler, aklını kullananlar, yazanlar, çizenler, müzik yapanlar, “barış” diyenler,
imza verenler, aklını kullanmaya ısrarla devam edenler yani insan olmaya
çalışanlar bu iktidar döneminde suçlu oluyorlar. Sabahlara kadar adliye
koridorlarında insanlar yargılanıyorlar ve bugün, bu sabah da dâhil olmak
üzere, “barış” diyenler duvarların arkasına, zindanlara hapsedilmeye devam
ediliyor. 
Bir zamanlar biz
de, sizlerin sıralarında da olduğu gibi, pek çok arkadaşımız da insan hakları
aktivisti idik. Kim olursa olsun zalime karşı, kim olursa olsun mazlumdan yana
olma ilkemiz vardı arkadaşlar ve o günlerde bizim hayat tarzımızdan, bizim
düşüncemizden, bizim inancımızdan olmayan, aydın, entelektüel, düşünen,
vicdanlı, erdemli insanlar, kadın ve erkek insan hakları aktivistleri,
düşünürler, yazarlar bizlerin yanındaydı. Bizim mücadelemize, bizim kılık,
kıyafet, inanç özgürlüğü mücadelemize destek vermişlerdi ama ne yazık ki
öylesine iç acıtıcı ki onların destekleriyle bugün bu iktidar sıralarında olan
insanlar tarafından o erdemli insanlar hapsediliyor, susturulmaya çalışılıyor,
zindanlara gönderiliyorlar arkadaşlar. 
Sevgili
arkadaşlar, yurdumuzda, maalesef, yargılanmadan insanlara “terörist” demek suç
değil, yasak değil ama barış istemek suç, insanca yaşamayı istemek suç, barış
için imza vermek, konuşmak, düşünmek suç ama “Kan banyosu yaptıracağız, biz
asacağız, keseceğiz.” diyenler, meydanlarda tehditler savuranlar bu ülkede
özgür ve tek bir hukukçu haklarında soruşturma açamıyor, açamıyor arkadaşlar. 
Lütfen, geçmişte
insanca birlikte yaptığımız mücadelelerimizde bizim yanımızda olan insanlara,
kadınlar ve erkeklere… 
(Mikrofon
otomatik cihaz tarafından kapatıldı) 
BAŞKAN – Sayın
Kaya, teşekkür ederim.
HÜDA KAYA
(Devamla) – …inancımızdan, düşüncemizden olmasa da bizi savunan, bizi
destekleyen insanlara bugün de vefalı olalım; özgürlüğe sahip çıkalım, adalete,
barışa sahip çıkalım.
Hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
6’ncı maddede üç
adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 490 sıra sayılı Bölge Adliye ve Bölge İdare Mahkemelerinin İşleyişinde
Ortaya Çıkan Sorunların Giderilmesi Amacıyla Bazı Kanunlarda Değişiklik
Yapılmasına Dair Kanun Tasarısı’nın 6’ncı maddesinde geçen “mahkemelerce”
ibaresinin “mahkemece” şeklinde değiştirilmesini arz ve teklif ederiz.
 İsmail Faruk Aksu Celal
Adan Mehmet Parsak
 İstanbul İstanbul Afyonkarahisar
 Mustafa Kalaycı Ahmet
Selim Yurdakul
 Konya Antalya
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 6’ncı maddesinde yer alan “dosyayla
birlikte” ibaresinin “dosyasıyla” şeklinde değiştirilmesini arz ve teklif
ederiz.
 Filiz Kerestecioğlu Demir Mizgin
Irgat Ertuğrul Kürkcü
 İstanbul Bitlis İzmir
 Müslüm Doğan Saadet
Becerekli Mehmet Ali Aslan
 İzmir Batman Batman
Türkiye Büyük Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 6’ncı maddesinde öngörülen değişikliğin aşağıdaki şekilde
düzetilmesini arz ve teklif ederiz.
MADDE 6 – 2577
sayılı Kanunun 45 inci maddesinin birinci fıkrasında yer alan “aksine hüküm
bulunsa” ibaresi “farklı bir kanun yolu öngörülmüş olsa” şeklinde değiştirilmiş
ve maddenin altıncı fıkrasına aşağıdaki cümle eklenmiştir.
“Bu kararlar,
dosyayla birlikte kararı veren ilk derece mahkemesine gönderilir ve sonrasında
bu mahkemelerce yedi gün içinde tebliğe çıkarılır.”
 Ömer Süha Aldan Mehmet
Gökdağ Zeynel Emre
 Muğla Gaziantep İstanbul
 Namık Havutça Cemal
Okan Yüksel
 Balıkesir Eskişehir
BAŞKAN – Okunan
son önergeye Komisyon katılıyor mu?
ADALET KOMİSYONU
SÖZCÜSÜ SERAP YAŞAR (İstanbul) – Katılmıyoruz Sayın Başkan. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım. 
BAŞKAN – Önerge
üzerinde Eskişehir Milletvekili Sayın Cemal Okan Yüksel konuşacak.
Buyurun
Sayın Yüksel. (CHP sıralarından alkışlar) 
CEMAL
OKAN YÜKSEL (Eskişehir) – Sayın Başkan, değerli milletvekilleri; dün yapılan
görüşmeler sırasında, Adalet ve Kalkınma Partisi Grup Başkan Vekili Sayın Naci
Bostancı, bu kürsüden Fetullah Gülen terör örgütünün 17-25 Aralık tarihinden
önce terör örgütü sayılamayacağını ama o tarih milat kabul edilerek o tarihten
sonra terör örgütü sayılması gerektiğini çünkü o tarihte kendilerine karşı
cemaatin bir kumpas ve darbe girişiminde bulunduğunu, bunun da millî iradenin
gasbına yönelik bir şey olduğundan terör örgütü sıfatını o gün kazandıklarını
söyledi, yersen. 
Ben,
şimdi, arkadaşlar, cemaatin terör örgütü olup olmadığını geçmişten sadece
birkaç örnekle size anlatmak istiyorum. Örneğin, Hrant Dink öldürüldüğünde bu
cinayetin basit bir çocuk işi olmadığı, cinayete azmettirenlerden soruşturmayı
engelleyenlere kadar geniş bir ağın işi olduğu belliydi; olağan şüphelilerden
biri Gülen cemaatiydi. İşin üzerine gitmediniz veya gidemediniz, cemaatin
suçlanmasına ise şiddetle karşı çıktınız. Cemaat Türkiye'nin emniyet ve hukuk
sistemine kastettiğinde de sesiniz çıkmadı, terör örgütü olmadı. Örneğin, KPSS
soruları çalındığında bu işin bir defaya mahsus gerçekleşen basit bir hırsızlık
olmadığı belliydi, devlette kadrolaşma kastı taşıyan bir iş olduğu, muhtemelen
daha önce ve sonra defalarca tekrarlandığı belliydi; olağan şüpheli yine Gülen
cemaatiydi. Milletin çocukları iyi puan alacağız, bir işe gireceğiz ümidiyle
haftalarca, aylarca çalıştılar, yok canlarından KPSS harçlarını yatırdılar,
sınavda saatlerce terlediler, cemaat onların emeklerini çaldı. O zaman cemaat
yine terör örgütü olmadı. Cemaat milletin çocuklarının hakkını gasbederken
sesiniz hiç çıkmıyordu. Ordunun içinde darbe yapmaya teşebbüs ettiği tahmin
edilen birileri tespit edildiğinde alakalı, alakasız bir yığın subay tuhaf
gerekçeler ile düzmece delillerle, hatta onlara bile tenezzül edilmeden içeri
atıldı. Eğer birtakım darbeciler vardıysa onların yakalanmaması ihtimalini de
göze alarak sulandırılan bu davalarda hedef Silahlı Kuvvetlerdi; olağan şüpheli
yine Gülen cemaatiydi. Cemaatin memleketin ordusuna kumpas kurduğunu bildiğiniz
hâlde, o davaların savcısı ilan ettiniz kendinizi. Aleni hukuksuzluklarla
itiraz edeni darbeci ilan ettiniz, zarara uğrayan yönettiğiniz ülkenin ordusu
olduğunda sesiniz çıkmadı, bu işi yapanları terör örgütü ilan etmediniz ama
17-25 Aralık skandalı patladığında her nasılsa “şıp” diye teşhis ettiniz
suçluyu. Dink cinayetinde, KPSS hırsızlığında, Ergenekon, Balyoz
sahtekârlıklarında bir türlü teşhis edemediğiniz cemaati sizin hırsızlıklarınız
ortaya çıktığında birden teşhis ettiniz. Sizden başka herkesin “Bu işte cemaat
var.” dediği onlarca olayda “Ne alakası var?” diye yukarılara bakıp ıslık
çalarken 17-25 Aralıkta birden cemaati terör örgütü ilan ettiniz. Nasıl
kandırılırsınız diye tartışmalara girmiyorum, işaret ettiğim şey başka. Sizden
başkaları cemaatten zarar görürken kılınız kıpırdamadı, umurunuzda olmadı;
memleketin kurumları imha edilirken cemaate yardım ettiniz, milletin gariban
çocuklarının hakları KPSS marifetiyle gasbedilirken seyrettiniz. Cemaat size
saldırdığında gördük, meğer ne kadar cevvalmişsiniz.
“Millet,
millet” deyip, “devlet, devlet” deyip durmayın. Ne millet, milletin çocukları
umurunuzda ne de devlet. Milletin çocuklarının hakkının gasbedilmesi sizi
harekete geçirmiyor, devletin kurumlarının imha edilmesi sizi harekete
geçirmiyor ama hedef siz olduğunuzda, sizin hırsızlıklarınız ortaya çıktığında
cemaat terör örgütü oluyor. Gülen cemaati terör örgütü, hep öyleydi, milletin
hakkına, hukukuna göz koymuş, devleti ele geçirmek için uzun vadeli planlar
yapan bir terör örgütü. Bu terör örgütü onca yıllık faaliyetinde biricik doğru
iş yaptı, yapılan hırsızlıkları ortaya serdi, o zaman da terör örgütü oldu. 
Saygıyla selamlıyorum
efendim. (CHP sıralarından alkışlar)
BAŞKAN – Hakaret
etmeseniz daha iyi olurdu Sayın Yüksel. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 6’ncı maddesinde yer alan “dosyayla
birlikte” ibaresinin “dosyasıyla” şeklinde değiştirilmesini arz ve teklif
ederiz.
Mehmet Ali Aslan (Batman) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ SERAP YAŞAR (İstanbul) – Katılmıyoruz Başkanım.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Önerge
üzerinde Batman Milletvekili Sayın Mehmet Ali Aslan konuşacak. 
Buyurun Sayın
Aslan. (HDP sıralarından alkışlar)
MEHMET ALİ ASLAN
(Batman) – Sayın Başkan, değerli Genel Kurulu saygıyla selamlıyorum. 
Bundan kırk
sekiz yıl önce bir siyasetçi demiş ki: “Birbirimizi yemeyelim, birbirimizi
yiyerek karnımızı doyuramayız.” Maalesef, kırk sekiz yıl geçmesine rağmen hâlâ
birbirimizi yemekle meşgulüz. Bu sözlerin aslında bizim siyasi tarihimize ibret
olması gerekirken, bundan ders almamız gerekirken maalesef, inadına hatalara
sapmaya devam ediyoruz. Yine, 1972’de, Çetin Altan, Cumhurbaşkanına hakaretten
bir yıl hapis cezası alıyor, 18 Temmuzda hapse giriyor; aradan kırk iki yıl
geçiyor, bu sefer de her 2 oğlu şu anda hapiste. Yani bunlar tesadüf olmasa
gerek. Tevafuk ama nasıl bir tevafuk, onu da ehlivicdanın ve özellikle
adaletten, hukuktan sorumlu insanların vicdanına bırakıyorum. 
Sayın Bakanımız
burada, Adalet Bakanımız. Birçok zaman aslında kendisinin beni dinlemesini
isterdim, bugün nasip olacak. Sayın Bakanım, yeryüzündeki ve kâinattaki bütün
mevcut, bütün her şey Allah’ın bir esmayiilahiyesine dayanmaktadır. “Adalet”
ismi de Allah’ın “Adl” isminden gelmektedir yani dengelemek, hakkaniyet ve
istikamet üzerine olmak. Aynı zamanda, adaletin bir zıt anlamı da vardır,
haktan sapma anlamına da gelebiliyor yani Arapça’da bir harf değişikliğiyle mana
tam zıttı bir hâl alabiliyor. Yani nasıl ki yılan su içer, zehir üretir; bal
arısı da su içer, bal üretir; adalet de iyilerin elinde oldu mu adalet üretir,
kötülerin elinde oldu mu zulüm üretir. Dolayısıyla bu dengeye çok dikkat etmek
gerekiyor. 
Şimdi, bu
dengenin ne tarafta olduğunu bilebilmemiz için bizim objektif bir şekilde,
ilkesel yaklaşımlarla bir değerlendirme yapmamız gerekiyor. 
Bakın, yani bunu
üzülerek söylüyorum, İslam ülkelerinde bir AİHM gibi ya da bir uluslararası
kuruluş nezdinde üst mahkemeler yoktur ama Batı dünyasında vardır. İslam
ülkelerindeki Müslümanlar, kendi ülkelerindeki hakkaniyetsizlikten dolayı Batı
ülkelerindeki mahkemelere başvurmak zorunda bırakılıyor. Bu, aslında Orta
Doğu’daki bütün İslam ülkelerinin büyük bir ayıbıdır. Neden bizler, neden İslam
ülkeleri, Müslüman ülkeler Batı’daki uluslararası diğer hak, hukuk kurumlarına
başvurmak zorunda bırakılıyor da neden hiçbir Batı, Avrupa ülkesi hiçbir İslam
ülkesinin mahkemesine başvurmuyor? Yani haşa, Allah’ın “Adalet” ismi Avrupa’da,
Batı’da farklı, İslam ülkelerinde farklı mı tecelli ediyor? Bu sorunun cevabını
bizim kendimizi eleştirerek, bir öz eleştiride bulunarak vermemiz gerekiyor. 
Hiç şüphesiz,
Sayın Bakan –üzerime farzdır bunu söylemem- benim inancıma göre, adaletten sorumlu
bir bakan Allah’ın nezdinde o ülkede olup biten bütün adaletsizliklerden
birinci derecede sorumludur çünkü Allah’ın o “Adl” isminin o ülkedeki, o
zamandaki, o coğrafyadaki mümessilidir, temsilcisidir yani birinci dereceden
adalete, Allah’ın “Adl” ismine karşı bir sorumluluğu vardır. Bu sorumluluk
perspektifinde hareket edilmesi bizim temennimizdir, isteğimizdir. 
Bin dört yüz
yıllık İslam geleneğimiz var, referansımız var; özellikle, adaletiyle meşhur
Hazreti Ömer’i biliyoruz, Hazreti Ali, Peygamberimiz ve birçok sahabe. Yani
bunlar bize referans olması gerekirken bin dört yüz yıldır bu adalet meselesini
İslam ülkeleri kendi aralarında çözememiştir, yapboz tahtasına çevirmiştir.
Örneğin, iki temel kriteri, esası söyleyelim, Peygamber (ASM) buyuruyor: “Kendine
yapılmasını istemediğin şeyi bir başkasına yapma.” Bu bir. İkincisi: “Kendin
için istediğini kardeşin için de isteyeceksin.” Biz bunları esas alırsak hiçbir
adaletsizlik olmaz, hiçbir zulüm olmaz.
Teşekkür
ediyorum. (HDP sıralarından alkışlar)
BAŞKAN –
Teşekkür ederim Sayın Aslan. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 490 sıra sayılı Bölge Adliye ve Bölge İdare Mahkemelerinin İşleyişinde
Ortaya Çıkan Sorunların Giderilmesi Amacıyla Bazı Kanunlarda Değişiklik
Yapılmasına Dair Kanun Tasarısı’nın 6’ncı maddesinde geçen “mahkemelerce”
ibaresinin “mahkemece” şeklinde değiştirilmesini arz ve teklif ederiz.
Ahmet Selim Yurdakul (Antalya) ve arkadaşları
BAŞKAN – Okunan
önergeye Komisyon katılıyor mu?
ADALET KOMİSYONU
SÖZCÜSÜ SERAP YAŞAR (İstanbul) – Katılmıyoruz Sayın Başkan. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım. 
BAŞKAN – Önerge
üzerinde Antalya Milletvekili Sayın Ahmet Selim Yurdakul konuşacak.
Buyurun Sayın
Yurdakul. (MHP sıralarından alkışlar)
AHMET SELİM
YURDAKUL (Antalya) – Sayın Başkan, değerli milletvekilleri; 490 sıra sayılı
bölge adliye ve bölge idare mahkemelerinin işleyişini düzenleyecek olan Kanun
Tasarısı hakkında konuşmak üzere Milliyetçi Hareket Partisi adına söz aldım. 
Değerli
milletvekilleri, muhterem vatandaşlar; şüphesiz, içeriden ve dışarıdan onlarca
düşmanla uğraşmak zorunda olan ülkemiz iyi niyete hasret bir hâldedir. Bazen
şerde hayır, hayır gibi görünende de şer olabilir. Bugün, hukuk ve adalet
sistemindeki eksiklikleri ve iyileştirme yollarını konuşuyoruz. Dünyanın en iyi
hukuk sistemini de oluştursak sistemin uygulayıcıları insan olduğu için bazen
adaletin tecelli etmesi zorlaşabilmektedir. Bu nedenle, ön yargıları öteleyerek
iyi niyet göstermek ve iyi niyet gösterenlere karşı bir adım yaklaşmak
suretiyle adalete yaklaşabiliriz diye düşünüyorum. Vatan hainliği güdüsüyle ve
kasten başka insanlara zarar vermek için hareket etmeyen herkesin ortak bir
paydada buluşması mümkündür. Şüphesiz, her konuda uzlaşmak mümkün olmayabilir
ancak bunu denemekten hiçbir şey kaybetmeyiz.
Değerli
milletvekilleri, 15 Temmuz sonrasında hak, hukuk ve adalet hakkında konuşuyoruz.
Ülkemizin hukuk sistemi, tıpkı bir kanser hastalığı gibi, en kılcal damarlarına
kadar hainler tarafından doldurulmuş ve ülkemiz, milletimiz, bayrağımız
bölünmeye ve yok edilmeye çalışılmıştır. Bu acı günün 1’inci yıl dönümü
üzerinden henüz birkaç gün geçti, acılarımız taze ancak büyük Türk milleti var
olduğu günden beri her türlü zorluğun, melanetin üstesinden gelmeyi başardığı
gibi 15 Temmuz hain kalkışmasından başı dik çıkmış ve şanlı tarihimize bir
zafer daha yazdırmıştır. Bu vesileyle tüm şehitlerimize Yüce Allah’tan rahmet
diliyorum. Aynı şekilde, gazilerimize ve terörle mücadele sırasında
yaralanmalarına rağmen gazi sayılmayan kahraman vatanseverlerimize saygı, sevgi
ve şükranlarımızı sunuyoruz. Unutmadık, hiçbir zaman unutmayacağız.
Bir yıl önce bu çatı
altında bombalandık. Türk milleti vatan hainlerince yok edilmek istendi lakin
gördük ki bu Haşhaşi tarikatına karşı en dirayetli pozisyonu Milliyetçi Hareket
Partisi Genel Başkanı ve liderimiz Sayın Devlet Bahçeli almıştır. Liderimiz,
hain kalkışma hareketinin başladığı ilk andan itibaren Genel Merkezimizde
makamına geçmiştir. Eğer bir gemi batacaksa onunla bir batmayı göze alan onurlu
bir kaptan gibi vatanını bekleyen Sayın Devlet Bahçeli 15 Temmuz akşamı saat
22.15’te yaptığı ilk basın açıklamasıyla darbecilerin iradesini kırmış, Türk
milletinin gönlüne su serpmiştir. Eğer bugün vatanımız işgal edilmediyse,
milletimiz birbirine düşmediyse bunu liderimiz Sayın Devlet Bahçeli’ye
borçluyuz. Tarihi kahramanlıklarla dolu yüce Türk milleti de Sayın Bahçeli’den
almış olduğu güç, güven ve cesaretle yürümüş ve darbecilerin nefesini keserek
heveslerini kursaklarına dizmiştir. Siyasi dirayetin ülkemizdeki imzasını
Devlet Bahçeli duruşunda görmek mümkündür. Ayrıca, siyasi parti temsilcilerinin
Meclisten vermiş olduğu birlik ve beraberlik mesajları da tarihe geçmiştir. Bu
sürece ve düşmanlara karşı birlik ve beraberlik mesajı verilmesine katkı
sağlayan Sayın Cumhurbaşkanı, Başbakan ve tüm vatanperver kesimleri takdir
ediyoruz. 
Sayın
milletvekilleri, daha 16 Temmuz 2016’dan yani darbe girişiminin ertesi gününden
itibaren darbe girişimini bir kenara bırakan şer odakları milliyetçi, ülkücü
camiayı hedef almışlardır. Darbe girişimi esnasında Ankara’da ve parti genel
merkezinde bulunan tek siyasi partinin Genel Başkanı olan liderimiz Sayın
Devlet Bahçeli’nin bu demokratik haklardan yana olan görüşlerini engellemek
için kıyasıya bir mücadele içine girmişlerdir. 
Bu nedenle,
konuşmama son verirken Devlet Bahçeli’nin şu uyarısını hatırlatmak istiyorum:
“Bu ihanet konseyinin asıl tepe isimleri, sevk ve idare edenleri, kendilerini
muhafaza altına alan siviller ve siyasiler, hatırlı, torpilli demeyip örgütün
asıl elebaşıları bulunmadan FETÖ’nün kökü kazınmış olmaz.” 
Hepinizi sevgi
ve saygılarımla selamlıyorum. (MHP sıralarından alkışlar) 
BAŞKAN –
Teşekkür ederim Sayın Yurdakul. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
7’nci maddede
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 7’nci maddesinde yer alan
"fıkrasına” ibaresinin "fıkrasının” şeklinde değiştirilmesini arz ve
teklif ederiz.
 Filiz Kerestecioğlu Demir Mizgin
Irgat Saadet Becerekli
 İstanbul Bitlis Batman
 Müslüm Doğan Mithat
Sancar
 İzmir Mardin
Türkiye Büyük Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 7’nci maddesinde öngörülen değişikliğin aşağıdaki şekilde
düzeltilmesini arz ve teklif ederiz.
MADDE 7 - 2577
sayılı Kanunun 50 nci maddesinin birinci fıkrasına birinci cümlesinden sonra gelmek
üzere aşağıdaki cümle eklenmiş ve mevcut ikinci cümlesinde yer alan
"karar” ibaresi "kararlar” şeklinde değiştirilmiştir.
"Ancak
Danıştay ilgili dairesinin onamaya ilişkin kararları, dosyayla birlikte kararı
veren ilk derece mahkemesine, kararın bir örneği de takiben bölge idare
mahkemesine gönderilir:”
 Ömer Süha Aldan Necati
Yılmaz Mehmet Gökdağ
 Muğla Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
 Burcu Köksal
 Afyonkarahisar
BAŞKAN – Okunan
son önergeye Komisyon katılıyor mu?
ADALET KOMİSYONU
SÖZCÜSÜ SERAP YAŞAR (İstanbul) – Katılmıyoruz Sayın Başkanım. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Başkanım, katılmıyoruz. 
BAŞKAN – Önerge
üzerinde Afyonkarahisar Milletvekili Sayın Burcu Köksal konuşacak. 
Buyurun Sayın
Köksal. (CHP sıralarından alkışlar) 
BURCU KÖKSAL
(Afyonkarahisar) – Sayın Başkan, değerli milletvekilleri; Charles Lynch,
Amerikalı bir çiftçiydi. 1780’li yıllarda Amerika’da iç savaş devam ederken
önce albay oldu, sonra onu yargıç olarak atadılar. O ise beğenmediği herkesi
yargıladı, kendisine muhalif gördüğü siyahları, Kızılderilileri, biat
etmeyenleri hep yargıladı ve onları kırbaçlattı ya da yukarıdan sarkıttı.
Yaptığı bu akıl almaz işkenceler nedeniyle adını insanlık suçuna verdiler;
linç. 
Şimdi, Lynch’in
yani hukuk nosyonu almamış, hukuk terbiyesi görmemiş, güçlü olmayı haklı
olmakla bir kabul eden anlayıştaki bir hâkimin yaptıkları aslında bugün
hepimize, herkese ibret olmalı diye düşünüyorum. 
Bakın, günümüzde
insanları kırbaçlatan ya da yukarıdan sarkıtan, işkenceler yapan hâkimler yok
ama maalesef, siyasi iradeye boyun eğen ya da boyun eğmek zorunda kalan
hâkimlerimiz var. Nasıl mı? Mesela 16 Nisan referandumu sonrası mühürsüz oy
pusulalarını geçerli kabul eden YSK gibi. Allah aşkına soruyorum: Bu oy
pusulalarının geçerli kabul edilmesinin hangi hukuki gerekçesi var? Yok. Ama
siyasi irade böyle istediği için böyle karar verildi. Bize hukuk fakültesinde
öğrettikleri ilk şey, “Bağımsız ve tarafsız bir mahkemede yargılanmak herkesin
hakkıdır.” kuralıydı. Bugün bakıyorum da yasama, yürütme, yargının tek adamın
elinde toplandığı bir oligarşi rejimine doğru giderken ne yargı bağımsızlığı
kalmış ne de hukukun üstünlüğü. Bağımsız yargıyı kendinize ayak bağı olarak
gördüğünüz için katletmeye çalışıyorsunuz. Öyle ki, yargıdaki en temel
kuralları bile yerle yeksan edecek bir anlayış getirdiniz. Önce “Yargıda
vesayeti kaldırıyorum.” diye yargıyı FETÖ’cülere teslim ettiniz, arkasından, 15
Temmuz darbe girişimi sonrası, “Yargıdaki FETÖ’cüleri ihraç ediyoruz.”
gerekçesiyle binlerce hâkim, savcıyı KHK’larla işinden attınız. Bunların içinde
elbette FETÖ’cü hâkim, savcılar vardı. Ama onların yanında, sırf sizin
patentinize girmeyi reddeden, muhalif olarak gördüğünüz, istediğiniz kararları
aldıramayacağınız hâkim, savcıları da “Fırsattan istifade.” deyip, FETÖ’yle
hiçbir bağlantısı olmadığı hâlde “FETÖ’cü” yaftasıyla KHK’larla ihraç ettiniz.
Yeni hâkim, savcı alımlarında AKP üyesi olan il, ilçe yöneticilerinizi işe
aldınız. Siyasallaşan Hâkim ve Savcılar Kurulu sayesinde partili hâkim, savcı
devri de bu şekilde, sayenizde başlamış oldu. Yargıyı arkabahçeniz olarak
görüyorsunuz. Bunu defalarca söyledik ve yargı bağımsızlaşıncaya kadar da
söylemeye devam edeceğiz. İktidarınızın yanında olmayan, sizi eleştiren,
yanlışlarınızı söyleyen, muhalif olarak gördüklerinizi “FETÖ’cü” veya “vatan
haini” yaftası vurup hapse attırıyorsunuz. Nasıl olsa kimse hesap sormuyor. Var
mı hesap soran? Yok. On binlerce insanı suçlu suçsuz ayırt etmeksizin KHK’larla
işinden atıyorsunuz. Kılınız dahi kıpırdamıyor. Vicdanınız var mı sizin, onu
soruyorum. 
TANJU ÖZCAN
(Bolu) – Ne arasın, ne arasın!
BURCU KÖKSAL
(Devamla) – Yirmi beş gün adalet için yürüdük biz. Adaletin ne kadar yara
aldığını bilen, yüreğinde hisseden, gören, anlayan herkes geldi, bu yürüyüşe
destek verdi ve Maltepe mitingine katıldı. Allah aşkına ya, yirmi beş gün
boyunca ne AKP Genel Başkanı ne de Başbakan çıkıp “Türkiye'de adalet var, yargı
bağımsız, mahkemeler tarafsız.” diyebildi mi? Yirmi beş gün yatıp kalktınız
Genel Başkanımız Sayın Kemal Kılıçdaroğlu’nu eleştirdiniz, yürüyüşe katılan
yurttaşlarımızı ve bizleri vatan haini, terörist yaftasıyla suçladınız, başka
diyecek hiçbir kelimeniz yoktu. Kendiniz bile yargının bağımsız olduğunu
söyleyemediniz. Kendiniz bile biliyorsunuz ki Türkiye'de yargı bağımsızlığı
bırakmadınız, tamamen siyasallaştırdınız. 
Sorumluluk
duygusunun ortadan kalkması otoriteye boyun eğmenin en önemli sonucudur
diyoruz. Siz saray otoritesine boyun eğmişsiniz, halka karşı sorumluluklarınızı
unutmuşsunuz. Buradan sesleniyorum: Bırakın artık, sarayın vekili değil, halkın
vekili olun, halka kulak verin.
Herkese
saygılar. (CHP sıralarından alkışlar)
BAŞKAN –
Teşekkür ederim Sayın Köksal.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 7’nci maddesinde yer alan “fıkrasına”
ibaresinin “fıkrasının” şeklinde değiştirilmesini arz ve teklif ederiz.
Mizgin Irgat (Bitlis) ve arkadaşları
BAŞKAN -
Komisyon önergeye katılıyor mu?
ADALET KOMİSYONU
SÖZCÜSÜ SERAP YAŞAR (İstanbul) -Katılmıyoruz Sayın Başkanım. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım. 
BAŞKAN – Önerge
üzerinde Bitlis Milletvekili Sayın Mizgin Irgat konuşacak.
Buyurun Sayın
Irgat. (HDP sıralarından alkışlar)
MİZGİN IRGAT
(Bitlis) – Sayın Başkan, değerli milletvekilleri; tekrardan saygıyla
selamlıyorum.
490 sıra sayılı
Tasarı’nın 7’nci maddesi üzerine söz almış bulunuyorum.
Evet, aslında,
yasama, yürütme, yargının ilişkisi, yargının tarafsızlığı, bağımsızlığı ta
hukuk fakültelerinden itibaren öğretilen, yazılan, çizilen, kararlarda geçen,
edebiyata konu olan bir konu iken uygulamada ise maalesef, hele hele bu
süreçte, bunun aslında böyle olmadığı, çoğu defa bunların yer değiştirdiği bir
gerçeklik olarak önümüzde duruyor. Dünya hukuk sistemlerine baktığımızda, her
zaman yasama, yürütmenin birlikte veya ayrı olması durumu tartışılırken, mutlak
surette ayrı olan yargı ayağı olması gerekirken, maalesef bugün Türkiye’de, şu
an tartıştığımız bu sistemde, tam aksine, yasamanın, yürütmenin, yargının hep
birlikte aynı sistem çatısı altında birleştirildiği ve siyasi anlamda da bir
emir-talimat sisteminde yürürlüğe konulmaya çalışıldığı çok açıktır.
Şimdi, biz
yargıyı konuşursak aslında değil beş dakika, gün boyunca tartışmamız gerekiyor.
Çünkü hukuka aykırı tutuklanmalardan, gözaltılarından tutalım, cezaevlerinde
yaşanan sıkıntılara kadar sayısız konuşacağımız konu var. Az önce de söyledim,
şu anda yargılanmayı… İddianamesi hazırlanmamış, hâkim karşısına çıkma hakkı
olan evrensel bir hukukun kriterinin uygulanmadığı sayısız insanlar var.
Özellikle Bitlis’te bizim belediye eş başkanlarımız kayyum atandıktan sonra,
hepinizin bildiği üzere, cezaevlerine gönderildiler. Onlar hakkında aylardır
düzenlenmeyen bir iddianame süreci var. Delil yok ise bu kişileri neden
tutukladınız? Tutukladıysanız, deliliniz var ki tutukladınız? Neden yargı
karşısına çıkartmayıp istinaf mahkemesinde kısa sürede onayladığınız kararlar
gibi bu yargılamaları da sonuçlandırmıyorsunuz?
Diğer taraftan,
cezaevlerinde özellikle Bakırköy L Tipi Cezaevinde tarafımıza ulaşan bir durum
var. Fatma Tokmak yıllardır orada hükümlü olarak bulunan bir hasta, kalp
hastası. Cezaevi doktoru yeni atandığı için kendisinin yıllardır kullandığı
iğneleri yazmamış ve kendisine verilmemiştir. Vücudundaki kan pıhtılaştığı
için, vücudundaki bu pıhtılaşma kendisi açısından büyük risk taşımış, bu defa
farklı bir iğneyle kendisi güya tedavi altına alınmaya çalışılmış fakat kanama
devam ettiği için, kendi ilacı verilmediği için şu anda günlerdir kanaması
durdurulamıyor ve kendisi o kadar hâlsiz düşmüş ki avukatının yanına ziyarete
dahi gelemiyor. Şimdi, böylesi hukuksuzluklar… Bu doktor hakkında şu anda
hiçbir işlem de yapılmamış durumda. Neden bu ilacını vermedi, neden yanlış
tedavi uyguladı? Yani bu kişi hükümlü diye insan hak ve hukukundan mahrum mu
yaşayacak? Biz yasalarımıza yazmıyor muyuz? “İnsan hak ve hukukuna saygılı,
yaşam hakkını koruyan, sosyal hukuk devleti” nerede yazılıyor? Anayasal bir hak
olan sağlık hakkını, insan hukukuna yaraşır bir ortamda yaşama hakkını neden bu
kadar kolay göz ardı ediyoruz? Bir insanı tutuklamak, cezaevine atmak,
ailesinden uzakta normal yaşamdan koparmak bu ülkede neden bu kadar kolay? Bunu
sorarım. En son tedbir olan tutuklamanın hiçbir şekilde başka türlü
yargılamanın, mahkeme önüne çıkartmanın imkânsız olduğu bir noktada tutuklama
kararı verilmesi gerekirken neden en başta tutuklama? Demek ki yargının
siyasallaştığı, yargının araçsallaştığı bir süreci yaşıyoruz. Bunun da çözümü
böylesi yasa tasarılarıyla değil, HSK’nın gücünü, yetkisini artırarak değil,
kurulun yetkisini tek başkanda toplayarak değil; gerçek anlamda yargıçların tarafsız
ve bağımsız karar verme gücünü ve cesaretini onlara vermektir, yürütme olarak
yargıyı bağımsız kılmaktır. Politikalarınızda neye işlerseniz işleyin, neye
karar verirseniz verin ama yargıçların haksız, hukuksuz kararlar değil, kendi
hür iradesiyle karar vermesinin zeminini mutlak surette sağlamak durumundayız.
Hukuk devleti olmanın gerekçesi, hukuk devleti olmanın karşılığı bu olmalıdır. 
Bu temelde biz
7’nci maddenin de tasarıdan çıkartılmasını…
(Mikrofon
otomatik cihaz tarafından kapatıldı) 
MİZGİN IRGAT
(Devamla) – …ve tasarının bir bütün geri çekilmesini talep ediyoruz.
Saygılar
sunuyorum. (HDP sıralarından alkışlar) 
BAŞKAN –
Teşekkür ederim Sayın Irgat.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, 8’inci maddede iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 8’inci maddesindeki değişiklik önerisinin aşağıdaki şekilde
değiştirilmesini arz ve teklif ederiz.
"MADDE 8-
2577 sayılı kanunun 52. Maddesine 3. Fıkrasından sonra gelmek üzere aşağıdaki
fıkra eklenmiş, mevcut 4. fıkra 5. fıkra olarak teselsül ettirilmiştir:
"4. Temyiz
ve istinaf incelemesi sırasında yürütmenin durdurulması istemleri hakkında
verilen kararlara karşı dairenin ilgili olduğu başkanlar kurulunda incelenmek
üzere itirazda bulunulabilir. Başkanlar kurulunun kararı kesindir.”
 Ömer Süha Aldan Necati
Yılmaz Mehmet Gökdağ
 Muğla Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
 Onursal Adıgüzel
 İstanbul
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 8’inci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Mizgin
Irgat Müslüm Doğan
 İstanbul Bitlis İzmir
 Saadet Becerekli Mithat
Sancar
 Batman Mardin
BAŞKAN – Okunan
son önergeye Komisyon katılıyor mu?
ADALET KOMİSYONU
SÖZCÜSÜ SERAP YAŞAR (İstanbul) – Katılmıyoruz Sayın Başkan. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım. 
BAŞKAN – Önerge
üzerinde İstanbul Milletvekili Sayın Filiz Kerestecioğlu konuşacak.
Buyurun Sayın
Kerestecioğlu. (HDP sıralarından alkışlar) 
FİLİZ
KERESTECİOĞLU DEMİR (İstanbul) – Sayın Başkan, değerli milletvekilleri; bu
maddeyle 2577 sayılı Kanun’un 52’nci maddesine (3)’üncü fıkradan sonra gelmek
üzere “Temyiz ve istinaf incelemesi sırasında yürütmenin durdurulması istemleri
hakkında verilen kararlar kesindir.” şeklinde (4)’üncü fıkra eklenmekte. 
Şimdi, bu
düzenlemeyle yürütmenin durdurulmasına ilişkin dava ve taleplerde hak arama
yolu engellenmekte ve birinci derece mahkemelerce verilen yürütmenin
durdurulması taleplerinin reddine dair kararların bölge idare mahkemelerine
istinaf yargı yolu son itiraz mercisi olarak kabul edilmekte, Danıştaya temyiz
yolu kapatılmaktadır. İdari yargıda istisnai ve tedbir niteliğinde olan
yürütmenin durdurulması kararlarında amaç telafisi imkânsız zararların
doğmasını engellemektir. İdarenin hukuka aykırı eylem ve işlemlerinin önünü
almak ve evrensel bir hukuk ilkesi olarak bireyi güçlü olan devlete ve idareye
karşı korumaktır esas olan. Dolayısıyla yurttaşların hak arama yolunun,
yürütmenin durdurulması kararlarına ilişkin davalarda diğer idari davalardan
ayrık, istisnai bir hâl olarak en üst idari yargı mercisi olan Danıştay
incelemesine kadar açık tutulması demokratik, özgürlükçü hukuk anlayışının
gereğidir. Yeni düzenlemeyle bölge idare mahkemelerince yürütmenin durdurulması
istemlerinde verilen kararların kesin olarak kabul edilip temyiz yolunun
kapatılması, kişi hak ve özgürlüklerini ve hak arama yolunu engelleyen bu
düzenleme Anayasa ve evrensel hukuk kurallarına aykırıdır. 
Değerli
arkadaşlar, birey aslında hukukta idareye karşı korunmalıdır çünkü idare güçlü
olandır, idare sorumluluğu olandır yani önleme yükümlülüğü olandır. Herhangi
bir olayda, işte, mahallenizde açılan bir çukurda, örneğin arkadaşımın kızı
Şule İdil Dere’nin İstanbul Yoğurtçu Parkı’nda öldürüldüğü gibi… Buna “iş
kazası” mı diyorsunuz, “iş cinayeti” mi diyorsunuz bilemiyorum ama kendisi
normal parkta gezen ve yürümekte olduğu yolda -yürürken sadece- bir iş makinesi
tarafından öldürülen bir gencecik kızdan bahsediyoruz. Şimdi onunla ilgili
olarak, örneğin, İstanbul Büyükşehir Belediyesi sorumluları yargılanmayacakmış,
onlara soruşturma açılması izni verilmemiş. İşte, aslında kastettiğimiz budur.
İdare güçlüdür, idare kendini koruyabilir ama birey kendini koruyamaz. Bu
nedenle işte, yürütmenin durdurulması kararlarında da başka olaylarda da
bireyin idareye karşı korunması lazım. Bunun için bireyi en fazla güçlendirecek
hükümlerin, tedbirlerin alınması ve uygulanması lazım. 
O
nedenle, bu madde hakikaten yürütmenin durdurulmasını kesin orada bir hüküm
olarak kabul etmekle, bu kararların kesin olduğunu ifade etmekle yapılabilecek
hataların önünü de kapatmaktadır. Çünkü diğer yandan baktığınızda, yargılama
faaliyeti hataya en fazla açık olan faaliyetlerden bir tanesidir. Yargılama
faaliyeti öyle hiç hata yapılmayan ve insan hayatına çok fazla değer verilen,
çok incelikle yürütülen bir faaliyet değildir. Bugün hâkimlerin yükü,
mahkemelerin yükü düşünüldüğünde de zaten, sadece bu yük açısından baktığımızda
bile hataların ne kadar fazla olabileceğini görmemiz mümkündür. Bu nedenle,
bizim yargı yollarını, denetim yollarını azaltmak yerine, aksine çoğaltmamız ve
aslında daha fazla denetimi sağlamamız gerekir. Bunun bir daha düşünülmesi ve
bu maddenin çıkarılması gerekir. 
Biz
neden idam cezasına karşıyız? Çünkü idam cezası da birçok başka ceza gibi
aslında, hatta onlara benzemeyecek bir biçimde telafisi mümkün olmayan bir
cezadır. Benim ceza hukuku hocam “İdam cezası, devletin taammüden adam
öldürmesidir.” derdi. Evet, bunun telafisi yoktur, bu nedenle idam cezasına da
karşıyız ve her durumda -dediğim gibi- idarenin denetiminin artırılması ve
bireyin güçlendirilmesi gerek. 
Saygılar
sunuyorum. (HDP sıralarından alkışlar)
BAŞKAN
– Teşekkür ederim Sayın Kerestecioğlu. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 8’inci maddesindeki değişiklik önerisinin aşağıdaki şekilde
değiştirilmesini arz ve teklif ederiz.
"MADDE 8-
2577 sayılı kanunun 52. Maddesine 3. Fıkrasından sonra gelmek üzere aşağıdaki
fıkra eklenmiş, mevcut 4. fıkra 5. fıkra olarak teselsül ettirilmiştir:
"4. Temyiz
ve istinaf incelemesi sırasında yürütmenin durdurulması istemleri hakkında
verilen kararlara karşı dairenin ilgili olduğu başkanlar kurulunda incelenmek
üzere itirazda bulunulabilir. Başkanlar kurulunun kararı kesindir.”
Onursal Adıgüzel (İstanbul) ve arkadaşları
BAŞKAN – Okunan
önergeye Komisyon katılıyor mu?
ADALET KOMİSYONU
SÖZCÜSÜ SERAP YAŞAR (İstanbul) – Katılmıyoruz Sayın Başkanım.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Önerge
üzerinde İstanbul Milletvekili Sayın Onursal Adıgüzel konuşacak.
Buyurun Sayın
Adıgüzel. (CHP sıralarından alkışlar)
ONURSAL ADIGÜZEL
(İstanbul) – Sayın Başkan, değerli milletvekilleri; tasarının 8’inci maddesi
üzerine söz almış bulunmaktayım. Genel Kurulu saygıyla selamlıyorum.
Değerli
milletvekilleri, tasarının geneline baktığımızda, arkadaşlarımızın da
belirttiği gibi, bu tasarı adalete olan güveni zedelemekle kalmayıp tamamen yok
edecek ve doğal hâkim ilkesini ihlal edecek bir düzenlemedir. 
Adil ve tarafsız
yargılamanın temel güvencesi olan doğal hâkim ilkesinin AKP eliyle yerle bir
edilmek istenmesi, elbette hiçbirimiz için şaşırtıcı değildir. Yargılanmaktan
ölesiye korkanlar, yargının hamuruyla oynamaktan kaçınmazlar. Bunu tarih
defalarca göstermiştir ancak ne kadar kaçarsanız kaçın arkadaşlar, gün gelecek
Gezi Parkı direnişinde uyguladığı insanlık dışı tutumla hafızalarda yer bulan
dünün makul valisi, bugünün FETÖ zanlısı Hüseyin Avni Mutlu gibi adalet önünde
hesap vereceksiniz. (CHP sıralarından alkışlar) Emin olun, bu dünyanın adaleti
bu dünyada tecelli bulacak.
Değerli milletvekilleri,
Türkiye'de uzun zamandır AKP eliyle içi boşaltılan adalet sistemi, “Üç ayda
kalkacak.” dediğiniz ancak seneidevriyesini tamamladığımız OHAL’le tamamen yok
edildi. 
Evet, bugün,
burada, Türkiye'de sözde var olan adaleti, sözde tarafsız olan mahkemeleri
iyileştirmeyi konuşuyoruz ancak dört bir yanından çekiştirip paramparça
ettiğiniz yargının yama tutmayacağını görmüyorsunuz. Bugün çıkın sokağa, kime
sorarsanız sorun, alacağınız tek bir cevap vardır, o da yargının iktidarın
tekelinde olduğudur. Türkiye’de bugün kimse yargının tarafsızlığından,
bağımsızlığından söz edemez. Ancak AKP eliyle yozlaştırılan yargı sisteminin
toplumda yarattığı tepkinin boyutunu hâlâ idrak edemediğinizin farkındayım.
Ancak 15 Haziranda başkentten başlayan ve yirmi beş günün ardından Maltepe’de
milyonların tek bir ağızdan haykırdığı “hak, hukuk, adalet” talebiyle
taçlandırılan Adalet Yürüyüşü Türkiye’deki adalet açlığını ve adalet feryadını
bir kez daha gösterdi. Siz her ne kadar adalet mitinginde alanlara sığmayan milyonları
görmekten korksanız da, yandaş medyanın iftiralarıyla itibarsızlaştırmaya
çalışsanız da AKP zulmüne uğramış, mağdur edilmiş milyonlar Adalet Yürüyüşü’nde
bir araya geldi. Milyonlar siyasi parti kimliklerini, ideolojilerini bir tarafa
bıraktı ve tek bir noktada birleşti: Adalet. 
Değerli
milletvekilleri, size AKP’nin bağımsız yargısından birkaç örnek vermek
istiyorum. Cübbesinde ilik arayan hâkimler ve savcılardır AKP’nin bağımsız
yargısı. Adli sicil kayıtlarına rağmen insanları dayanaksız, delilsiz terörist
ilan eden ve yargıya talimat veren bakanlar, cumhurbaşkanlarıdır AKP’nin
bağımsız yargısı. “Oluk oluk kan akıtacağız.” diyen mafya liderleri sokakta
elini kolunu sallayarak gezerken insan hakları savunucularının hiçbir somut
delil olmaksızın sırf siyasiler öyle istiyor diye tutuklanmasıdır AKP’nin
bağımsız yargısı. 
Değerli
milletvekilleri, derdiniz gerçekten yargının iyileştirilmesiyse neden OHAL’i
tekrar uzattınız? Hangi akla hizmet ediyorsunuz? Zulmünüz arşa değdi, farkında
bile değilsiniz. OHAL’le birlikte 100 bini aşkın kamu görevlisini kamudan ihraç
ettiniz. Aileleriyle birlikte yüz binlerce insanı mağdur ettiniz. Buna çare
olarak bir komisyon kurdunuz. Kurulacağını duyurduğunuz komisyonu ancak altı
ayda kurabildiniz ve sonunda “Yönetmelik hazırlandı.” dediniz. Sayın Bakan da
buradayken sormak istiyorum: Bir haftada, hadi bilemediniz, bir ayda
hazırlanacak bir yönetmelik için mi altı aydır insanları mağdur ediyorsunuz?
Ben size cevabını vereyim Sayın Bakan, ben vereyim cevabı çünkü siz de biliyorsunuz
ki komisyon da tıpkı AKP yargısı gibi siyasilerin istekleri ve emirleri dışında
bir karar almayacak. Malum, AKP’ye karşı çıkanın sonu gece yarısı KHK’ları. 
Ben buradan
sizlere diyorum ki: Ayarını bozduğunuz kantar, gün gelir sizi de tartar. Yüzde 50’nin
değil, 80 milyonun adalet çığlığına kulak verin. 
Teşekkür
ediyorum. (CHP sıralarından alkışlar) 
BAŞKAN –
Teşekkür ederim. 
LEVENT GÖK
(Ankara) – Karar yeter sayısı istiyoruz. 
BAŞKAN –
Önergeyi oylarınıza sunacağım ve karar yeter sayısı arayacağım. 
Önergeyi kabul
edenler… Kabul etmeyenler… 
Kâtip üyeler
arasında anlaşmazlık var, elektronik cihazla oylama yapacağız. 
İki dakika süre
veriyorum ve oylama işlemini başlatıyorum: 
(Elektronik
cihazla oylama yapıldı) 
BAŞKAN
– Önerge kabul edilmemiştir, karar yeter sayısı vardır.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
9’uncu maddede
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 9’uncu maddesinde yer alan
“ibaresinden”” ifadesinin “kelimesinden” olarak değiştirilmesini arz ve teklif
ederiz.
 Filiz Kerestecioğlu Demir Mizgin
Irgat Mithat Sancar
 İstanbul Bitlis Mardin
 Behçet Yıldırım Saadet
Becerekli Bedia Özgökçe Ertan
 Adıyaman Batman Van
Türkiye Büyük Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 9’uncu maddesinde öngörülen değişikliğin aşağıdaki şekilde
düzetilmesini arz ve teklif ederiz.
MADDE 9 –
26/9/2004 tarihli ve 5235 sayılı Adlî Yargı İlk Derece Mahkemeleri ile Bölge
Adliye Mahkemelerinin Kuruluş, Görev ve Yetkileri Hakkında Kanunun 26 ncı
maddesinin birinci fıkrasına “başkanlık,” ibaresinden sonra gelmek üzere “ceza
daireleri başkanlar kurulu ve hukuk daireleri” ibaresi eklenmiştir. 
 Ömer Süha Aldan Necati
Yılmaz Mehmet Gökdağ
 Muğla Ankara Gaziantep
 Zeynel Emre  Namık
Havutça Cemal Okan Yüksel
 İstanbul Balıkesir Eskişehir
BAŞKAN – Okunan
son önergeye Komisyon katılıyor mu?
ADALET KOMİSYONU
SÖZCÜSÜ SERAP YAŞAR (İstanbul) – Katılmıyoruz Sayın Başkan. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım. 
BAŞKAN – Önerge
üzerinde Ankara Milletvekili Sayın Necati Yılmaz konuşacak.
Buyurun Sayın
Yılmaz. (CHP sıralarından alkışlar)
NECATİ
YILMAZ (Ankara) – Sayın Başkan, Sayın Divan, sayın milletvekilleri; hepinizi
saygıyla selamlıyorum.
Bugün
Genel Kurulumuzda bölge adliye mahkemelerinin ve bölge idare mahkemelerinin
işleyişine ve bu alanda çıkan sorunların giderilmesine ilişkin yasa tasarısını
konuşuyoruz. Halkın seçtiği vekilleriz, Genel Kurulumuzda Parlamentonun iki
temel işlevini yerine getiriyoruz; bir yandan yasa çıkarıyoruz, bir yandan
Parlamentonun denetim görevini yerine getiriyoruz. Bu iki görevden, özellikle
denetim görevimizden iktidar partisi hayli rahatsızlık duyuyor ancak yasa
çıkarma faaliyetini çok seviyor, yasa çıkarmaktan, sürekli yasa çıkarmaktan
mutlu oluyor. Böyle baktığımızda, gerçekten de sürekli komisyonlarda
sabahlayarak, Genel Kurulda saatlerce konuşarak, günlerce tartışarak sürekli
yasa çıkarıyoruz ve her defasında çıkardığınız yasayı üzerinden ay geçmeden,
yıl geçmeden yeniden tartışıyoruz ve çıkardığımız yasanın layıkıyla
görüşülmesine de bir türlü imkân bulamıyoruz. 
Sayın
milletvekilleri, her çıkan yasada, buna ilişkin her değişiklikte ortak
gerekçeleri sürekli tekrarlıyoruz. Ne diyoruz? Adaleti etkin, ucuz,
ulaşılabilir kılmak istiyoruz diyoruz. Maalesef her yaptığımız değişiklikte bu
amaca bir türlü de ulaşamıyoruz. Tüm çalışmaların, tüm bu koşuşturmanın
sonrasında geldiğimiz yer, adaletin geldiği yer gözler önünde. Artık yargının
inandırıcılığı yüzde 30’lara kadar düşmüş ve bu anlamıyla da kimsenin adalete,
yargıya inancı kalmamış; gördüğümüz hâliyle yargı iktidarın sopasına dönüşmüş,
özellikle kumpas davaları sürecinde iktidarın ve FETÖ çete örgütünün ortak
operasyonlarının aracı hâline dönüştürülmüş. Bugün de iktidar tarafından aynı
siyasi amaçlarla yargı operasyonel olarak kullanılmaktadır. 
Sayın
milletvekilleri, geldiğimiz yer yargı bakımından içler acısıdır. Hatırlayalım,
12 Eylül Dönemi’nde haksız davalar açılırdı, mağduriyetler yaratılırdı. Bu
açılan davaların çoğunda belki aralarında mantıki bağ kurulamayan, isnat ve
deliller arasında ilişki yaratılamayan delillere dayanılarak davalar açılırdı.
Özellikle hatırlattığım kumpas davaları sürecinde FETÖ örgütüyle iş tuttuğunuz
sırada, o zaman da yapay deliller yaratma ihtiyacı duydunuz, sahte deliller ürettiniz.
Şimdi, 20 Temmuz darbesinin sonrasında artık insanları suçlamak için,
yaftalamak için bir delil ortaya koyma ihtiyacı dahi duymuyorsunuz. Böyle
baktığımızda biz hangi yargıyı, hangi adaleti konuşuyoruz? 
Sayın
milletvekilleri, şunu söylemek istiyorum: Yasaları değiştirelim,
ihtiyaçlarımızı karşılayalım, adalet beklentimizi sağlayalım ancak bunu yapmak
için yasaları değiştirmeden önce zihinlerimizi, adalet algımızı ve içeriğini
değiştirmemiz lazım. Bundan kurtulmadığımız sürece bizim amaca erişmemiz asla
mümkün olmayacak çünkü görüyoruz ki her geçen gün insanlık adına daha fazla
utanacağımız, şaşkınlıkla karşılayacağımız gelişmeler yaşıyoruz. Dönüp
yaşadıklarımızın üzerinden bir kez daha geçelim. 
Sayın
Bakan, 12 Eylül Dönemi’nde, diğer dikta dönemlerinde, diğer cunta dönemlerinde
bizler sokağa çıkma yasaklarını gördük ancak 20 Temmuz darbesinin sonrasında
ilk kez sokağa girme yasaklarıyla tanıştık. Evet, sizin döneminizde sokağa
girme yasakları oldu. Kızılay’ın göbeğine yurttaşlarımız, hatta biz milletvekilleri
sokulmadık, “Sokağa girme yasağı var.” dediler. Bu, sizin yargıyı, hukuku
getirdiğiniz diğer bir aşamadır Sayın Bakan. 
Yine
ilk kez -belki dünyada başka bir benzeri, örneği yoktur- bir insan hakları
anıtı bariyerle çevrildi ve insanların oraya erişimi yasaklandı. İnsan Hakları
Anıtı tutuklandı ve onun önünde sürecinizin yarattığı mağduriyetleri insanların
konuşması engellendi. Böyle bir sürecin içinden geçiyoruz. Orada insanların
kendi sıkıntılarını paylaşmasının önü kesildi. 
Şimdi,
özetle şunu söylemek isterim: Bu değişiklikler olursa orada dertlerini anlatmak
için eylemlerde bulunan Nuriye ve Semih aramıza döner mi? Eğer bu değişiklikler
olursa halkın iradesiyle seçilmiş milletvekilleri Parlamentodaki görevlerini
yapmak üzere buraya gelir mi?
(Mikrofon
otomatik cihaz tarafından kapatıldı) 
NECATİ YILMAZ
(Devamla) – Eğer bu yasalar değişirse hukukun üstünlüğünü ve yargının
bağımsızlığını savunduğu için sürgüne gönderilen Mustafa Karadağ görev yerine
geri döner mi? Önce bunları yanıtlayalım Sayın Bakan.
Teşekkür ederim.
(CHP sıralarından alkışlar)
BAŞKAN -
Teşekkür ederim Sayın Yılmaz.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 9’uncu maddesinde yer alan
“ibaresinden”” ifadesinin “kelimesinden” olarak değiştirilmesini arz ve teklif
ederiz.
Bedia Özgökçe Ertan (Van) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ SERAP YAŞAR (İstanbul) – Katılmıyoruz Sayın Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN – Önerge
üzerinde Van Milletvekili Sayın Bedia Özgökçe Ertan konuşacak. 
Buyurun Sayın
Özgökçe Ertan. (HDP sıralarından alkışlar)
BEDİA ÖZGÖKÇE
ERTAN (Van) – Teşekkür ediyorum Sayın Başkan.
Değerli
milletvekilleri, bir yandan Anayasa Komisyonunda görüşülen İç Tüzük değişiklik
teklifini takip ediyoruz, bir yandan da görüşmeler sürüyor. Gerçekten daha ne
kadar hızlı olacağız, bunu sormak istiyorum. Oldukça hızlı bir şekilde yasama
faaliyetini yerine getirmeye gayret ediyoruz bizler. 
Üzerinde
konuştuğumuz tasarı Bölge Adliye ve Bölge İdare Mahkemelerinin İşleyişinde
Ortaya Çıkan Sorunların Giderilmesi Amacıyla Bazı Kanunlarda Değişiklik
Yapılmasına Dair Kanun Tasarısı. Evet, çok yakın bir zamanda yürürlüğe girmiş
olmasına rağmen uygulamada çıkan sorunlar sebebiyle hemen, yine çok kısa bir
süre içerisinde böyle bir değişiklik tasarısı gündemimizdedir. 
Değerli
arkadaşlar, bu uygulama yakın zamanda başladı, ki zaten hukukçular ve ilgili
akademik çevreler, yürürlüğe girmeden önce -yeni bir kanun yolu yürürlüğe
girerken- uygulamada ortaya çıkabilecek sorunlara dair hem kaygılarını dile
getirmiş hem de gerekli uyarılarını yapmışlardı ve bütün o çevrelerin ve tabii
ki bizlerin de dileği, bu sistemin insan haklarına saygılı bir sistem olması
dileği ve umuduydu. Adaletin gerçek anlamda tecellisine hizmet etmesi anlamında
bir yürürlük ve uygulama bekliyorduk. Aslolan da aslında budur, adaletin
tecellisi için adil yargılanma hakkının korunması, insan haklarının korunması,
hakkaniyete uygun, bağımsız ve tarafsız yargının işler hâle gelmesiydi. Ama çok
kısa sürede gördük ki ne yazık ki buradan da beklediğimiz sonuç çıkmadı. Çünkü
bir bütün olarak hem toplum nazarında hem de uygulamalar bakımından yargıya
güven çok çok düşmüş. Artık istatistiklerle açıklanan bu durumun yüzde 30’un da
gerilerine düşmüş olması yargının içerisinde bulunduğu, adaletin içerisinde
bulunduğu durumu çok açık bir şekilde gözler önüne seriyor.
Evet, tabii ki
yargı mekanizmasında ortaya çıkan sorunları, kronikleşmiş yargı sorunlarını
konuşalım ve çözüm önerilerini hayata geçirelim ve bu işin muhataplarından
görüş alalım, bu işin yükünü çeken yargı mensuplarından ve işleyişinde yer alan
bütün herkesten görüşlerini alalım ama hâl böyle olmuyor. Ki zaten temel
mantalite, yargının siyasallaştığı bir yerde böylesi bir sistemden adalet
beklemek, gerçekten, olanaksız bir şey. Şu an öyle kararlar veriliyor ki
akıllara ziyan ve hukukla hiçbir alakası yok. Bunun sonucunda, bizler tabii ki
yargının siyasallaştığını düşünüyoruz. Sadece bizler de değil, vatandaşlar da
bütün yurttaşlar da bunun böyle olduğunu görüyor. Gözlerimizin önünde mahkemelerin
artık talimatla hareket ettiğini söylememiz gerekiyor. 
Ben sadece yakın
zamanda hayata geçen bir örnekten bahsetmek istiyorum. Örneğin, bu
Parlamentonun üyesi Sayın Besime Konca hakkında propagandadan dava açılmıştı,
önce tutuklandı, sonra tahliye kararı verildi. Tahliye mekanizmasına itiraz
hakkı, itiraz mekanizması olmamasına rağmen itiraz üzerine tekrar tutuklandı ve
sonra, hakkında çok kısa bir sürede karar çıktı istinaf mahkemesinden. Hatta,
10 Temmuzda dosyası istinaf mahkemesine gitti, 13 Temmuzda karar çıktı ve daha
Batman Ağır Ceza Mahkemesine dosya ulaşmamışken biz kararı, istinaf
mahkemesinin kararını Anadolu Ajansının servis ettiği haberden öğrendik. Üç
günde gerçekten o dosyanın kapağı bile açılmamıştır. 
Yine bir başka
örnek: Yargılamalar gerçekten hukuka çok aykırı. Yakın zamanda yine bu
Parlamentonun üyesi Sayın Burcu Çelik’in duruşmasını izlemeye gittik. Orada
hâkimin taraflı ve hasmane yaklaşımı o kadar barizdi ki bütün duruşma salonuna
sirayet etmişti. Orada hâkim, Muş Ağır Ceza hâkimi –buradan da söylemekte
hiçbir sakınca görmüyorum- savunma yapan avukata müdahale etti,
“Eleştiremezsin, burada siyaset yapamazsın.” dedi. Yani öyle bir dosyayla karşı
karşıyayız ki Burcu Vekil tamamen bugün Türkiye’de tam manipülasyon aracı
olmuş, dosyada yargı mensubu olan savcı öyle bir illiyet bağı kurmuş ki sanki
bugün Türkiye’de olan bütün meseleleri, bütün bu çatışma sürecini Burcu Vekil
yapmış gibi anlatmış. Orada avukat bunun durumunu anlatıyor ve tanıklarla
ortaya çıktı ki o gün Burcu Vekilimiz bir saldırıya maruz kalmış, korucular
tarafından ölümle tehdit edilmiş, telefonu kırılmış, darp edilmiş. Bu,
tanıklarla ortaya çıkmasına rağmen, hâkim hiç bunlara değinmeden ve usulen
bile, hani görürüz ya mahkeme salonlarında ağır ceza mahkemesi başkanı…
(Mikrofon
otomatik cihaz tarafından kapatıldı)
BEDİA ÖZGÖKÇE
ERTAN (Devamla) - …sağındaki ve solundaki hâkime eğilir, sorar ama onu bile
yapmadan, hemen tutukluluk hâline devam kararı verdi.
Teşekkür ederim.
(HDP sıralarından alkışlar)
BAŞKAN –
Teşekkür ederim Sayın Özgökçe Ertan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, 10’uncu maddede iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 10’uncu maddesinde yer alan
“ibaresinden” ifadesinin “kelimesinden” olarak değiştirilmesini az ve teklif
ederiz. 
 Filiz Kerestecioğlu Demir Mizgin
Irgat Mithat Sancar
 İstanbul Bitlis Mardin

 Behçet Yıldırım Saadet
Becerekli
 Adıyaman Batman
Türkiye Büyük Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısının 10’uncu maddesinde öngörülen değişikliğin aşağıdaki şekilde
düzeltilmesini arz ve teklif ederiz.
MADDE 10 – 5235
sayılı Kanunun 28 inci maddesinin başlığı “Bölge adliye mahkemesi ceza daireleri
başkanlar kurulu ile hukuk daireleri başkanlar kurulu” şeklinde, birinci
fıkrası aşağıdaki şekilde değiştirilmiş ve maddenin ikinci fıkrasına
“başkanlığını” ibaresinden sonra gelmek üzere “ilgili” ibaresi eklenmiştir.
“Bölge adliye
mahkemesi ceza daireleri başkanlar kurulu ve hukuk daireleri başkanlar kurulu,
bölge adliye mahkemesi başkanı ile ilgili dairelerin başkanlarından oluşur.”
 Ömer Süha Aldan  Necati
Yılmaz Mehmet Gökdağ
 Muğla Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
 Şenal Sarıhan
 Ankara
BAŞKAN – Okunan
önergeye Komisyon katılıyor mu?
ADALET KOMİSYONU
SÖZCÜSÜ SABRİ ÖZTÜRK (Giresun) – Katılmıyoruz Sayın Başkanım.
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
üzerinde Ankara Milletvekili Sayın Şenal Sarıhan konuşacak.
Buyurun Sayın
Sarıhan. (CHP sıralarından alkışlar) 
ŞENAL SARIHAN
(Ankara) – Değerli arkadaşlar, Değerli Başkan, değerli kâtip üyesi arkadaşlarım
ve basın emekçisi arkadaşlar; hepinizi saygıyla selamlıyorum.
Gerçekten,
Türkiye Büyük Millet Meclisi iki yakada, hem bir Komisyonda hem de Mecliste
adalet aramakla meşgul, adalet üzerine bütün emeğini harcamış görünüyor. Birkaç
gündür bütün gücümüzle, adaletin daha etkin olabilmesi için çaba gösteriyoruz.
Özellikle Komisyonda etkinlik ve verimlilikten söz ediliyor, İç Tüzük’ün
değiştirilmesi konusundaki çabanın daha etkin ve daha verimli bir çalışma
olması gerektiği için yapıldığı vurgulanıyor. Bazı arkadaşlarımız da diyorlar
ki: “Etkinlik ve verimlilik aslında adaletle ilgili bir konu değildir çünkü
adalet adil olmayı gerektirir, adil olursa etkin olabilir.” Şimdi, önümüzdeki
yasa değişikliğindeki tablo da aynen buna benziyor. Acaba biz bölge idare
mahkemelerini ya da hukuk mahkemelerini değiştirerek, dönüştürerek, onların
yapılarında birtakım düzeltmelerle daha adil, gerçekten adaletli bir toplumu
yaratma olanağına sahip olabilir miyiz? 
Ben öncelikle
ortada konuşmakta olan iki arkadaşımdan rica etmek istiyorum ve Sayın Başkan,
süremden lütfen bir dakikalık da süre ayrılsın ve... 
BAŞKAN – Siz
lütfen devam edin Sayın Sarıhan. 
ŞENAL SARIHAN
(Devamla) – ...önce konuşmacılara karşı adalet sağlansın, önce konuşmacılara
karşı. Biraz sonra konuşacak olan arkadaşlarım, hiç olmazsa birbirimizi
dinleyerek kendimize karşı adil olma yolunu sağlayabilelim. 
Değerli
arkadaşlar, bu ana kadar arkadaşlarım, konuşan arkadaşlarım esas sorunun, bugün
ülkemizdeki asıl sorunun adalet arayışı olduğunu ifade ettiler. Adaletin
sağlanması konusundaki temel sorunun da biçimsel değişiklikler değil, öze
ilişkin değişiklik yani mantığa, yani uygulamaya, yani yöneticilerin
kendilerini gerçekten adalete adamışlığına ilişkin bir değişiklik gereksinimi
olduğunu söylediler. 
Şimdi, ben yine,
her zamanki gibi bir dolu notla önünüze geldim. Bu notların arasında Birleşmiş
Milletler Yargı Bağımsızlığı Temel İlkeleri var. Bu temel ilkeler 1985 yılında
Milano’da kabul edilmiş olan ilkeler ve bizi de bağlamakta olan ilkeler.
Buradaki en önemli konu, İnsan Hakları Evrensel Beyannamesi’nin özellikle hukuk
önünde eşitlik, masumiyet karinesi ve kanunla kurulmuş yetkili, bağımsız ve
tarafsız bir mahkeme tarafından adil ve halka açık olarak yargılanma hakkı
ilkelerini ortaya koyuyor ve bu ilkelerden sonra da yargıçlara ilişkin
güvenceler sıralanıyor. 
İlk madde, insan
hakları sorunu. Şimdi, beş dakikalık bir süreyi nasıl bütün bu düşüncelerimi
anlatabilirim telaşıyla ifade etmeye çalışacağım. Eğer adalet insan haklarını
sağlayacak ise bir ülkede, insan haklarını savunanları da korumakla sorumludur.
Eğer insan haklarını savunmakta olan bireyler… Ki insan hakları devlet kaynaklı
ihlallerdir, devletin kendi kendisine karşı insan hakları savunucularını koruma
altına alması o ülkenin demokratik bir yapıya sahip olması anlamına gelir. Ama,
dün akşam çalışmalarımız sırasında 10 insan hakları savunucusu önce yargılandı,
daha sonra da 4’ü bırakıldı, 6’sı tutuklandı. Buradaki problem, nedir? Buradaki
problem, bir ihbarla yakalanmış olmalarıdır ve o ihbarın hemen ertesinde devlet
yetkililerinin, gözaltına alınmış olan bu kişilerin ajan oldukları yolundaki
iddialardır; en yetkili makamlar, emreden makamlar. Ki, insan hakları
savunucularının yargıdaki istismara karşı, yargının tehdidine karşı da
korunması gibi bir hakları vardır. Bu hak yerine, en yetkili, en üstteki makam
Sayın Cumhurbaşkanı tarafından eğer birileri suçlanırsa bu bellidir ki
Türkiye’de adalet sistemi aslında tek adamın emriyle yürümektedir ve buradan
artık bir yargıcın bağımsız karar verebilme olanağı yoktur. Referandum
sonucunda karşımıza çıkmış olan Anayasa değişikliği, esas olarak adaleti tam da
göbeğinden vurmuş durumdadır. Bu sebeple, biz burada ne denli çalışma yaparsak
yapalım, usulle ilgili, şekille ilgili “Efendim, başkanları çoğaltalım, onların
çoğunluğu için de önemli ve adil kararlar çıkaralım.” gibi iddialarımız havaya
gidecektir. Esas olan, hepimizin önce aklımızı, önce kafamızı adalet duygusuyla
donatmak ve oradan, ülkenin, insanlığın yararına ve insan hakları için adaleti
sağlamaktır. 
Teşekkür
ederim. (CHP ve HDP sıralarından alkışlar) 
BAŞKAN
– Teşekkür ederim Sayın Sarıhan. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte olan
490 sıra sayılı Kanun Tasarısı’nın 10’uncu maddesinde yer alan “ibaresinden”
ifadesinin “kelimesinden” olarak değiştirilmesini az ve teklif ederiz. 
Mithat Sancar (Mardin) ve arkadaşları
BAŞKAN
– Komisyon önergeye katılıyor mu? 
ADALET
KOMİSYONU SÖZCÜSÜ SABRİ ÖZTÜRK (Giresun) – Katılmıyoruz Sayın Başkanım. 
BAŞKAN
– Hükûmet?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN
– Önerge üzerinde Mardin Milletvekili Sayın Mithat Sancar konuşacak. 
Buyurun
Sayın Sancar. (HDP sıralarından alkışlar)
MİTHAT
SANCAR (Mardin) – Teşekkürler Sayın Başkan. 
Değerli
milletvekilleri, konuştuğumuz konu istinaf sistemi. Burada pek çok şey
söylendi. Ben biraz öğrenciliğime ve mesleğin ilk yıllarına dönerek bir iki
anekdotla bu konu hakkındaki değerlendirmelerimi bu konuşmada paylaşmak
istiyorum. Üniversiteden 1984 yılında mezun oldum, 1985’te mesleğe başladım,
ilk çalıştığım alan da usul hukukuydu. İstinaf sisteminin ne kadar önemli
olduğunu daha mesleğin ilk günlerinde çok değerli hocalarım, emeklerini helal
etsinler, anlattılar. Hatta “Yüksek lisans tezimi istinaf konusunda mı
yazayım?” diye epeyce tartışmıştık, sonra başka bir konu seçtim. Belki
kapsamlıdır, daha ileride çalışılması daha iyi olur gibi bir düşünceyle yüksek
lisans çalışmasını istinaf üzerine yapmadım ama Türkiye’de istinaf sistemine
çok ihtiyaç olduğunu daha sonra Almanya’da yürüttüğüm çalışmalar sırasında da
öğrendim. Gerçekten önemli bir konuydu ve Türkiye’de yargıda hızı, verimliliği
ve adaleti sağlamak açısından iyi olacağı konusunda da genel bir kanaat vardı.
Ama, maalesef, bugün önümüze gelen sistemde bütün o dönemin istinaf için
yaşadığımız heyecanını tümüyle yok eden bir sistemle karşı karşıyayız. Sadece
istinaf açısından değil, yargı çökünce hangi sistemi getirirseniz getirin
hiçbir önemi kalmıyor. Öyle bir çöküş yaşıyoruz ki değerli arkadaşlar, bunu da
başka bir anekdotla anlatmaya çalışayım. Örnekler çok fazla, bundan önce
yaptığım konuşmada da bu örnekleri saydım. Yani, Cumhurbaşkanı istediğini
suçlayabiliyor; zaten suçladığı insanlar bir süre sonra gözaltına alınıyor,
tutuklanıyor, mahkûm ediliyor; Hükûmetten de, maşallah, bu konuda en ufak bir
özen görme imkânımız yok. Yargılama hukukunun temelini oluşturan bütün evrensel
ilkeler ayaklar altında. Böyle bir ortamda istinaf sistemi de tabii ki bu
anlayış ışığında biçimlenecektir.
Şimdi, yıl 1983
ya da 1984; son sınıftayız, ceza muhakemesi hukuku dersini alıyoruz. Rahmetli
hocamız, kendisine çok şey borçlu olduğumuz, kendisinden çok şey öğrendiğimiz
Eralp Özgen anlatıyordu ceza muhakemesi hukukunu; “ceza usul hukuku” diyorduk.
Öyle kötü bir tablo çıktı ki karşımıza, bir ara birimiz sormak zorunda hisseti
kendini -ben de olabilirim ama hatırlamıyorum, başka arkadaşım da olabilir-
“Peki, Hocam, eğer yargı sistemi böyleyse biz ne yapacağız şimdi, nasıl bir
çare aramamız lazım?” diye sordu. “Vallahi benim size tavsiye edebileceğim en
garantili yol mahkemeye düşmeyin. Düşerseniz sonrasını ben de bilmem.” dedi.
Şimdi, o dönemle bu dönemi kıyasladığımızda şöyle bir fark var olumsuz anlamda:
Şimdi, mahkemeye düşmeme şansınız da yok. Zaten bir talimat üzerine ister
milletvekili olun ister insan hakları savunucusu ister Twitter'da herhangi bir
paylaşımda bulunan ya da sosyal medyanın herhangi bir alanında paylaşımda
bulunan bir yurttaş olun fark etmiyor; zaten genel talimat vardır, iddianameler
hızla hazırlanır, ardından gözaltılar, tutuklamalar, yargılamalar başlar. Bunu
bizzat ben de yaşıyorum bütün diğer arkadaşlarım gibi. Hakkımızda hazırlanan
fezlekelere bakıyorum ve dönüyorum Eralp Hocaya sormak istiyorum, tabii
rahmetli artık, soramıyoruz: “Peki, Hocam, bize ‘Mahkemeye düşmeyin.’ dediniz.
Tek garanti budur bu sistemin çarklarından kurtulmak için, bu adaletsizliğin
kurbanı olmamak için. Şimdi ne yapacağım Hocam? Artık mahkemeye düşmeme
şansımız da yok.” İşte, bu duruma geldi yargı sistemi. 
Ben konuşmamı
bir kelimeyle, kelime üzerine söyleyeceklerimle bitireyim. “Veyl” kelimesini
bilirsiniz. Biz çocukken yaramazlık yaptığımızda Arapçada büyüklerimiz bize
derlerdi ki “Vaveyla ala rasık.” Sonra öğrendim ki bayağı önemli bir
kelimeymiş. Kur’an-ı Kerim’de de çok geçer. Ben de diyorum ki bu sistemi bu
hâle getirenlere veyl olsun! 
Saygılarımla
efendim. (HDP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
11’inci maddede
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 11’inci maddesinde yer alan
“ibarelerinden” ifadesinin “kelimelerinden” olarak değiştirilmesini arz ve
teklif ederiz.
 Filiz Kerestecioğlu Demir Behçet
Yıldırım Saadet Berecekli
 İstanbul Adıyaman Batman
 Müslüm Doğan Hüda
Kaya Meral Danış Beştaş
 İzmir İstanbul Adana
Türkiye Büyük
Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 11’inci maddesinde öngörülen değişikliğin aşağıdaki şekilde
düzeltilmesini arz ve teklif ederiz.
MADDE 11 - 5235
sayılı Kanunun 34’üncü maddesinin birinci fıkrasının (2) numaralı bendine
"mahkemesi” ve "başkanlık etmek,” ibarelerinden sonra gelmek üzere
"ceza daireleri başkanlar kurulu ile hukuk daireleri” ibaresi eklenmiştir.
 Ömer Süha Aldan Necati
Yılmaz Mehmet Gökdağ
 Muğla Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
 Nurhayat Altaca Kayışoğlu
 Bursa
BAŞKAN – Okunan
son önergeye Komisyon katılıyor mu?
ADALET KOMİSYONU
SÖZCÜSÜ SABRİ ÖZTÜRK (Giresun) – Katılmıyoruz Sayın Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkanım.
BAŞKAN – Önerge
üzerinde Bursa Milletvekili Sayın Nurhayat Altaca Kayışoğlu konuşacak.
Buyurun Sayın
Altaca Kayışoğlu. (CHP sıralarından alkışlar) 
NURHAYAT ALTACA
KAYIŞOĞLU (Bursa) – Sayın Başkan, değerli milletvekilleri; 490 sıra sayılı
Bölge Adliye ve Bölge İdare Mahkemelerinin İşleyişinde Ortaya Çıkan Sorunların
Giderilmesi Amacıyla Bazı Kanunlarda Değişiklik Yapılmasına Dair Kanun
Tasarısı’nın 11’inci maddesi üzerinde vermiş olduğumuz önerge hakkında söz
almış bulunuyorum. Özellikle bu “ortaya çıkan sorunların” kelimelerinin altını
çizdim çünkü tam da belki bunu konuşmak gerekiyor. 
Tasarıya genel
olarak baktığımızda, istinaf mahkemesi olarak nitelendirilen bölge
mahkemelerinin işleyişinde ortaya çıkan sorunları gidermek amacıyla getirilmiş.
Bunu bir masaya yatırıp incelemek gerekiyor çünkü bu değişiklikler yani istinaf
mahkemeleri 2004 yılında hayata geçirildi, düzenlendi ve yürürlüğü de
ertelenmişti. Fakat yürürlüğe girmeden önce -biraz önce inceleyebildiğim
kadarıyla- 7 kez, yürürlüğe girdikten sonra 4 kez, toplamda 11 kez
değiştirilmiş. Hâlâ sorun var ve biz burada hâlâ bu sorunları gidermek için bir
yasa tasarısı üzerinde konuşuyoruz, mesai yapıyoruz. 
Şu anda yeni
binada da üyesi olduğum Anayasa Komisyonunun İç Tüzük değişikliğiyle ilgili
görüşmeleri devam ediyor ve bu İç Tüzük değişiklikleriyle de milletin
vekillerinin dolayısıyla da milletin sesi kısılmak isteniyor. Bu İç Tüzük
değişikliğinin en temel gerekçesi şu: “Hızlı, etkili, sağlıklı bir yasama
süreci gerçekleştirelim.” deniyor. Burada görüştüğümüz bölge mahkemeleri
kanununu tek başına ele aldığımızda dahi etkili bir yasama çalışmasının nasıl
olabileceğini aslında anlayabiliriz. Eğer muhalefeti susturmak yerine 2005
yılında yayınlamış olduğunuz yönetmeliğe uygun olarak yasa yapmayı becerebilirse
iktidar partisi, yasama o zaman daha etkili, daha sağlıklı, daha tasarruflu ve
sorunsuz bir şekilde işleyebilir ve amacına ulaşabilir. Peki, bunun yolu ne?
Daha çok konuşma, daha çok katılım, daha özenli hazırlık. Eğer bunu iktidar
partisi başarabilseydi; uygulayıcıların, baroların, STK’ların görüşünü
alabilseydi; konuşmamızın, muhalefet vekillerinin konuşmalarının üç beş
dakikasına göz dikmeseydi Meclis bu istinaf kanunu için 11 kez mesai yapmak
zorunda kalmaz, daha tasarruflu bir çalışma gerçekleştirmiş olurdu.
2005’teki
yönetmelikte ne diyordunuz? “Taslak hazırlarken üst hukuk normları dikkate
alınacak, göz önüne alınarak hazırlanacak. Yargı kararları göz önünde
bulundurulacak, ona uygun bir şekilde hazırlanacak. Bütün mevzuat taranacak.
Etki analizleri yapılacak ve tabii ki STK’ların, uygulayıcıların görüşü
alınacak.” Fakat, maalesef, o gün o mevzuat da aynı şekilde yazı üstünde kaldı
ve hayata geçirilmedi.
Şimdi, rasyonel,
sağlıklı, verimli bir çalışma yapmak için İç Tüzük getiriliyor ve milletin
vekillerinin sesi kısılıyor. Eğer bu ilkelere uyulsaydı bu İç Tüzük
değişikliğine de gerek kalmazdı diye düşünüyoruz. 
Görüştüğümüz 490
sıra sayılı Tasarı’nın içeriğine baktığımızda, tam bir öngörüsüzlük örneği.
Acelecilikten kaynaklanan, görüş alınmadan, aceleyle hazırlanan bir yasa
olduğunu, bu yüzden bu değişikliğin yapıldığını görüyoruz. Örneğin, bu kanunlar
hazırlanırken lehe bozmanın, ceza hükümleriyle ilgili, sirayeti konusu
düşünülemez miydi? Örneğin, olağanüstü kanun yolu olarak bölge adliye mahkemesi
savcısının itiraz yolu düzenlenemez miydi, bu öngörülemez bir şey miydi?
Örneğin, yürütmeyi durdurma kararlarıyla ilgili olarak başvuru yolu o zaman
getirilemez miydi? Ama, maalesef, bu yasa yapmadaki özensizlik, vurdumduymazlık
bizi buralara getiriyor. 
Diğer yandan, on
beş yıllık iktidarınız döneminde siyasallaştırdığınız yargının bu anlamda eksik
kalmış birkaç hususunu da bu yasayla tamamlıyorsunuz, yargıda da tek adamcılığı
bu yasa tasarısında da aynı şekilde getirdiğinizi görüyoruz. Başkan
yetkileriyle ilgili muhalefet şerhinde getirdiğimiz eleştirileri de burada
tekrarlamış olayım. 
Sayın Başkan,
değerli milletvekilleri; işin özü, eğer kaliteli bir yargı istiyorsak, eğer
etkili bir yargı istiyorsak, eğer kaliteli bir yasama istiyorsak, etkili bir
yasama istiyorsak, bazı ilkeler var sizin de geçmişte söylediğiniz ama uzun
zamandır uygulamadığınız, onları hayata geçirmemiz gerekiyor. Bunlar ne?
Katılımcılık. Bunlar ne? Şeffaflık, liyakat, uzlaşmacılık ama maalesef
bunlardan uzak bir çalışma sistemiyle bizleri her gün hem yargıda hem yasamada
hem adalette, her yerde bir çöküşün içine sürüklüyorsunuz. Anlatılacak çok şey
var ama sizin göz diktiğiniz bu üç beş dakikaya da sığmıyor bunlar diyorum ve
önergemizi oylarınıza sunuyorum. 
Teşekkür
ederim. (CHP sıralarından alkışlar)
BAŞKAN –
Teşekkür ederim Sayın Altaca Kayışoğlu. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 11’inci maddesinde yer alan
“ibarelerinin” ifadesinin “kelimelerinin” olarak değiştirilmesini arz ve teklif
ederiz. 
Meral Danış Beştaş (Adana) ve arkadaşları 
BAŞKAN –
Komisyon önergeye katılıyor mu? 
ADALET KOMİSYONU
SÖZCÜSÜ SABRİ ÖZTÜRK (Giresun) – Katılmıyoruz Sayın Başkanım. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim. 
BAŞKAN – Önerge
üzerinde Sayın Meral Danış Beştaş konuşacak. 
Buyurun Sayın
Danış Beştaş. 
MERAL DANIŞ
BEŞTAŞ (Adana) – Sayın Başkan, değerli milletvekilleri; gecenin bu saatinde
yine yargı konuşuyoruz; konuşmayı hiç bırakamadığımız ama bir türlü düzelmenin
sağlanmadığı en temel alan. Herhâlde Türkiye tarihinde yargının bu kadar
güvensizleştiği, halkın ezici çoğunluğunun -yüzde 70-80’lerde seyrediyor-
yargıya güveninin kalmadığı, mahkemelerin sadece siyasi erkin verdiği
brifinglerle, talimatlarla ve kararlarla, bazen basın üzerinden, bazen farklı
yöntemlerle zapturapt altına alındığı bir tarihsel dönemeci yaşıyoruz. İstinaf
mahkemeleri de bundan farklı değil, yargıtay da HSYK da Anayasa Mahkemesi
üzerinde yaptığımız tartışmalar da… O kadar sık yapılan yasa değişikliklerine
rağmen de yargı adalet dağıtmıyor, yargı adaletsizlik dağıtıyor; vatandaş
adalete, yargıya, hukuka, yargı adil karar vermediği için kesinlikle güvenini
yitirmiş durumda. Her gün kamu vicdanı biraz daha zedeleniyor, halk adalete
olan güvenini biraz daha –varsa ki kalmadı- yitiriyor. 
Bu gece
Diyarbakır Büyükşehir Belediyesi Eş Başkanı sevgili Fırat Anlı hakkında
yakalama kararı verildi. Fırat Anlı dört gün önce Diyarbakır 8. Ağır Ceza
Mahkemesinde 3’üncü duruşmada tahliye edilmişti. Kendisi hukukçu, hatta benim
stajyerim olduğu için geçmişte, çok yakından tanırım, çok da iyi bir
hukukçudur, iyi bir siyasetçidir. Niye Fırat Anlı’yı söylüyorum? Tıpkı İdris
Baluken gibi, tıpkı şu anda cezaevinde olan belediye eş başkanları, eş genel
başkanlarımız ve milletvekili arkadaşlarımız gibi o da siyasi bir kararla
cezaevine gönderilmiştir ve mahkeme yaptığı yargılama sonucunda tahliyesine
karar verdi. Bir defa duruşmasını izleme olanağım oldu Diyarbakır’da. İddia ne
biliyor musunuz? Diyarbakır’ın Dicle ilçesinde yapılan bir çeşmeye, oradaki
tamiratlara malzeme taşınması, kendisinin bir kere gidip olayı yerinde denetlemesi.
İddia, oraya başka amaçlarla gitmiş. Duruşma yedi saat sürdü; çimento, beton,
yapı, inşaat dışında biz duruşmada hiçbir şey duymadık. Bir Büyükşehir
Belediyesi Eş Başkanından söz ediyoruz.
Peki, daha önce
bu tip itirazlar yapılıyor muydu tahliyelere? Ben hiç hatırlamıyorum. 1980
dönemi de dâhil -sıkıyönetimde avukatlık yapmadım ama birçok kararı inceledim-
mahkemenin verdiği tahliye kararına Ceza Usul Yasamıza göre itiraz hakkı
yoktur. Mahkeme bir yargılama yapıyor, yargılamanın bir aşamasında tahliye
kararı veriyor, başsavcılık itiraz ediyor. Usul Kanunu’nda olmayan bir hüküm şu
anda sadece HDP’liler için, siyasetçiler için uygulanıyor. Şimdi, Diyarbakır 8.
Ağır Ceza Mahkemesi ile kabul eden 1. Ağır Ceza Mahkemesi aynı binada, birisi
tahliye kararı veriyor, her gün bir arada olan hâkimler, beraber yemek
yiyenler, beraber sohbet edenler tutuklama kararı veriyor. Peki, ikisi de yargı
erki mensubu, ikisi de hâkim, bu başsavcı, Diyarbakır Başsavcısı neye dayanarak
itiraz ediyor? Mahkemenin kararına müdahale etme yetkisini nereden buluyor? Yok
öyle bir yetki, yasada yok ama siyaseten her türlü yetki kullanılıyor ve haber
değeri bile yok. Diyarbakır gibi bir ilin, zaten belediyesine kayyum tarafından
el konulmuş, Büyükşehir Belediyesi Eş Başkanı dört gün özgür kalabildi, bu
akşam hakkında yakalama kararı verildi. Fırat Anlı kaçtı mı? Hayır. Fırat
Anlı’nın kaçma şüphesi var mıydı? Hayır. Tutuklama koşulları var mı? Hayır.
İşte tam da bu sebeple, gerçekten, yargı artık yargı olmaktan çıktı. Bunu
mutlulukla söylemiyorum. Ben hani Martin Luther King söylüyor ya “Hâkimler var
Washington’da.” mıydı? “Hâkimler var." diyor. Biz de Ankara’da hâkimler
var demek istiyoruz. Gerçekten vicdanıyla ve hukuk eğitimiyle adalete uygun
karar tesis edilmezse demokrasi katledilir, demokrasi kalmaz, hiçbirimiz
haksızlıklara karşı mücadele edemeyiz çünkü haksızlıklar, hukuksuzluklar yargı
eliyle tescil edilmiş olur. 
(Mikrofon
otomatik cihaz tarafından kapatıldı) 
MERAL DANIŞ
BEŞTAŞ (Devamla) – Bu vesileyle sevgili Fırat Anlı’nın da gerçekten büyük bir
hukuksuzlukla karşı karşıya olduğunu diğer arkadaşlarımız gibi sizlerle
paylaşmak istiyorum.
Teşekkür
ediyorum. (HDP sıralarından alkışlar) 
BAŞKAN –
Teşekkür ederim Sayın Danış Beştaş.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
12’nci maddede
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 12’nci maddesinde yer alan
"ibaresi” ifadelerinin "kelimesi” olarak değiştirilmesini arz ve
teklif ederiz.
 Filiz Kerestecioğlu Demir Behçet
Yıldırım Saadet Becerekli
 İstanbul Adıyaman Batman
 Müslüm Doğan Hüda
Kaya
 İzmir İstanbul
Türkiye Büyük Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 12’nci maddesinde öngörülen değişikliğin aşağıdaki şekilde
düzeltilmesini arz ve teklif ederiz.
MADDE 12- 5235
sayılı Kanunun 35 inci maddesinin birinci fıkrasının giriş cümlesinde yer alan
"başkanlar kurulunun görevleri şunlardır” ibaresi "ceza daireleri
başkanlar kurulu ve hukuk daireleri başkanlar kurulu kendi aralarında toplanır
ve aşağıdaki görevleri yaparlar” şeklinde, aynı fıkranın (1) numaralı bendinde
yer alan "Bölge adliye mahkemesi hukuk ve ceza dairelerinin numaralarını
ve aralarındaki işbölümünü belirlemek, daireler” ibaresi "Daireler”
şeklinde ve (3) numaralı bendinde yer alan "Hukuk Usulü Muhakemeleri
Kanunu veya Ceza Muhakemeleri Usulü Kanununa” ibaresi "Hukuk Muhakemeleri
Kanunu veya Ceza Muhakemesi Kanununa” şeklinde değiştirilmiş ve maddeye
aşağıdaki fıkra eklenmiştir.
"Gelen
işlerin yoğunluğu ile niteliği dikkate alınarak bölge adliye mahkemeleri ceza
ve hukuk daireleri arasındaki iş bölümü, Hâkimler ve Savcılar Kurulu tarafından
belirlenir.”
 Ömer Süha Aldan Necati
Yılmaz Mehmet Gökdağ
 Muğla Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
 Elif Doğan Türkmen 
 Adana
BAŞKAN – Okunan
önergeye Komisyon katılıyor mu?
ADALET KOMİSYONU
SÖZCÜSÜ SABRİ ÖZTÜRK (Giresun) – Katılmıyoruz Sayın Başkanım.
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Önerge
üzerinde Adana Milletvekili Sayın Elif Doğan Türkmen konuşacak.
Buyurun Sayın
Doğan Türkmen. (CHP sıralarından alkışlar) 
ELİF DOĞAN
TÜRKMEN (Adana) – Sayın Başkan, sayın milletvekilleri; 12’nci madde üzerinde
grubum adına söz aldım. 
12’nci maddede
bizim eski maddedeki gibi kalması talebimiz, “Ceza ve hukuk daireleri
arasındaki iş bölümü Hâkimler ve Savcılar Kurulu tarafından belirlenir.”
kısmına. 
İstinaf
mahkemelerinin kuruluş amacı, vatandaşın hakkının, hukukunun çok zaman
kaybedilmeden teslimidir, bu nedenle istinaf mahkemeleri kurulmuştur. Ancak
görüyoruz ki bugün istinaf mahkemeleri de tıpkı yerel mahkemeler gibi, tıpkı
Yargıtay, Danıştay, HSK ve Yüksek Seçim Kurulu gibi ne yazık ki siyasetin
emrinde ve egemenin talep ettiği kararları vermek üzere organize edilmektedir.
Bu nedenledir ki yıllarca burada HSYK’nın seçim yöntemiyle ilgili ve Anayasa
değişikliğinde de HSK’nın siyasetin emrinde olacağına dair itirazlar konuşulmuş
ve bugün gelinen noktada istinaf mahkemesinin ceza ve hukuk daireleri
arasındaki iş bölümü de şu anda HSK’nın görevi içerisinde sayılmak üzere bir
düzenleme yapılmıştır. 
Bu düzenlemenin
doğru olmadığını burada açık ve net ifade etmek zorundayız çünkü bu düzenlemenin
asıl amacı, bir an önce istinaf mahkemelerinde de adaletin sağlanması değil, bu
düzenlemenin asıl amacı siyasetin yani egemenin emrine vermektir yargıyı.
İstinaf
mahkemelerinde de diğer mahkemelerde de tabii hâkimlik ilkesi ve hâkimlerin
tarafsız ve bağımsız davranması, yargının tarafsız ve bağımsız olması
aslolandır ve bu, evrensel hukuk ilkesidir ama ne yazık ki ülkemizde artık
“adalet” sadece isimlerde kalan bir kavramdır ve Türkiye'de ne yazık ki yargıda
adalet bitmiştir, tüketilmiştir. 
Örneğin, dün
Aladağ yangınıyla ilgili Kozan Ağır Ceza Mahkemesinde duruşmaya girdim. Yeni
bir heyet vardı ve yeni heyet, nedense geçen duruşmadaki heyetin vermiş olduğu
bazı sivil toplum kuruluşlarının ve odaların, derneklerin müdahil olma kararını
kaldırdı. 
Bu kararın
kaldırılmasıyla birlikte hepimiz şunu düşündük: Buraya da mı el atıldı?
Çocukları ana kucağından, baba ocağından kopararak 11 canımızın bir yangında
ölümüne yol açan bir davada asıl sorumlular üstelik de o mahkemede
yargılanmıyorken, o mahkemenin vermiş olduğu kararların yeni bir heyetle
birlikte değiştirilmiş olması bizim hemen Türkiye’de yargının hangi emirlerle
işlediği sorusunu aklımıza getirdi.
Başka
bir şey daha söylemek istiyorum: Adana’ya bölge adliye mahkemesi kurulması
konusunda kanun vardı ama nedense bölge adliye mahkemeleri ilk kurulurken Adana
çıkarıldı ve yerine Gaziantep konuldu ve sorduk Sayın Adalet Bakanına: “Niçin
böyle bir karar?” “Adana’ya da kurulacak, merak etmeyin.” denildi ama neden
mevcut kararda Adana varken kanunda o çıkarıldı da yerine Gaziantep konuldu?
Burada birilerinin hemşehrilik duygusuna mı hitap edildi diye aklımıza bir soru
gelmiyor değil. 
Bütün
bunları yüzlerce, binlerce örnekle çoğaltmak mümkün değerli milletvekilleri.
Ama sonuçta geldiğimiz noktada Türkiye’de artık neredeyse 80 milyon adaletin
olmadığına inanmakta. Bu nedenledir ki Cumhuriyet Halk Partisi Genel Başkanı
Sayın Kemal Kılıçdaroğlu tüm siyasi gömleklerini bırakmış ve “adalet” diye 500
kilometreye yakın yürümüştür, yanına da milyonları alarak. Adalet Yürüyüşü’müz
bitti ama Türkiye’de adaleti arama duygumuz asla bitmedi çünkü dün adalet
yoktu, bugün de yok, bu yapılan düzenlemelerle de ne yazık ki adaletin
gelmesini engelliyorsunuz. 
Hepinize
saygılar sunarım. (CHP sıralarından alkışlar)
BAŞKAN
– Teşekkür ederim Sayın Doğan Türkmen. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 12’nci maddesinde yer alan
"ibaresi” ifadelerinin "kelimesi” olarak değiştirilmesini arz ve
teklif ederiz.
Filiz Kerestecioğlu Demir (İstanbul) ve arkadaşları
BAŞKAN
– Okunan önergeye Komisyon katılıyor mu? 
ADALET KOMİSYONU
SÖZCÜSÜ SABRİ ÖZTÜRK (Giresun) – Katılmıyoruz.
BAŞKAN –
Hükûmet?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN
– Kim konuşacak?
FİLİZ
KERESTECİOĞLU DEMİR (İstanbul) – Gerekçe okunsun. 
BAŞKAN
– Gerekçeyi okutuyorum: 
Gerekçe:

Değişiklik
ile maddenin daha iyi anlaşılması amaçlanmıştır. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
13’üncü maddede
iki adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 13’üncü maddesindeki “üzere” ibaresinin
yerine “suretiyle” ibaresinin eklenmesini arz ve teklif ederiz. 
 Filiz Kerestecioğlu Demir Behçet
Yıldırım Saadet Becerekli
 İstanbul Adıyaman
 Batman
 Müslüm Doğan Hüda
Kaya  Mehmet Ali Aslan 
 İzmir İstanbul Batman

Türkiye Büyük Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 13’üncü maddesinde öngörülen değişikliğin aşağıdaki şekilde
düzeltilmesini arz ve teklif ederiz.
MADDE 13- 5235
sayılı Kanunun 40 ıncı maddesinin birinci fıkrasının (6) numaralı bendine
“giderilmesi amacıyla” ibaresinden sonra gelmek üzere “ceza daireleri başkanlar
kuruluna ve hukuk daireleri” ibaresi eklenmiştir. 
 Ömer Süha Aldan Necati
Yılmaz Mehmet Gökdağ
 Muğla Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir

BAŞKAN – Okunan
önergeye Komisyon katılıyor mu? 
ADALET KOMİSYONU
SÖZCÜSÜ SABRİ ÖZTÜRK (Giresun) – Katılmıyoruz Sayın Başkan.
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Önerge
üzerinde İstanbul Milletvekili Sayın Zeynel Emre konuşacak.
Buyurun Sayın
Emre. (CHP sıralarından alkışlar) 
ZEYNEL EMRE
(İstanbul) – Sayın Başkan, değerli milletvekilleri; hepinizi saygıyla
selamlıyorum. 
Saatlerdir
burada adalet üzerine, bir yasa tasarısı üzerine konuşmalar yapıyoruz ve ana
tema, Türkiye’deki adaletsizlik, yaşadıklarımız, bunların nasıl düzeltileceğine
yönelik özellikle Cumhuriyet Halk Partisi olarak bizlerin görüşleri. 
Şimdi, değerli
arkadaşlar, biz yargıya ilişkin bazı kararları eleştirebiliriz. Yani bu bizim
şahsi olarak hoşumuza giden kararlar olabilir, hoşumuza gitmeyen kararlar
olabilir; siyasi bakış açımız doğrultusunda bize ters gelebilir,
eleştirebiliriz ancak tüm bu kararlara uymak hepimizin yükümlülüğü, değil mi?
Yani aksi hâlde bir anayasal devletten, bir hukuk devletinden hiçbir şekilde
bahsedemeyiz. “Bugün Türkiye’deki en üst mahkeme hangi mahkemedir?” desek
hepimizin de üzerinde uzlaşmayla dile getireceği şekilde Anayasa Mahkemesi.
Anayasa Mahkemesinin vermiş olduğu herhangi bir karar bizim açımızdan çok ters
gelebilir ama buna uymakla mükellefiz. Nitekim, Cumhuriyet Halk Partisi olarak
OHAL KHK’larıyla ilgili yaptığımız başvuru reddedildiğinde çok ağır
eleştirilerde bulunduk ama yapacak bir şey yok, Anayasa Mahkemesi.
Şimdi, bakın, bu
Parlamentoda görev yapan bir milletvekili arkadaşınız tutuklanıyor. Acaba,
bilemiyorum yani bu tutuklanan milletvekili Cumhuriyet Halk Partisi
milletvekili olduğu için sizin ilgi alanınızda, dikkatinizde değil mi? Yani
acaba şöyle bakıyor musunuz: Milletvekili tutuklandı, birlikte çalıştığımız
milletvekili, acaba, gerçekten neden tutuklandı, dosyası nasıldı? 
Şimdi, bakın,
değerli arkadaşlar, Enis Berberoğlu’nun tutuklanmasına gerekçe olan olayla
ilgili daha önce Anayasa Mahkemesinin vermiş olduğu bir karar var. Anayasa
Mahkemesi o kararından sonra kendi içtihadını değiştirir yönde yeni bir karar
almadığı sürece buna Türkiye’deki tüm mahkemeler uymakla yükümlüdür. Nitekim, o
karar doğrultusunda o zaman yargılanan 2 gazeteci tahliye olmuştu. 
Şimdi, bakın,
değerli arkadaşlar, o kararda şunu söylüyor Anayasa Mahkemesi: “Ortada
gerçekleşen olay doğrultusunda yapılan bir haber var. Yapılan bu haber bir
gizliliği ihlal olup olmaması tartışması bir yana, daha önce başka bir gazetede
aynı şekilde haber olmuş, çok sayıda internet sitesinde paylaşılmış, herhangi
bir şekilde gizliliği kalmamış, dolayısıyla devlet sırrını ifşa gibi bir suç
söz konusu değildir.” diye tespit yapmış, ortada bir gazetecilik faaliyetinden
bahsetmiş ve bir ihlal kararı vermiş. 
Şimdi, aynı
konuyla ilgili, aynı olayla alakalı söz konusu görüntüleri, haber niteliği
taşıyan görüntüleri Enis Berberoğlu’nun Can Dündar’a verdiği iddiasıyla açılan
bir dava var. Dava açılırken beş yıl bir cezadan bahsediliyor ki burada Meclise
gelen fezlekesi de zaten beş yıla kadar bir cezayla ilgili fezlekeydi. Yani
dokunulmazlık kalktığında hukuki açıdan nitelendirildiği zaman
yargılanabileceği madde sadece orayı ilgilendiren bir madde. Son celseye kadar
bütün duruşmaları da kendisi bizzat takip ediyor. Hüküm almadan iki celse
öncesinde savcı birden mütalaasını değiştiriyor, müebbet hapis cezası talep
ediyor. Buna rağmen ondan sonraki celse kendisi tekrar gidiyor duruşmaya. Yani
buna müebbet ceza isteniyor ama böyle bir şeyin hukuken mümkün olmadığında
herkes, tüm hukukçular mutabık olduğu için çekineceği hiçbir şey de yok,
gidiyor duruşmaya ve duruşmada müebbet hapis cezası verilip yirmi beş yıla
indiriliyor, “Kaçma şüphesi var.” deniliyor, tutuklanıyor.
Bakın,
değerli arkadaşlar, siz şayet bu kadar açık bir hukuksuzluğa, bu Parlamentonun
üyesinin başına gelen bir hukuksuzluğa tepki göstermezseniz yarın, ileride bir
gün sizin karşınıza da sizin başınıza da böyle bir hukuksuzluk geldiği zaman
arkanıza baktığınızda buna ses çıkaracak kimseyi bulamazsınız. Parlamentonun
temel görevlerinden biri de denetim görevidir. Eğer bu Parlamento kendi
üyesinin hukukunu, hakkını koruyamıyorsa vatandaşın hakkını, hukukunu hiç
koruyamaz. Bakın, bu bir örnek, burada “Kaçma şüphesi var.” diye bizim
milletvekilimiz tutuklanabiliyor -bu anlattığım hukuki süreç ki özetledim, daha
uzun anlatılabilir- ama 15 Temmuz gibi bu ülkenin iç barışına, ülkenin
geleceğine, ülkenin bekasına saldıran ve topyekûn ülkeyi neredeyse ortadan
kaldırmaya yol açabilecek bir saldırı girişiminin ana faili Adil Öksüz “Kaçma
şüphesi yoktur.” denerek serbest kalıyor.
(Mikrofon
otomatik cihaz tarafından kapatıldı) 
ZEYNEL
EMRE (Devamla) – Sayın Başkan, toparlayacağım hemen.
BAŞKAN
– Tamam, bir dakika ek süre verelim size.
Buyurun
Sayın Emre.
ZEYNEL
EMRE (Devamla) – Bakın, bugün Adil Öksüz’le ilgili de iddianame ortaya çıktı.
Orada yazılanları okuduğumuzda hakikaten insan dehşete düşüyor. Çünkü onu
sorgulayan, Akıncı Üssü’nde kaçarken yakalanıp ve gözaltındayken onu sorgulayan
polis memuru şüphe üzerine Emniyetten güvendiği bir istihbaratçıyı arıyor,
diyor ki: “Ya, bu Adil Öksüz kimdir?” Direkt diyor ki: “Mahrem imamdır, Hava
Kuvvetleri imamıdır.” ve telefonu kapatıyor, “Sen imammışsın ya.” diyor ve bunu
da oradaki 25-30 kişi, görevlisi var, şüphelisi var, herkes duyuyor. “Sen
bittin.” diyor ve -ifadelere geçmiş bu şekilde arkadaşlar- dönüyor oradaki
darbecilere, “Ya, siz bunlardan talimat alıyorsunuz işte. Düştüğünüz duruma
bakın.” diyor ve bu adama üzerinde bulunan cihazın da ne olduğu anlaşılmadan
yurt dışı çıkış yasağı konuluyor, “Kaçma şüphesi yoktur.” deniliyor ve serbest
kalıyor. Şimdi, buna da kalkıp “adalet” diyemeyiz arkadaşlar. Türkiye’de bir
standart olmadığı zaman, Türkiye’de yaşayan vatandaşların bu adalet duygusunu
gidermediğiniz zaman Türkiye’de huzuru sağlayamayız. 
Hepinize
saygılar sunuyorum. (CHP sıralarından alkışlar)
BAŞKAN –
Teşekkür ederim Sayın Emre. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 490 sıra sayılı Kanun Tasarısı’nın 13’üncü maddesindeki “üzere” ibaresinin
yerine “suretiyle” ibaresinin eklenmesini arz ve teklif ederiz.
Mehmet Ali Aslan (Batman) ve arkadaşları
BAŞKAN –
Komisyon okunan önergeye katılıyor mu?
ADALET KOMİSYONU
SÖZCÜSÜ SABRİ ÖZTÜRK (Giresun) – Katılmıyoruz Sayın Başkanım.
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Önerge
üzerinde Batman Milletvekili Sayın Mehmet Ali Aslan konuşacak. 
Buyurun Sayın
Aslan. (HDP sıralarından alkışlar)
MEHMET ALİ ASLAN
(Batman) – Sayın Başkan, Sayın Genel Kurulu saygıyla selamlıyorum.
Böyle bir
yaşanmış olayı anlatmak istiyorum, Hazreti Ömer’le ilgili bir olayı anlatmak
istiyorum, adalet anlayışıyla ilgili. Umarım, herkes görev ve yetkisi
kapsamında kendine bu kıssadan hisse çıkarır.
Saad Bin Ebu
Vakkas Şam Valisiyken bir camiyi genişletme kararı alırlar ve etraftaki
arsaları istimlak ederler, evleri istimlak ederler. Bir Yahudi arsasını vermek
istemez. Saad Bin Ebu Vakkas da zorla o arsayı alıp fazlasıyla bedelini ona
gönderir ama Yahudi bundan memnun değildir ve gider, durumu Müslüman komşusuna
anlatır. Müslüman komşusu da kendisine diyor ki: “Medine’de adil bir halife
vardır, git derdini ona anlat, mutlaka senin bu mağduriyetini giderecektir.”
Bunun üzerine alıyor başını Medine’ye gidiyor, Hazreti Ömer’i soruyor, hurma
ağacının altında gölgeleniyor, sade, mütevazı bir giyimi, duruşu var. Onu o
hâlde görünce bile oradaki Yahudi umutsuzluğa kapılıyor “Ya, benim geldiğim
yerdeki, Şam’daki valiler, yöneticiler şaşaa içinde, makamları lüks bir hayat
yaşıyor, bu mütevazı adam herhâlde hem söz geçiremez hem herhâlde boşuna
anlatacağım ama gelmişken ona da anlatayım, belki bir faydası olur.” diyor ve
anlatıyor. Bunun üzerine Hazreti Ömer bir kemik parçasına ya da bir deri
parçasına “Ömer, Nuşirevan’dan daha az adil değildir.” yazıyor ve “Al bunu git,
Şam Valisine ver.” diyor. Tabii, Yahudi bunu görünce daha da umutsuzluğa
düşüyor “Ya, ne alakası var? Yani şu anda bu yazılanla benim derdimin ne ilgisi
var? Acaba, bunu dinlerler mi?” diyor. Yani bu sefer daha çok şüpheleniyor ama
“Gideyim, şansımı yine deneyeyim.” diyor. Valinin huzuruna çıkıyor, Saad Bin
Ebu Vakkas’a diyor ki: “Buyurun, Halife size bu konuyla ilgili bu yazıyı
gönderdi.” Vali bakınca kafasını öne eğip ağlıyor ve sapsarı kesiliyor “Tamam,
arsan senindir.” diyor. Bunun üzerine Yahudi merak ediyor “Ya, tamam, sağ ol
ama bana bu sözün anlamını bir izah eder misin? O kadar ben gelip yalvardım,
yakardım, başvurmadığım yer kalmadı, sen ‘Yok.’ dedin, zorla aldın ama şimdi
bir söz üzerine bana iade ediyorsun.” diyor. O da olayı anlatıyor, diyor ki:
“Biz Müslüman olmadan önce Ömer’le İran’a ticarete gidiyorduk ve 200 deveyle
İran’a gittik, orada gençler cirit atıyordu, cirit oynuyordu, biz de izledik,
gençlerden bir çete gelip zorla develerimize el koydu, gasbetti, gitti.” Bunun
üzerine, Hazreti Ömer ile Saad Bin Ebu Vakkas hancıya dertlerini anlatıyorlar.
Hancı da diyor: “Bu ülkenin adil bir kralı vardır, ona anlatın, mutlaka sizin
bu sorununuzu çözecektir.” Ertesi gün gidip anlatıyorlar krala, biri de tercüme
ediyor. Kral onlara birer kese altın verip “Evinize gidebilirsiniz.” diyor. E
tabii, bunlar bundan memnun olmuyor çünkü 200 deveyi karşılamıyor. Yine hancıya
dertlerini anlatıyorlar. Hancı diyor ki: “Sabah ben sizinle geleceğim, bu işte
bir iş var, mutlaka bir yanlışlık var.” ve tekrar onların anlattıklarını krala
tercüme ediyor. Kral da “Tamam, 200 deveniz akşam gelecek.” diyor, ikişer kese
daha altın veriyor, “Ama yarın burayı terk ederken biriniz doğu, biriniz batı
kapısından geçsin.” diyor. Tabii, hancı bunu anlamıyor. Ertesi gün Saad Bin Ebu
Vakkas doğu kapısından, Hazreti Ömer batı kapısından çıkıyor. Doğu kapısında
bakıyorlar ki 2 insan idam edilmiş. Halka soruyorlar, “Yahu bunlar kimdir, idam
edilenler?” Diyorlar ki: “Bunlardan biri vezirdir, kralın veziridir, biri de
kralın oğludur. Kral bunların asılması için talimat verdi, 2 Arap tüccarı
dolandırmışlar, gasbetmişler.” Batı kapısında ise –Hazreti Ömer’in çıktığı
kapı- tercüman idam edilmiş. Niye? Bunlar mafyavari bir şekilde çete kurmuş,
gelen giden tüccarları soyuyorlar, krala da yanlış bilgi aktarıyorlar, tercüman
da yanlış tercüme ediyor ve bunun üzerine, Yahudi bu olayı da duyunca... 
(Mikrofon
otomatik cihaz tarafından kapatıldı) 
BAŞKAN – Bir
dakika daha ek süre veriyorum.
FİLİZ
KERESTECİOĞLU DEMİR (İstanbul) – Meraktan değil mi?
BAŞKAN – Evet,
dinlemek istiyorum.
MEHMET ALİ ASLAN
(Devamla) – ...arsasını hibe ediyor ve Şam Valisi de “İşte, o yazıdan ben şunu
anladım: Anladım ki eğer ben adil olmazsam, ben sana bu haksızlığı, bu gasbı
sürdürürsem Ömer de beni tıpkı o Nuşirevan’ın kendi oğlunu ve vezirini idam
ettiği gibi idam edecekti.” diyor. 
Yani buradan
tabii, artık kıssadan hisseyi size anlatmak benim haddim değil ama şu anda
Türkiye’de, Orta Doğu’da, İslam ülkelerinde, maalesef, bizler tarafgirlik
cihetiyle kendi yandaşlarımızı, kendi arkadaşlarımızı, kendi fikirdaşlarımızı
kayırıyoruz, bizden olmayanlara da her türlü saldırıyı meşru ve reva görüyoruz;
bu yol, yol değildir; bu yanlıştır. Umarım bu yanlıştan hep beraber birlikte
döneriz. Burası tedenniyât merkezi değil, terakkiyât merkezi olmalıdır. 
Teşekkür
ediyorum. (HDP sıralarından alkışlar)
BAŞKAN – Ben de
teşekkür ederim Sayın Aslan. 
Önergeyi
oylarınıza sunuyorum…
FİLİZ
KERESTECİOĞLU DEMİR (İstanbul) – Karar yeter sayısı istiyorum. 
BAŞKAN – Karar
yeter sayısı arayacağım. 
Kabul edenler…
Kabul etmeyenler… Karar yeter sayısı yoktur. 
Birleşime on
dakika ara veriyorum. 
Kapanma Saati: 00.01
ALTINCI OTURUM
Açılma Saati: 00.12
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), Ömer SERDAR (Elâzığ)
-----0-----
BAŞKAN – Türkiye
Büyük Millet Meclisinin 113’üncü Birleşiminin Altıncı Oturumunu açıyorum.
490 sıra sayılı
Kanun Tasarısı’nın görüşmelerine devam ediyoruz.
Komisyon?
Yerinde.
Hükûmet?
Yerinde.
13’üncü madde
üzerinde Batman Milletvekili Mehmet Ali Aslan ve arkadaşlarının önergesinin
oylamasında karar yeter sayısı bulunamamıştı. 
Şimdi önergeyi
tekrar oylarınıza sunacağım ve karar yeter sayısı arayacağım. 
Önergeyi kabul
edenler… Kabul etmeyenler… Karar yeter sayısı vardır, önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
14’üncü maddede
iki adet önerge vardır, okutuyorum: 
Şimdi okutacağım
iki önerge aynı mahiyette olduğundan birlikte işleme alacağım. 
Türkiye Büyük Millet Meclisi Başkanlığına
Görüşülmekte
olan Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 14’üncü maddesinin tasarı metninden çıkarılmasını arz ve
teklif ederiz. 
 Ömer Süha Aldan  Necati
Yılmaz  Mehmet Gökdağ 
 Muğla  Ankara
 Gaziantep
 Zeynel Emre  Namık
Havutça  Cemal Okan Yüksel
 İstanbul  Balıkesir
 Eskişehir
Aynı mahiyetteki
diğer önergenin imza sahipleri:
 Filiz Kerestecioğlu Demir  Behçet
Yıldırım  Müslüm Doğan
 İstanbul  Adıyaman
 İzmir
 Saadet Becerekli Ertuğrul
Kürkcü  Hüda Kaya
 Batman İzmir
 İstanbul
BAŞKAN – Aynı
mahiyetteki önergelere Komisyon katılıyor mu? 
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN –
Hükümet? 
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz efendim. 
BAŞKAN –
Önergeler üzerinde önce İzmir Milletvekili Sayın Ertuğrul Kürkcü konuşacak. 
Buyurun Sayın
Kürkcü. (HDP sıralarından alkışlar)
ERTUĞRUL KÜRKCÜ
(İzmir) – Sayın Başkan, sevgili arkadaşlar; grubumuzun bu maddedeki görüşünü
ifade etmek üzere söz aldım fakat ne yazık ki adalet üzerine konuşmak,
bugünlerde hiçbirimiz için teşvik edici değil çünkü ağır bir adalet ve insan
hakları ihlali evreninde yaşamaya başladık ve bunun giderek katmerlendiğini hep
birlikte görüyoruz. 
Bu tartışmaya
başlamadan evvel, kaçınılmaz olarak sözünü etmemiz gereken en önemli şeylerden
biri, adaletin sadece devletin adli organları ile yurttaşlar arasındaki bir
ilişki olmadığını, artık böyle bir çağda yaşamadığımızı, adaletin bizzat
yurttaşlar tarafından korunan, kollanan, denetlenen ve ileri götürülen,
karşılıklı, interaktif bir ilişki olduğunu, bu noktaya gelen bir dünyada
yaşadığımızı hatırlatmak istiyorum. Eğer “adalet” denilen müessesenin bir
ucunda devlet ve onun organları varsa öbür ucunda da yurttaşlar ve insan
hakları kuruluşları var. 
Bu ikisinin
karşılıklı ilişkisi içerisinde, “adalet” denilen şey, bir süreç olarak her
yerde yaşanıyor ancak Türkiye, insan hakları savunucularının korunması
konusundaki uluslararası sözleşmelerin altındaki imzasını yok sayarak, 9-10
insan hakları savunucusunu önceki hafta gözaltına aldı ve dün bunlardan 6’sı
tutuklandı. Bu insanların hepsi, bugüne kadar yurttaşlar arasında adalet
fikrinin yaygınlaşması, devletin adliye organlarının evrensel insan hakları
hukukuna göre çalışması ve Türkiye’de bütün çatışmaların son bularak onarıcı
adaletin gerçekleşmesi konusunda gösterdikleri çabalarla tanınıyorlardı ve ne
yazık ki adaletin “a”sından bile söz edemeyeceğimiz bir kovuşturma sonucunda,
inanılması imkânsız bir sorgulama süreci sonucunda haksız bulunarak
cezaevlerine konuldular.
Şimdi, bu
insanlar bu şekilde cezaevinde yatmaya devam ederken bizler burada adalet
hakkında ne kadar haklı olarak konuşabiliriz? Türkiye Büyük Millet Meclisi,
yurttaşların hakkının korunması, yurttaşların hakkının korunması için mücadele
edenlerin hakkının korunması için hiçbir şey yapamaz ve önüne gelen bilmem
kaçıncı kanun tasarısını uygulamaya çalışır durumda. 
Bu Meclisteki
5’inci yılımı tamamlarken en az iki kere adliye organlarının çalışmasını
düzenleyen yasaların baştan sona ve birbirlerini yadsıyacak şekilde
değiştirildiğine tanık oldum, sizler de tanık oldunuz. Kendinizi ikna
edebildiğinizi ben düşünmüyorum, ne öncekini değiştirirken ne de
değiştirdiğinizi değiştirirken. Sonuçta, bu adaletin politikleştiği, siyasi
egemenliğin, adaleti kendisini tesis etmek için bir kılıç olarak kullandığı
yeni bir mücadele ikliminde adalet hakkında Meclis, elinden gelen hiçbir şeyi
yapamıyor çünkü elinden bir şey gelmez durumda. 
Bu şartlar
altında bunu bugün değiştirseniz, yerine başka bir şey koysanız inanın ki
Adalet Bakanlığı bürokratları ve Cumhurbaşkanlığı danışmanlarının oluşturacağı
yeni bir teklifle aynı şeyleri tam tersine çevirebilirsiniz. Bunu daha önce
yaptık. Dün Anayasa Komisyonunda verdiğim örnekte de olduğu gibi, burada sivil
havacılık iş kolunda grevi yasakladınız sendikayı çökertmek için, bir ay sonra
sivil havacılık iş kolunda grevi serbest bıraktınız çünkü maksat hasıl olmuştu.
Kanun yapma tekniği böyle olan bir Meclisin, ne yaparsa yapsın adaleti tesis
edemeyeceği, tam tersine araçsallaşmış adaletin kurbanı olacağı açıkça
ortadadır. 12 milletvekili hapiste olan bir Meclisin adalet hakkında daha
mütevazı bir biçimde konuşması yerinde olur.
Teşekkür ederim.
(HDP sıralarından alkışlar)
BAŞKAN –
Teşekkür ederim Sayın Kürkcü.
Aynı mahiyetteki
diğer önerge hakkında Gaziantep Milletvekili Sayın Mehmet Gökdağ konuşacak.
Buyurun. (CHP
sıralarından alkışlar)
MEHMET GÖKDAĞ
(Gaziantep) – Sayın Başkan, değerli milletvekilleri; bu madde, tasarının önemli
maddelerinden bir tanesi, bizim de önemsediğimiz maddelerden bir tanesi. Bu
maddeyle de bölge adliye mahkemesi başkanlar kurulunun bir yetkisi, başkanlar
kurulundan alınıp başkana verilmekte. Önemli bir yetki çünkü bu madde, bir
daire kendi üyeleriyle toplanamadığı hâlde diğer dairelerden hâkim
görevlendirmeyi kuruldan alıp başkana veriyor. 
Değerli
milletvekilleri, ülkemizde adalete olan güvenin aşağılara düştüğü, yüzde
30’ların altına düştüğü, algının bu şekilde geliştiği, olumsuz geliştiği bir
dönemde kuruldan yetkiyi alıp başkana, tek adama vermek, yargı üzerindeki
güvensizliği daha da pekiştirecek bir sonuç doğurur. Hele hele son günlerde,
son yıllarda davaya özel heyetlerin oluşturulduğu, buna hep birlikte tanık
olduğumuz ve bu anlamda da algının giderek güçlendiği bir dönemde tek adama
yetki vermek, tek kişiyi bu konuda yetkilendirmek bu konudaki endişelerimizi
gerçekten artırmaktadır. 
Değerli
arkadaşlar, kurulun aldığı, kurulun yaptığı görevlendirme, insanlarda ve
yurttaşlarımızda adalete olan yargı konusunda daha güveni sağlayıcı bir tutum
geliştirir. Aslında adalete olan güveni geliştirmek için kurulları önemsemek,
kurulları güçlendirmek gerekir. Şimdi, biz bu konuyu Adalet Komisyonunda
görüşürken -Hakkı Başkanım da burada- bu sakıncanın önüne geçmenin yolunun aranmasını
konuştuk, daha sonra Genel Kurulda görüşülür, düzeltilir ve buna bir çare
getirilir diye düşündük ama gelmedi, olduğu gibi tasarı metninde yerini alıyor.
Değerli
arkadaşlar, burada adaleti konuşuyoruz, adalete olan güveni konuşuyoruz. Bakın,
bir kişinin, sadece bir kişinin adalet üzerinde egemen olduğu sakıncayı Adalet
Bakanı Sayın Bozdağ, bir komisyon görüşmemizde şöyle ifade etti, komisyonda
olan arkadaşlarımız hatırlar, Sayın Bakan da burada. Yargıtay ve Danıştay
kanunu hakkında görüşülürken Sayın Bakan dedi ki: “Öyle hâkimler, öyle savcılar
var ki Pensilvanya’dan gelecek olan düşünceye göre karar vermeyi cennetin
anahtarı sayarlar.” Çok acı bir gerçekle bizi yüzleştirdi. Tabii, o yapıyı kim
oluşturdu? O yapıyı oluşturmada kimin günahı var? Onları hepimiz biliyoruz ve
şu tarafa koyuyorum, şimdi söylemek istediğim o değil. Aslında o yapıyı
oluşturanlardan bunun hesabını sormak da bizim en doğal hakkımız. Kim oluşturdu
o yapıyı? O yapı oluşturulurken bu ülkede Hükûmet kimdi, onu sormak gerekir ama
şimdi söylemek istediğim şey şu: Bir kişiden gelecek emirle karar verecek olan
yargıçların varlığı, bugün adalet mekanizmasının içine düştüğü hâlin nedenidir.

Değerli
arkadaşlar, adalet, yargı, hiçbir kişiden, hiçbir kurumdan, hiçbir kuruldan
emir ve talimat almamalı; yargıyı bu güvenin üzerine oturtmalıyız. Nasıl
Pensilvanya’dan gelen talimatla karar verilmesi sakıncalı ve doğru değilse
saraydan gelen talimatla karar vermek de doğru değil. Aslında sadece bir kişi
değil, yargıya Meclis dahi talimat verememeli. Yargı ayrı bir güç, yargı ayrı
bir kuvvet. Yargı bağımsız, tarafsız, özgür iradesine göre karar verebilecek
bir anlayışta oluşturulmalı. Ancak o zaman adaleti sağlarız, ancak o zaman
adalete olan güvenimiz ve yurttaşların güveni artar.
Değerli arkadaşlar,
adaletle çok fazla oynamayın çünkü adalet, gün gelecek hepinize, hepimize
gerekli olacak. O nedenle adaletin bağımsızlığını, tarafsızlığını hep birlikte
el birliğiyle sağlamak durumundayız. 
Hepinize
sevgiler saygılar sunuyorum. (CHP sıralarından alkışlar) 
BAŞKAN –
Teşekkür ederim Sayın Gökdağ.
Aynı mahiyetteki
önergeleri oylarınıza sunuyorum: Kabul edenler... Kabul etmeyenler... Önergeler
kabul edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
Sayın
milletvekilleri, birinci bölümde yer alan maddelerin oylamaları tamamlanmıştır.
Şimdi
ikinci bölümün görüşmelerine başlıyoruz.
İkinci
bölüm, geçici 1’inci madde dâhil olmak üzere, 15 ila 36’ncı maddeleri
kapsamaktadır.
İkinci
bölüm üzerinde Cumhuriyet Halk Partisi Grubu adına Muğla Milletvekili Ömer Süha
Aldan konuşacak. (CHP sıralarından alkışlar) 
Buyurun
Sayın Aldan.
CHP
GRUBU ADINA ÖMER SÜHA ALDAN (Muğla) – Sayın Başkan, değerli milletvekilleri;
490 sıra sayılı bölge adliye mahkemeleriyle ilgili düzenlemenin ikinci bölümüne
ilişkin söz aldım. Yüce Meclisi saygıyla selamlıyorum.
Tabii,
bölge adliye mahkemeleri, hukukumuzda 2004 yılından bu yana uygulanması için
büyük çaba harcanan bir sistem. Bu sistemin günümüzde önemli bir kolaylaştırıcı
unsur olduğunu görmekteyiz, lakin çok eksiklikler var. Bu düzenlemede bu
eksikliklerin giderilmesi anlamında birtakım çabalar gösterilmiş, bunları da
takdir ediyoruz ama en önemli unsur şu ki bir bölge adliye mahkemesinin
belirlenmesinde mahkeme başkanına tek başına yetki verilmesini son derece
sakıncalı buluyoruz. Zira bu, önemli davalarda atanacak hâkimin üzerinde kuşku
bulutları oluşturacaktır. Komisyon çalışmaları sırasında da bunun üzerinde
defaatle durduk ama ne yazık ki göz ardı edilmiştir. Asıl uygulamada bunu bir
süre sonra göreceğiz ve atanan hâkimlerle ilgili yine çok değişik önyargılı
değerlendirmeler doğacaktır. Gönül isterdi ki bu başkanlar kurulu gerekli hâkim
görevlendirmesini yapsın. Bu hâkim görevlendirmesiyle ilgili bir kişinin
belirlemesinin ne gibi sonuçlar doğuracağını biraz sonra Adil Öksüz’ün serbest
bırakılması olayına ilişkin olarak da somut bir şekilde bilginize sunacağım. 
Değerli
milletvekilleri, şu anda, çok önemli bir 15 Temmuz darbe girişiminden sonra,
ciddi sorunlar yumağı yargıda devam etmektedir, ciddi kaygılar vardır. Yargıda
yanlış verilen kararlar konusunda kaygılar gün yüzüne çıkmaktadır. Keza,
hâkimlerin üzerinde büyük bir ürkeklik hâli söz konusudur. Özellikle İstanbul
25. Ağır Ceza Mahkemesinin başına gelenlerden sonra, ciddi anlamda, hâkimler
karar vermekte güçlük çeker hâle gelmişlerdir. Bu, önemli bir handikaptır.
Tahliye zamanları gelen, hakkında suç işlediğine dair yeterli kanıt bulunmayan
insanların tutukluluk hâlinin devamına karar verilmektedir. Bunun vahim sonucu
şudur: Ortada darbe girişiminde bulunan, insanlarını tankın altında ezmekten
çekinmeyen anlayış ile öyle ya da böyle bu gruba yapıştırılmış, iltisaklı olmuş
ya da bu grup içinde göründüğüne dair yanlış algı olan kişiler aynı kefeye
konmaktadır. Bunun sonucunda, bu soruşturmalar, bu yargılamalar sulanacaktır.
Bu sulanmanın sonucu da, gerçekten, gerçek adalete ulaşma anlamında kafamızda
soru işaretleri oluşacaktır. Bu anlamda, özellikle, yürütme organını ve bir
anlamda ona bağlı hâle gelen Hakimler Savcılar Kurulu üyelerini uyarmak
istiyorum: Lütfen, yargıdan elinizi çekiniz, yargıya özgür, bağımsız, gönül
rahatlığıyla karar verme hakkını tanıyınız. Bugün, hâkim ve savcılar gerçekten,
biz de FETÖ suçlaması gibi bir akıbete uğrar mıyız endişesini taşımaktadırlar. 
İkincisi,
yargının önemli sorunu: 4 bin dolayında, yargının yaklaşık üçte 1’i oranındaki
hâkim ve savcı meslekten ihraç edilmiştir. Mevcut ihraçlar dolayısıyla yargıda
önemli bir hâkim, savcı açığı ortaya çıkmış bulunmaktadır. Davalar sürüncemede
kalmaktadır. Bölge adliye mahkemelerinin kurulmasından önce gelen davalar hâlen
Yargıtay tarafından bitirilmesi gereken dosyalardır. Yargıtayda büyük bir
yığılma söz konusudur, bu önemli bir sorundur. 
Üçüncü
bir sorun: Alelacele bu meslekten ihraç edilenler dolayısıyla mesleğe kabul
konusunda birtakım sıkıntılar yaşanmaktadır. Bunlardan bir tanesi, staj
sürelerini tamamlamadan bazı hâkim adayları göreve başlatılmıştır. İkincisi,
çoğunlukla siyasal yapıları gözetilerek atanan avukatlar vardır, avukatlıktan
hâkim, savcılığa atananlar vardır. Uygulamada -ben bir anlamda uygulamadaki
hâkim, savcı, avukatların düşüncesini dile getiriyorum- son derece yeterli
hukuki muhakemeden yoksun bir yapı ortaya çıkmıştır. Deneyimsiz, mesleğini icra
ederken bir yığın hatalar yapan hâkim, savcıların elindedir bugün yargı. Bu
noktalarda özellikle konuya dikkat çekmek istiyorum.
Bir
diğer konu, gene konuşmalarımda bazı hukuki yanlışlıklara yer vereceğim ama şu
Adil Öksüz meselesi konusunda boş Meclise bilgi aktarmak istiyorum. Geçen gün
15 Temmuz sonrası TRT’nin hazırladığı ve sürekli yayınlanan belgeselde “Adil
Öksüz’ü serbest bırakan hâkim de sonunda tutuklandı.” diye bir ibare geçiyor.
Oysa, gerçekte, değerli arkadaşlar, şu anda tutuklu bulunan hâkim, Adil Öksüz’ü
serbest bırakan hâkim değildir. Adil Öksüz’ü serbest bırakan hâkim şu anda
açıktadır. Bu, kamuoyundan özellikle gizlenmeye çalışılmaktadır. Adil Öksüz
karakolda tutuluyor, o zamana kadar polisin gözetiminde, polisin sorgusunda.
Polisin sorgusundan sonra birdenbire bir haber geliyor, jandarmaya teslim
ediliyor. Ankara Adliyesine getirilmesi gerekirken Sincan Adliyesine
götürülüyor. Sincan Adliyesine jandarmayla giderken bir tane büyük mavi dosya
var, bu mavi dosya evraka konmuyor. Orada Adil Öksüz’ün cemaatin Hava
Kuvvetleri imamı olduğu yazılı, bir; birkaç gün önce yayınlanan çatı
iddianamesinde de Adil Öksüz’ün Hava Kuvvetleri imamı olduğu kaydedilmiş, savcı
tarafından saptanmış. Bu kişi adliyeye geliyor 76 dolayında asker kişiyle
beraber, hepsi savcı tarafından hiç sorgulanmadan, ifadeleri alınmadan
tutuklamaya sevk ediliyor; sadece yirmi bir dakika sonra Adil Öksüz adliyeden
ayrılıyor, serbest bırakılıyor, geri kalan herkes tutuklanıyor. O serbest
bırakan hâkim, savcıyı arıyor, diyor ki: “Bana bu evrakı gönderdin ama dosyada
bir tane delil yok, hiçbir kanıt yok. Ben bunu serbest bırakacağım.” Savcı
diyor ki: “Bana da öyle geldi evrak. Sen bilirsin, istersen serbest bırak.” Ve
serbest bırakıyor. Sonra herkes evine gidiyor. Sabaha karşı beşte oluyor bu
olay. Öğleden sonra, aradan on saat geçtikten sonra başsavcı dosyaları
getirtiyor bir bakayım diye, bakıyor ki herkes tutuklanmış, bir kişi serbest
bırakılmış, “Buna neden itiraz etmediniz?” diyor. O savcı on saat sonra bu
karara itiraz ediyor. Malum, itiraz üzerine serbest bırakan hâkimin önüne gelir
dosya. Hâkim o dosyayı inceliyor, diyor ki: “Benim eski kararımda bir
isabetsizlik yok, dosyada hiçbir kanıt yok. Onun için ben eski kararımda
direniyorum." Bunun üzerine itiraz dolayısıyla bir üst sulh ceza
mahkemesine gidecek dosya. O noktada Sincan Ağır Ceza Mahkemesi Başkanı bütün
sulh ceza hâkimlerinin işi çok yoğun olduğu için kendi üyelerinden birini
görevlendiriyor. Bu görevlendirdiği kişi Hâkim Çetin Sönmez yani “Bu dosyaya
evrak üzerinden bak.” diye. Çetin Sönmez’in eline evrak geliyor, bakıyor ki o
da serbest bırakan hâkimin kararında bir isabetsizlik yok ve o zamana kadar,
tabii, Adil Öksüz çoktan adliyeyi terk etmiş, uçağa binmiş, Sabiha Gökçen’de
inmiş ve ortadan kayıp. Çetin Sönmez bu aşamada incelemeyi yapıyor, “Ben yakalamayı
gerektirecek –tutuklamayı değil- bir husus görmüyorum." diyor ve ne
yapılıyor? Aylar geçiyor, iki hâkim yani gerçek serbest bırakan hâkim ile Çetin
Sönmez açığa alınıyorlar. Aylar geçiyor, birdenbire Çetin Sönmez’in öğrencilik
yıllarında cemaatin evlerinde kaldığına dair iki tanık bulunuyor ve bu kişi
tutuklanıyor ama diğer arkadaş hakkında hiçbir işlem yapılmıyor. Sonra,
iddianamede, başka bir iddianame yani bu Adil Öksüz’ün serbest bırakılmasına
ilişkin güvenlik görevlileriyle ilişkili iddianamede…
(Mikrofon
otomatik cihaz tarafından kapatıldı) 
TAHSİN TARHAN
(Kocaeli) – Başkanım, bir dakika verin; güzel bir konu, bir dakika verin.
BAŞKAN – Peki,
vereyim bir dakika ek süre.
Buyurun.
ÖMER SÜHA ALDAN
(Devamla) – Teşekkür ederim Sayın Başkanım.
Tabii, bu kolluk
görevlilerine ilişkin Adil Öksüz’ün serbest bırakılmasına dair iddianamede
açıkça şu yazıyor: “Hâkim, savcılara gönderilen dosya boştu. Onların zaten
yapacak bir şeyi yoktu.”
Şimdi, buradan
yola çıkarsak gerçekten çok iyi sorgulamamız lazım. Bakın, bir tane ağır ceza
reisinin o gün “Ya, Çetin Sönmez, sen görevlisin.” demesiyle adam içeride şu
anda ve bu noktalarda hassas davranılmadığını görüyoruz ve öyle bir ortam
yaratılmaya çalışılıyor ki “Adil Öksüz serbest bırakıldı, bırakan da içeride.”
Toplum aldatılıyor, kandırılıyor. Ha, ben gerçek serbest bırakan hâkim de
tutuklansın, yakalansın demiyorum asla ama iş detayına inilerek incelensin,
haksızlık yapılmasın.
Adalet herkese
lazım olur diyorum ve sizleri saygıyla selamlıyorum. (CHP sıralarından alkışlar)

BAŞKAN –
Teşekkür ederim Sayın Aldan.
Hakların
Demokratik Partisi Grubu adına İstanbul Milletvekili Sayın Filiz Kerestecioğlu
konuşacak.
Buyurun Sayın
Kerestecioğlu. (HDP sıralarından alkışlar) 
HDP GRUBU ADINA
FİLİZ KERESTECİOĞLU DEMİR (İstanbul) – Sayın Başkan, değerli milletvekilleri;
fazla biz bize kaldığımız bu ortamda adalet üzerine ne anlatılır bilmiyorum ama
gerçekten hoş bir Meclis görüntüsü. Bomboş, ıssız, derin ve o adliyelerin
yabancılaştırıcı, girdiğiniz zaman özellikle vatandaş için korkutucu, “Adalete
nasıl erişim acaba?” diye belki daha fazla düşünmesine neden olan görüntülerine
de benziyor. Bilmiyorum, hiç adliye önünde bulundunuz mu? Aslında bulunmayan
yoktur artık ama ben her gittiğim zaman adliye önünde oluşan vatandaş
kuyruklarına bakarım, özellikle Çağlayan Adliyesinin önünde ve bu çok üzücü bir
manzaradır. Her seferinde de bir fotoğraf çekerim oradan. Hakikaten insanlar
adalete, belki şefkate en fazla ihtiyaç duydukları ve ulaşmak istedikleri bir
yerde nasıl bir çileyle, daha kapıdan girişinde neler yaşayarak ulaşmaya
çalışıyorlar. İçeride ise kim bilir neler yaşanıyor her vatandaş açısından. 
Şimdi, OHAL’i
tekrar uzattınız. OHAL’in bir de kadın hâli var aslında. Sadece genele bakmak
yetmiyor, aynı zamanda kadın hâline de bakmak gerekiyor. Sadece 2016 yılında
Türkiye'de 61 kadın cinayeti davası sonuçlandı ve 22’sinde erkeklere iyi hâl ve
haksız tahrik indirimleri uygulandı. Şiddet, taciz ve tecavüzler karşısında
karakollara başvuruda bulunan kadınlar “Darbe oldu, polisin işi gücü var.”
denilerek yalnız bırakıldılar. Ben bunu kurucusu olduğum Mor Çatının
deneyimlerinden de çok iyi biliyorum. Gerçekten, geçmişte karakollarda daha
farklı şeyler yaşardık, şimdi ise karakollarda “Artık hepimiz adliyedeyiz,
zaten hiçbir yere yetişemiyoruz.” denilerek, kadınların şiddeti önlemek için
başvurularına karşı verilen cevaplar bu şekilde oluyor. 
Aynı zamanda
erkeklik yüceltildi ve şiddet özendirildi. Erkek şiddeti, taciz, cinsel
istismar ve katliamlara karşı eril yargı kültürü, fail erkekleri iyi hâl ve
haksız tahrikle ödüllendirirken Hükûmet yetkililerinin şiddet ve tecavüz
karşısında “Hoşuna gitmeyebilir, mırıldanırsın.” ya da “Madam gibi değil adam
gibi ölmek.” sözleriyle erkeklik yüceltildi ve aslında bu diğer taraftan
kadınların güncel hayatına şiddet olarak geri döndü.
Evet, OHAL
uzatıldı üç kez, dördüncüsü oldu ve OHAL’de en az 25 bin kadın ihraç edildi.
Türkiye,
İstanbul Sözleşmesi’ni uygulamadı. Uzun bir süredir, ilk defa imzalamakla ve
İstanbul’da, Türkiye'de imzalamakla övünülen İstanbul Sözleşmesi, hiçbir
şekilde gereği yerine getirilmeyen bir sözleşme. Ve buna uygun adımlar
atılmadığı için de işte hâlen GREVIO tarafından değerlendirilme sürecinde. 2014
yılından beri tek bir konuda, bu sözleşmenin yürürlüğe girdiği tek bir konuda
iyileşme olmadı ve bunu bağımsız kadın örgütleri de hiçbir taleplerinin yerine
getirilmediğini ifade ederek söylüyorlar.
Şimdi, adliyeler
anılarla doludur. Ben de gecenin bu saatinde size bir iki adliye anısı anlatmak
isterim özellikle kadınlar açısından baktığımızda. Çünkü bu ülkede biz kadın
hakları için çok ciddi bir mücadele yürüttük ve o kazanımlar hakikaten kolay
ulaşılan kazanımlar olmadı. Öyle olduğu için de zaten bugün en ufak bir geri
adım atılmaya kalkıldığında, en ufak bir kazanım gasbedilmeye kalkıldığında
kadınlar hemen buna karşı baş kaldırıyor ve en büyük direnci gösteren yine
kadınlar oluyor. 
Şimdi,
bunlardan bir tanesi, 4320 sayılı Kanun’un yani şiddetin önlenmesine dair
kanunun, o zaman “Ailenin Korunmasına Dair Kanun” başlığı altında, şimdi 6284 sayılı
Kanun’un ilk uygulama zamanlarında yaşadığım bir şeydi. Şimdi, bu kanunun
hakikaten şiddet uygulayan erkeğin evden uzaklaştırılmasını, telefonla,
herhangi bir şekilde iletişim araçlarıyla kadınları rahatsız etmemesini ve
başkaca da birçok tedbir içeren bir kanun olduğunu, aynı zamanda mahkemelerin,
hâkimlerin kendi başlarına da duruma göre, o özel duruma göre kendilerinin
karar verebileceği tedbirler de olabileceğini anlatmakta gerçekten güçlük
çekiyorduk. Aslında aynı güçlük hâlâ devam ediyor çünkü erkek egemen sistem ve
erkek yargı hâlâ görevine canla başla devam ediyor. O zaman çok ciddi olarak
şiddet görmüş olan bir kadının davasını üstlendiğimde, ilk başta savcıya
başvurulduğunda savcının söylediği şu sözü hiç unutmuyorum: “Peki, avukat
hanım, adam nereye gidecek, nerede kalacak?” Yani aslında şiddet gören kadını
koruması gereken bir savcı o şiddeti uygulayan erkeğin nerede kalacağını, gece
nerede yatacağını kendisine dert edinmişti. Hakikaten “İsterseniz savcı bey,
alın evinize götürün, sizde kalsın.” dememek için kendimi zor tutmuştum. Ama bu
anlayış bugüne kadar aynı şekilde devam etti. 
Unutamadığım bir
başka şey de -ki bugün Sayın Adalet Bakanı da burada, aslında kendisi de çok
iyi biliyor- Avrupa İnsan Hakları Mahkemesinde kadınların evlilik öncesi
soyadlarını kullanabilmeleri artık bir karar hâline gelmişken ve buna ilişkin
Türkiye’de bir yasal düzenleme yapılması gerekirken bunu hangi erkeğe sorsak,
“Acaba eşinizin soyadını taşır mısınız? Bu sizin için bir kimlik sorunu mudur?
Siz yoksa çocukluğunuzdan beri taşıdığınız soyadını mı taşımak istersiniz?
Bundan vazgeçer misiniz, asla vazgeçmez misiniz?” diye sorsak hepinizin eminim
ki söyleyeceği şey “Tabii ki, bu benim soyadımdır, asla bundan vazgeçmem.”
olacaktır. Bu iş kadınlar için de böyledir arkadaşlar. Bu lüks değildir, bu bir
kimlik sorunudur. Ben Filiz Kerestecioğlu olarak yaşamışsam Filiz Kerestecioğlu
olarak hayatıma devam etmek isterim, başka bir soyadını taşımak istemem ve buna
hiçbir şekilde zorunlu tutulmak istemem. Bu bir ayrımcılıktır ve bu ayrımcılık
AİHM tarafından tespit edilmesine rağmen hâlâ bununla ilgili bir yasal
düzenleme yapılmamaktadır ve bunun için kişisel olarak dava açsam, evet, kendi
soyadımı sadece taşıma hakkını alabilirim ama ben bütün kadınlar bunu
kullanabilsin diye bir idari dava açtım ve hâlâ bunun sonucunu beklemekteyim.
Tabii, cüppede düğme olmadığı hâlde önünü iliklemek isteyen ya da çay toplayan
yargıçlar varken iktidar ve siyasilerle, burada nasıl bir sonuca ulaşabilirim,
onu şu anda bilmiyorum. Ama bununla ilgili daha AİHM içtihadı yokken, ilk defa
1980’li yıllarda, Anayasa’ya aykırılık iddiasıyla bir müvekkilim için dava
açmıştım ve o zaman aile mahkemeleri yoktu. Asliye hukuk mahkemesinde bu davayı
açtığımda, karşımda -hiç unutmam- bir hâkim, beş sayfalık, kendime çok
güvenerek hazırladığım, işte “eşitlik ilkesine aykırılık, ayrımcılık” diyerek
yazdığım bir dilekçeye “Şimdi, siz ne demek istiyorsunuz avukat hanım?” dedi.
Dedim “Beş sayfa yazdım ama isterseniz anlatayım size.” “Anlatın.” dedi. Ben de
kadının kendi soyadının kendi kimliği olduğunu, bunu kullanamamasının
ayrımcılık olduğunu ve müvekkilimin kendi soyadını kullanmak istediğini
anlattım ve bütün Anayasa maddelerini, uluslararası sözleşmeleri, bunları
sıraladım, sıraladım ve hâkim bana dedi ki: “O senin dediğin asma yaprağı, her
zaman olmaz.” 
Evet,
Türkiye’de gerçekten yargının erkek egemen bakışı aynen budur ve işte biz
kadınlar olarak bu yüzden yıllardır “Erkek adalet değil, gerçek adalet.”
diyoruz.
Saygılar
sunarım. (HDP sıralarından alkışlar)
BAŞKAN
– Teşekkür ederim. 
Milliyetçi
Hareket Partisi Grubu adına ve şahsı adına Muğla Milletvekili Sayın Mehmet
Erdoğan konuşacak. 
Buyurun.
(MHP sıralarından alkışlar)
Süreniz
on beş dakikadır.
MHP
GRUBU ADINA MEHMET ERDOĞAN (Muğla) – Sayın Başkan, değerli milletvekilleri;
tabii, gecenin bu saatinde boş sıralara konuşturduğu için Mehmet Doğan Kubat’a
-kendisi geziyor- öncelikle sitemlerimi iletiyorum. Aslında bunu televizyon
saatinde konuşabilirdik.
Bölge
Adliye ve Bölge İdare Mahkemelerinin İşleyişinde Ortaya Çıkan Sorunların
Giderilmesi Amacıyla Bazı Kanunlarda Değişiklik Yapılmasına Dair 490 sıra
sayılı Kanun Tasarısı’nın ikinci bölümünde Milliyetçi Hareket Partisi Grubu
adına söz almış bulunmaktayım. Bu vesileyle yüce heyetinizi saygıyla
selamlıyorum.
Sayın
Başkan, değerli milletvekilleri; sözlerimin başında 20 Şubat 2015 tarihinde Ege
Üniversitesinde eğitimini sürdürürken teröristler tarafından şehit edilen
ülküdaşımız Fırat Yılmaz Çakıroğlu’nu rahmet ve minnetle yâd ediyorum. 
Bugün
rahmetli Fırat Yılmaz Çakıroğlu’nu şehit eden katilin yüce Türk adaletinin
önünde hesap vermesi sağlanmıştır. Bu hesabı soran yüce Türk adaletine teşekkür
ediyoruz ancak bu kararda da görüldüğü gibi, üniversitelerimizde teröristlere
hamilik yapan yöneticilere herhangi bir işlem yapılmamıştır. Bu durum bundan
sonrası için bizi daha çok endişelendirmektedir. Buna benzer yeni olayların
cereyan etmemesi için, katillerle birlikte, onları koruyan, kollayan üniversite
yöneticileriyle ilgili de gerekli adli ve idari işlemler muhakkak yapılmalıdır.

Sayın Başkan,
değerli milletvekilleri; bir yıl önce 15 Temmuz 2016 tarihinde yaşadığımız
FETÖ’cü hain darbe girişimini tekrar lanetliyorum. Yüce Türk milletinin
demokrasiye sahip çıkan kararlı duruşu, Sayın Genel Başkanımız Devlet Bahçeli’nin
ön alan siyasi duruşu ve demokrasiye sahip çıkan diğer siyasetçilerin o günkü
tavrıyla bu işgal girişimi püskürtülmüştür. Ancak devletimizin kurumları ciddi
yaralar almıştır. Ordumuz, Emniyetimiz, istihbaratımız, yargımız ve
devletimizin bütün kurumları bu hain girişimden zarar görmüştür. 
15 Temmuz hain
darbe girişiminde en çok zarar gören kurumların başında yargı gelmektedir. 15
Temmuz sonrası mevcut hâkim, savcı kadrosunun yaklaşık üçte 1’i görevinden
ihraç edilmiştir. Bu üçte 1’in önemli bir kısmı şu anda tutukludur. FETÖ’yle
mücadele kapsamında kendi meslektaşlarını tutuklamaktan çekinmeyen hâkim,
savcıların varlığı bundan sonra FETÖ’yle mücadelede bize umut vermektedir. Bu
da zaten var olan hâkim, savcı açığını bu durumda ciddi miktarda artırmıştır,
bu süreçte birçok hâkim, savcı adayının stajı erken bitirilerek hâkim, savcı
olarak göreve başlaması sağlanmıştır. Bu durum da adliyede ciddi bir
sıkıntıdır. 
Yine, bilindiği
gibi 21 Temmuz 2016 tarihi itibarıyla Bölge Adliye ve Bölge İdare Mahkemeleri Kanunu
yürürlüğe girmiş ve bölge adliye ve bölge idare mahkemeleri görevlerine
başlamıştır. Yargının en önemli sorunlarından birisi de personel sorunu olup bu
süreçte bu sıkıntı daha da artmıştır. Tabii, peş peşe çok sayıda hâkim, savcı
alımıyla bu açık kapatılmaya çalışılsa da bu kadar hızlı atamaların da
sakıncaları unutulmamalıdır. Yargının personel politikasının sürdürülebilirliği
açısından bu işlerin bir takvim dâhilinde, her yıl belli sayıda hâkim, savcı
alınması suretiyle yapılması faydalı olacaktır. Tecrübeli personel İle yeni
personel arasındaki dengeyi de muhafaza etmek lazım. Tecrübesiz hâkim, savcı
sayısının çok artması mekanizmanın işlemesi açısından yeni sıkıntıları da
beraberinde getirecektir. Bölge adliye ve bölge idare mahkemeleri sistemimize
yeni dâhil olmuştur. Bu mahkemelerde görev alan hâkim ve savcılarımızın
üzerinde de ağır bir yük bulunmaktadır. Zor şartlarda görev yapan bu hâkim ve
savcılarımız, aynı zamanda bölge adliye ve bölge idare mahkemelerinin
teamüllerinin de oluşmasını sağlayacak kişilerdir. Bu süreçte, bu kanunla
ortaya çıkan bazı sorunların giderilmeye çalışılması yerinde olmakla birlikte
bu sürecin iyi yönetilmesi gerektiği de göz ardı edilmemelidir. Belki bir süre
bekleyip acele etmeden, eksiklikleri ve ihtiyaçları bütünüyle tespit ederek
köklü ve kalıcı değişiklikler yapmak lazım. Bu kanun değişikliklerinde acele
etmek, göç yolda düzülür mantığıyla düzenlemeler yapmak bizi daha çok sıkıntıya
sürüklemektedir. 
Kanun tasarısını
incelediğimizde, yapılan birçok düzenlemenin olumlu olmasına rağmen bazı
düzenlemelerde ciddi eksiklikler ve sakatlıklar olduğu ortadadır. Tasarıyla
mahkeme başkanlarının görevleri artırılmaktadır. Daha önce başkanlar kurulu
tarafından hâkimler arası görev bölümü düzenlenmekteyken, ilgili mahkeme başkanı
tarafından hâkimlerin görev dağılımının yapılması tabii hâkim ilkesini
tartışmaya açmakta ve davaya göre hâkim görevlendirme tartışmalarına yol
açabilecek veya yeni tartışmaları beraberinde getirecek bir düzenlemeyle karşı
karşıyayız. Vakit varken bu durum düzeltilmelidir, yargı töhmet altında
bırakılmamalıdır.
Sayın Başkan,
değerli milletvekilleri; yine bölge idare mahkemesi başkanlar kuruluna ait
olan, hukuki veya fiilî nedenlerle bir dairenin kendi üyeleriyle toplanamadığı
hâllerde ilgisine göre diğer dairelerden üye görevlendirme yetkisinin bölge
idare mahkemesi başkanına verilmesi doğru olmamıştır. Vakit varken bu
düzenlemenin eski hâline döndürülmesinde fayda vardır. 
Yine, Yargıtay
Cumhuriyet Başsavcısının resen ya da istem üzerine Yargıtay ceza dairelerinin
kararlarına karşı itirazda bulunma yetkisine paralel şekilde bölge adliye
mahkemesi cumhuriyet başsavcılığına itiraz yetkisinin tanınması özellikle
kararlardaki maddi hataların giderilmesi bakımından yerinde olmuştur ancak
itirazın karar veren daireye yapılması doğru değildir. Burada itiraz mercisinin
doğru tespit edilmesi sistemin daha iyi işlemesini sağlayacaktır. 
Yine, kanun
tasarısının 29’uncu maddesinde düzenlenen bir aylık temyiz süresinin iki
haftaya indirilmesi de anlamsızdır. Bu arada, bölge adliye ve bölge idare
mahkemelerinde görev yapan hâkim ve savcılar bu kanunun ihtiyaç olduğunu ancak
yeterli olmadığını belirtmektedir. Aynı şeyleri benim oğlan bina okur, döner
döner yine okur misali tekrar tekrar görüşmemize, konuşmamıza, Meclisin lüzumsuz
yere vaktini almamıza gerek yoktur. Bu işleri birazcık daha ortak akılla,
uygulayıcıların ve vatandaşlarımızın ihtiyaçlarını giderecek şekilde yapmamızda
fayda vardır. 
Sayın Başkan,
değerli milletvekilleri; bu vesileyle Türkiye gündeminde önemli bir yer işgal
eden 685 sayılı Kanun Hükmünde Kararname’yle kurulan Olağanüstü Hal İşlemleri
İnceleme Komisyonu hakkında bazı değerlendirmelerde bulunmak istiyorum.
Bildiğiniz gibi, geçen ay komisyon üyeleri atandı ve 12 Temmuz 2017 tarihinde
Olağanüstü Hâl İşlemleri İnceleme Komisyonunun çalışmalarına ilişkin usul ve
esaslar Resmî Gazete’de yayınlanarak yürürlüğe girdi. Bugüne kadar mağdurların
müracaatlarını inceleyecek, kabul edecek ve herkesin sorununa çözüm üretecek
diye umut dağıtan bu komisyon daha çalışmaya başlamadan, usul ve esasları
ortaya çıktıktan sonra önemli bir sıkıntıyla karşı karşıya kaldık. Çünkü,
şimdiye kadar herkesin adres gösterdiği bu komisyonun sadece aşağıdaki
hususlarda çalışma yapacağı komisyonun kendi çalışma usullerinde belirtilmiş.
Komisyonun görevlerini belirleyen 2’nci maddede:
“(1) Komisyon,
olağanüstü hal kapsamında doğrudan kanun hükmünde kararnameler ile tesis edilen
aşağıdaki işlemler hakkındaki başvuruları değerlendirip karar verir.
a) Kamu
görevinden, meslekten veya görev yapılan teşkilattan çıkarma ya da ilişiğin
kesilmesi.
b) Öğrencilikle
ilişiğin kesilmesi.
c) Dernekler,
vakıflar, sendika, federasyon ve konfederasyonlar, özel sağlık kuruluşları,
özel öğretim kurumları, vakıf yükseköğretim kurumları, özel radyo ve televizyon
kuruluşları, gazete ve dergiler, haber ajansları, yayınevleri ve dağıtım
kanallarının kapatılması, 
ç) Emekli
personelin rütbelerinin alınması.
(2) Olağanüstü
Hal kapsamında yürürlüğe konulan kanun hükmünde kararnamelerle gerçek veya
tüzel kişilerin hukuki statülerine ilişkin olarak doğrudan düzenlenen ve
birinci fıkra kapsamına girmeyen işlemler de Komisyonun görev alanındadır.
(3) Bu maddede
belirtilen işlemlere bağlı olarak olağanüstü hal kapsamında yürürlüğe konulan
kanun hükmünde kararnamelerde yer alan ilave tedbirler ile Kanun yollarının
açık olduğu işlemler hakkında ayrıca başvuru yapılamaz.” hükümleri
getirilmiştir.
Mağdur olan
vatandaşlarımızın bu haklardan istifade etmesi için altmış gün içinde müracaat
edebilecekleri ve altmış günlük sürenin hak düşürücü bir süre olduğu da tespit
edilmiştir.
Bu düzenlemeye
bakıldığında bu olaylar sebebiyle mağdur olan vatandaşlarımızın en az yarısının
başvurabileceği bir mercinin olmadığı ortadadır. Örneğin pasaportu iptal edilen
binlerce kişinin hangi merciye müracaat edeceği belli değildir. Yapılan bir
ihbarla özel güvenlik belgesi iptal edildiği için işini kaybeden vatandaşın ne
yapacağı, nereye başvuracağı belli değildir. Hakkında yapılan bir ihbar olduğu
için ya da bazı itiraf ve iftiralara maruz kalarak hakkında adli tahkikat
başlatılan kişilerin pasaportları iptal ediliyor ancak kişinin bundan haberi
yok. Bu tip sıkıntılarla karşılaşan insanların sorunlarının nasıl çözüleceği
belli değildir. Belediye şirketlerinde veya taşeron şirketlerinde çalışan birçok
insanın sözleşmesi feshedilmiştir. Bu insanların dertlerini anlatabileceği bir
makam yine yoktur.
Yine,
mahkemelerde çözülmeyen birçok işin bu komisyonlarda tek tek çözülmesi de
anlamsızdır. Bu komisyonun genel düzenlemeleri, genel kriterleri belirleyip
buna göre işlem yapması lazım. 
Yine, bu
komisyonun özellikle ihraç edilen, mağdur olan kişilerle ilgili dosyaları çok
sağlam oluşturması lazım. Yarın bu dosyaların hepsi sırasıyla idare mahkemesi,
Danıştay, Anayasa Mahkemesi ve Avrupa İnsan Hakları Mahkemesine gideceği için
Türkiye’nin önünde yeni çıkmaz sokakların yolları açılmamalıdır. Burada vakit
varken yeni tedbirler alınmalıdır. 
Sayın Başkan,
değerli milletvekilleri; bütün bunların yanında tabii şu hususa da hepinizin
dikkatlerini çekmek istiyorum: Taşeron şirketteki bir işçi, bir okulda çalışan
öğretmen, bir özel hastanede çalışan hemşire, kamunun birçok eklentisinde,
taşeron şirketlerde çalışan kişiler, devlete bulaşmış bütün FETÖ’cüler
bulunabilirken FETÖ'nün siyasi ayağına ve üst bürokrasideki kısmına
ulaşılamaması, kamuoyundaki FETÖ’yle mücadele algısını ve adalet duygusunu
yerle yeksan etmektedir. FETÖ’yle mücadele konusunda devletin yaptığı haklı
mücadeleyi bir kısım siyasi saiklerle baltalamaya ve etkisizleştirmeye kimsenin
hakkı olmadığı kanaatindeyiz.
Milliyetçi
Hareket Partisi olarak, FETÖ’yle mücadelede, ucu nereye ve kime dokunursa
dokunsun, mücadelenin kararlı bir şekilde yapılmasını bugüne kadar hep
savunduk, bundan sonra da savunmaya devam edeceğiz. Eş, dost, akraba, hatır
gönül ilişkileri üzerinden bu mücadelenin sulandırılmaması gerektiğini de
ısrarla ifade ediyoruz. Yoksa FETÖ devletten temizlenemez, temizlenemediği
gibi, daha da palazlanmasına zemin hazırlanır. Zamanı gelince, siyasi ayak yeni
FETÖ’cüleri devlete monte eder. 
Bir de devlete
kamu görevlisi alırken devlete sadakat, ehliyet, liyakat yerine başkalarına
sadık kişilere devlet kapısı açılırsa yeni FETÖ’lerin hortlamasının önü
alınamaz. Türkiye’de personel rejimiyle kimse böyle oynamak cüretine
kalkışmamalı ve devlete sadakat noktasında yeni personel istihdamında gerekli
inceleme, araştırma ve hassasiyet gösterilmelidir. 
“Bu Darbe
Komisyonunun çalışmaları sırasında, işte, şu yapıldı, bu yapıldı.” Ama en çok,
gerek ilahiyatçıların gerek istihbaratçıların ittifak ettiği konu, yeni paralel
yapıların ortaya çıkmaması konusunda devletin bundan sonra bu yapılara karşı
dikkatli olmasıdır. Bu konuda aldığımız duyumlar bizi endişelendirmektedir. Bu
bakımdan, biz bu devleti sonuçta, ne yaparsak yapalım, insanlarla yöneteceğiz.
Bu devleti yönetecek doğru insanları doğru yerlere koymak gibi bir görevimiz ve
sorumluluğumuz vardır, bu sorumluluktan kimse kaçamaz. Yarın, yanlış yapanlar
da bu sorumluluğun altında can çekişirler.
Bu duygu ve
düşüncelerle yüce heyetinizi saygıyla selamlıyorum. (MHP sıralarından alkışlar)
BAŞKAN –
Teşekkür ederim Sayın Erdoğan.
Şahsı adına son
olarak, Giresun Milletvekili Sayın Sabri Öztürk konuşacak.
Buyurun Sayın
Öztürk. (AK PARTİ sıralarından alkışlar)
SABRİ ÖZTÜRK
(Giresun) – Sayın Başkan, değerli milletvekilleri; Bölge Adliye ve Bölge İdare
Mahkemelerinin İşleyişinde Ortaya Çıkan Sorunların Giderilmesi Amacıyla Bazı
Kanunlarda Değişiklik Yapılmasına Dair Kanun Tasarısı hakkında söz almış
bulunuyorum. Yüce heyetinizi saygıyla selamlıyorum.
Bilindiği gibi,
5235 sayılı Kanun’la bölge adliye mahkemeleri ve 2576 sayılı Bölge İdare
Mahkemeleri, İdare Mahkemeleri ve Vergi Mahkemelerinin Kuruluşu ve Görevleri
Hakkında Kanun’da yapılan düzenlemelerle istinaf kanun yolu kabul edilmiştir.
Böylece, bölge adliye mahkemeleri ile bölge idare mahkemeleri 20 Temmuz 2016
tarihinde faaliyete geçmiştir.
İstinaf
mahkemelerinin faaliyete geçmesiyle önemli bir hukuk reformu yapılmış, hak
arama özgürlüğü ve adil yargılanma hakkının temini açısından hızlı ve etkili
bir yargılamanın gerçekleştirilmesi için önemli bir adım atılmıştır.
İstinaf kanun
yolunun kabulüyle ilk derece mahkemelerinde yapılan yargılamalardaki ve verilen
kararlardaki olası hukuki eksiklikler hem hukuka uygunluk denetimine tabi
tutulmakta hem de olay yargılaması yönünden yeniden denetlenmektedir. 
İstinafın
faaliyete geçtiği bir yıllık süre içerisinde usul hükümlerinin uygulanması ve
teşkilat yapılanmasında ortaya çıkan birtakım aksaklıkların giderilmesi için
şimdi de bu kanun değişikliği yapılmaktadır. Söz aldığım ikinci bölümde de
istinaf mahkemelerinin faaliyete geçmesiyle ortaya çıkan sorunları giderici,
yargılama sürecinin hızlandırılmasını sağlayan düzenlemeler yapılmaktadır. 
Örneğin 16’ncı
maddede, olayın daha ziyade aydınlanması gerekmeden beraate veya davanın
düşmesine ya da alt ve üst sınırı olmayan sabit bir cezai hükmün bulunması
gereken hâllerde ya da hükümden sonra yürürlüğe giren kanun nedeniyle eylem suç
olmaktan çıkmış veya daha az ceza hükmolunabilecekse bölge adliye mahkemeleri
ceza dairesi tarafından hukuka aykırılık düzeltilecek ve başvuru esastan
reddedilebilecektir.
Yine,
düzenlemeyle, bölge adliye ceza dairelerince sanıklar lehine verilen
kararlardan bu hususta istinaf başvurusu yapmayan diğer sanıklar da
yararlanabilecektir. 
17’nci maddeyle
getirilecek değişiklik sonucu, Ceza Muhakemesi Kanunu’nun 282’nci maddesinde
değişiklik yapılarak bölge adliye mahkemesi ceza dairesinde duruşma açıldığında
görevlendirilen üye, ilk derece mahkeme hükmü, temyiz beyanları, keşif
tutanakları ve bilirkişi tutanaklarını okuma yerine, anlatmayla yetinecektir.
21’inci
maddeyle, Ceza Muhakemesi Kanunu’nun 291’inci maddesindeki temyiz isteminde
bulunma süresi yedi günden on beş güne çıkarılmaktadır. 
Kısaca, 490 sıra
sayılı Tasarı’yla istinaf mahkemeleri uygulamasından doğan aksaklıklar, bu ve
benzeri hükümlerle giderilmeye çalışılmaktadır.
Değerli
milletvekilleri, bir yıl önce 15 Temmuz gecesi ülkemiz ve milletimiz büyük bir
felaketle karşı karşıya kalmış, hain Fetullahçı terör örgütü mensupları
tarafından darbe teşebbüsünde bulunulmuştur ancak bu hain kalkışma Sayın
Cumhurbaşkanımızın liderliğinde, milletimizin cesareti ve ferasetiyle
önlenmiştir. Bu süreçte 250 vatan evladımız şehit olmuş, 2.193 insanımız gazi
olmuştur. Bütün şehitlerimize Allah’tan rahmet, yakınlarına sabır diliyorum.
Vatansever bütün gazilerimize de Allah’tan acil şifa, ebedi saadetler
diliyorum. Bu arada, seçim bölgem olan Giresunlu şehitlerimiz Emrah Sağaz,
Cengiz Hasbal, İsmail Kefal, Necmi Bahadır Denizcioğlu ve Mahmut Coşkunsu’yu
rahmetle anıyor, ailelerine sabır diliyorum. 
15 Temmuz hain
darbe girişimi, aslında bir darbeden öte, âdeta bu ülkeyi sömürgeleştirmek için
sinsice planlanmış bir işgal girişimiydi çünkü bu ülke maalesef, birçok darbe
yaşamış ama hiçbirinde bu ülkenin Meclisi, Cumhurbaşkanlığı, Emniyeti,
istihbaratı, kısaca ülkenin tüm millî ve stratejik kurumları bombalanıp ateş
altına alınmamıştı. O yüzden bu ülkeyi geleceğe umutla taşımak için 15 Temmuzu
iyi okumak, iyi değerlendirmek gerekir. 
Sayın
milletvekilleri, şu anda Türkiye'de FETÖ terör örgütünün omurgası kırılmış,
hareket kabiliyeti yok edilmiştir fakat dünyanın 170 ülkesinde yabancı
istihbaratların desteğiyle yapılanan FETÖ, maalesef, bu ülkelerde Türkiye
düşmanı bir lobi gibi her türlü düşmanlığını sürdürmektedir. Ülke olarak darbe
girişimini, işgal girişimini savuşturduk ama terörle küresel mücadelemizi
amansız olarak sürdürmekteyiz. 15 Temmuz gecesi bombalar altında bulunan bir
milletvekili olarak o gece siyasi parti ayrımı yapmadan, iktidarıyla,
muhalefetiyle milletvekillerinin hep birlikte hain FETÖ’cü darbecilere karşı
omuz omuza mücadele vermesi takdire şayandı ancak şu anda, ülkenin bekası için
yapılan mücadelede muhalefetin çok, daha çok desteğine ihtiyaç vardır. Elbette
muhalefetin eleştirmesi, farklı düşünmesi doğaldır fakat herkesin, söylediği
sözün, yaptığı eylemin öncelikle FETÖ açısından sonuçlarına mutlaka bakması
gerekir. FETÖ’ye karşı yine aynı ruh, aynı kararlılıkla hep birlikte mücadele
verilmelidir. Ülkemize karşı yürütülen psikolojik, asimetrik saldırıya karşı
tek yumruk olmalıyız. Nasıl 15 Temmuz gecesi iktidar, muhalefet bir arada isek
terör örgütleri FETÖ, PKK, PYD, DEAŞ, adı ne olursa olsun tüm örgütlere karşı
tek yumruk olmalıyız. 
Bu duygularla
Genel Kurulu saygıyla selamlıyorum. (AK PARTİ sıralarından alkışlar) 
BAŞKAN – Sayın
Öztürk, teşekkür ederim.
Sayın
milletvekilleri, şimdi soru-cevap işlemini yapacağız. 
Süremiz on beş
dakika; bu sürenin yedi buçuk dakikası soru sormaları için sayın
milletvekillerine, diğer yedi buçuk dakikası ise bu soruları cevaplamak için
Sayın Bakana aittir.
Sayın Yedekci,
buyurun.
GÜLAY YEDEKCİ
(İstanbul) – Evet, teşekkür ediyorum Sayın Başkan. 
Sayın Bakanım,
Türkiye'de adaletin olduğunu düşünüyor musunuz? Cevabınız “evet” ise toplumda
giderek yükselen adalet arayışının sizce nedeni nedir? Vatandaşın adli
kurumlara güvensizliğinin gerekçeleri sizce ne olabilir? Cevabınız “hayır” ise
Bakanlığını yaptığınız adaletin tesis edilmesinin tarafgir yaklaşımlarla
olamayacağını bilmiyor musunuz? Bu ısrarlı “Benden olsun, liyakati olmasa da
olur.” tavrının gerekçesi nedir?
Teşekkür ederim.
BAŞKAN –
Teşekkür ederim.
Sayın Tümer… 
ZÜLFİKAR İNÖNÜ
TÜMER (Adana) – Sayın Bakan, ceza infaz memurlarının yaptıkları iş polis ve
jandarmaya eş olsa da özlük hakları yetersizdir, örneğin bir sendikal hakları
dahi yoktur, güvenlik sınıfı olarak değerlendirilmelerine karşın güvenlik
hizmetleri sınıfı yerine genel idare hizmetleri sınıfında yer almaktadır.
Adalet ve yargı birimlerinde çalışan personel aylık elli saat fazla çalışma
ücretinden yararlanırken ceza infaz kurumları bu haktan yararlanamamaktadır.
Oysa personel yirmi dört saat esası üzerine çalışmakta, ziyadesiyle fazla mesai
ücretini hak etmektedir. Batı Avrupa ülkelerinde aynı hizmeti görenler cezaevi
polisi olarak anılırken kapalı ortamlarda âdeta dışlanan ceza infaz memurları
mesai hakkı, fiilî hizmet zammı, maaş ve sosyal haklarda da haklı olarak
iyileştirmeler beklemektedir; cezaevlerinin kapasitelerinin çok üzerinde mahkûm
barındırdığı bugünlerde ayrıca servis, lojman imkânları ve silah ruhsatı edinme
haklarından da yararlanmaları gerekmektedir. Bu konunun hassasiyetle gündeme
alınmasını talep ediyorum.
BAŞKAN –
Teşekkür ederim.
Sayın Tarhan…
TAHSİN TARHAN
(Kocaeli) – Sayın Bakan, gazetelerde yer alan habere göre Uşak Valisi TMSF
tarafından el konulan 29 şirkete kayyum olarak atandı, tekrar ediyorum 29
şirkete kayyum olarak atandı. Bu, etik olarak doğru mudur?
BAŞKAN – Sayın
Bakan…
MURAT BAKAN
(İzmir) – Sayın Bakan, çağdaş ceza hukukunun en önemli ilkelerinden suç ve
cezanın şahsiliği ilkesinin, özellikle OHAL KHK’larında insanların
akrabalarıyla ilgili… Yani suça karışmamış, herhangi bir suç örgütüyle iltisakı
olmayan insanların da ihraç edildiğini görüyoruz. Dolayısıyla suç ve cezanın
şahsiliği ilkesi ihlal edilmektedir. Bu konuyla ilgili kafanızda bir düzenleme
var mı? Bunu düzeltmeyi düşünüyor musunuz?
BAŞKAN – Sayın
Yedekci…
GÜLAY YEDEKCİ
(İstanbul) – Teşekkür ediyorum Sayın Başkan, tekrar.
Şimdi, OHAL
süreciyle birlikte, terörle hiçbir ilgisi olmayan ama partinizle aynı siyasi
görüşte olmayan yani muhalif düşünen çağdaş, demokrat insanların da
cezalandırıldıkları konusu sürekli gündeme getiriliyor. Bu konuda sizin şahsi
fikriniz nedir?
Teşekkür ederim.
BAŞKAN – Sayın
Bakan…
MURAT BAKAN
(İzmir) – Sayın Bakan, OHAL KHK’larıyla kapatılan vakıf üniversitelerinden
dolayı işlerinden olan akademik ve idari personelin başvuracağı herhangi bir
kurum bulunmamaktadır, yapılan düzenleme gereği bu Komisyona da başvurmaları
mümkün değil. Fabrika kapandı, iş bitti, yapı bitti, işe paydos gibi bir durum
ortaya çıkıyor. Bu herhangi bir iltisakı, hiçbir suçu olmadığı hâlde işsiz
kalan akademik ve idari personele ilişkin bir düzenleme yapmayı düşünüyor
musunuz?
BAŞKAN – Sayın
Bakan, buyurun, lütfen.
ADALET
BAKANI BEKİR BOZDAĞ (Yozgat) – Sayın Yedekci, “Türkiye’de adalet var mı?” diye
başlayan bir dizi soru sordunuz. Elbette Türkiye’de adalet var ama adalet
görevini yerine getirmek üzere görev yapanlara karşı bir adaletsizlik var, bir
haksızlık var. 
GÜLAY
YEDEKCİ (İstanbul) – Adalet var ama hâkim ve savcılara...
BAŞKAN
– Sayın Yedekci, lütfen...
GÜLAY
YEDEKCİ (İstanbul) – Anlamaya çalışıyorum...
ADALET
BAKANI BEKİR BOZDAĞ (Yozgat) – İzninizle cevap vereyim.
Bakın,
2016 yılı adli sicil istatistikleri yayınlandı ve oradan -izniniz olursa- bazı
rakamları paylaşmak isterim. 2016 yılında cumhuriyet savcılıklarında 7 milyon
398 bin 616 dosya, ceza mahkemelerinde yaklaşık 2,5 milyon, hukuk
mahkemelerinde yaklaşık 3,5 milyon, diğer mahkemelerde de olan dosyaları böyle
koyduğunuzda, adliyenin üzerinde 15 milyon civarında iş var ve bu kadar iş
yapılıyor. Bunlardan karara bağlanan var, devam edenler var, soruşturması olan
var, başka başka adli işlemler var. Bunlardan kaç tane konu Türkiye’nin
gündeminde, her gün tartışılıyor? Elinizi vicdanınıza koyun, 15 milyon adli işlem
var; 15 milyonun içerisinde Parlamentoda milletvekillerinin veya dışarıda
medyanın, başka çevrelerin tartıştığı karar sayısına, dava sayısına veya ceza
sayısına baktığınızda, mukayese ettiğinizde gerçekten çok az sayıda. 
GÜLAY
YEDEKCİ (İstanbul) – Yani aşırı iş yükünden mi adalet tesis edilemiyor
diyorsunuz?
ADALET
BAKANI BEKİR BOZDAĞ (Yozgat) – Bir şey söyleyeceğim. Yani bu kadar dosya
yapılıyor, eleştiri yapılacağı zamanda insaflı olmak lazım. 15 milyon iş
yapılan yer var, 15 milyonda 100 tane, hadi diyelim 200 tane eleştirilen konu
var yani dosya üzerinden somutlaştırarak söylüyorum. O zaman bir karar verecek
olsanız, 15 milyonda 100 tane eleştiri varsa “Buradaki durum nedir?” diye, bunu
bir değerlendirmeniz önemli. 
İkincisi, bakın,
yargı tabii, bu son dönemde, bütün bu işleri yaparken bir sürü travma da
geçirdi, onların içerisinden de geçiyor; meslekten ihraçlar var, istinafı
kurduk. İstinafa birinci sınıf hâkimleri atayınca onların yerlerine aşağıdan
birinci sınıf olanları getirdik, bir hareketlenme oldu. 20 Temmuzdan sonra oldu
bunlar. İhraçların yerine -onlarda kıdemli olanlar gittiği için- aşağıdan oraya
da bir hareketlenme oldu zaman zaman ve mesleğe yeni kabuller de oldu. Bütün bu
şartlar altında, gerçekten, hâkim ve savcılarımız görevlerini büyük bir
özveriyle yapıyorlar ve milletimizin kendilerinden beklediği adaletin zamanında
ve doğru tecellisi için çalışıyorlar.
Ben, Türkiye’de,
bu anlamda hâkim ve savcılarımızın görevlerini Anayasa ve hukuka uygun yapma
konusunda özverili çalışma yaptıklarına ve milletimizin adalet beklentisine
olumlu cevap verdiklerine inanıyorum. Eleştiriler yok mu? Var. Elbette mahkeme
kararları eleştirilecek, hâkim de savcı da yaptığı işlerden dolayı
eleştirilebilir ama benim, Adalet Bakanı ve HSK Başkanı olarak gördüğüm şu:
Gerçekten, Türkiye’de 15 milyon işe bakıp ve burada eleştirilen konuların
sayılı ve sınırlı olması yargımız için son derece önemlidir.
Yargıdan
memnuniyete gelince. Yargıdan memnuniyet oranlarının çok yukarıda olabilmesi,
işin doğası gereği mümkün gözükmüyor; sebebi şu: Yargıya işi düşen herkesin
yarısı kaybediyor, yarısı kazanıyor, kazanan da istediği gibi kazanamıyor.
“Yargıda memnuniyet neyi ölçüyor?” dendiği zaman, memnuniyet, yargıya işi düşen
kişilerin yargıdan aldığı hizmet karşılığındaki memnuniyetini veya
memnuniyetsizliğini ölçüyor. Şimdi, bir yargılama sistemini sağlık sistemi
gibi, diğer eğitim sistemi gibi düşündüğünüzde, herkeste aynı şey olmaz. Ama
burada dava açılıyor, birisi kaybediyor, birisi kazanıyor, otomatikman bir şey
var. Ama buna rağmen, 2016 yılı memnuniyet oranı -resmî veriler- yanılmıyorsam
yüzde 52,4. 
GÜLAY
YEDEKCİ (İstanbul) – Kazananlarla yaptınız herhâlde! 
ADALET
BAKANI BEKİR BOZDAĞ (Yozgat) – Bakın, işin doğası gereği zorluk da var, buna
rağmen yüzde 52,4’tür, bu iyi bir orandır. 
İkincisi,
yargıya güven, yargıya işi düşenlerle beraber, işi düşmeyen bütün vatandaşların
yargı hakkındaki kanaatini ifade eder. Tabii, güven konusunun daha ileri
noktada olması lazım. 
GÜLAY
YEDEKCİ (İstanbul) – Son yıllardaki azalmasını sormak istiyorum. 
BAŞKAN
– Sayın Yedekci, lütfen…
ADALET
BAKANI BEKİR BOZDAĞ (Yozgat) – Burada alacağımız mesafeler var. Bunun sebebi de
herkesin yargıya yüklenmesi, herkes eleştiriyor. Diyelim ki bir karar çıkıyor,
kararı eğer beğeniyorsak “Ne güzel, Ankara’da hâkimler var.” diyoruz; eğer
kararı beğenmiyorsak “Bu, Hükûmetin talimatıyla hareket etti, bu kanunu
görmedi, şu olmadı.” şeklinde belli noktalardan cevaplarla eleştiriyoruz. Ya,
bir karar veriliyorsa onun neden verildiğini izah eden bir gerekçesi var, o
kararı beğenmediğimizde o karara karşı gideceğimiz yasa yolları var, onu
denetleteceğimiz yargı içinde başka mekanizmalar var, onların harekete
geçirilmesi lazım. Yargıyı yıpratmak hiçbirimize fayda sağlamaz; milletimize,
devletimize, hiçbirimize de bir fayda sağlamaz. 
GÜLAY
YEDEKCİ (İstanbul) – Biz de aynı şeyi düşünüyoruz. 
ADALET
BAKANI BEKİR BOZDAĞ (Yozgat) – Elbette eleştireceğiz eleştirmemiz gereken bir
şey varsa ama milletin adalete olan inancını zayıflatacak bir üslubu, usulü de
işin doğrusu doğru görmediğimi ve hâkim ve savcılarımıza büyük bir haksızlık
yapıldığını buradan ifade etmek isterim. Türkiye'de adalet de vardır, adalete
hizmet eden ve bu görevini gerçekten fedakârlıkla yapan hâkim ve savcılarımız
da vardır ama onların verdiği kararlardan rahatsız olanlar da olacaktır, bu
işin doğası gereği her zaman olacaktır. Yani bunu ortadan kaldırmak mümkün
değil. Bir kişiyle ilgili yirmi yıl, otuz yıl hapis cezası veriliyor. Hapis
cezası alan elbette memnun olmayacak, onun yakınları memnun olmaz, sevenleri
memnun olmaz. Veya cezayı birisi az gördü, müdahil tarafı daha çok ceza
istiyor, çıkmadı, o da memnun olmayacaktır ama sonuçta, adaletin kestiği parmak
acımaz. Bununla ilgili itiraz, temyiz, her türlü denetim yolları da açıktır.
Bir de şunu ifade etmek isterim: Tabii, biz yargıya
güveni artırmak için önemli adımlar attık. Bir defa, “Ne yaptık? derseniz,
kalkan not sistemini yeniden geri getirdik. Hâkimlere, savcılara istinaf ve
temyiz mercileri not verecek. Şimdi, ikincisi: Denetimleri artırmak için adım
attık ve inşallah -komisyonda tasarı var, teftişe alınacak müfettiş sayısını
artırıyoruz- rutin denetimleri vaktinde ve etkin bir şekilde yapacağız ki onlar
da rehberlik yapacaklar ve hâl kâğıdı vardı, kalkmıştı, yeniden getirildi.
Liyakati esas alan bir düzeninin sağlıklı işlemesi için bu da şarttır, o
getirildi. Hedef süreler kondu. Yargı, bundan sonra, bir şikâyet olduğunda o
şikâyeti kaç gün içinde karara bağlayacağını şikâyet eden vatandaşa verecektir.
Bunun uygulamasını getirdik, yönetmeliğini çıkardık, zannediyorsam 1 Ocak 2018
itibarıyla da bunun uygulamasını başlatacağız.
Bir de “Adli Veri Bankası” diye bir banka kurduk, bu da
çok önemli, 1 Ocak 2017’de yürürlüğe girdi. Adli Veri Bankası, yargıya ilişkin
-Google’da sorduğunuz sorulara cevap aldığınız gibi- ne kadar soru soracaksanız
bütün bu soruların hemen hemen tamamına cevap verecek bir sistem, yargının
tomografisini çekecek bu, herkes görebilecek, hâkim ve savcıların da
tomografisini çekecek. Örneğin, bir savcı 10 tane iddianame hazırlamış, iddianamelerinin
9’u iade edilmişse o orada görülecek veya kaç tane kararı bozuldu mahkemenin,
hangi maddeden, hangi fıkradan bozuldu… Şu anda, hâkim takip ederse kendisi
bile zor öğrenebiliyor bunu ama bu yeni sistemde, baktığınız zaman, verdiğiniz
kararların akıbeti ne oldu görülecek. Adalet Akademisi meslek içi eğitimi
yaparken de bu verilerden istifade ederek eğitimi yapacaktır, ihtiyacı olanlara
eğitim vermek suretiyle gelişmeyi de sağlayacaktır. Tabii, bu, Türkiye'nin suç
haritasını da sağlıklı bir şekilde çıkaracaktır yani diyelim en çok cinayet
hangi ildendi görülecek, hangi ilçede görülecek, hangi mahalle, hangi sokak,
hangi cadde, hangi köy, gece, gündüz, mevsimler, eğitim durumu, saatler, bütün
bunların hepsi bu sistemde görülecek. Yani bu da gerçekten bizim elimize çok
sağlıklı veriler verecek, devletin adalet hizmetleri bakımından da başka
kurumların “önleyici hukuk” dediğimiz hukuk anlayışını hayata geçirmesi
bakımından da bu son derece önemli bir sonucu ortaya koyacaktır. Bunu özellikle
ifade etmek isterim, bu da yargıya güveni artıracak bir şey. 
Öte yandan, faaliyet raporlarını alenileştirdik. Bundan
sonra -adliyelere asıyorlar, bu sene başladı- herkes yaptığı işi ilan edecek,
ne kadar ne yaptığını ve bu, vatandaş denetimine açık olacak.
(Mikrofon otomatik cihaz tarafından kapatıldı) 
ADALET BAKANI BEKİR BOZDAĞ (Yozgat) - Aynı şekilde,
demin söylediğim…
BAŞKAN – Sayın Bakan, süremiz bitti. 
ADALET BAKANI BEKİR BOZDAĞ (Yozgat) - Teşekkür ederim.
BAŞKAN - Sayın milletvekilleri, böylelikle soru-cevap
bölümünü de tamamlamış olduk.
Birleşime iki dakika ara veriyorum.
Kapanma Saati: 01.24
YEDİNCİ OTURUM
Açılma Saati: 01.26
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), Ömer SERDAR (Elâzığ)
----- 0 -----
BAŞKAN – Türkiye
Büyük Millet Meclisinin 113’üncü Birleşiminin Yedinci Oturumunu açıyorum.
490 sıra sayılı
Kanun Tasarısı’nın görüşmelerine devam ediyoruz.
Komisyon? Yok.
Ertelenmiştir.
491 sıra sayılı
Kanun Tasarısı’nın görüşmelerine başlayacağız.
2.- İş Mahkemeleri Kanunu Tasarısı (1/850) ve Adalet
Komisyonu Raporu (S. Sayısı: 491) 
BAŞKAN -
Komisyon? Yok.
Ertelenmiştir.
Bundan sonra da
komisyonların bulunamayacağı anlaşıldığından, alınan karar gereğince, kanun
tasarı ve teklifleri ile komisyonlardan gelen diğer işleri sırasıyla görüşmek
için 19 Temmuz 2017 Çarşamba günü saat 14.00'te toplanmak üzere birleşimi
kapatıyorum.
İyi geceler
diliyorum.
Kapanma Saati: 01.27




(x) 490 S. Sayılı Basmayazı 17/7/2017
tarihli 112’nci Birleşim Tutanağı’na eklidir.




