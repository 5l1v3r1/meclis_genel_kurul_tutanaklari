



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 110’uncu
Birleşim
 18
Haziran 2017 Pazar

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- OTURUM BAŞKANLARININ KONUŞMALARI
1.- Oturum Başkanı TBM M
Başkan Vekili Mehmet Akif Hamzaçebi’nin, Babalar Günü’nü kutladığına ilişkin
konuşması
2.- Oturum Başkanı TBMM Başkan Vekili Mehmet Akif
Hamzaçebi’nin, Erzurum ve Hakkâri’de şehit olan askerlere ve Diyarbakır Lice’de
zırhlı polis aracıyla ezilerek hayatını kaybeden Pakize Hazar’a Allah’tan
rahmet dilediğine ilişkin konuşması 
3.- Oturum Başkanı TBMM Başkan Vekili Mehmet Akif
Hamzaçebi’nin, huzurlu ve sağlıklı bir bayram, ülke için güzel bir gelecek
dilediğine ilişkin konuşması 

V.- GÜNDEM DIŞI KONUŞMALAR
A) Hükûmetin Gündem Dışı Açıklamaları
1.- Millî Savunma Bakanı Fikri Işık’ın, Manisa 1. Er Eğitim
Tugayındaki zehirlenme vakalarına ilişkin gündem dışı açıklaması ve MHP Grubu
adına Manisa Milletvekili Erkan Akçay, HDP Grubu adına İzmir Milletvekili Ertuğrul
Kürkcü, CHP Grubu adına Ankara Milletvekili Levent Gök ve AK PARTİ Grubu adına
Manisa Milletvekili Recai Berber‘in aynı konuda konuşmaları 

VI.- SATAŞMALARA İLİŞKİN KONUŞMALAR
1.- İzmir
Milletvekili Ertuğrul Kürkcü’nün, Manisa Milletvekili Recai Berber’in Millî Savunma Bakanı Fikri Işık’ın gündem dışı konuşması
nedeniyle AK PARTİ Grubu adına yaptığı konuşması sırasında şahsına sataşması nedeniyle
konuşması
2.- Ankara Milletvekili Levent Gök’ün, Manisa Milletvekili Recai Berber’in Millî Savunma Bakanı Fikri Işık’ın gündem dışı konuşması
nedeniyle AK PARTİ Grubu adına yaptığı konuşması sırasında şahsına sataşması nedeniyle
konuşması

VII.- AÇIKLAMALAR
1.- Millî
Savunma Bakanı Fikri Işık’ın, yaptığı gündem dışı konuşmasından sonra söz alan
ve katkı sağlayan milletvekillerine teşekkür ettiğine ve Manisa’daki askerlerin
zehirlenmesi konusu bütün yönleriyle ortaya çıkarılana kadar üzerinde
hassasiyetle durmaya devam edeceklerine ilişkin açıklaması
2.- Erzurum Milletvekili Mustafa Ilıcalı’nın, Babalar
Günü’nü kutladığına, Ramazan Bayramı tatilinde yoğunlaşacak trafikte kazaların
önlenmesi için trafik kurallarına uymanın çok önemli olduğuna ilişkin
açıklaması
3.- Kahramanmaraş Milletvekili İmran Kılıç’ın, deprem
öncesi, deprem anı ve deprem sonrası alınması gereken bütün tedbirlerin
gereğini en acil ve etkin bir şekilde yerine getirmek gerektiğine ilişkin
açıklaması
4.- İzmir Milletvekili Kerem Ali Sürekli’nin, Manisa’da
zehirlenen askerlere ve dün İzmir’de yaşanan deprem nedeniyle İzmirlilere
geçmiş olsun dileğinde bulunduğuna, Babalar Günü’nü kutladığına ilişkin
açıklaması
5.- Rize Milletvekili Hikmet Ayar’ın, Babalar Günü’nü
kutladığına ve geçtiğimiz günlerde şehit olan Rize Kendirli’den Soner
Fazlıoğlu’na ve bütün şehitlere Allah’tan rahmet dilediğine ilişkin açıklaması
6.- Nevşehir Milletvekili Mustafa Açıkgöz’ün, Babalar
Günü’nü kutladığına, Manisa’da yemekten rahatsızlanan askerlere acil şifalar
dilediğine, yaklaşan Kadir Gecesi’ni ve Ramazan Bayramı’nı tebrik ettiğine ve
tüm eş dost ile milletvekillerini Kapadokya’ya beklediğine ilişkin açıklaması
7.- Trabzon Milletvekili Ayşe Sula Köseoğlu’nun,
Cumhurbaşkanının, Maçka’nın Gürgenağaç köyünde bulunan babasının ve tüm
babaların Babalar Günü’nü kutladığına ilişkin açıklaması
8.- İstanbul Milletvekili Metin Külünk’ün, Star gazetesinin
köşe yazarı Ersoy Dede’nin bugünkü yazısından bir paragrafını zabıtlara
geçirmek üzere yüce Meclisle paylaşmak istediğine ilişkin açıklaması
9.- Denizli Milletvekili Kazım Arslan’ın, CHP Genel
Başkanı Kemal Kılıçdaroğlu öncülüğünde başlatılan Adalet Yürüyüşü’nün adaletin
tesis edilmesi, haksızlıkların giderilmesi, hukuk devletinin tesisi için
yapıldığına ve Adalet Bakanının Anayasa’dan ve yasalardan kaynaklanan yürüyüş
hakkını “suç” olarak nitelendirmesine ilişkin açıklaması
10.- Afyonkarahisar Milletvekili Hatice Dudu Özkal’ın,
başta şehit babaları, rahmetli babası ve çocuklarının babası eşi olmak üzere
tüm babaların Babalar Günü’nü kutladığına ilişkin açıklaması
11.- Mersin Milletvekili Hüseyin Çamak’ın, Manisa’da
meydana gelen zehirlenme vakalarından askerlerin sağlığına ve can güvenliğine
gereken özenin gösterilmediğinin anlaşıldığına ilişkin açıklaması
12.- Giresun Milletvekili Bülent Yener Bektaşoğlu’nun,
Babalar Günü’nü kutladığına, ailenin korunmasının babanın varlığının korunmasına
bağlı olduğuna ve bunun da devletin görev ve sorumluluğunda olduğuna ilişkin
açıklaması
13.- İstanbul Milletvekili Sibel Özdemir’in, 16 Nisan
referandumu sürecinde Avrupa Birliğine rest çekenin de “Fasılları açın, gelin
birlikte çalışalım.” çağırısı yapanın da aynı kişi yani Adalet ve Kalkınma
Partisi Genel Başkanı olduğuna ilişkin açıklaması
14.- Eskişehir Milletvekili Cemal Okan Yüksel’in,
Manisa Milletvekili Recai Berber’in Millî Savunma Bakanı Fikri Işık’ın gündem
dışı konuşması nedeniyle AK PARTİ Grubu adına yaptığı konuşmasındaki bazı
ifadelerine ilişkin açıklaması
15.- Ankara Milletvekili Levent Gök’ün, Babalar Günü’nü
kutladığına, Manisa’daki zehirlenme olayında devletin kamuoyuna inandırıcı
bilgi vermediğine, muhalefetin bu konudaki tüm uyarılarına rağmen sessiz kalan
bir iktidar, vurdumduymaz bir vali, akıl almaz bir yönetim anlayışı ve şirketi
himaye eden bir anlayışın söz konusu olduğuna ilişkin açıklaması
16.- Samsun Milletvekili Erhan Usta’nın, Erzurum’da
şehit olan Sakarya nüfusuna kayıtlı Uzman Erbaş Yakup Yılmaz ile Hakkâri
Çukurca’da şehit olan Ordulu Uzman Çavuş Onur Tiken ile Balıkesir nüfusuna
kayıtlı Uzman Çavuş Erbil Arslan’a Allah’tan rahmet dilediğine, Babalar Günü’nü
kutladığına, Manisa’da askerlerin zehirlenmesi olayının son derece mühim olduğuna
ve sorumluların en ağır şekilde cezalandırılması gerektiğine ilişkin açıklaması
17.- Muş Milletvekili Ahmet Yıldırım’ın, Babalar
Günü’nü kutladığına, Diyarbakır’ın Lice ilçesinde 85 yaşındaki Pakize Hazar’ın
zırhlı polis aracıyla ezilip hayatını kaybetmesiyle ilgili yapılan inceleme ve
tespitlere ve aracı kullanan kamu görevlisiyle ilgili hiçbir işlem yapılmamış
olmasına ilişkin açıklaması
18.- Amasya Milletvekili Mehmet Naci Bostancı’nın,
Hakkâri ve Erzurum’da şehit düşen 3 askeri ve bütün şehitleri rahmetle andığına,
Manisa’da askerî birlikteki zehirlenme hadisesinin mutlak surette sonuna kadar
takip edilip soruşturmasının yapılacağına ve Babalar Günü’nü kutladığına
ilişkin açıklaması
19.- Denizli Milletvekili Kazım Arslan’ın, Bartın
Milletvekili Yılmaz Tunç’un CHP grup önerisi üzerinde yaptığı konuşmasındaki
bazı ifadelerine ilişkin açıklaması 
20.- Amasya Milletvekili Mehmet Naci Bostancı’nın,
Batman Milletvekili Ayşe Acar Başaran’ın 485 ve 485’e 1’inci Ek sıra sayılı
Kanun Tasarısı’nın dördüncü bölümü üzerinde HDP Grubu adına yaptığı
konuşmasındaki bazı ifadelerine ilişkin açıklaması 
21.- Muş Milletvekili Ahmet Yıldırım’ın, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
22.- Samsun Milletvekili Erhan Usta’nın, faili
meçhullerin üzerine gidilmesi, açıklığa kavuşturulması gerektiğine ancak faili
meçhullerden bahsederken PKK terörünü de lanetlemek gerektiğine ilişkin
açıklaması
23.- Amasya Milletvekili Mehmet Naci Bostancı’nın,
İstanbul Milletvekili Mehmet Bekaroğlu’nun 485 ve 485’e 1’inci Ek sıra sayılı
Kanun Tasarısı’nın 66’ncı maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması

VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Gaziantep Milletvekili Mahmut Toğrul ve 22
milletvekilinin, akademisyenlerin bildirgesi ve akabinde yaşanan gelişmelerin
tüm boyutlarıyla araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/577)
2.- İzmir Milletvekili Ertuğrul Kürkcü ve 22
milletvekilinin, Avrupa Birliği bünyesinde faaliyet gösteren araştırma kuruluşu
CAR’ın yayınladığı bir raporda öne sürülen Türkiye’de kurulu 13 firmanın içinde
olduğu sevkiyat ağının ve IŞİD terör örgütünün Türkiye’deki finansal ve ticari
bağlarının tüm boyutlarıyla araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/578) 
3.- Şırnak Milletvekili Aycan İrmez ve 23
milletvekilinin, Şırnak Valiliği tarafından 14/12/2015 tarihinde Silopi'de ilan
edilen sokağa çıkma yasakları sırasında yaşanan ölümlerin, insan hakları
ihlallerinin ve hukuksuzlukların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/579)

IX.- ÖNERİLER
A) Siyasi Parti Grubu Önerileri
1.- CHP Grubunun, Denizli Milletvekili Kazım Arslan ve
arkadaşları tarafından, FETÖ/PDY yapılanmasının 2009 yerel seçimleri ve 2015
milletvekilleri genel seçimlerindeki etkilerinin araştırılması amacıyla
9/12/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 18 Haziran 2017 Pazar günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 

B) Danışma Kurulu Önerileri
1.- Danışma Kurulunun, 19 ila 22 Haziran 2017
Pazartesi, Salı, Çarşamba ve Perşembe günleri Genel Kurulun toplanmamasına
ilişkin önerisi 

X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/837) ve Millî Eğitim, Kültür, Gençlik ve Spor Komisyonu
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporları (S. Sayısı:485 ve 485’e 1’inci Ek)
2.- Türk-Japon Bilim ve Teknoloji Üniversitesinin
Kuruluşu Hakkında Kanun Tasarısı (1/803) ve Millî Eğitim, Kültür, Gençlik ve
Spor Komisyonu Raporu (S. Sayısı: 486)
3.- Türkiye Cumhuriyeti Hükümeti ile Birleşmiş
Milletler Mülteciler Yüksek Komiserliği Arasında Ev Sahibi Ülke Anlaşması ile
Anlaşmada Değişiklik Yapılmasına İlişkin Notaların Onaylanmasının Uygun
Bulunduğuna Dair Kanun Tasarısı (1/787) ve Dışişleri Komisyonu Raporu (S.
Sayısı: 461)
4.- Türkiye Cumhuriyeti Hükümeti ile Katar Devleti
Hükümeti Arasında Eğitim Alanında İşbirliği Anlaşması ile Notaların Onaylanmasının
Uygun Bulunduğuna Dair Kanun Tasarısı (1/723) ve Dışişleri Komisyonu Raporu (S.
Sayısı: 464)

XI.- OYLAMALAR
1.- (S. Sayısı:485 ve 485’e 1’inci Ek)
Sanayinin Geliştirilmesi ve Üretimin Desteklenmesi Amacıyla Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın oylaması
2.- (S. Sayısı: 486) Türk-Japon Bilim ve Teknoloji
Üniversitesinin Kuruluşu Hakkında Kanun Tasarısı’nın oylaması 

18 Haziran 2017
Pazar
BİRİNCİ OTURUM
Açılma Saati:
14.00
BAŞKAN: Başkan
Vekili Mehmet Akif HAMZAÇEBİ
KÂTİP ÜYELER:
Fehmi KÜPÇÜ (Bolu), Mehmet Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 110’uncu
Birleşimini açıyorum.
III.- YOKLAMA
BAŞKAN - Elektronik cihazla yoklama yapacağız. 
Yoklama için iki dakika süre vereceğim.
Sayın milletvekillerinin oy düğmelerine basarak salonda
bulunduklarını bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla iki dakikalık süre içerisinde Başkanlığa
ulaştırmalarını ve salondan ayrılmamalarını rica ediyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime on dakika ara veriyorum.
 Kapanma Saati: 14.03 
İKİNCİ OTURUM
Açılma Saati:
14.14
BAŞKAN: Başkan
Vekili Mehmet Akif HAMZAÇEBİ
KÂTİP ÜYELER:
Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN – Türkiye Büyük Millet Meclisinin 110’uncu
Birleşiminin İkinci Oturumunu açıyorum.
III.- YOKLAMA
BAŞKAN – Açılışta yapılan yoklamada toplantı yeter
sayısı bulunamamıştı. Şimdi yoklama işlemini tekrarlayacağım.
Yoklama için iki dakika süre vereceğim.
(Elektronik cihazla yoklama yapıldı)
BAŞKAN – Toplantı yeter sayısı vardır, görüşmelere
başlıyoruz. 
IV.- OTURUM BAŞKANLARININ KONUŞMALARI
1.- Oturum
Başkanı TBMM Başkan Vekili Mehmet Akif Hamzaçebi’nin, Babalar Günü’nü
kutladığına ilişkin konuşması
BAŞKAN – Sayın milletvekilleri, bugün Babalar Günü. Bir
çocuğun kendisini en güçlü, en mutlu hissettiği yer babasının omuzları ve
kollarıdır ve bir babaya en güzel hediye evladının kokusudur. Çocuklarımız için
daha güzel bir gelecek dileğiyle milletvekillerimizin Babalar Günü’nü
kutluyorum. (Alkışlar)
Sayın milletvekilleri, Hükûmet adına Millî Savunma
Bakanı Fikri Işık’ın Manisa’daki yemekten kaynaklı asker zehirlenmeleri
hususunda İç Tüzük’ün 59’uncu maddesine göre söz talebi vardır. Gündeme
geçmeden önce bu talebi yerine getireceğim. Sayın Bakanın açıklamasından sonra
istemleri hâlinde siyasi parti gruplarına ve grubu bulunmayan
milletvekillerinden birine söz vereceğim. Konuşma süresi Hükûmet için yirmi,
siyasi parti grupları için on, grubu bulunmayan milletvekili için beş
dakikadır.
Buyurunuz Sayın Bakan. (AK PARTİ sıralarından alkışlar)
V.- GÜNDEM DIŞI KONUŞMALAR
A) Hükûmetin Gündem Dışı Açıklamaları
1.- Millî
Savunma Bakanı Fikri
Işık’ın, Manisa 1. Er Eğitim Tugayındaki zehirlenme vakalarına ilişkin gündem
dışı açıklaması ve MHP Grubu adına Manisa Milletvekili Erkan Akçay, HDP Grubu
adına İzmir Milletvekili Ertuğrul Kürkcü, CHP Grubu adına Ankara Milletvekili
Levent Gök ve AK PARTİ Grubu adına Manisa Milletvekili Recai Berber’in aynı
konuda konuşmaları 
MİLLÎ SAVUNMA BAKANI FİKRİ IŞIK (Kocaeli) – Sayın
Başkan, değerli milletvekilleri; Manisa 1. Er Eğitim Tugayındaki zehirlenme
vakalarıyla ilgili Türkiye Büyük Millet Meclisi Genel Kurulunu bilgilendirme
amacıyla söz almış bulunuyorum. Bu vesileyle, yüce Meclisi saygıyla
selamlıyorum. 
Başta şehit ailelerimiz ve gazilerimiz olmak üzere tüm
babalarımızın Babalar Günü’nü tebrik ediyorum. Bütün babaların çok daha
müreffeh, çok daha barışçıl bir dünyada yaşamaları ümidi ve temennisini dile
getirmek istiyorum.
Manisa 1. Er Eğitim Tugayındaki özellikle ilk
zehirlenme vakası 23 Mayıs 2017 tarihinde akşam yemeğinde görüldü. Bu yemekte
toplam 5.820 askerimizden 1.047’sinin yediği yemekten etkilendiğini biliyoruz.
Bu 1.047 askerimizin 209’u hastanelere sevk edildi. Hastanelere sevk edilen bu
askerlerimizden Hüsnü Özel hayatını kaybetti. Hayatını kaybetme sebebi, ölüm
sebebi henüz otopsi raporu kesinleşmediği için resmî olarak açıklanmamakta; bu
otopsi raporu bekleniyor. Otopsi raporu geldikten sonra kesin ölüm sebebi
ortaya çıkmış olacak.
Bunun dışında, Burhan Güvener, yoğun bakımda olan
askerimiz, onun da tedavisi devam ediyor. Dün gece itibarıyla aldığım bilgi,
askerimizin hayati tehlikesinin olmadığı yönünde. 
Olayın hemen ardından gerek idari gerekse adli tahkikat
başlatıldı. Yapılan incelemeler sonunda, o gün akşam yemeğinde verilen hindi
etinde salmonella bakterisi tespit edildi. Bunun üzerine, bu teşhisten,
tespitten hemen sonra firmanın yemek ihalesinin feshedilmesi süreci başlatıldı
ve bu sürecin sonucunda fesih yazısı 16 Haziran 2017 Cuma günü 191 sayılı
Belge’yle Bakanlığımızdan hem ihaleyi yapan Ankara Bölge Tedarik Başkanlığına
hem de gerekli tedbirlerin alınması için daha önceden de bilgilendirilen birlik
komutanlığımıza gönderildi. Bu vakadan hemen sonra da birlikteki yemek kontrol
teşkilatı mensuplarının tamamı da değiştirildi. 
Bu olaydan sonra, 16 Haziran 2017’de aynı kışlada bu
defa 69 askerimizin şikâyeti oldu ve bu askerlerimiz hemen müşahede altına
alındı. Dikkat çekici olan, bu 69 askerimizden 62’sinin aynı bölükten olması.
Bu, aynı bölükten olma durumu, vakanın sadece yemekten dolayı zehirlenmeyle
ilgili olmayabileceğini, başka dış etkenlerin de olabileceği ihtimalini ortaya
çıkardı ve bu konuda da araştırmalarımızı özellikle sürdürüyoruz. 17 Haziran
2017 saat 19.00 civarında verilen akşam yemeğinde yani dün akşam Batı Kışla’da
bu defa benzer bir olayla karşılaştık. Bu olayda yemek yiyen 5.470 askerimizden
617’sinin etkilendiği ve bunlardan da 372 askerimizin hastanelere veya kışlanın
revirine sevk edildiğini biliyoruz. Şu an itibarıyla, dün akşamki olaydan
dolayı hayati tehlikesi olan hiçbir askerimiz yok Allah’a hamdolsun, yoğun
bakımda olan hiçbir askerimiz de yok, sadece tedbir amaçlı müşahede altında
tutulan 24 askerimiz var.
BÜLENT YENER BEKTAŞOĞLU (Giresun) – Aileler endişe
içinde Sayın Bakan.
MİLLÎ SAVUNMA BAKANI FİKRİ IŞIK (Devamla) – İşte şimdi
bunları ailelerimizin endişelerini gidermek için söylüyorum.
Şu anda 24 askerimiz tedbir amaçlı müşahede altında. Bu
askerlerimizin de gün içerisinde hastaneden taburcu edilmelerini bekliyoruz. 
Tabii, dün akşam olayı haber alır almaz biz hemen
gerekli hazırlıklarımızı yaptık ve Kara Kuvvetleri Komutanımızla birlikte
Manisa’ya hareket ettik. Bu arada, birliğin bağlı olduğu EDOK Komutanımız da
doktorlardan ve diğer askerî zevattan oluşan bir ekiple hemen bölgeye hareket
etti. Biz de bölgeye ulaşır ulaşmaz hemen hastanede askerlerimizi ziyarete
gittik, askerlerimize hem geçmiş olsun dileğinde bulunduk hem de olayın nasıl
cereyan ettiğini askerlerimizden bizzat dinledik. İşin ilginç yanı şu: Hiç
yemek yemediği hâlde etkilenen askerimiz var, sadece çorba ve cacık yediği
hâlde etkilenen askerimiz var, bunun yanında, çorba, tavuk eti, pilav, cacık ve
tatlı yediği hâlde etkilenen askerimiz de var. Bu askerlerimizin ifadesi ve
daha sonra oradaki hem doktorlar hem de ilgili tüm yetkililerden aldığımız
bilgi dâhilinde hiçbir ihtimalin dışlanmadan her türlü çalışmanın yapılmasının
gerekliliği kanaatine vardık ve şu anda çalışmalarımızı özellikle bu yönde de
sürdürüyoruz. Olayı sadece bir yemekten dolayı zehirlenme vakası olarak
değerlendirmiyoruz, bunu da içinde barındıran ama tüm ihtimalleri de hesaba
katan bir çalışmayı yürütüyoruz. 
Olay olur olmaz Sağlık Bakanlığımız hemen kışlaya 2
tane UMKE çadırı kurdu ve bir de sahra çadırı kurdu, burada askerlerimizle
ilgili ilk müdahaleler hemen yapıldı. Kışlamızda o anda bulunan 3 askerî
tabibimiz 14 hemşiremiz ve 7 yardımcı sağlık personelimize ilaveten Sağlık
Bakanlığımız acilen 15 doktoru ve 51 sağlık personelini kışlaya göndererek
olaylara hızlıca müdahale etti. Ben bu vesileyle gerçekten 23 Mayıstan beri bu
noktada çok büyük bir hassasiyetle Manisa’daki hastanelerimizde görev yapan
doktorlarımıza, hemşirelerimize ve diğer sağlık görevlilerimize gerçekten
teşekkür ediyorum. Olağanüstü bir gayretle çalışıyorlar, ben bizzat dün gece
hastanede de gördüm, arkadaşlarımız fedakârca hiçbir gaile olmadan bu hizmeti
sunuyorlar. Bunun yanında Sağlık Bakanımıza, Sağlık Bakanlığımıza, bütün personeline,
oradaki AFAD yetkililerimize, valimize ve ilgili tüm arkadaşlarımıza da bu
olaylarda gösterdikleri hassasiyetten dolayı teşekkür ediyorum.
Sayın Başkan, değerli milletvekilleri; bu 23 Mayıstan
itibaren yaşadığımız, 2 tanesi gerçekten hepimizi çok ciddi derecede
endişelendiren ve ayın 16’sındaki, yemekten olmadığını düşündüğümüz zehirlenme
vakasıyla birlikte bu üç olay bizim bazı tedbirleri hemen devreye sokmamızı
gerektirdi. Bir kere, cuma günü yani bu son olay olmadan önce ilgili firmanın
-gelen raporlar doğrultusunda- sözleşmesinin fesih talimatı tarafımdan
verilmiştir ve bu talimat cuma günü hem ihaleyi yapan birimimize hem de ilgili
askerî birimimize ulaştırılmıştır. Bu vesileyle de kışlada yemek pişirme
faaliyeti tedbir amaçlı olarak bugün itibarıyla sonlandırılmıştır. Bugün
itibarıyla hazır yemek paketi uygulamasına geçilmiştir. 
Yine, mevcut erlerimizin bu hafta yemin töreni var.
Yemin törenini bitirdikten sonra, bayramdan hemen önce askerlerimiz kışladan
ayrılacaktır. Bu askerlerimizin kışladan ayrılmasını müteakip yani bayramdan
hemen önce özellikle bu kışlamıza, hem Doğu Kışla’ya hem Batı Kışla’ya yani 1.
Er Eğitim Tugayına en az beş hafta süreyle asker alınmayacaktır. Bu süre
içerisinde bu tugayımızın bütün altyapısı gözden geçirilecektir. Malum, bölgede
yoğun depremler var. Her türlü ihtimali göz önüne aldığımız için acaba yer altı
sularından bir karışma mı var, buna bakacağız; altyapımızda bir sorun var mı
yok mu, bunu hemen değerlendireceğiz ve bütün tesislerimizi başta hijyen
şartları olmak üzere gözden geçireceğiz. Bu çalışmayı beş haftalık süre
içerisinde tamamlamayı hedefliyoruz. Bu beş haftalık süre sonucunda eğer alınan
tedbirleri yeterli görürsek tekrar burada eğitim faaliyetlerimize başlayacağız,
yeterli görmezsek buraya gelecek askerlerimizi başka eğitim tugaylarımıza
göndererek buradaki tedbirler tam anlamıyla alınana kadar bu çalışmamızı
sürdüreceğiz. Bu süreçte, özellikle, tugayımızın tüm denetimini de yapmış
olacağız, var olan aksamalar varsa da bununla ilgili gerekli tedbirleri alacağız.

Tabii, değerli milletvekili arkadaşlarım, bu olay bize
bir gerçeği daha gösterdi. Sadece fiyat rekabetine dayanan alım yönteminin
Silahlı Kuvvetlerimizin ihtiyacına cevap vermediği açıktır. Bununla ilgili de
hızlı bir çalışmayla gerekli tüm tedbirlerin alınmasına çalışıyoruz. Önümüzdeki
süreçte bu konuyla ilgili alacağımız tedbirleri başta siz değerli
milletvekillerimiz olmak üzere bütün paydaşlarımızla da, bütün kamuoyuyla da
paylaşacağız. 
Bizim Türk Silahlı Kuvvetlerimizin hazır yemek alımı 2000
yılından itibaren başlamış yani Türk Silahlı Kuvvetleri 2000 yılından itibaren
hazır yemek alımı yapmakta. 2017 yılı itibarıyla Kara Kuvvetleri
Komutanlığımızın 40 birliğinde veya kurumunda, Deniz Kuvvetleri
Komutanlığımızın 14 birlik veya kurumunda, Hava Kuvvetleri Komutanlığımızın da
5 birlik veya kurumunda özellikle hazır yemek hizmeti alımı devam etmekte. Bu
şekilde iaşe edilen toplam personel sayımız 96.334. Birlik imkânlarıyla iaşe
edilen personel sayımız ise bugün itibarıyla 185 bin. Bu konudaki değerlendirmelerimizi
de büyük bir dikkatle ve titizlikle sürdürüyoruz. Burada, şu ana kadar tespit
ettiğimiz tüm aksaklıkların önümüzdeki süreçte tekrar yaşanmaması için bütün
tedbirleri alıyoruz, bundan sonra da almaya devam edeceğiz. 
Biz geçen hafta Kara Kuvvetleri Komutanımızla birlikte
Malatya, hemen arkasından Yüksekova’ya gittik. Yüksekova’da tümenimizde, şehit
ailelerimizle, gazilerimizle, askerlerimizle, güvenlik korucularımızla iftar
ettik. Daha sonra da değerli arkadaşlar, sahur yemeğini Dağlıca’daki
taburumuzda yaptık. Bu ziyaretlerimizin temel amacı, orada askerlerimizle bir
araya gelmek, onlara moral vermek, Türk milletinin bütünüyle desteğinin ve
duasının onların arkasında olduğunu onlara ifade etmek, bu vesileyle varsa
eksikler, varsa yapılması gerekenler bunları gerek komutanlarımızla gerekse
oradaki diğer personelimizle değerlendirmek ve bunun sonucunda da alınması
gereken tedbirleri hızla almak ve orada askerlerimizin bu vatani görevlerini en
iyi şartlarda yapması için gerekli ortamı hazırlamak. Dağlıca’da sahur
yemeğinde askerlerimizle özellikle bir arada olmak bizim için de ayrı bir
mutluluk ve gurur vesilesi oldu. Orada hangi şartlarda bu ülkenin birliği için,
beraberliği için, kardeşliği için, bu milletin bölünmez bütünlüğü için mücadele
ettiklerini Millî Savunma Bakanı olarak bizzat yerinde görmüş olmak inanın
benim için de tarifi imkânsız bir duygu oldu. 
Ben bu vesileyle kahramanca görev yapan tüm Silahlı
Kuvvetler mensuplarımıza, askerlerimize, polislerimize, jandarmamıza, güvenlik
korucularımıza teşekkürlerimi sunuyorum, şükranlarımı sunuyorum. Ne kadar zor
şartlar altında görev yaptıklarını bizzat yerinde görmüş olmanın bana verdiği
ağır sorumluluk ve heyecanla onların bütün ihtiyaçlarının giderilmesi
noktasında kararlılıkla mücadele edeceğimizi bir kez daha yüce Meclisin
huzurunda ifade etmek istiyorum.
Bu vesileyle bu vatan için toprağa düşmüş, bu
toprakların bize ebedî vatan olarak kalması için hayatlarını gözlerini
kırpmadan feda etmiş tüm şehitlerimize Allah’tan rahmet diliyorum, hayatta olan
ve tedavisi devam eden bütün gazilerimize Allah’tan acil şifalar diliyorum,
şehitlerimizin aileleri başta olmak üzere gazilerimize ve bütün milletimize
yaklaşan bayram vesilesiyle en iyi dileklerimi sunuyor, yüce Meclisi en içten
sevgiyle, saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederim Sayın Bakan. 
Şimdi siyasi parti gruplarına söz vereceğim. 
İlk söz hakkı Milliyetçi Hareket Partisi Grubuna
aittir. Sayın Erkan Akçay, Manisa Milletvekili konuşacaktır. 
Buyurunuz Sayın Akçay. (MHP sıralarından alkışlar) 
MHP GRUBU ADINA ERKAN AKÇAY (Manisa) – Sayın Başkan,
değerli milletvekilleri; hepinizi saygıyla selamlıyorum. 
23 Mayıs, 27 Mayıs, 11 Haziran, 16 Haziran, 17 Haziran
tarihlerinde peş peşe Manisa merkez, Manisa Kırkağaç ve Diyarbakır’da
askerlerimizin bilhassa akşam yemeklerinden gıda zehirlenmesi hadisesine maruz
kaldıklarını hepimiz biliyoruz. 23 Mayısta 1.046 asker gıda zehirlenmesi yaşadı
ve maalesef Er Hüsnü Özel hayatını kaybetti, şehit oldu. Bütün şehitlerimizle
beraber Hüsnü Özel’e de Allah’tan rahmet, ailesine, milletimize başsağlığı
diliyoruz. 27 Mayısta Kırkağaç’ta Jandarma Komando Eğitim Alayında 70 asker
zehirlendi. Diyarbakır’da 25 asker, 16 Haziran akşamı da Manisa’da 69 askerimiz
zehirlendi ve dün akşam da Manisa’da 1. Piyade Er Eğitim Tugay Komutanlığında
akşam yemeğinin ardından ilk etapta 731 asker hastaneye kaldırıldı. Sahra
çadırları, UMKE çadırları kuruldu. 23 Mayısta 1.046 askerin zehirlenmesinden
sonra bazı yetkililer, zehirlenmeleri “Psikolojik.”, “Midelerini üşütmüşler.”,
“Sudan değil.”, “Bir bakteriden olabilir.” gibi söylemlerle âdeta
basitleştirmeye, önemsizleştirmeye çalışmıştır. Maalesef, dün 731 askerimizin
zehirlendiği olaydan sonra da Sayın Millî Savunma Bakanımız da hiç kusura bakmasınlar,
o hadiseyi sanki böyle basite alır gibi, gereken ciddiyet ve ehemmiyetle ele
alınmadığı endişesini taşıdığımı da ifade etmek zorundayım. 
Şimdi, 5.470 askerimiz yemek yedi; evet. Bu yemekten
etkilenen asker sayısı 590; tamam. Hastaneye sevkler 372 olarak ifade edildi;
tabii bu sayı daha sonra da arttı. Ee, şimdi, hiç yemek yemediği hâlde
etkilendiğini ifade edenlerin olduğu söylendi ve mönüdeki birtakım yenilen,
yenilmeyen hadiselerden sayıldı ve bunun salmonella bakterisinden
kaynaklandığının tespit edildiği, firmanın ihale sözleşmesinin iptal edileceği
ifade edildi. 
Şimdi, acaba bu firmanın sadece Manisa’daki yemek
ihalesi mi iptal edildi? Çünkü bu firmanın Türkiye’nin değişik yerlerindeki
daha pek çok kamu kuruluşlarına, askerî kışlalara yemek verdiğini de biliyoruz
ve firma da tartışmalı hâle gelmiştir. 
Bu Manisa’daki yemek ihalesi 7 Şubat 2015 tarihinde
yapılıyor ve üç yıllığına 32 milyon lira bedelle açılan ihale şirkete 28 milyon
liraya ihale edilmiş. Askerî ihalelerin kıran kırana geçtiği, bu nedenle
ihaleyi alan firmanın maliyetleri düşürebilmek adına yemeklerde kalitesiz ve
süresi geçmiş ürünler kullandığı, yetkililerin bu firmaları yeterince
denetlemediği için zehirlenme hadiselerinin yaşandığı bir iddia hâlindedir.
Manisa’da bir ay içinde aynı firmanın yemek verdiği yerde 4’üncü defa
askerlerimizin zehirlenmesi, bu firmayla ilgili olarak son zehirlenmeye kadar
herhangi bir işlemin yapılmamış olması, yetkililer tarafından gereken, ikna
edici açıklamaların da yapılmaması olayın basitleştirilmeye çalışıldığı
zehabını doğurmaktadır ve bu da ister istemez bazı soru işaretlerini de,
tartışmayı da beraberinde getirmektedir. 
Aynı yemek firması tarafından yemek verilen kışlada
askerlerimizin bir ay içinde 4’üncü defa zehirlenmesini münferit bir vaka
olarak ele alamayız, mümkün değil. Olay çok vahimdir değerli arkadaşlar;
unutturulacak, geçiştirilecek bir hadise değildir. Askerimiz orduya,
devletimize emanettir; analar babalar çocuklarını davulla, zurnayla, duayla,
kınayla yollamaktadır. Bunların sorumluluğunu taşıyan kişilerin, yöneticilerin
sorumlulukları fevkalade ağırdır. Değil yüzlerce, binlerce asker, bir
askerimizin bile kılına zarar gelmemesi gerekir.
Eğri oturup doğru konuşalım, bu kadar üst üste
hadisenin belli bir yerde olması açıkça bir idari zafiyeti ortaya koymaktadır;
sorumluların sorumsuzluğunu gündeme getirmektedir; bir savsaklama ve geçiştirme
hadisesini de çağrıştırmaktadır. Böyle bir vurdumduymazlık olabilir mi? Böyle
keşmekeşler seferde, savaşlarda yaşanmadı değerli arkadaşlar; bileniniz varsa
lütfen söylesin. Balkan Harbi’ni yaşadık, en namüsait şartlarda on binlerce,
yüz binlerce şehit verdik; Birinci Cihan Harbi’ni yaşadık; Çanakkale, Sarıkamış
badirelerinde on binlerce şehit verdik, savaşlar yaşadık; Kurtuluş Savaşı’nı
yaptık, böyle bir hadiseyi tarih kaydetmiyor, bilgilerimiz bu yönde. Teknik
imkânların ve hijyenik ortamın en zayıf olduğu dönemlerde dahi yaşanmadı. Şimdi
neden yaşanıyor? Tıbbi, biyolojik, gıda teknolojisine yönelik imkânlar artmış.
Türkiye Cumhuriyeti’nin askerini en iyi şekilde besleme kudretine sahip olduğu
bir dönemde bu hadiseleri geçiştiremeyiz değerli arkadaşlar. 
BÜLENT YENER BEKTAŞOĞLU (Giresun) – Çok önemli bir
sorun.
ERKAN AKÇAY (Devamla) - İhale feshedilmiş, acaba
hangisi? Sadece Manisa mı feshedilmiş, bu önemli. 
TAHSİN TARHAN (Kocaeli) – Hocam, açık açık ortada ya,
açık açık ortada ya. 
ERKAN AKÇAY (Devamla) - Askerlerimizin yemeklerinden
kaynaklandığı ifade edilen zehirlenme vakalarının enine boyuna
değerlendirilmesi, araştırılması ve soruşturulması gerekir. 
TAHSİN TARHAN (Kocaeli) – Yedirmişler tavuğu, hindiyi,
çocukları zehirlemişler ya. Açık açık ortada ya.
ERKAN AKÇAY (Devamla) - Vicdanlar fevkalade
rahatsızdır, milletimiz de heyecan ve infial duygusu içerisindedir. 
Türk Silahlı Kuvvetlerinde yapılan gıda ihaleleri ve bu
ihaleleri alan şirketlerin yeterli teknik ve hijyen şartlarına sahip olup
olmadıklarının, muayene kabul komisyonlarının çalışmalarının araştırılması
gerekir. Bu, muayene kabul komisyonları bu gıdaları, bu yemekleri nasıl kabul etmişler?
Laboratuvarlarda bunların tetkik edildiğini biliyoruz. Soruşturmada bu muayene
kabul komisyonu, ihale süreçleri ve bunlar arasındaki gereken ilişkiler,
iltisaklar araştırılmalıdır. Herhangi bir suçlama isnat etmeyi şu aşamada doğru
bulmayız ama ikna edici, vicdanları rahatlatıcı çalışmaların yapılması ve
neticenin milletimizle paylaşılması gerekir. Ayrıca, gıda güvenliğine ilişkin
tedbirler konusunda kanuni düzenlemeler de alınmalıdır. 
Şimdi, Sayın Bakanın konuşmasından “Yemeklerden de
olmayabilir.” düşüncesi doğdu. Ee, sudan değil, yemeklerden de değilse o zaman
havadan mı olacak? İllaki ilk akla gelen bu gıda zehirlenmesidir. Bir an evvel
neticeye kavuşturulması ümidiyle hepinizi saygıyla selamlıyorum. (MHP
sıralarından alkışlar)
BAŞKAN – Teşekkür ederim Sayın Akçay.
İkinci konuşmacı, Halkların Demokratik Partisi Grubu
adına Ertuğrul Kürkcü, İzmir Milletvekili.
Buyurunuz Sayın Kürkcü. (HDP sıralarından alkışlar)
HDP GRUBU ADINA ERTUĞRUL KÜRKCÜ (İzmir) – Sayın Başkan,
sevgili arkadaşlar; her şeyden önce bu en son gıda zehirlenmesi olaylarında
hastalanan erlerin hepsinin bir an önce iyileşmesini ve ailelerinin
kaygılarının son bulmasını diliyorum. 23 Mayıs 2017’deki zehirlenmede hayatını
kaybeden er Hüsnü Özel’e de rahmet diliyorum, ailesinin acısını paylaşıyorum.
Türkiye'de askerlik görevi yapmak insanların seçimi
değil. Askerlik, zorunlu bir kamu hizmeti olarak, yasayla, 20 yaşını tamamlamış
erkek yurttaşlara dayatılmış bir görevdir. Hiçbir er bulunduğu yerde olmayı
kendisi seçmemiştir. Türkiye'de askerlik çağındaki gençler için vicdani ret
hakkı tanınmadığı için ister bu görevi benimsesinler ister benimsemesinler 20
yaşın üzerindeki herkes eğitim ve daha sonra kıta hizmetleri için askerlik
altına alınmaktadır. 
O nedenle devletin bütün öteki yurttaşlardan daha çok
bu erata, erlere karşı görevleri vardır, kendilerine emanet edilmiş olan bu
insanları nasıl girmişlerse kışlaya ailelerine öyle teslim etme yükümlülüğü
vardır. Hukuken, anayasal olarak, siyaseten bu böyledir ama askerliğin gerçeği
bu değildir. Herkes bilir ki askere gidenlerin bir bölümü eğitim zayiatı olarak
“ex” olacaklardır. Bu kaderin değişmediği yerde gıda zehirlenmeleri de
Türkiye’yi yönetenler için o kadar önemli görülmeyebilir. 
Ben Millî Savunma Bakanımızı dikkatle dinledim ve bize
şunu söyledi, dedi ki: “Aslında bunlar gıda zehirlenmesi de olmayabilir çünkü
hiç yemek yemediği hâlde rahatsızlananlar var. Dolayısıyla, esrarengiz bir
olayla karşı karşıyayız.” Millî Savunma Bakanlığı araştırmasını hangi kurumlar
üzerinden yapıyor ben bilmiyorum ama Manisa Valiliğinin Manisa Cumhuriyet
Savcılığına havale ettiği araştırma görevi sonucunda 23 Mayıs 2017’deki
zehirlenmenin bakteriyel bağırsak enfeksiyonuna bağlı olduğu ortaya çıkmış,
salmonella virüsü dolayısıyla bunun gerçekleştiği anlaşılmış ve uzmanlar
demişler ki: “Kırk sekiz saat sonra hatta beş altı gün sonra bu virüsün yaşam
döngüsüne bağlı olarak yeni zehirlenme vakaları ortaya çıkabilir.” Nitekim, 27
Mayıs 2017’de Kırkağaç 6’ncı Jandarma Komando Er Hüsnü Özel Eğitim Alayında 70
asker zehirlenmiş. Ne kadar ironik değil mi? Aslında hiçbir vatani özelliği
olmayan bir şirketin obur karnını doyurmak için askerlere yedirdiği kokmuş
etlerden ötürü hayatını kaybeden erin adını kışlaya vereceksiniz, o
kışladakiler aynı oburluk dolayısıyla bir kere daha zehirlenecekler ve yaşamsal
tehlikeyle karşı karşıya kalacaklar ve 16 Haziranda Manisa’da aynı şey devam
etti. Fakat Millî Savunma Bakanımız bir noktayı eksik belirtti. Dün gece
itibarıyla Kuzey Kıbrıs Türk Cumhuriyeti’nde konuşlu 28’inci Mekanize Piyade
Tümeninde 68 asker daha zehirlenme tanısıyla hastaneye kaldırıldılar. Bunun
niye olduğu son derece açık değil mi? Özelleştirme olan yerde oluyor bu.
Özelleştirme niye yapılır? Devlet, yükümlülüklerinin bir bölümünü piyasaya
devretmeyi seçer. Piyasaya devretmeyi seçtiğiniz zaman bunları çoktan kabul
etmişsiniz demektir çünkü piyasada -kamu hizmeti- kâr amacından gayri bir güdü
yoktur. Niçin bu mevsimde oluyor? Çünkü yaz geldi, çünkü en büyük maliyet olan
soğuk hava zincirlerindeki yatırımlardan, bu maliyetten kaçınıldığı için
oluyor. Aslında önceki aylarda hâlâ bu zehirlenme potansiyeli olmakla beraber,
şimdi bu potansiyel kendisini açığa vurdu ve iyi pişmemiş bütün etler kokmaya
başladı. Bu kadar basit, buna esrarengiz şeyler bulmaya gerek yok. Sadece Rota
Yemekçilik değil, onun sözleşmesine son verdiniz fakat ben Sayın Bakana tekrar
sormak istiyorum: Bu şirketin sözleşmesine niçin son verdiniz? Çünkü diyorsunuz
ki: “Son zehirlenme, gıda zehirlenmesi değil." Demek ki aslında bu
şirketin bir kusuru yok, siz bu kanaate varmışsınız fakat öbür taraftan da
görevine son vermişsiniz. Nereden baksan tutarsızlık. O nedenle ben derim ki
her şeyden önce, zorunlu kamu hizmetine alınmış olan gençlerin hayat ve
geleceklerini güvence altına almak, onlara en yüksek standartta ve en yüksek
kalitede bakım, iaşe, ibate sağlamak devletin başta gelen görevidir.
Dün Sevgili Cumhuriyet Halk Partisi Milletvekili Tur
Yıldız Biçer’in askerlerin hastanedeki hâllerini kayıt altına aldığı anda,
tesadüfen, kendisi kastetmediği hâlde, askerler infiale kapılarak başlarına
geleni anlattılar, dediler ki: “Bize bunları döve döve yediriyorlar. Şimdi
kışlaya gideceğiz, gene dayak yiyeceğiz.” 
Şimdi, sevgili arkadaşlar, ben Bakanın sözünden çok, bu
erin sözünü ciddiye almak isterim çünkü bu haksızlığa, bu hoyratlığa maruz
kalan bu insanlardır, bu çocuklardır; kendileri seçmedikleri hâlde kendilerini
itaat altına almaya çalışan mekanizmanın onlara zoraki olarak haksız, kötü,
kabul edilemez bir muameleyi reva görmesidir. Bunun için aslında sadece bu
bilgi yetmez, Meclisin bir araştırma yapması gerekir.
Bu araştırmaya başladığımız zaman göreceğiz ki
Manisa’dakine benzer pek çok şey, esasen iaşe ve ibatenin yanı sıra, başka
şeylerin, taşıma ve diğer işlerin de özel sektöre devredildiği, piyasalaştırıldığı
her yerde bir ölüm tehlikesi, bir kaza tehlikesi, bir risk olarak
insanlarımızın, gençlerimizin başında durmaktadır.
Ben doğrusu bunun bir yolunun araştırma olmasına
rağmen, bu araştırmalar nasıl olsa kabul edilmeyeceği ve gerekleri nasıl olsa yerine
getirilmeyeceği için buradan yurttaşlarımıza bir çağrıda bulunmak istiyorum.
Oğulları askerde ya da asker yaşında olan bütün aileler, askerlerin
örgütlenmesi, hak araması, kendi haklarını kamu otoriteleriyle müzakere etmesi
yasayla engellenmiş olduğu için, oğullarının haklarını korumak için dayanışma
örgütleri kurmak, askerde oğulları olan ailelerin bir araya gelerek her bir
ihlal anında Millî Savunma Bakanlığına, ilgili komutanlıklara, ilgili birimlere
başvurarak çocuklarının haklarını ve geleceklerini teminat altına almak için
kendi kendilerini görevli kılmalarını öneriyorum. Ancak, böyle bir dayanışma
ikliminde, ancak yönetenler aşağıdan itirazla, basınçla, eleştiriyle, denetimle
karşı konulduklarında hizaya gelebilirler yoksa kendi hâline bıraktığınızda
Silahlı Kuvvetlerin ve Millî Savunma Bakanlığı emrindeki yapıların kendi
kendilerini kendi kendilerine iyileştirmelerinin olanağı yoktur. Toplumdan bir
söz gelecek ki “Öyle olmaz kamu hizmeti, böyle olur.” diyecek ki halkımız ve
aileler, sonuçta bu erat da layık oldukları muameleye kavuşacak. Ve layık
oldukları muamelenin başında, kendilerinin birer birey, hak sahibi birer
yurttaş, birer köle değil, sadece ve sadece Anayasa’da yazılı kamu hizmeti
görevini yerine getirmek üzere silah altına alınmış insanlar oldukları
idrakiyle onurlarıyla ve güvenlikleriyle orada kendilerine verilen işleri
yaparak sağ salim ailelerine kavuşmalarını sağlayacak şekilde ayakta durmaları
gelmektedir. Erler, erat kimsenin kölesi, kimsenin üzerinde şu ya da bu şekilde
maliyet düşürme operasyonları yapacağı canlılar değillerdir; onlar bizim
oğullarımızdır, onlar bizim insanlarımızdır, bizim gençlerimizdir. İçlerinde
bütün partilerimize oy veren ailelerin çocukları vardır, hiçbirini diğerinden
ayırt edemeyiz. O yüzden, mutlaka ve mutlaka, toplumu, aileleri,
milletvekillerini, bu insanların hak ve geleceğinden sorumlu olan bütün herkesi
el ele vererek Millî Savunma Bakanlığının bizi doyurmayan açıklamasının
gerçekte ne olması gerektiğine dair cevabı aramaya davet ediyorum. 
Hepinizi sevgi ve saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Kürkcü. 
Gruplar adına üçüncü konuşmacı Cumhuriyet Halk Partisi
Grubu adına Levent Gök, Ankara Milletvekili. 
Buyurunuz Sayın Gök. (CHP sıralarından alkışlar)
CHP GRUBU ADINA LEVENT GÖK (Ankara) – Sayın Başkan,
değerli milletvekilleri; hepinizi sevgi ve saygıyla selamlıyorum. 
Öncelikle, bugün, ailelerinin sorumluluğunu en ağır bir
şekilde üzerlerinde hisseden ve onun gereğini yapmaya çalışan tüm babaların
Babalar Günü’nü kutlayarak sözlerime başlamak istiyorum. 
Sayın Başkan, değerli milletvekilleri; bir adalet
yürüyüşü var. Adalet yürüyüşü herkes için. Kim kendisini mağdur hissediyorsa,
adaletten yana pay alamadığını… Demokrasiden, insan haklarından yana mağdur olduğunu
hisseden herkes için yürüyoruz. Cumhuriyet Halk Partisi uzun ve soluklu bir
yürüyüş başlattı. Bu uzun ve soluklu yürüyüşün önderi Genel Başkanımız Kemal
Kılıçdaroğlu’nu şahsınızda selamlamak istiyorum. (CHP sıralarından alkışlar)
Yürüyüşün kutlu olsun Kemal Kılıçdaroğlu. Bir gün, bu yürüyüşünü eleştirenler,
küçümsemeye, anlamamaya çalışanlar başlarına adaletle ilgili karşılaştıkları
olumsuz bir durum geldiğinde “Kemal Kılıçdaroğlu ne haklı iş yapmış.”
diyeceklerdir. 
MEHMET GÖKDAĞ (Gaziantep) – “Keşke birlikte
yürüseymişiz.” diyecekler.
LEVENT GÖK (Devamla) – Kemal Kılıçdaroğlu’nun
haklılığını, Cumhuriyet Halk Partisinin haklılığını o zaman tekrar teyit
edeceksiniz. 
Cumhurbaşkanı, AK PARTİ Genel Başkanı diyor ki: “Bu
yürüyüş iktidarın bir lütfudur Cumhuriyet Halk Partisine.” Ne haddinize
Cumhurbaşkanı, AK PARTİ Genel Başkanı? Biz anayasal hakkımızı kullanıyoruz.
Böyle bir “lütuf” sözü bir Cumhurbaşkanının, AK PARTİ Genel Başkanının sözü
olamaz. Siz demokrasiyi nasıl tanımlıyorsunuz? Temel hak ve hürriyetleri nasıl
tanımlıyorsunuz? Biz yürürken size mi soracağız, sizden mi izin alacağız? Böyle
bir şey var mı? 
AK PARTİ Genel Başkanı diyor ki: “‘Adalet’ kavramının
aranacağı yer Meclistir.” Hayır AK PARTİ Genel Başkanı, “adalet” kavramının
aranacağı yer Meclis değildir; “adalet” kavramının aranacağı yer, bağımsız ve
tarafsız yargıdır. Önce bunu öğrenin. Hükûmet kurumlarını, devleti ne hâle
getirdiğinizi görün. 
Geçtiğimiz hafta içerisinde Adalet Bakanıyla ilgili
gensoru verdik, “AKP'nin yöneticilerini, il başkanlarını, ilçe yöneticilerini,
il yöneticilerini hâkim yapıyorsunuz.” dedik. Adalet Bakanı çıktı, buradan
“Kanıtlayın bunu, istifa edeyim. Daha HSK karar vermedi.” dedi. Al sana Adalet
Bakanı, işte, atanan tüm AKP'li ilçe yöneticileri, il başkanları, il
yöneticileri, hepsi hâkim yapıldı. Türkiye'yi getirdiğiniz nokta bu. Türkiye'yi
böyle bir noktaya getirirseniz Cumhuriyet Halk Partisi Genel Başkanı Kemal
Kılıçdaroğlu yürümesin de ne yapsın? Bundan utanmanız ve “Acaba biz ne yaptık?”
demeniz gerekmez mi? 
Sayın Başkan, değerli milletvekilleri; işte, Manisa’da
yaşanan hadise de bir adalet arayışıdır. 
Bakın, Sayın Bakanı az önce burada ibretle izledik.
Sayın Bakanla az önce karşılaştık, “Bilgi vermek istiyorum.” dedi. Gerçekten
ben de konuşmamda talep edecektim bu konuda bir bilgi verilsin diye. Sayın
Bakanın bu sözünü duyunca memnuniyetle karşıladım ama konuşmayı hepimiz
izleyince dağın fare doğurduğunu gördük değerli arkadaşlarım. “Ortada bir şey
yok, her şey iyi, aslında zehirlenme de yok, psikolojik olabilir, yemekten
olmayabilir, şundan olmayabilir. Askerler bizim evladımız, askerleri korumak
bizim görevimiz.” Sayın Bakan, siz ne söylediniz burada, ne anlattınız bize?
Biz bundan bir şey anlamadık. Siz acaba asker ailelerini bir ziyaret edip
onlara anlatmayı düşünüyor musunuz bu tabloyu? Çocuklarının ne hâlde olduğunu
merak eden ailelere gidip bu kadar rahatlıkla anlatabilir misiniz? Yani
böylesine kopuk, ilgisiz, sanki ortada bir şey yokmuş gibi bir anlatım. 
Değerli arkadaşlar, 23 Mayıs ve 25 Mayısta Manisa’da
yine asker zehirlenmeleri olduğu zaman Cumhuriyet Halk Partisinin üç Manisa
Milletvekili; Sayın Özgür Özel, Grup Başkan Vekilimiz, Sayın Mazlum Nurlu ve
Sayın Tur Yıldız Biçer araştırma önergesi verdi, dediler ki: “Manisa’da bir
şeyler oluyor. Manisa’da askerlerimize neler yediriyorsunuz? Ne oluyor? Kimden
alıyorsunuz bu ihaleyle yemekleri? Kimdir bu ihalenin arkasındaki şirket,
ortakları nedir, nasıl gelişmiştir? Gelin bunu ortaya çıkartalım.” 23 Mayıs ve
25 Mayıstan sonra 12 Haziran Pazartesi günü bu Mecliste bu konu tartışıldı.
Meclis araştırması önergesiyle bir Meclis araştırması komisyonu kurulsun dedik;
neden Manisa’daki askerler zehirlendi, bundan sonra zehirlenmeler olmasın, ne
yapacağız, bu şirketle ilgili ne yapacaksınız diye sorduk. Daha ortada dünkü
zehirlenmeler yok. Çıkıyor AKP sözcüsü aynen şu karşılığı veriyor bize:
“Arkadaşlar, daha önemli işlerimiz var, gensoru var, kanunlar var. Yemek
ihaleleriyle ilgili hijyen ortamı ve zehirlenmeyle ilgili bu önergeyi daha
müsait bir ortamda görüşelim.” Müsait ortamı mı kalmış? Çocuklarımız
zehirleniyor; asker ocağında devlete teslim ettiğimiz, askeriyeye teslim
ettiğimiz evlatlarımız zehirleniyor, geniş zamanda tartışacakmışsınız. Ölmesini
mi bekliyorsunuz çocuklarımızın, ölmesini mi bekliyorsunuz? 
Bakın, çok ciddi iddialar var: Kimdir bu şirket,
Manisa’da askerlerimize yemek veren şirket kimdir, arkasındaki güçler kimdir?
Niye korkuyorsunuz bunları araştırmaya? Tam dört yıl önce kurulmuş bu şirket
100 bin lira sermayeyle; iki ay önce sermayesini 7 milyon liraya çıkartmış
değerli arkadaşlarım, 7 milyon liraya çıkartmış. Bakın, birkaç yılda gelinen
noktaya bakın. Sadece askeriyeden değil, daha Millî Savunma Bakanlığı, Millî
Eğitim Bakanlığından önceki yıl tam 2 milyon liralık ihale almış bu şirket. Bir
anda büyüyen bir şirket. Yani iktidarınız döneminde belli ki himaye ediliyor,
korunuyor. 
Sayın Bakan, kim bu şirket? Bu şirketle ilgili sorulara
cevap vermeniz gerekir. Niçin ısrarla 23 Mayısta, 25 Mayısta askerler
zehirlendiği anda valiliğin yaptığı o komik açıklamanın arkasına
saklanıyorsunuz? Çıktı Manisa Valisi “Psikolojik.” dedi. Askerler yediklerinden
dolayı değil, psikolojik olarak zehirlenmişler. Böylece psikolojik bir
zehirlenmeyi de tıp tarihine herhâlde ilk defa bir Manisa Valisi ve AKP iktidarı
geçirdi. Herkes elini kolunu sallıyor. Askerlerimiz, evet, gidip şehit
oluyorlar. E onları niye korumuyorsunuz? En temel hakları olan iaşelerini,
sağlık haklarını niye korumuyorsunuz? 
12 Haziranda burada konuşulmuş ve AKP oylarıyla
reddedilmiş bir önerge var tıpkı daha önce “Soma’da maden ocaklarında bir
şeyler olacak.” denildiği zaman önerge verdiğimizde reddettikten bir hafta
sonra, on gün sonra Manisa’da 301 madencinin şehit olduğu gibi. Yani
muhalefetin bu haklı önergelerini niçin görmüyorsunuz? İlla ölümler mi olsun,
illa askerlerimiz perişan mı olsun? Nedir bu vurdumduymazlık? İşte biz bunun
için yürüyoruz, adalet için yürüyoruz. Daha ne istiyorsunuz? (CHP sıralarından
alkışlar) 
Şimdi, bu şirket dört yılda büyüyor ve 7 milyon TL’ye
çıkartıyor sermayesini. Bunun ortakları kim? Bu şirketin benzer şirketleri var.
Sayın Bakan, bu şirketin daha önce de bazı ihaleleri feshedilmiş, ortakları
aynı olan başka, yan şirketler hemen ihaleleri kapmışlar. Haberiniz var mı
bundan? Bu şirketin sadece Manisa’daki ihalelerini mi feshediyorsunuz? Millî
Eğitim Bakanlığındaki ihaleleri ne olacak, başka yerdeki ihaleleri ne olacak?
Gelin, kamuoyunu bir aydınlatın. Ya çıkın şuraya “Biz yanlış yaptık.” deyin,
“Bu şirket falanca AKP’li yöneticisinin bize kayırmasıyla gelen bir şirkettir.
Toplumdan özür diliyoruz.” deyin, “Askerlerden özür diliyoruz.” deyin. Bu ne
korkaklık! Çocuklar zehirlenecekler, zehirlendikleri zaman hastaneye gidecekler
ve tehdit ediliyorlar, “Gerçeği söylerseniz, hakkınızda disiplin işlemi başlatırız.”
diyorlar değerli arkadaşlarım ve aynı yemeği yemeye zorluyorlar. 
Sayın Bakan, yaptığınız konuşmayı gerçekten size hiç
yakıştıramadım. Eğer askerlerimizin, siz, hissiyatını, onların sağlıklarını,
onların geleceklerini böylesine basit açıklamaların arkasına sığınarak
koruyacağınızı zannediyorsanız Manisa’daki tüm askerler bilsin ki Cumhuriyet
Halk Partisi onların o uğradıkları mağduriyetin de adaletsizliğin de peşinde
olacaktır. 
İşte bunun için yürüyoruz. İster Cumhurbaşkanı beğenir
ister beğenmez ister küçümsersiniz ama adalet herkes içindir ve Cumhuriyet Halk
Partisi yolunda yürümeye devam edecektir. 
Saygılarımla. (CHP sıralarından alkışlar)
BAŞKAN – Teşekkür ederim Sayın Gök.
Gruplar adına son konuşmacı Adalet ve Kalkınma Partisi
Grubu adına Recai Berber, Manisa Milletvekili.
Buyurunuz Sayın Berber. (AK PARTİ sıralarından
alkışlar) 
AK PARTİ GRUBU ADINA RECAİ BERBER (Manisa) – Teşekkür
ediyorum Sayın Başkan.
Sayın Başkan, değerli milletvekili arkadaşlarım; ben de
hepinizi saygıyla selamlıyorum. Öncelikle, siz değerli milletvekillerimiz başta
olmak üzere, bütün babaların Babalar Günü’nü kutluyorum. 
Tabii, evlatlarını bugün asker ocağına, Peygamber
ocağına göndermiş olan, endişeli olan babaların da aynı şekilde endişelerini
ortadan kaldırmak üzere bugün Sayın Bakanımız açıklamalarda bulundu.
Kendilerine teşekkür ediyorum. 
Değerli arkadaşlar, dün, bu olay Manisa’da cereyan eder
etmez biz de yakından Sayın Valimizle ve sağlık ekipleriyle görüşerek anbean
bilgi almaya çalıştık ve Sayın Bakanımızın da paylaştığı şekilde bu kışladaki
askerlerimizden sadece 617’si bu olaydan etkilenmiş ve şu an itibarıyla da
sadece 20 civarında askerimiz gözetim altında. Herhangi bir hayati tehlikesi
olmadığını biliyoruz. 
Biraz önce Sayın Bakanımızın 23 Mayıstaki zehirlenme dolayısıyla
söylediği 1 askerimizin vefat etmesi hadisesi, 23 Mayısta olan hadisedir. Bazı
arkadaşlar, kamuoyu, zannediyorum, dünkü, 17 Hazirandaki yemekle ilgili anlamış
olabilir. 
Değerli arkadaşlar, sadece Manisa’da yemek veya
askerlik yapılmıyor, yemek verilmiyor. Şimdi, burada arkadaşlarımız bazı
şeyleri eleştiriyor, işte, “Özelleştirildi, şöyle oldu.”… Sadece askerlerde bu
yemek hizmeti dışarıdan satın alınmıyor, bugün kamu kurumlarının neredeyse
tamamına yakını yemek hizmetini artık dışarıdan satın alıyor. Dolayısıyla
burada…
SELİNA DOĞAN (İstanbul) – Bir kere olur, iki kere olur,
üç kere olur… Kaç kere olur? Kaç kere zehirlendiler?
RECAİ BERBER (Devamla) – Dolayısıyla yani AK PARTİ
gelmiş de 2003’te yemek hizmetini özelleştirmiş ya da yemek hizmetini dışarıdan
alıyor da değil, burada yemek hizmeti 2000 yılından bu yana dışarıdan alınıyor.

BÜLENT YENER BEKTAŞOĞLU (Giresun) – 4 defa!
SELİNA DOĞAN (İstanbul) – Dört, dört!
CEMAL OKAN YÜKSEL (Eskişehir) – Yapma gözünü seveyim!
RECAİ BERBER (Devamla) - Dolayısıyla, burada doğru
yerden hareket eder ve doğru teşhis koyarsak sorunları daha rahat çözeriz, daha
mantıklı bir şekilde tartışırız. 
MEHMET GÖKDAĞ (Gaziantep) - Ne zaman koyacaksınız? Kaç
zehirlenme olsun?
RECAİ BERBER (Devamla) - Burada önemli olan denetimdir.
Çünkü artık gıda hijyeniyle ilgili olarak Türkiye’de ve dünyada gelişmiş olan
teknolojilerin hepsi Türkiye’de bugün kullanılıyor.
BÜLENT YENER BEKTAŞOĞLU (Giresun) – Ama bir netice
çıkamıyor. 
RECAİ BERBER (Devamla) - Ve bu konuda, bu şekilde münferit
olaylar üzerinden, sanki Türkiye’deki bütün askerî birliklerde ve Türkiye’deki
bütün kamu kurumlarında… 
ERKAN AKÇAY (Manisa) – 4 defa ya 4 defa, münferit mi? 
RECAİ BERBER (Devamla) - Yıllardır Millî Eğitim
Bakanlığının taşımalı eğitim yapılan yerlerinde de aynı şekilde yemek hizmeti
veriliyor, duydunuz mu şimdiye kadar? 
Değerli arkadaşlar, biraz önce çok ateşli bir konuşma
yaparak işte, psikolojik zehirlenmeden filan bahsetti arkadaşımız. Ben de
askerlik yaptım otuz beş yıl önce. Herhâlde içimizde, bizzat kışlada, alayda
aynı bu askerlerin yaptığı gibi eğitim alarak askerlik yapan birçok arkadaş da
vardır. 
BÜLENT YENER BEKTAŞOĞLU (Giresun) – Böyle şeyler yoktu,
zehirlenme yoktu. 
RECAİ BERBER (Devamla) - Manisa, şu anda Kırkağaç da
dâhil olmak üzere, güneşte 40 derece. Ben 40 derecede askerlik yaptım Tuzla
Piyade Okulunda, ne demek olduğunu biliyorum. Hiçbir şey yemeseniz de o gün
akşam hasta olursunuz. 
CEMAL OKAN YÜKSEL (Eskişehir) - Yapma Sayın Berber ya,
yapma ya! Akşam yemeğinde zehirlendiler. 
SELİNA DOĞAN (İstanbul) – Yok artık, daha neler ya!
LEVENT GÖK (Ankara) – Yani öyle mi olması gerekiyor? 
BÜLENT YENER BEKTAŞOĞLU (Giresun) – Yok canım, yok. Yok
öyle bir şey. 
LEVENT GÖK (Ankara) – Hakkı Bey, böyle bir şey yok. 
RECAİ BERBER (Devamla) – Evet, olursunuz. Tabii,
yaşamadığınız için bilmiyorsunuz. 
LEVENT GÖK (Ankara) – Biz de yaptık askerliği, biz de
40 derecede yaptık. 
RECAİ BERBER (Devamla) – Yaptınız herhâlde, belli
oluyor. 
LEVENT GÖK (Ankara) – Psikolojik zehirlenmeyi ilk defa
sizden duyuyoruz, psikolojik zehirlenmeyi. 
ERHAN USTA (Samsun) – Manisa’nın havası yeni mi ısındı
Sayın Berber? 
RECAİ BERBER (Devamla) – Değerli arkadaşlar, burada
Sayın Bakanımız da söyledi, tespitler de yapılmış, tespitlerde salmonella
bakterisi tespit edilmesi dolayısıyla da yemek firmasının ihalesi iptal
edilmiş. Şimdi, deniyor ki: “Niye iptal edildi?” 
LEVENT GÖK (Ankara) – Ne zaman iptal ettin? Daha yeni
iptal ettin, dün iptal ettiniz. 
RECAİ BERBER (Devamla) – Arkadaşlar, böyle bir tespit
varsa tabii ki sözleşmeye göre zaten iptal edilmesi lazım…
ERTUĞRUL KÜRKCÜ (İzmir) – Çarpıtma Hocam. 
RECAİ BERBER (Devamla) – …edilmemesini eleştirmeniz
lazım gelirken şimdi de “Niye edildi?”
LEVENT GÖK (Ankara) – Biz, niye geç kaldınız diyoruz,
niye geç kaldınız? 12 Haziranda araştırma önergesi verdik, o zaman yapsaydınız
ya bu işi?
RECAİ BERBER (Devamla) – Diğer bir husus da bugün bütün
şirketlerin kuruluşuyla ilgili bilgileri, ticaret siciline girdiğiniz zaman kim
olduğunu, ortağı kimdir, yöneticisi kimdir vesaire hepsini bugün ticaret
sicilinden öğrenebilirsiniz zaten. 
BÜLENT YENER BEKTAŞOĞLU (Giresun) – Bak, burada var,
burada.
RECAİ BERBER (Devamla) – Henüz ortada herhangi bir şey
yokken, böyle bir tespit yokken kalkıp da bunu oradaki teşkilata, yok AK
PARTİ’li olmalarını vesairesini yorumlamak, böyle bir ithamda bulunmak
gerçekten bir grup başkan vekiline yakışmıyor. Yani elinizde hiçbir şey yok,
hiç kimsenin elinde bu konuda bir bilgi yok ama kalkıp böyle ithamlarla, haksız
birtakım eleştirilerle, suçlamalarla bir noktaya gitmeye çalışıyorsunuz. Bu çok
yanlış. Buradan hareket ederek bu sorunları çözemeyiz. 
Bu sorunların çözümü: Öncelikle, bu kamu kurumlarında
görevli yöneticilerin hassasiyetle, titizlikle görevlerini yerine getirmeleri
gerekiyor, görevini yerine getirmesi gerekiyor. 
BÜLENT YENER BEKTAŞOĞLU (Giresun) – Niye
araştırmadınız? 
RECAİ BERBER (Devamla) – Kamu dışarıdan hizmet alır,
birçok hizmeti dışarıdan alıyor. Önemli olan bunun denetimidir. 
BÜLENT YENER BEKTAŞOĞLU (Giresun) – Ama bu ciddi bir
iştir.
RECAİ BERBER (Devamla) – Kamu denetimini iyi yaparsa bu
hizmetleri dışarıdan almak ya da içeride yapmanın herhangi bir hizmetin
kalitesiyle ilgili… Hatta, eğer iyi denetlerseniz, eğer biraz önce Sayın
Bakanımızın da tespitinde söylediği gibi burada maliyet hususundan ziyade işin
kalitesine ve diğer hususlara önem verirseniz özel sektörle çalışmanız çok daha
pratiktir, çok daha verimlidir, çok daha kalitelidir. 
BÜLENT YENER BEKTAŞOĞLU (Giresun) – Maliyet ile kalite
karıştırılmış durumda.
RECAİ BERBER (Devamla) – Yoksa, öbür türlü de -burada
ben çok iyi biliyorum- geçmiş dönemlerde de: “Biz evlatlarımızı asker ocağına
gönderiyoruz askerlik yapsın diye, patates soymaya göndermiyoruz.” Doğru, asker
askerlik mi yapacak, yoksa yarısı gidip mutfakta yemek mi yapacak ya da ne
bileyim, başka birtakım hizmetleri mi yapacak?
Değerli arkadaşlar, asker askerliğini yapacak. 
LEVENT GÖK (Ankara) – Devlet de devletliğini yapacak
Sayın Hakkı Köylü, devlet de devletliğini yapacak.
RECAİ BERBER (Devamla) – Biz evlatlarımızı asker
ocağına, Peygamber ocağına o askerliği yapsın diye gönderiyoruz. Dolayısıyla bu
hizmet alımının yanlış bir tarafı yoktur, sadece burada denetlenmesi söz
konusudur.
Ayrıca, tabii, bir talihsizliktir yani aynı firma
değil, Kırkağaç’taki olayda da sanki aynı firma yemek servisini yapıyormuş gibi
burada belirtildi, o ayrı bir firma.
LEVENT GÖK (Ankara) – O firmayı kollamak için mi
söylediniz bunu?
RECAİ BERBER (Devamla) – Hayır, ben demiyorum,
bilmiyorum bile. Sadece aynı firma olmadığını öğrenmiş bulunuyorum, sizinle
paylaşıyorum. Dolayısıyla…
LEVENT GÖK (Ankara) – Bilmediğiniz bir konuyu niye
konuşuyorsunuz?
RECAİ BERBER (Devamla) – Arkadaşlar, aynı firma değil
ama siz aynı firma dediğiniz için söylüyorum.
LEVENT GÖK (Ankara) – Ama siz de “Bilmiyorum.” diyorsunuz.

RECAİ BERBER (Devamla) – Kim olduğunu bilmiyorum tabii
ki.
LEVENT GÖK (Ankara) – Ama, hayır, bakın…
RECAİ BERBER (Devamla) – Siz çok iyi biliyorsunuz,
hemen AK PARTİ’li olduklarını tespit ettiniz. 
LEVENT GÖK (Ankara) – Biz biliyoruz.
RECAİ BERBER (Devamla) – Ne kadar ayıp bir şey ya! Ne
kadar ayıp ve yakışıksız bir şey! Dolayısıyla…
LEVENT GÖK (Ankara) – Sizden ihale alıyorlar. Bizim CHP
Genel Merkezine yemek vermiyor ki sizlere veriyor. 
RECAİ BERBER (Devamla) – Arkadaşlar, bugün, Türkiye’de
kamu kurumlarına hizmet veren belki yüzlerce firma var.
LEVENT GÖK (Ankara) – Siz her şeyi çok iyi
biliyorsunuz.
RECAİ BERBER (Devamla) – Bu firmaların sahiplerinin ya
da yöneticilerinin siyasi görüşlerine, şununa bununa bakılmaz. O firmaların
verdiği hizmeti, oradaki yöneticiler, kim yapıyorsa ihalesini onlar yapar.
Dolayısıyla, bu kadar önemli, ciddi bir konuyu sulandırmak, speküle etmek için
herhâlde bundan daha kestirme yol olmaz diye düşünüyorum.
BÜLENT YENER BEKTAŞOĞLU (Giresun) – Sıkıntı etmeyin
canım(!) Yapmayın ya.
RECAİ BERBER (Devamla) – Değerli arkadaşlar, öncelikle,
tabii ki Değerli Bakanımız ve Kara Kuvvetleri Komutanımızın hemen olay yerine
gitmesi ve orada incelemelere ve tedbirlere nezaret etmesi dolayısıyla da
kendilerine teşekkür ediyoruz.
Gerçekten, vahim olaylar da olabilirdi, o da
tesellimiz. 
BÜLENT YENER BEKTAŞOĞLU (Giresun) – Daha nasıl vahim
olacak?
RECAİ BERBER (Devamla) – Bugün herhangi bir hayati
tehlikenin olmaması… 
BÜLENT YENER BEKTAŞOĞLU (Giresun) – Daha ne olacak?
RECAİ BERBER (Devamla) – Tabii ki bunların, illa ölüm
vesaire gibi hadiseler olduktan sonra değil, üzerine gidilmesi… Millî Savunma
Bakanlığında da olabilir, Millî Eğitim Bakanlığında da olabilir, başka, Aile ve
Sosyal Politikalar Bakanlığının kurumlarında da bu tip, yemeklerle ilgili
sorunlar olabilir. 
BÜLENT YENER BEKTAŞOĞLU (Giresun) – “Araştırın.” dedik.
RECAİ BERBER (Devamla) – Bu şunu gösteriyor: O
kurumlarımızın ve yöneticilerinin daha titiz ve hassas bir şekilde
denetimlerini yerine getirmeleri gerekiyor. 
BÜLENT YENER BEKTAŞOĞLU (Giresun) – İnşallah.
RECAİ BERBER (Devamla) – Belki şunu da gündemimize
almamız gerekiyor: Bugün, gıda güvenliğiyle ilgili olarak, sadece bu tip hizmet
alan kurumlar için söylemiyorum; bugün, tamamıyla halkımızın tümünün yediği,
içtiği, tükettiği gıda ürünleriyle ilgili olarak, gıda güvenliğinin kontrolü
için bağımsız ve tarafsız bir kurumun oluşturulmasına, ayrıca… Yani, bugün,
Tarım Bakanlığı üstlenmiş vaziyette gıda güvenliğini ama aynı zamanda, üretimi
aynı kurum yapıyor birçok yerde. Dolayısıyla, denetimin, belki, gıda
güvenliğinin artık son derece önemli olması ve özellikle gıda katkı
maddelerinin son derece gelişmiş olması, kimyasallarıyla vesairesiyle… Gıda
güvenliği konusunda belki bağımsız bir denetim kurumunun oluşması ve bu şekilde
hizmet alınması çok daha önemli olur diye düşünüyorum çünkü bu denetimi yapacak
olan kurumların aynı zamanda o işi, o hizmeti satın alan kurumlar olması
denetim zafiyetinin en önemli nedenlerinden biri olsa gerek. Bugün şirketlerin
mali yapılarını denetlemek için bile bağımsız denetim kuruluşlarına gidiyorsak,
yeminli müşavirler vasıtasıyla denetliyorsak gıda güvenliği açısından da gıda
denetiminin, bana göre, mutlaka bağımsız, tarafsız ve ciddi kurumlar tarafından
yapılması gerektiğini düşünüyorum. Ve inşallah, bu hadisenin de belki
önümüzdeki dönemde hem kamu kurumlarının daha titiz bir şekilde olayı
denetlemesi ve bundan sonra hizmet alması noktasında hem de sadece o kurumlar
için değil, bütün halkımızın, 80 milyon insanımızın gıda güvenliğini sağlamak
adına daha önemli adımlar atmamızın gerektiği yönünde bizi teşvik edip yeni bir
dönemin başlamasına vesile olmasını diliyorum aynı zamanda. 
Tekrar, geçmiş olsun diyorum Millî Savunma
Bakanlığımıza, ailelerine ve bütün milletimize.
Hepinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederim Sayın Berber.
ERTUĞRUL KÜRKCÜ (İzmir) – Sayın Başkan…
BAŞKAN – Sayın Kürkcü…
ERTUĞRUL KÜRKCÜ (İzmir) – Sayın Başkan, hatip konuşması
sırasında benim söylediğim bir sözü tam tersi anlamda yorumlayarak bir ifadede
bulundu, onu düzeltmek isterim.
Ben elbette bu şirketin ihalesinin iptal edilmesini
doğru bulurum. Benim doğru bulmadığım şey, en son zehirlenmenin gıda
zehirlenmesi olmadığını söylemesine rağmen Sayın Bakanın sözleşmeyi iptal…
BAŞKAN – Buyurunuz Sayın Kürkcü.
ERTUĞRUL KÜRKCÜ (İzmir) – Kürsüye mi geleyim?
BAŞKAN – Tabii, kürsüden söz veriyorum.
Süreniz iki dakikadır.
VI.- SATAŞMALARA İLİŞKİN KONUŞMALAR
1.- İzmir
Milletvekili Ertuğrul Kürkcü’nün, Manisa Milletvekili Recai Berber’in Millî Savunma Bakanı Fikri Işık’ın gündem dışı konuşması
nedeniyle AK PARTİ Grubu adına yaptığı konuşması sırasında şahsına sataşması
nedeniyle konuşması
ERTUĞRUL KÜRKCÜ (İzmir) – Sevgili arkadaşlar, bence
hatip dikkatli dinlemediği için olsa gerek benim dediğimi tamamen ters
istikamette yorumlayarak bir tutarsızlık suçlamasında bulundu. Ben tamamen
tutarlı olduğu kanısındayım. 
Birincisi, ben diyorum ki: Manisa Savcılığının da
araştırmasına, savcılık soruşturmasına göre bakteri zehirlenmesine bağlıdır
bütün bu zehirlenmeler, gıda zehirlenmeleri. Dolayısıyla, burada,
özelleştirmeye verilerek ortaya çıkartılmış bir sorun vardır. O nedenle, ben
esasen hiçbir özelleştirme olmamasını, askerlerin gıda işlerinin piyasaya
devredilmemesi gerektiğini savunuyorum. 
Benim çelişkili bulduğum şey, Bakanın, ortada bir gıda
zehirlenmesi olmadığını iddia etmesine rağmen sözleşmeyi de iptal etmiş
olduğunu ifade etmesidir. Eğer gıda zehirlenmesi yoksa sözleşmeyi de iptal
etmeniz gerekmezdi. Mefhumu muhalifinden hareketle demek isterim ki ben, gıda
zehirlenmesi vardı ki şirketle sözleşmeyi iptal ettiniz. Bu beyanınız tutarlı
değildir. Yoksa tabii ki sadece sözleşmenin iptal edilmesini değil, esasen
özelleştirilmeye gidilmemesini, piyasadan hizmet satın alınmamasını önerdim. 
O yüzden burada bir yanlış anlama var, düzeltmiş
olayım. 
BAŞKAN – Teşekkür ederim Sayın Kürkcü. 
LEVENT GÖK (Ankara) – Sayın Başkan…
BAŞKAN – Sayın Gök…
LEVENT GÖK (Ankara) – Efendim, AK PARTİ Grubu adına
konuşan sayın sözcü konuşmasında, yaptığımız konuşmanın içeriğiyle konuyu
sulandırdığımızı, speküle ettiğimizi ve yanlış beyanlarda bulunduğumuzu ifade
etmek suretiyle sataşmada bulunmuştur. 
BAŞKAN – Sayın Gök, orada hangi…
LEVENT GÖK (Ankara) – Sulandırdığımı ifade etti
efendim, “Sulandırdı, speküle ediyor.” dedi. Spekülasyon yaratmak amacıyla
söylediğimizi ifade etti. Yani bu…
RECAİ BERBER (Manisa) – Yani, iyi de ben görüşümü
söyledim sadece bu konuda. Hiç mi görüş söylemeyeceğiz?
BAŞKAN – Buyurunuz Sayın Gök. 
ABDULLAH NEJAT KOÇER (Gaziantep) – Çok zorlama oldu bu.

2.- Ankara Milletvekili Levent Gök’ün, Manisa Milletvekili Recai Berber’in Millî Savunma Bakanı Fikri Işık’ın gündem dışı konuşması
nedeniyle AK PARTİ Grubu adına yaptığı konuşması sırasında şahsına sataşması
nedeniyle konuşması
LEVENT GÖK (Ankara) – Sayın Başkan, değerli
milletvekilleri; Sayın Köylü’nün konuşmasına da gerçekten üzüldüm. 
Yani, burada, değerli arkadaşlarım, ortada bir olay
var, arka arkaya yaşanmış olaylar var. 2 tanesi olmuş 23 Mayısta, 25 Mayısta;
biz hemen Cumhuriyet Halk Partisi olarak konuyu sahiplenmişiz, Meclise
getirmişiz, 12 Haziranda Mecliste tartışılmış. Mecliste tartışılıyor, ya, o
zaman üzerinde gereğini yapsanıza. Hâlâ zehirlenmeleri mi bekleyeceksiniz
değerli arkadaşlarım? Uyarı görevimizi yapmışız, muhalefet olarak görevimizi
yapmışız. Çıkıyor sayın sözcü o gün -ismini vermeyeyim- “Bugün gündemde gensoru
önergesi var.” diyor, aynen şu laflar: “Gensoru önergesi görüşmesi daha
önemlidir. Bu konuyu daha geniş bir zamanda, başka bir zamanda görüşelim.” 
Değerli arkadaşlar, böyle, zehirlenme gibi, sağlık
sorunları gibi bir konu geçiştirilebilir mi? Niye bunun üzerine gitmiyoruz?
Neden korkacağız? Şirketse şirket, ihalesini iptal edersiniz ta o zamandan.
Niye bekliyorsunuz? Yüzlerce zehirlenme…
Sayın Köylü bir de askerleri itham altında…
İLKNUR İNCEÖZ (Aksaray) – Berber, Berber, Recai Berber.
LEVENT GÖK (Devamla) – Pardon Berber. 
Özür dilerim Sayın Berber.
…bıraktı, psikolojik zehirlenme olabilirmiş. Bu,
askerlerimize yapılabilecek en büyük hakaret. Bizim askerlerimiz niçin
psikolojik bir rahatsızlığı ortaya koyma davranışı içerisinde bulunsunlar?
Onlar gariban ailelerin çocukları. Geliyorlar, mertçe askerliklerini yapmak
istiyorlar ama devletin kendilerini sahiplenmesini istiyorlar, devleti
bulamıyorlar. Yanıldığınız nokta bu. 
Dolayısıyla, ihalenin iptal edilmesi… Elbette iptal
edilecek, daha ne bekleniyor? Daha başka iptal edilecek bir sürü ihalesi var bu
şirketin. Geç kalınmıştır, kusurlu kalınmıştır ve bu kusur Millî Savunma
Bakanı, Hükûmetin üzerindedir.
Askerlerimize tekrar geçmiş olsun diyor, hepinizi
saygıyla selamlıyorum. (CHP sıralarından alkışlar) 
BAŞKAN – Teşekkür ederim Sayın Gök.
Sayın Bakan, mikrofonunuzu açıyorum.
Buyurunuz.
ERKAN AKÇAY (Manisa) – Sayın Başkan, bir dakika söz
istiyorum.
VII.- AÇIKLAMALAR
1.- Millî
Savunma Bakanı Fikri Işık’ın, yaptığı gündem dışı konuşmasından sonra söz alan
ve katkı sağlayan milletvekillerine teşekkür ettiğine ve Manisa’daki askerlerin
zehirlenmesi konusu bütün yönleriyle ortaya çıkarılana kadar üzerinde
hassasiyetle durmaya devam edeceklerine ilişkin açıklaması
MİLLÎ SAVUNMA BAKANI FİKRİ IŞIK (Kocaeli) – Sayın
Başkan, teşekkür ediyorum. 
Öncelikle, yaptığım konuşmadan sonra söz alan ve katkı
sağlayan; düşünceleriyle, eleştirileriyle katkı sağlayan arkadaşlarıma,
milletvekili arkadaşlarıma teşekkür ediyorum. 
Bazı konuların açıklığa kavuşturulmasında fayda var
diye mülahaza ettim. Öncelikle, bu firmanın ihalesinin feshedilmesiyle ilgili
talimatı verdiğimi söylemiştim. “Bu, sadece Manisa’daki bu yemek ihalesini mi
kapsıyor yoksa diğer yerlerdeki ihalelerini de etkiliyor mu?” diye Sayın
Akçay’ın çok haklı bir sorusu oldu. Tabii, bu konu Kamu İhale Kanunu’nda
düzenlenmiş. Kamu İhale Kanunu’nda, mevcut yerdeki sözleşmesi feshedildiğinde
en az bir yıl süreyle, bazen iki yıl süreyle, bazen de belli şartlar dâhilinde
beş yıla kadar ihale yasaklısı konumuna geliyor firma. Şu anda diğer yerlerde
devam eden hizmetlerinde kanuna göre bir problem yoksa onu feshetme hakkına
sahip değiliz ama bundan sonra gireceği tüm ihalelerde bütün kamuda yasaklı
hâle geliyor.
LEVENT GÖK (Ankara) – Feshetseniz olur mu Sayın Bakan?
Feshedin.
MİLLÎ SAVUNMA BAKANI FİKRİ IŞIK (Kocaeli) – Feshettik
zaten.
LEVENT GÖK (Ankara) – Diğer ihaleleri, diğer ihaleleri.
MİLLÎ SAVUNMA BAKANI FİKRİ IŞIK (Kocaeli) – Şimdi, şöyle:
Bakın, biraz önce hukukun üstünlüğünden bahsettiniz, adaletten bahsettiniz. 
LEVENT GÖK (Ankara) – Evet.
MİLLÎ SAVUNMA BAKANI FİKRİ IŞIK (Kocaeli) – Kanun diyor
ki… 
BÜLENT YENER BEKTAŞOĞLU (Giresun) – Ama suç işlemiş.
MİLLÎ SAVUNMA BAKANI FİKRİ IŞIK (Kocaeli) – Bakın,
fesih için gerekçe var. Biz burada…
BÜLENT YENER BEKTAŞOĞLU (Giresun) – Ne gerekçesi? Suç
işlemiş ya.
MİLLÎ SAVUNMA BAKANI FİKRİ IŞIK (Kocaeli) – Değerli
arkadaşlarım, şimdi, şu konuda hepimizin açık olması lazım yani ne dediğimizi
öncelikle anlamaya gayret etmeliyiz. Ne dedik biz? 23 Mayıstaki olayda
salmonella bakterisi tespit edildi, bu bir fesih gerekçesidir ve hemen süreç
başlatıldı.
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Bakan.
LEVENT GÖK (Ankara) – Hangi tarihteki? O zaman Manisa
Valisini yalanlıyorsunuz siz, Manisa Valisini ve Recai Bey’i.
MİLLÎ SAVUNMA BAKANI FİKRİ IŞIK (Kocaeli) – Değerli
arkadaşlar, ben vali ne demiş, şu ne demiş, bunu bilmem.
LEVENT GÖK (Ankara) – “Psikolojik.” dedi Vali.
MİLLÎ SAVUNMA BAKANI FİKRİ IŞIK (Kocaeli) – Benim
bildiğim nedir? Devletin resmî raporudur. Devletin resmî raporu diyor ki:
“Burada, bu yenen yemekte salmonella bakterisi tespit edilmiştir.” Salmonella
bakterisinin neden ürediğini biliyoruz, burada firmanın kusuru, kabahati,
ihmali vardır ve bu benim için haklı bir fesih gerekçesidir ve ben, bu rapor
bana ulaştığı andan itibaren fesih işlemlerinin başlatılması için arkadaşlarıma
talimat verdim ve fesih işlemleri bittiğinde, cuma günü de Bakanlıktan ayrılmadan
önce arkadaşlarıma fesih yazısının hem Ankara Tedarik Bölge Başkanlığına hem de
bizim 1. Eğitim Tugay Komutanlığına, Manisa’ya bildirilmesinin talimatını
verdim.
BAŞKAN – Teşekkür ederim Sayın Bakan.
MİLLÎ SAVUNMA BAKANI FİKRİ IŞIK (Kocaeli) – Bitiriyorum
Sayın Başkanım. Bir iki konu var, önemli olduğu için müsaade ederseniz, teknik
konu, onu söylemekte yarar var.
BAŞKAN – Buyurun.
Bir dakika süreyle daha mikrofonunuzu açıyorum.
MİLLÎ SAVUNMA BAKANI FİKRİ IŞIK (Kocaeli) – Şimdi, bu
noktada işlemler hemen başlatıldı, burada hiç tereddüt yok ama bir şeyin altını
çizmem lazım: Değerli arkadaşlar, 23 Mayıstaki olaydan dolayı zaten firmanın
sözleşmesini feshediyoruz. Ben bir Bakan olarak zaten sözleşmesini feshettiğim
bir firmayla ilgili son olay gıda zehirlenmesi değildir diyerek ne elde
edeceğim? Aksine, benim için en kolay yol “Bu da gıda zehirlenmesidir.” demek,
zaten firmaya faturayı kesmişim. Hayır, ben oradaki askere, onların ailelerine
ve millete olan saygımdan dolayı diyorum ki: Bana ifadede bulunan askerlerin
bazıları diyor ki: “Ben hiç yemek yemediğim hâlde zehirlendim." Demek ki
başka sebepler de olabilir. Hiçbir sebebi dışlamadan, hiçbir ihtimali
dışlamadan gerekli tüm araştırmayı yapmak benim boynumun borcudur. Yoksa en
kolay yolu “Bu da gıda zehirlenmesi.” demek. Zaten firmanın sözleşmesini
feshediyorum.
Son olarak da şunu söyleyeyim: Bırakın AK PARTİ’li
olmayı, babamın oğlu olsa…
(Mikrofon otomatik cihaz tarafından kapatıldı)
MİLLÎ SAVUNMA BAKANI FİKRİ IŞIK (Kocaeli) -…askerime…
Sayın Başkanım…
BAŞKAN – Sayın Bakanım, teşekkür ederim efendim.
Sayın Akçay…
ERKAN AKÇAY (Manisa) – Teşekkür ederim Sayın Başkanım,
ben vazgeçtim.
KEREM ALİ SÜREKLİ (İzmir) – Sayın Başkan, çok önemli
bir konuda bilgi veriyordu, o kadar şeyler konuşuldu.
BAŞKAN – Sayın milletvekilleri, konuşmanın bir sınırı
var. Sayın Bakan yirmi dakika kürsüde anlattı, yerinden 60’ıncı maddeye göre
söz verdim, 60’ıncı maddeye göre konuşma süresi bir dakika olduğu hâlde Sayın
Bakan’a iki dakika verdim, devam etti, bir dakika daha verdim.
Buyurunuz Sayın Bakan, bir dakika daha veriyorum,
buyurunuz, toparlayınız.
MİLLÎ SAVUNMA BAKANI FİKRİ IŞIK (Kocaeli) – Sayın
Başkanım, teşekkür ediyorum. 
Bir kere şunu herkesin çok iyi bilmesi lazım: Bırakın
AK PARTİ’li olmayı babamın oğlu olsa, işini doğru yapmayan, askerimizin
sağlığıyla ilgili en küçük ihmali olan herkesten gerekli hesabı sorarım. Bakan
olarak bu benim görevimdir, görevimi yapmakta tereddüt etmem; bir.
İki: Orada ihmali olduğu noktasında tereddüt ettiğimiz
tüm kamu görevlileriyle ilgili şu anda idari tahkikat da başlatılmıştır, gıda
kontrolünü yapmakla görevli oradaki personelle ilgili gerekli çalışma, idari
tahkikat başlamıştır. Ayrıca adli tahkikat da başlamıştır. Dolayısıyla, bu konu
bütün yönleriyle ortaya çıkarılana kadar biz bu konunun üzerinde hassasiyetle
durmaya devam edeceğiz. 
Yüce Meclisi saygıyla selamlıyorum.
LEVENT GÖK (Ankara) – Bir cümle ekleyebilir miyim?
BAŞKAN – Sayın Gök, konu yeteri kadar tartışıldı. 
Şimdi, söz isteyen sayın milletvekillerine birer dakika
söz vereceğim. Sonrasında sayın grup başkan vekilleri söz talep ederse -her
günkü gibi- kendilerine söz vereceğim. 
Sayın Ilıcalı…
2.- Erzurum Milletvekili Mustafa Ilıcalı’nın, Babalar
Günü’nü kutladığına, Ramazan Bayramı tatilinde yoğunlaşacak trafikte kazaların
önlenmesi için trafik kurallarına uymanın çok önemli olduğuna ilişkin açıklaması
MUSTAFA ILICALI (Erzurum) – Teşekkür ederim Başkanım. 
Başta milletvekillerimiz olmak üzere, herkesin Babalar
Günü’nü kutluyorum. 
Bu arada, hem babasını hem baba olan ağabeyini trafik
kazasından kaybetmiş bir kişi olarak yaklaşan bayram tatilimizde bayramımız
kâbusa dönüşmesin. Bazı önerilerim olacak: Bu bayram trafiği yoğunlaşacak,
mutlak surette trafik kurallarına uymamız gerektiğini hatırlatmak istiyorum.
Ölümlü kazaların yüzde 50’den fazlasının hızdan olduğunu bilmemiz gerekiyor.
Aracımızı yorgun, uykusuz kullanmayalım, emniyet kemerimizi mutlaka takalım.
Otobüste yolculuk yapanların da mutlaka kemer takmaları çok çok önemli. Burada,
bütün kurallara yorumsuz uyarsak daha nice bayramlara ulaşırız inşallah, nice
Babalar Günü’ne ulaşırız. Ve bu arada, tabii, İçişleri Bakanımız da denetimden
sorumlu, onlar da gerekli tedbirleri aldılar. Bu tedbirlerin hepsi bizim için. 
(Mikrofon otomatik cihaz tarafından kapatıldı) 
BAŞKAN – Sayın Kılıç...
3.- Kahramanmaraş Milletvekili İmran Kılıç’ın, deprem
öncesi, deprem anı ve deprem sonrası alınması gereken bütün tedbirlerin
gereğini en acil ve etkin bir şekilde yerine getirmek gerektiğine ilişkin
açıklaması
İMRAN KILIÇ (Kahramanmaraş) – Teşekkür ederim Sayın
Başkan.
Ülkemizin büyük bir kesimi tehlikeli bir deprem kuşağı
üzerinde olup bugüne kadar büyüklü küçüklü birçok depremle karşı karşıya
kaldık. Depremlere karşı hazırlıklı olup gereken tedbirleri de almalıyız,
“Deprem değil, tedbirsizlik öldürür.” sözünü yabana atmamalıyız. Tedbir gibi
akıl, güzel huy gibi asalet olmaz. Önlemek iyileştirmekten yeğdir. İyi
havalarda olumsuz havaları da düşünmeliyiz. Hiçbir tehlikenin olmayacağına
inanmak safdilliktir. “Arızalı bir otomobil dolu bir tabanca kadar
tehlikelidir.” denmiştir. Küpün dibinde kalanı idareli kullanmak, iş işten
geçtikten sonra tedbir almaktır ve akıl kârı değildir. “Deveni hem bağla hem
tevekkül et.” hadisişerifi böyle buyuruyor. Deprem öncesi, deprem anı ve deprem
sonrası alınması gereken bütün tedbirlerin gereğini en acil ve etkin bir
şekilde yerine getirmeliyiz. Bütün kurum, birim ve askerî kışlalarımızda bu
açıdan...
(Mikrofon otomatik cihaz tarafından kapatıldı) 
BAŞKAN – Sayın Sürekli...
4.- İzmir Milletvekili Kerem Ali Sürekli’nin, Manisa’da
zehirlenen askerlere ve dün İzmir’de yaşanan deprem nedeniyle İzmirlilere
geçmiş olsun dileğinde bulunduğuna, Babalar Günü’nü kutladığına ilişkin
açıklaması
KEREM ALİ SÜREKLİ (İzmir) – Teşekkür ediyorum Sayın
Başkan.
Öncelikle, Manisa’da zehirlenen askerlerimize ve
ailelerimize geçmiş olsun diliyorum.
Dün İzmir’de bir deprem oldu yine. İzmirli
hemşehrilerimize geçmiş olsun diliyorum. 
Baba olmak bir erkeğin gerçekten büyüdüğü andır. Öyle
askere gidince, evlenince falan büyümez bir erkek, hayatta iki kere büyür: Bir
baba olduğunda, bir de babası öldüğünde. Bu sebepledir ki Babalar Günü bir
erkeğin hayatında kutlanması en zor günlerden biridir. 
Başta şehit ailelerimiz ve gazilerimiz olmak üzere,
varlığıyla daima bize güç ve güven veren, fedakârlığın ve sabrın timsali tüm
babalarımızın Babalar Günü’nü kutluyorum. (AK PARTİ sıralarından alkışlar) 
BAŞKAN – Sayın Ayar…
5.- Rize Milletvekili Hikmet Ayar’ın, Babalar Günü’nü
kutladığına ve geçtiğimiz günlerde şehit olan Rize Kendirli’den Soner Fazlıoğlu’na
ve bütün şehitlere Allah’tan rahmet dilediğine ilişkin açıklaması
HİKMET AYAR (Rize) – Evet, bugün Babalar Günü; başta
şehitlerimizin babaları olmak üzere bütün babaların Babalar Günü’nü kutluyorum
ve diyorum ki: Tıpkı Anneler Günü’nde olduğu gibi Babalar Günü’nü de yılın bir
günüyle sınırlandırmamalıyız çünkü annelerimizin ve babalarımızın yılın bir
gününde gündemimizde olması yeterli olmaz. Allah, annelerinin ve babalarının
kıymetini bilen, her an bilenlerden eylesin. 
Değerli milletvekilleri, ülkemizde terör büyük ölçüde
bitirilmiştir ancak hâlen hain saldırılar devam etmektedir, şehitlerimiz
oluyor. Geçtiğimiz günlerde şehit olan Rize Kendirli’den Soner Fazlıoğlu
kardeşime ve bütün şehitlerimize bir kere daha Allah’tan rahmet diliyorum.
Şehit yakınlarına ve ailelerine sabırlar diliyorum, kendilerini saygıyla
selamlıyorum. Terörü ve terör destekçilerini bir kere daha lanetliyorum. 
BAŞKAN – Sayın Açıkgöz…
6.- Nevşehir Milletvekili Mustafa Açıkgöz’ün, Babalar
Günü’nü kutladığına, Manisa’da yemekten rahatsızlanan askerlere acil şifalar
dilediğine, yaklaşan Kadir Gecesi’ni ve Ramazan Bayramı’nı tebrik ettiğine ve
tüm eş dost ile milletvekillerini Kapadokya’ya beklediğine ilişkin açıklaması
MUSTAFA AÇIKGÖZ (Nevşehir) – Teşekkürler Sayın Başkan,
Değerli Divan. 
Ailemizin ulu çınarı, başta canparesi evlatlarını tek
millet, tek bayrak, tek vatan, tek devlet uğrunda şehit veren eli öpülesi
babalarımızın ve bizi bugünlere getiren değerli babalarımızın Babalar Günü’nü
kutluyorum. 
Manisa’da yediği yemekten rahatsızlanan vatan
evlatlarımıza, askerlerimize acil şifalar diliyor, vatani görevlerini yapan
kahraman Mehmetçiklerimize Türk milletinin duasını ve desteğini yine dile
getiriyorum. 
Yaklaşan Kadir Gecesi’nin de ümmetin ve milletin
kurtuluşuna vesile olmasını Cenab-ı Allah’tan niyaz ediyorum. 
Duasıyla, tarihiyle, yer altı ve yer üstü
zenginlikleriyle, balonlarıyla, ören yerleriyle, peribacalarıyla, sıcak, içten,
samimi insanlarıyla, dünyada eşi ve benzeri bulunmayan güzel atlar diyarı
Kapadokya’ya tüm eş ve dostlarımızı, vekil arkadaşlarımızı bekliyoruz. 
Ramazan Bayramı’mızı tebrik eder, bayram tadında bir
ömrü herkese Cenab-ı Allah’tan niyaz ederim. (AK PARTİ sıralarından alkışlar)
BAŞKAN – Bu davet için teşekkür ediyoruz Sayın Açıkgöz.

Sayın Köseoğlu…
7.- Trabzon Milletvekili Ayşe Sula Köseoğlu’nun,
Cumhurbaşkanının, Maçka’nın Gürgenağaç köyünde bulunan babasının ve tüm
babaların Babalar Günü’nü kutladığına ilişkin açıklaması
AYŞE SULA KÖSEOĞLU (Trabzon) – Teşekkür ediyorum Sayın
Başkanım. 
Ben de Babalar Günü vesilesiyle söz almış bulunuyorum.
Öncelikle, evlatlarını bu aziz vatan için feda eden tüm şehit babalarının
Babalar Günü’nü kutluyorum. 
Akabinde, Türkiye devletinin başı ve bu sıfatla Türkiye
Cumhuriyeti’nin ve Türk halkının birliğini temsil eden kıymetli
Cumhurbaşkanımızın da Babalar Günü’nü Türkiye Büyük Millet Meclisinden kutlamak
istiyorum. 
Ve yine, varlık sebebimiz, Allah’ın bize varlık için
vesile kıldığı kendi öz babamın, Maçka’nın Gürgenağaç köyünde bulunan kıymetli
babamın da milletin Meclisinden Babalar Günü’nü kutluyorum. 
Başta eşim olmak üzere, yine burada bulunan kıymetli
milletvekillerimizin, sadece kendi evlatları için değil, vatan evlatlarının
geleceği için gece-gündüz, hafta içi-hafta sonu demeden fedakârca emek veren,
gayret gösteren kıymetli milletvekillerimizin ve tüm halkımızın Babalar Günü’nü
kutluyorum. 
“Biz insana, anne ve babasına en güzel biçimde
davranmasını emrettik.” düsturunca anne ve babalarımızın hayattayken
kıymetlerini bilenlerden ve dualarını alanlardan olmak dilek ve duasıyla. (AK
PARTİ sıralarından alkışlar) 
BAŞKAN – Sayın Külünk…
8.- İstanbul Milletvekili Metin Külünk’ün, Star
gazetesinin köşe yazarı Ersoy Dede’nin bugünkü yazısından bir paragrafını
zabıtlara geçirmek üzere yüce Meclisle paylaşmak istediğine ilişkin açıklaması
METİN KÜLÜNK (İstanbul) – Sayın Başkan, teşekkür
ediyorum. 
Star gazetesinin köşe yazarı Ersoy Dede’nin bugünkü bir
paragrafını zabıtlara geçmek üzere yüce Meclisle paylaşıyorum: “Can Dündar hiç
söylemeseydi elbette haber kaynağını saklı tutabilecekti. Dolayısıyla Enis
Berberoğlu da bu davanın hiçbir yerinde olmayacaktı. FETÖ’cü bir savcı ya da
polisten servis edildiği zannedilecek ve dosya o şekilde kapanacaktı. Ancak Can
Dündar kitabında açık açık ‘27 Mayıs günü öğleden sonra bir solcu milletvekili
getirdi o görüntüleri bana.’ diyerek ilk bağlantısını sattı. Hatırlayın,
Berberoğlu bu soruşturmaya böyle dâhil oldu. Peki, Berberoğlu’na bu görüntüleri
kim verdi? Güneş gazetesinin dünkü sayısında enteresan bir detay yer alıyor.
Gazeteye göre 18 Mayısta Kemal Kılıçdaroğlu Zaman gazetesine giderek Ekrem
Dumanlı’yla görüşüyor ve orada kumpas görüntülerini teslim alıyor. Dokuz gün
sonra da, 27 Mayısta Enis Berberoğlu görüntüleri Cumhuriyete taşıyor.”
(Mikrofon otomatik cihaz tarafından kapatıldı) 
METİN KÜLÜNK (İstanbul) – “Bu vahim iddia, ulusal
güvenliği ilgilendiren böyle bir kumpasın kurumsal olarak CHP eliyle kurulduğu
tezini kuvvetlendirir ki bunun altından Kılıçdaroğlu’nun kalkması imkânsız.”
BAŞKAN – Sayın Topal…
Sayın Topal yok mu? 
LEVENT GÖK (Ankara) – Devlet elinizde, varsa bütün
iddiaları ortaya koy Külünk, koy ortaya, koy. 
TAHSİN TARHAN (Kocaeli) – Gazeteci sizi yönetiyor,
gazeteci. 
METİN KÜLÜNK (İstanbul) – Bana söylemeyin, Ersoy
Dede’ye cevap verin.
LEVENT GÖK (Ankara) – Gazeteci muhbirliği yapma,
yakışmaz sana. Sen de zaman zaman “adalet” diyorsun.
BAŞKAN – Sayın Arslan…
9.- Denizli Milletvekili Kazım Arslan’ın, CHP Genel
Başkanı Kemal Kılıçdaroğlu öncülüğünde başlatılan Adalet Yürüyüşü’nün adaletin
tesis edilmesi, haksızlıkların giderilmesi, hukuk devletinin tesisi için
yapıldığına ve Adalet Bakanının Anayasa’dan ve yasalardan kaynaklanan yürüyüş
hakkını “suç” olarak nitelendirmesine ilişkin açıklaması
KAZIM ARSLAN (Denizli) – Sayın Genel Başkanımız Kemal
Kılıçdaroğlu öncülüğünde Ankara-İstanbul arası Adalet Yürüyüşü başlatılmıştır.
Halkımız, milletvekilleri, bizler, örgütlerimiz Adalet Yürüyüşü’ne eşlik
ediyoruz. Bu yürüyüşümüzü adalet için, demokrasimiz için, cumhuriyetimiz için
yapıyoruz. Herkes şunu iyi bilsin ki Sayın Genel Başkanımız, adaletin tesis
edilmesi, haksızlıkların giderilmesi, hukuk devletinin tesisi için yürüyor.
Adaleti yargıda bulamıyorsak onu bulmak için yürüyoruz. Ahlaklı ve vicdanlı
olanlar adaletli olur. 
Adalet Yürüyüşü’müz Anayasa’mızla ve yasalarla verilmiş
bir haktır. Sayın Adalet Bakanı, Anayasa’dan ve yasalardan kaynaklanan yürüyüş
hakkımızı ne zamandan beri suç ettiniz? Yargının bağımsızlığı ve tarafsızlığı
ne zaman sağlanacaktır? Tarafsız kararlar ne zaman verilecektir? Mahkemelerde
adalet ne zaman gerçekleştirilecektir?
Teşekkür ederim.
BAŞKAN – Sayın Özkal…
10.- Afyonkarahisar Milletvekili Hatice Dudu Özkal’ın,
başta şehit babaları, rahmetli babası ve çocuklarının babası eşi olmak üzere
tüm babaların Babalar Günü’nü kutladığına ilişkin açıklaması
HATİCE DUDU ÖZKAL (Afyonkarahisar) - Sayın Başkan,
değerli milletvekilleri; milletimizin en büyük güçlerinden biri sevgi, saygı ve
hoşgörü gibi üstün değerlere dayanan güçlü aile yapısına sahip olmasıdır. Aile
bireylerinin mutluluğu için hiçbir fedakârlıktan kaçınmayan babalar,
yüreklerindeki sevgi ve şefkatle ailenin temel taşıdırlar. Hayatları boyunca
gücünü ailesine aktarmaya çalışan, şefkat ve sevgisini ailesinden esirgemeyen
babalarımızın yakınlığını her an ve her yerde gönlümüzde hissederiz.
Babalarımız, çocukları için her şeyin en iyisini, en güzelini istemekte, bu
uğurda gece gündüz çaba harcamaktadırlar. Bu vesileyle tüm babalara
milletimizin her bir ferdi için şükranlarımı sunuyorum. 
Bu duygu ve düşüncelerle başta şehit babaları olmak
üzere, rahmetli babam ve çocuklarımın babası değerli eşim olmak üzere tüm
babaların Babalar Günü’nü kutluyor, aileleriyle birlikte…
(Mikrofon otomatik cihaz tarafından kapatıldı)
BAŞKAN – Sayın Çamak…
11.- Mersin Milletvekili Hüseyin Çamak’ın, Manisa’da
meydana gelen zehirlenme vakalarından askerlerin sağlığına ve can güvenliğine
gereken özenin gösterilmediğinin anlaşıldığına ilişkin açıklaması
HÜSEYİN ÇAMAK (Mersin) – Sayın Başkan, Manisa’da
meydana gelen zehirlenme vakalarından askerlerimizin sağlığına ve can
güvenliğine gereken özenin gösterilmediği anlaşılıyor. Zehirlenen askerlerde
görülen salmonella yani tifo bakterisi, yaz günlerinde çabuk bozulabilen tavuk
ve hindi etinde çok iyi koşullarda korunmadığı takdirde görülür ve bu bakteri
hızla çoğalır yani kesinlikle psikolojik olamaz. Manisa’daki bir doktordan
aldığım bilgiye göre, daha önce de aynı hindi etinden zehirlenmeler olduğunu
bilen askerler yemek istememelerine rağmen, komutanları tarafından zorla
yedirilmiştir. Bu tür sağlık skandallarının bir daha ortaya çıkmaması için iş
yeri uzmanlığı kurumu bekletilmeden hayata geçirilmelidir. 
Bu arada, kul hakkı yemeyen ve dürüst evlat yetiştiren
babaların Babalar Günü’nü kutluyorum. 
Teşekkür ederim. 
BAŞKAN – Sayın Bektaşoğlu…
12.- Giresun Milletvekili Bülent Yener Bektaşoğlu’nun,
Babalar Günü’nü kutladığına, ailenin korunmasının babanın varlığının
korunmasına bağlı olduğuna ve bunun da devletin görev ve sorumluluğunda
olduğuna ilişkin açıklaması
BÜLENT YENER BEKTAŞOĞLU (Giresun) – Teşekkür ederim
Sayın Başkan. 
Bugün Babalar Günü. Onurlu bir gelecek için doğruluğu,
dürüstlüğü, hak ve adaleti çocuklarına miras bırakma mücadelesi veren tüm
babaların Babalar Günü’nü kutluyor; sevgi, saygı ve selamlarımı gönderiyorum.
Onlara aileleriyle birlikte mutlu, huzurlu, barış ve özgürlük içinde
yaşayacakları bir Türkiye diliyorum. 
Baba, anayla birlikte ailenin temel direği, koruyucusu,
kollayıcısı, emeğiyle ailenin ekonomisini, sosyal yaşamını, eğitim, sağlık ve
diğer koşulları oluşturan ana unsurdur. Son rakamlara göre ülkemizde 39 milyon 511
bin 191 erkek nüfusu var yani nüfusumuzun yüzde 51’lik kısmı baba veya baba
adaylarından oluşuyor. Her babanın ayrı ayrı ve kitlesel olarak yaşadığı pek
çok ekonomik ve sosyal sorunlar var. Dolayısıyla, bu kitlenin ülkemizin genel
yönetim ve idari yapısı içinde kurumsal olarak temsil edilmesi, en azından Aile
ve Sosyal Politikalar Bakanlığının bu konuda özel çalışmalarla politikalar
oluşturması gerekir. Unutmayalım ki ailenin korunması, babanın da varlığının
korunmasına bağlıdır. Bu da devletin görev ve sorumluluğundadır. 
Teşekkür ederim. 
BAŞKAN – Sayın Özdemir…
13.- İstanbul Milletvekili Sibel Özdemir’in, 16 Nisan
referandumu sürecinde Avrupa Birliğine rest çekenin de “Fasılları açın, gelin
birlikte çalışalım.” çağırısı yapanın da aynı kişi yani Adalet ve Kalkınma
Partisi Genel Başkanı olduğuna ilişkin açıklaması
SİBEL ÖZDEMİR (İstanbul) – Teşekkür ederim Sayın
Başkan. 
16 Nisan referandumu sürecinde Avrupa Birliğine rest
çeken de, referandumun hemen ardından Avrupa Birliği üyelik müzakerelerini
referanduma götüreceği iddiasında bulunan da, “Fasılları açın, gelin birlikte
çalışalım.” çağırısı yapan da aynı kişi yani Adalet ve Kalkınma Partisi Genel
Başkanı. Portekiz kanalı RTP’ye verdiği özel röportajda “Eksiğimiz varsa
söyleyin, biz bunları süratle yerine getirelim.” ifadesini kullanan yine aynı,
Adalet ve Kalkınma Partisi Genel Başkanı. Eksiğini görmek istiyorsa ve
samimiyse öncelikle çöpe attığınız ilerleme raporlarına ve Venedik Komisyonu
raporlarına hemen bakıp eksiğinizi görebilirsiniz ama en önemlisi, evrensel
Avrupa değerleri olan hukuk, demokrasi ve adaleti nasıl katlettiğinizi
Ankara’dan İstanbul’a adalet arayanlara bir kez daha sorabilirsiniz. 
BAŞKAN – Sayın Yüksel… 
14.- Eskişehir Milletvekili Cemal Okan Yüksel’in,
Manisa Milletvekili Recai Berber’in Millî Savunma Bakanı Fikri Işık’ın gündem
dışı konuşması nedeniyle AK PARTİ Grubu adına yaptığı konuşmasındaki bazı
ifadelerine ilişkin açıklaması
CEMAL OKAN YÜKSEL (Eskişehir) – Teşekkür ederim Sayın
Başkan. 
Biraz önce, Manisa’daki askerlerimizin durumuyla ilgili
Adalet ve Kalkınma Partisi Grubu adına konuşan Sayın Berber’in, askerlerimizi
güneş çarpmış olabilir iddiasıyla gerçekten hem orada zehirlenen askerlerimizin
ailelerine hem de halkımıza saygısızlık yaptığı kanaatindeyim. Askerlerde semptomlar
gece saat on bir-on iki civarında ortaya çıktığına göre, Sayın Berber’in
iddiasına göre akşam saat dokuzda askerlerimizi güneş çarpmıştır. Kendisini
biraz daha dikkatli olmaya davet ediyorum. 
BAŞKAN – Evet, birer dakikalık konuşmalar sona
ermiştir.
Sayın Gök…
15.- Ankara Milletvekili Levent Gök’ün, Babalar Günü’nü
kutladığına, Manisa’daki zehirlenme olayında devletin kamuoyuna inandırıcı
bilgi vermediğine, muhalefetin bu konudaki tüm uyarılarına rağmen sessiz kalan
bir iktidar, vurdumduymaz bir vali, akıl almaz bir yönetim anlayışı ve şirketi
himaye eden bir anlayışın söz konusu olduğuna ilişkin açıklaması
LEVENT GÖK (Ankara) – Teşekkür ederim Sayın Başkan.
Ben, bugün, tekrar, bütün babaların Babalar Günü’nü
kutlayarak sözlerime başlamak istiyorum.
Sayın Başkan, az önce Manisa’daki zehirlenme olayıyla
ilgili bilgi veren Sayın Bakanı izledikten sonra, devletin kamuoyuna inandırıcı
bilgi vermediğini bir kez daha görmüş bulunduk. Olayın olduğu ilk gün Manisa
Valisinin “Herhangi bir zehirlenmek yoktur, psikolojik zehirlenme vardır.”
dediği bir olaydan, bugün Bakanın açıklamasıyla bir zehirlenme olduğu noktasına
varmış bulunuyoruz. Yani böyle bir devlet anlayışı olabilir mi? Böyle bir
devlet anlayışı içerisinde böyle ciddiyetsiz yaklaşımlar, insan sağlığı gibi
önemli bir konuda böylesine akıldan ve izandan yoksun yaklaşımlar nasıl
sergilenebilir? Yani devleti bunlar mı yönetiyorlar? Devleti böyle
yönetenlerden ne hayır gelebilir? Arka arkaya zehirlenmeler olacak, yok “güneş
çarptı”, yok “psikolojik zehirlendi”, işte “asker orada hâlinden herhâlde
memnun değildi”; onun gibi bir hâle getirmeye çalışıyorlar. Bu, çok ayıptır,
çok vahimdir. Bir olayı örtmek, örtbas etmek Manisa Valiliği gibi bir makama
yakışır mı? Şimdi bu Manisa Valisinin istifa etmesi gerekmez mi? 
Sayın Bakan daha da vahim bir şey söylüyor, “Ben sadece
olayın olduğu yerdeki sözleşmeye bakarım.” diyor. Hayır Sayın Bakan, bu şirket
toptan alışveriş yapıyor, bütün yemeklerini bir gün Manisa’daki askerlere,
Maliye Bakanlığına aynı kaynaktan çıkarak gönderiyor. Yani siz bu olayı böyle
yorumluyorsanız, böyle değerlendiriyorsanız daha binlerce kişinin
zehirlenmesinin yolunu açmıyor musunuz? İhaleyi feshedersiniz, açar şirket
tazminat davasını, hukukta “mücbir sebep” diye bir deyim var, çatır çatır kazanırsınız
davanızı da. Sayın Bakan bundan uzak “Ben sadece olayın olduğu yere bakarım,
şirketin aldığı başka ihalelere bakmam.” diyor. Yani yazıklar olsun bu
anlayışa. Sayın Bakan zaten bir şey açıklamadı ama şimdi yaptığı açıklamayla
devletimizin çökmüş olduğunu gösteriyor.
(Mikrofon otomatik cihaz tarafından kapatıldı)
BAŞKAN – Sayın Gök, ilave bir dakika süre veriyorum,
lütfen konuşmanızı tamamlayınız.
LEVENT GÖK (Ankara) – Teşekkür ederim Sayın Başkan.
Olaylar bağıra bağıra geliyor, gösteriyor kendisini, defalarca,
defalarca geliyor, muhalefet görevini yapıyor “Yahu, bakın burada ciddi iş
vardır.” deniyor, yok, sessiz kalan bir iktidar, vurdumduymaz bir vali, akıl
almaz bir yönetim anlayışı ve şirketi yine himaye eden bir anlayış. Şirket yine
kollanıyor. Sayın Bakanın açıklamasıyla… Kendisini itham ediyorum: Bu şirketi
niçin kolluyorsunuz? Yazıktır, günahtır bu millete.
Teşekkür ederim Sayın Başkan.
BAŞKAN – Teşekkür ederim Sayın Gök.
Sayın Usta…
16.- Samsun Milletvekili Erhan Usta’nın, Erzurum’da
şehit olan Sakarya nüfusuna kayıtlı Uzman Erbaş Yakup Yılmaz ile Hakkâri
Çukurca’da şehit olan Ordulu Uzman Çavuş Onur Tiken ile Balıkesir nüfusuna
kayıtlı Uzman Çavuş Erbil Arslan’a Allah’tan rahmet dilediğine, Babalar Günü’nü
kutladığına, Manisa’da askerlerin zehirlenmesi olayının son derece mühim
olduğuna ve sorumluların en ağır şekilde cezalandırılması gerektiğine ilişkin
açıklaması
ERHAN USTA (Samsun) – Teşekkür ederim Sayın Başkan. 
Dün terörle mücadelede 3 şehidimiz var. Birincisi,
Erzurum’da PKK’lı teröristlerce sağlanan sıcak temasta Sakarya nüfusuna
kayıtlı Uzman Erbaş Yakup Yılmaz, kaldırıldığı hastanede şehit olmuştur.
Ayrıca, Hakkâri’nin Çukurca ilçesindeki bir patlama sonucunda 2 askerimiz şehit
olmuş, 7 askerimiz de yaralanmıştır. Şehit olan askerlerimizin isimleri de
Ordulu Uzman Çavuş Onur Tiken ve Balıkesir nüfusuna kayıtlı Uzman Çavuş Erbil
Arslan’dır. Şehadete eren tüm askerlerimize Cenab-ı Allah’tan rahmet diliyorum,
kederli ailelerine ve milletimize başsağlığı diliyorum. Ayrıca, yaralı
askerlerimize de acil şifalar diliyorum.
Bugün, Babalar Günü. Ben de başta şehit babaları olmak
üzere bütün babaların Babalar Günü’nü kutlamak istiyorum. Bu vesileyle de
Hazreti Ali’nin “Baba gibi devlet, anne gibi nimet, evlat gibi servet olmaz.”
sözünü de hatırlatmak istiyorum.
Sayın Başkan, Manisa’da meydana gelen bu asker
zehirlenmesi olayı son derece mühim bir olaydır. Ben, öncelikle, bütün
etkilenen askerlerimize geçmiş olsun dileklerimi iletmek istiyorum. Hayatını
kaybeden 1 askerimize de Allah’tan rahmet diliyorum. Tabii, devlet olarak
çocuklarımızı koruma yükümlülüğümüz var, onlar bize emanettir, devlete
emanettir, devlet de onları en iyi şekilde korumak durumundadır. Maalesef
açıklamalar tatminkâr değildir, hatta AKP’li sözcünün konuşması tam bir hayal
kırıklığıdır, daha fazlasını söylemeyeceğim. 
Burada, sadece bu ihalenin iptali yetmez, bu şirketle
ilgili ve oradaki bütün idarecilerle ilgili hem idari hem de adli soruşturmalar
hiçbir şekilde taviz verilmeden yapılmalıdır, bunun sorumluları bulunmalıdır.
Bu, basit bir şekilde geçiştirilecek bir olay değildir. Sorumluların da en ağır
şekilde cezalandırılması gerekir. Burada, hiçbir şekilde idareyi koruma
güdüsüyle de hareket edilmemesi gerekir. 
(Mikrofon otomatik cihaz tarafından kapatıldı) 
BAŞKAN – Sayın Usta, mikrofonunuzu açıyorum, ilave bir
dakikalık süre veriyorum. 
Lütfen sözlerinizi tamamlayınız. 
ERHAN USTA (Samsun) – Dolayısıyla, burada, idareyi
korumak devleti korumak anlamına gelmez. Devleti korumak, milleti korumak bu
işin üzerine gitmekle olur. Bunun da en iyi şekilde yapılması gerekir. 
Tabii, burada, bütün kışlalara da bakılması lazım yani
sadece Manisa’yla alakalı bir olay değil. Demek ki burada bütün kışlaların
gözden geçirilmesi lazım. Bütün süreçlerin yani bunun alımından en son
safhasına kadar bütün süreçlerin de denetlenmesi lazım. Hatta ben merkezde de
bunun denetimiyle ilgili bir birimin oluşturulmasının da faydalı olacağını
düşünüyorum. Burada, savaşta kaybetmediğimiz ölçüde -Allah korusun- belki bu
olaylar daha da artsa askerimizi kaybedeceğiz, askerimiz şehit olacak. Bu,
kolay geçiştirilecek bir konu değildir. Eğer burada bir kötü niyet varsa, bir
suikasta gidecek bir şey varsa uzun dönemde Türkiye’yi etkileyecek,
askerlerimizin sağlıklarını etkileyecek başka sonuçlar da doğurabilecektir.
Konu, mühim bir konudur. Konunun en iyi şekilde, en etraflı şekilde
araştırılması gerekir. 
Teşekkür ederim. 
BAŞKAN – Teşekkür ederim Sayın Usta. 
Sayın Yıldırım...
17.- Muş Milletvekili Ahmet Yıldırım’ın, Babalar
Günü’nü kutladığına, Diyarbakır’ın Lice ilçesinde 85 yaşındaki Pakize Hazar’ın
zırhlı polis aracıyla ezilip hayatını kaybetmesiyle ilgili yapılan inceleme ve
tespitlere ve aracı kullanan kamu görevlisiyle ilgili hiçbir işlem yapılmamış
olmasına ilişkin açıklaması
AHMET YILDIRIM (Muş) – Teşekkür ederim Sayın Başkan. 
Sayın Başkan, bugün, birçok hatibin ifade ettiği üzere
Babalar Günü. Ben de savaşlarda, çatışmalarda babaların evlatlarını, evlatların
babalarını kaybetmediği bir dünya özlemiyle bütün babaların Babalar Günü’nü
kutluyorum. 
Sayın Başkan, yine, dört gün önce sizin nöbetinizde
ifade ettiğim bir hususu gündeme getirmek istiyorum. 
Diyarbakır’ın Lice ilçesinde Pakize Hazar adında 85
yaşında bir ana Kirpi denilen zırhlı polis aracıyla ezilip hayatını kaybetti ve
polis aracı hiçbir müdahalede bulunmadan bırakıp gitti bu anneyi. Annenin…
Diyarbakır Barosunun olay yeri incelemesine göre, baro yönetiminin yaptığı
açıklamadan hareketle söylüyorum: “Unutulmamalıdır ki, trafik kuralları ve
diğer yasal düzenlemeler vatandaşları bağladığı gibi kamu görevlilerini de
bağlamaktadır. Pakize Hazar’ın hayatını kaybettiği yerde yapılan inceleme ve
tespitlerde, olayın gerçekleştiği yerin Emniyet Müdürlüğü ile Hükûmet Konağı
arasında kalan bir cadde olduğu ve bu caddenin uzun bir süredir güvenlik
gerekçesiyle beton bloklarla araç trafiğine kapatıldığı ve sadece kamu
araçlarının caddeye giriş yapabildiği gözlemlenmiştir. Trafiğin olmadığı bu
caddede böyle vahim bir olayın gerçekleşmiş olması, aracı kullanan kamu
görevlisiyle ilgili şu ana kadar hiçbir işlem yapılmamış olması ne derece
pervasız olunduğunun açık göstergesidir.” 
Bir husus daha, 85 yaşındaki Pakize ananın o gün orada
yanında bulunan kız kardeşi 80 yaşındaki Hasret Yaşarer anaya polis tarafından
siyah bir torba verilerek “Git ablanın cesedinin parçalarını topla.”
denilmiştir. Bu, bizzat Hasret Yaşarer’in ifadesidir. 
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum, lütfen sözlerinizi
tamamlayınız.
AHMET YILDIRIM (Muş) – Düşünün, insanlığın, insani
duyguların bu kadar köreldiği, bir bölge insanına karşı şiddet politikalarının
bu kadar pervasızlaştığı ve askere, polise suç işleme özgürlüğü denebilecek, bu
anlama gelebilecek sınırsız yetkinin verildiği, cezasızlığın kol gezdiği utanç
verici bir gerçeklik. Orada Batı’lı bir ülkede, az biraz demokrasinin, hukukun
üstünlüğü bir ülkede bir hayvan öyle, o şekilde parçalansa sorumlu hakkında
işlem yapılır. Bir can, bir anne, zavallı 80 yaşındaki kız kardeşini torbayı
eline alarak 2 metrekareye dağılmış olan ablasının uzuvlarını toplamakla baş
başa bırakıp bundan hesap sormayan zihniyeti şiddetle kınıyorum.
Teşekkür ederim.
BAŞKAN – Teşekkür ederim Sayın Yıldırım
Sayın Bostancı…
18.- Amasya Milletvekili Mehmet Naci Bostancı’nın,
Hakkâri ve Erzurum’da şehit düşen 3 askeri ve bütün şehitleri rahmetle
andığına, Manisa’da askerî birlikteki zehirlenme hadisesinin mutlak surette
sonuna kadar takip edilip soruşturmasının yapılacağına ve Babalar Günü’nü
kutladığına ilişkin açıklaması
MEHMET NACİ BOSTANCI (Amasya) – Sayın Başkanım,
teşekkürler. 
Hakkâri ve Erzurum’da terörle mücadele ederken şehit
düşen 3 askerimizi ve bütün şehitlerimizi rahmetle anıyorum. Millet olarak,
ülke olarak, onlara bugünümüzü ve geleceğimizi borçluyuz, bunu biliyoruz.
Geride kalanlara, bütün milletimize, ailelerine başsağlığı diliyorum. 
Manisa’da yaşanan askerî birlikteki zehirlenme
hadisesi, mutlak surette sonuna kadar takip edilip arkasındaki bütün karanlık
noktaların açığa çıkarıldığı bir süreçte bu işin soruşturması yapılacaktır. Her
kimin burada dahli, ihmali, kusuru var ise hukukun önüne çıkarılacak ve hukuk
çerçevesinde layık olduğu muameleye maruz bırakılacaktır. 
Onlar, devlete yani hepimize emanet edilmiş bizim
evlatlarımızdır, çocuklarımızdır, onlara ilişkin hassasiyet, siyasi
polemiklerin konusu olmaz, hepimizin ortak hassasiyetidir, vicdani
yaklaşımıdır; bu sorumluluğu Hükûmet elbette yerine getirecektir, biz de
takipçisi olacağız.
Babalar Günü dolayısıyla bütün babaların gününü
kutluyorum. Bütün şehit babalarının evlatlarının da gününü kutluyorum. 
İnsan Haklarını İnceleme Komisyonunda görev yaparken
bir şehidimizin kızı, 22 yaşında bir genç kız gelmişti Komisyona ve orada
konuşurken bize sorduğu ilk soru “Baba mısınız, çocuklarınız var mı?” olmuştu. 
Sonra “Ben babanın ne olduğunu bilmiyorum. Baba ne demek?
Çünkü ben altı aylıkken babam şehit oldu…”
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Bostancı, lütfen
tamamlayınız.
MEHMET NACİ BOSTANCI (Amasya) – “…ve ben şimdi 22
yaşındayım. Ne zaman içinde ‘Baba’ geçen bir cümle duysam, televizyonlarda buna
ilişkin bir diziyle karşılaşsam ve ne zaman bugün olduğu gibi bir Babalar Günü
kutlansa, kendimi çok kötü hissediyorum.” demişti. 
Şehit babaların arkada bıraktıkları evlatlar hepimizin
evlatlarıdır ve “Devlet” dediğimiz organizasyon, esasen bizim geleneksel
kültürümüzde “Devlet baba” diye tanımlanmasının nedenlerinden birisi de şefkat
kollarıyla bu ülkenin bütün çocuklarını kucaklama niteliği dolayısıyladır.
Devletin bu sosyal niteliğini, ahlaki ve insani niteliğini tahkim etmek de
hepimizin görevidir. 
Teşekkür ediyorum.
BAŞKAN – Teşekkür ederim Sayın Bostancı. 
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mehmet Akif
Hamzaçebi’nin, Erzurum ve Hakkâri’de şehit olan askerlere ve Diyarbakır Lice’de
zırhlı polis aracıyla ezilerek hayatını kaybeden Pakize Hazar’a Allah’tan
rahmet dilediğine ilişkin konuşması 
BAŞKAN – Terörle mücadelede bugün şehit olan
askerlerimize Allah’tan rahmet diliyorum, ailelerine ve milletimize başsağlığı
diliyorum. 
Sayın Yıldırım’ın sözünü ettiği müessif olayda hayatını
kaybeden Pakize anaya Allah’tan rahmet diliyorum, ailesine sabır ve başsağlığı
diliyorum. 
Gündeme geçiyoruz. 
Başkanlığın Genel Kurula sunuşları vardır. 
Meclis araştırması açılmasına ilişkin üç önerge vardır,
ayrı ayrı okutuyorum: 
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Gaziantep Milletvekili Mahmut Toğrul ve 22
milletvekilinin, akademisyenlerin bildirgesi ve akabinde yaşanan gelişmelerin
tüm boyutlarıyla araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/577)
Türkiye Büyük Millet Meclisi Başkanlığına
Sokağa çıkma yasağı ilan edilen ilçelerde yaşananlara
sessiz kalmayan, devletin uyguladığı güvenlik konseptinin bir an önce
durdurulmasını, çözüm, diyalog ve müzakere sürecine geri dönülmesini talep eden
1.128 akademisyen "Bizler bu suça ortak olmayacağız!” başlıklı bir bildiri
yayınladılar. Bu bildirinin hemen akabinde akademisyenlere yönelik devletin en
üst düzey makamlarınca yöneltilen suçlama ve karalamalar kısa sürede bir linç
kampanyasına dönüştü. Akademisyenler hakkında soruşturmalar açıldı, gözaltı ve
görevden almalar yaşandı. Bu olay Türkiye'de hakikatlerin nasıl karartıldığını,
ifade özgürlüğünün, bilimsel ve akademik özgürlüklerin nasıl yok sayıldığını,
barışı talep etmenin ve devlet müdahalesine son verilmesi gerektiğini
söylemenin suç sayılmaya başladığını göstermesi açısından oldukça elzemdir.
Akademisyenlerin bildirgesi ve akabinde yaşanan gelişmelerin tüm boyutlarıyla
araştırılması amacıyla Anayasa'nın 98'inci, İç Tüzük’ün 104'üncü ve 105'inci
maddeleri gereğince Meclis araştırması açılması için gereğinin yapılmasını arz
ve teklif ederiz.
1) Mahmut Toğrul  (Gaziantep)
2) İdris Baluken  (Diyarbakır)
3) Filiz Kerestecioğlu Demir  (İstanbul)
4) Garo Paylan  (İstanbul)
5) Hüda Kaya  (İstanbul)
6) Müslüm Doğan  (İzmir)
7) Ali Atalan  (Mardin)
8) Erol Dora  (Mardin)

9) Mithat Sancar  (Mardin)

10) Ahmet Yıldırım  (Muş)
11) Burcu Çelik  (Muş)
12) Besime Konca  (Siirt)
13) Kadri Yıldırım  (Siirt)
14) Aycan İrmez  (Şırnak)
15) Faysal Sarıyıldız  (Şırnak)
16) Ferhat Encu  (Şırnak)
17) Leyla Birlik (Şırnak)
18) Dilek Öcalan  (Şanlıurfa)
19) İbrahim Ayhan  (Şanlıurfa)
20) Osman Baydemir  (Şanlıurfa)
21) Alican Önlü  (Tunceli)
22) Nadir Yıldırım  (Van)
23) Tuğba Hezer Öztürk  (Van)
Gerekçe:
Yaklaşık olarak kırk yıldır Kürt sorununa ilişkin daha
önce denenmiş ve başarısızlıkla sonuçlanmış güvenlik eksenli yaklaşımın
neticesinde binlerce yurttaşımız yaşamını yitirirken binlerce köy, mezra
boşaltıldı, toplu göçler yaşandı. Ülkenin en temel sorunu olarak görülen Kürt
sorunun ivedilikle müzakere yöntemiyle çözümüne ilişkin katkıların
tartışıldığı, formüllerin üretildiği bir zaman kesitinden sonra tekrardan
çatışma ortamının etkisini iliklerimize kadar hissettiğimiz bir dönemde çözümü
çözümsüzlüğe çeviren, nefret söylemlerinin en uç noktada bizzat hanelerin
duvarlarında teşhir edildiği, toplu ölümlerin bilançolarıyla her gün yeni bir
güne uyandığımız, son dönemde çok sıkça dillendirilen bir “Yeni Türkiye”de
yaşamaktayız.
Bildiriye imza atan 1.128 akademisyen hakkında devletin
en üst makamları tarafından başlatılıp mevcut Hükûmet tarafından desteklenen
geri adım attırma kampanyası, akademisyenler hakkında açılan idari
soruşturmalar, YÖK'ten talimat beklediğini belirten üniversite yönetim
anlayışları, bildiride imzası bulunanlara yönelik gözaltı ve görevden alınmalar
başlamıştır. İfade özgürlüğü, cumhuriyet tarihi boyunca en vahim dönemden
geçmektedir. Faşist ideolojilerin değişmez bir özelliğinin aydın düşmanlığı
olduğu bilinmektedir. İktidarın manipüle ettiği toplumda aydın düşmanlığı
yaratmak çok kolaydır.
Demokratik topluma ilişkin tanım şöyledir: Bu tanıma
göre ifade özgürlüğü, toplumun ilerlemesi ve her insanın gelişmesi için esas
koşullardan biri olan demokratik toplumun ana temellerinden birisini
oluşturmaktadır. Bu ilke sadece toplumu rahatsız etmeyen, olumlu karşılanan
veya ilgilenmeye değer bulunmayan bilgi ve düşünceler için değil, devleti ve
toplumun bir kesimini gücendiren, şok eden ve rahatsızlık veren bilgi ve
düşünceler için de geçerlidir. Demokratik bir toplumun olmazsa olmazları olan
çoğulculuk, tolerans ve geniş fikirliliğin gereği böyledir. Siyasi iktidarın
kendisiyle bu haklarını kurarak iletişim kurmaya çalışan kitleleri dinlemesi,
onlarla diyaloga geçmesi elzemdir.
Akademisyenler hakkında devlet yetkilileri tarafından
yapılan olumsuz açıklamaların, ifade özgürlüğü üzerindeki baskıların kalkması,
görevden uzaklaştırılanların hangi gerekçelerle uzaklaştırıldığı, soruşturma
açılanların soruşturmalarının incelenmesi, gözaltına alınanların gözaltı
süresince yaşadıklarının tüm boyutlarıyla araştırılması amacıyla Meclis
araştırması açılmasını talep ederiz.
2.- İzmir Milletvekili Ertuğrul Kürkcü ve 22
milletvekilinin, Avrupa Birliği bünyesinde faaliyet gösteren araştırma kuruluşu
CAR’ın yayınladığı bir raporda öne sürülen Türkiye’de kurulu 13 firmanın içinde
olduğu sevkiyat ağının ve IŞİD terör örgütünün Türkiye’deki finansal ve ticari
bağlarının tüm boyutlarıyla araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/578) 
Türkiye Büyük Millet Meclisi Başkanlığına
Avrupa Birliği bünyesinde faaliyet gösteren araştırma
kuruluşu CAR, Conflict Armament Research’ün (Çatışmaların Silahlandırılmasını
Araştırma) yayınladığı “IŞİD Tarafından Kullanılan El Yapımı
Patlayıcı Unsurlarının Kaynağının İzini Sürmek” başlıklı raporda öne sürülen
Türkiye’de kurulu 13 firmanın içinde olduğu sevkiyat ağının ve IŞİD terör
örgütünün Türkiye’deki finansal ve ticari bağlarının tüm boyutlarıyla
araştırılması amacıyla Anayasa’nın 98’inci, İç Tüzük’ün 104 ve 105’inci
maddeleri gereğince bir Meclis araştırması açılması için gereğini arz ve teklif
ederiz.
1) Ertuğrul Kürkcü  (İzmir)
2) İdris Baluken (Diyarbakır)
3) Filiz Kerestecioğlu Demir (İstanbul)

4) Garo Paylan (İstanbul)

5) Hüda Kaya  (İstanbul)

6) Müslüm Doğan (İzmir)
7) Ali Atalan (Mardin)
8) Erol Dora (Mardin)
9) Mithat Sancar (Mardin)
10) Ahmet Yıldırım (Muş)
11) Burcu Çelik (Muş)
12) Besime Konca (Siirt)
13) Kadri Yıldırım  (Siirt)
14) Aycan İrmez (Şırnak)

15) Faysal Sarıyıldız (Şırnak)
16) Ferhat Encu (Şırnak)

17) Leyla Birlik (Şırnak)

18) Dilek Öcalan (Şanlıurfa)
19) İbrahim Ayhan (Şanlıurfa)
20) Osman Baydemir (Şanlıurfa)

21) Alican Önlü (Tunceli)

22) Nadir Yıldırım (Van)
23) Tuğba Hezer Öztürk (Van)

Gerekçe: 
Birleşmiş Milletler Güvenlik Konseyinin 17 Aralık
2015’te IŞİD terör örgütüne karşı yaptırım komitesi kurmasının ardından Avrupa
Birliği de benzer bir çalışma içine girmiştir. 2011’de kurulan ve Avrupa
Birliği tarafından finanse edilen Conflict Armament Research (CAR) isimli
"Çatışmaların Silahlandırılmasını Araştırma” kurumu başta Irak, Libya,
Somali, Güney Sudan ve Suriye olmak üzere dünyanın çeşitli yerlerinde süren
çatışmalarda kullanılan silah ve askerî mühimmatın uzman teknik ekspertizler
yoluyla incelemesini yaparak malzemenin kaynağını, hangi ülke ve firmalar
tarafından üretilip sevkiyatının yapıldığını, sevkiyat sırasında hangi
yollardan geçtiğini araştırıp belgeleyerek raporlaştırmaktadır.
CAR, Şubat 2016 tarihinde “IŞİD Tarafından Kullanılan
El Yapımı Patlayıcı Unsurlarının Kaynağının İzini Sürmek” başlıklı 107 sayfalık
raporu kendi internet sayfasında (http://tinyurl.com/gpcufix) yayınlamıştır.
Raporun giriş bölümünde ifade dildiği üzere, CAR
yetkilileri Irak ve Suriye’de IŞİD'in terk ettiği Tikrit, Musul, Kerkük, Rabia
ve Kobani kentlerinde toplam yirmi ay çalışarak raporu tamamlamıştır. Bu rapora
göre, IŞİD terör örgütü tarafından dünyadaki 20 ülkede 51 şirketin ürettiği
askerî, kimyasal malzeme ile el bombası ve silah kullanılmaktadır. Bu 20
ülkeden 1’i de Türkiye'dir ve Türkiye'de kurulu 13 şirket IŞİD'in kullandığı
malzemelerin üreticisi ya da ithalatçısı olarak gösterilmektedir. Rapora göre,
sevkiyat zincirinde yer alan 13 şirketle Türkiye, IŞİD güçlerinin el yapımı
patlayıcı imalatında kullandıkları bileşenler için en önemli stratejik geçiş
yolunu oluşturmaktadır.
Söz konusu malzemelerin IŞİD tarafından Eylül 2014 ile
Nisan 2015 tarihleri arasında kullanıldığı raporlanmıştır. CAR'ın tespitlerine
göre, diğer ülkelerdeki şirketler esasen Türkiye pazarına hizmet vermekte ve
büyük çoğunluğu Irak veya Suriye'ye ihracat yapmamaktadır. CAR'ın topladığı
kanıtlara göre IŞİD ya da onlar adına faaliyet gösteren aracılar bu bileşenleri
Türkiye'den temin etmiş ve daha sonra Irak ve Suriye'ye sevk etmişlerdir.
2 Mart-17 Nisan 2014'te Irak Hükûmet güçleri ve IŞİD
arasında Irak'ın Tikrit kenti üzerindeki hâkimiyet savaşında IŞİD güçlerinin
kenti bırakarak kaçması sonrasında ele geçen patlayıcıların içeriklerinde
bulunan alüminyum macununun Brezilya, Romanya ve Çin'de 3 ayrı üretici
tarafından üretilerek İstanbul'da faaliyet gösteren 3 ayrı firmaya ihraç
edildiği tespit edilmiştir. CAR'ın bilgi istediği bu firmalar ise verdikleri
cevapta, söz konusu malzemeleri bir yere ihraç etmediklerini beyan etmiştir.
Amonyum nitrat üreticisi olan Antakya firması, CAR’la
bilgi paylaşmamış, YPG güçleri tarafından Kobani'de ele geçirilen palet ürenin
(gübre) Rusya'da üretildiği ve Türkiye'deki bir firma tarafından ithal edildiği
tespit edilmiş ancak CAR yetkilileri söz konusu firmaya ulaşamamıştır.
Kimyasal prekürsör olarak üretilen hidrojen peroksidin
Hollanda'da imal edilip Türkiye'deki bir firmaya ihraç edildiği Hollanda
Hükûmeti tarafından teyit edilmiş, firma bu malzemeyi Irak'a ihraç ettiğini
teyit etmiş ancak son kullanıcıya ulaşılamamıştır.
Kobani'de ele geçirilen patlayıcı fitillerinin
Hindistan'da üretilip Türkiye'ye ihraç edildiği tespit edilmiş, Türkiye'deki ilgili
2 firma bu malzemenin yurt dışına ihraç edilmesinin kanunen yasak olduğunu
CAR'a bildirmişlerdir.
Patlayıcı döşemeye yarayan bakır kabloların ve iletişim
tellerinin Türkiye'de üretildiği tespit edilmiş ancak CAR yetkilileri, bu
üretimlerin tam olarak nereye sevk edildiği konusunda ilgili 4 firmadan bilgi
alamadıklarını raporlaştırmışlardır.
Raporda yer aldığı ifadeyle, araştırma zinciri
Türkiye'de kopmaktadır. Türkiye'den söz konusu malzemelerin tam olarak nereye
gittiği tespit edilememekte, bu da adı geçen malzemelerin IŞİD'e gittiği
şüphesini artırmaktadır.
Söz konusu iddiaların araştırılması ve konunun tüm
yönleriyle açığa çıkarılması amacıyla TBMM bünyesinde bir araştırma komisyonu
kurularak iddiaların açıklığa kavuşturulması TBMM'nin en önemli görevlerinden
biridir.
3.- Şırnak Milletvekili Aycan İrmez ve 23
milletvekilinin, Şırnak Valiliği tarafından 14/12/2015 tarihinde Silopi'de ilan
edilen sokağa çıkma yasakları sırasında yaşanan ölümlerin, insan hakları
ihlallerinin ve hukuksuzlukların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/579)
Türkiye Büyük Millet Meclisi Başkanlığına
Şırnak Valiliği tarafından 14/12/2015 tarihinde
Silopi'de ilan edilen sokağa çıkma yasakları sırasında yaşanan ölümlerin
tespiti, insan hakları ihlallerinin ortaya çıkarılması ve bu ihlallerde dahli
olanların belirlenmesi ile delillerin ve tanıkların dinlenmesi için Anayasa'nın
98'inci, İç Tüzük’ün 104 ve 105’inci maddeleri uyarınca bir Meclis araştırması
açılmasını arz ve talep ederiz.
1) Aycan İrmez (Şırnak)
2) Meral Danış Beştaş (Adana)
3) Behçet Yıldırım (Adıyaman)
4) Berdan Öztürk (Ağrı)
5) Dirayet Taşdemir (Ağrı)
6) Sırrı Süreyya Önder (Ankara)
7) Ayşe Acar Başaran (Batman)
8) Mehmet Ali Aslan (Batman)
9) Saadet Becerekli (Batman)
10) Hişyar Özsoy (Bingöl)
11) Mizgin Irgat (Bitlis)
12) Altan Tan (Diyarbakır)
13) Çağlar Demirel (Diyarbakır)
14) Feleknas Uca (Diyarbakır)
15) İmam Taşçıer (Diyarbakır)
16) Nimetullah Erdoğmuş (Diyarbakır)
17) Nursel Aydoğan (Diyarbakır)
18) Sibel Yiğitalp (Diyarbakır)
19) Ziya Pir (Diyarbakır)
20) Mahmut Toğrul (Gaziantep)
21) Abdullah Zeydan (Hakkâri)
22) Mehmet Emin Adıyaman (Iğdır)
23) Erdal Ataş (İstanbul)
24) Ahmet Yıldırım (Muş)
Gerekçe:
Şırnak'ın Silopi ilçesinde, 14/12/2015 tarihinde
valilik tarafından hukuki hiçbir gerekçesi olmadan ilan edilen sokağa çıkma
yasağı bugün 61'inci günündedir. 18/1/12015 tarihinde yarım güne dönüştürülerek
devam ettirilen sokağa çıkma yasağı, yaklaşık 100 bin nüfuslu Silopi ilçe merkezinde
otuz yedi gün boyunca kesintisiz devam etmiştir.
Gün boyu devam eden sokağa çıkma yasağı, süreleri
boyunca yasağın ilan edildiği mahallelerde, yaşam hakkı başta olmak üzere
özgürlük ve güvenlik ile seyahat, özel hayat, aile ve konut dokunulmazlığı, sağlık,
eğitim, barınma hakkı gibi bir dizi temel hak ve özgürlüğün ihlaline yol
açmıştır.
Kamusal bütün faaliyetlerin askıya alındığı, olağanüstü
hal durumunun yaşandığı ilçede, mahalle ve ilçelere giriş çıkışı sağlayan tüm
yollar barikatlarla kapatılmış, ilçelerin etrafı zırhlı askerî, polis tank ve
panzerlerle çevrilerek, milletvekillerinin, sivil toplum örgütlerinin ve basın
mensuplarının ilçe ve mahallelere girmesi engellenmiştir. Bununla birlikte,
sıklıkla tüm iletişim kanalları kesilerek bu ilçe ve mahallelerin dış dünyayla
bağlantısına son verilmiştir.
Toplamda iki kez sokağa çıkma yasağı ilan edilen ve
altmış iki günü bulan Silopi'de 28 sivil yurttaş yaşamını yitirdi. En küçüğü
11, en büyüğü 81 yaşında 6'sı çocuk, 7'si kadın olmak üzere yaşamını yitiren 28
yurttaşın tamamı sivildir. Bu yurttaşlar, evlerine havan topunun isabet etmesi,
evlerinin içinde veya evlerinin avlusuna çıktıkları esnada kurşunların hedefi
olması, ambulansın gelişinin engellenmesi gibi farklı nedenlerle yaşamlarını
yitirdiler.
Bu cenazelerin hepsi günlerce defnedilemedi. 19 Aralık
2015 tarihinde evlerinin bulunduğu sokağa çıkan 11 çocuk annesi 57 yaşındaki
Taybet İnan, açılan ateş sonucu yaşamını yitirmiştir. Taybet İnan'ın cenazesi
7’nci günün sonunda sokaktan alınabildi.
Sokağa çıkma yasağı ilan edilen Silopi'de kent günlerce
ateş altına alındı. Özellikle Cudi, Nuh, Başak, Şehit Harun ve Barbaros
Mahallerinde yüzlerce eve top atışlarının isabet etmesi ve yıkılması sonucunda
binlerce insan evlerini terk etmek zorunda bırakıldı. Silopi halkına yönelik şu
çağrılar yapıldı: "Evlerinden çıkmayan herkes hedef alınacaktır.”, “Evlere
gaz atılacaktır.”
5 Ocak günü ise 3 Kürt kadın siyasetçi; DBP PM üyesi
Seve Demir, KJA aktivisti Fatma Uyar ve Silopi Halk Meclisi Eş Başkanı Pakize
Nayır açılan ateş sonucu yaşamını yitirdi.
Silopi'de sokağa çıkma yasakları esnasında yaşanan
ölümler, insan hakları ihlalleri ve hukuksuzlukların ortaya çıkarılması bu
ihlallerde dahli olanlarla ilgili soruşturmaların yürütülmesi, delillerin ve
tanıkların dinlenmesi için Anayasa'nın 98'inci, İç Tüzük’ün 104 ve 105'inci
maddeleri uyarınca bir Meclis araştırması açılmasını arz ve talep ederiz
BAŞKAN – Bilgilerinize sunulmuştur.
Önergeler, gündemdeki yerlerini alacak ve Meclis
araştırması açılıp açılmaması konusundaki ön görüşmeler, sırası geldiğinde
yapılacaktır.
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
IX.- ÖNERİLER
A) Siyasi Parti Grubu Önerileri
1.- CHP Grubunun, Denizli Milletvekili Kazım Arslan ve
arkadaşları tarafından, FETÖ/PDY yapılanmasının 2009 yerel seçimleri ve 2015
milletvekilleri genel seçimlerindeki etkilerinin araştırılması amacıyla
9/12/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 18 Haziran 2017 Pazar günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
18/6/2017
Türkiye Büyük Millet Meclisi Başkanlığına
Danışma Kurulu 18/6/2017 Pazar günü (bugün)
toplanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Levent
Gök
 Ankara
 Grup
Başkan Vekili
Öneri:
Denizli Milletvekili Kazım Arslan ve arkadaşları
tarafından FETÖ/PDY yapılanmasının 2009 yerel seçimleri ve 2015 milletvekilleri
genel seçimlerindeki etkilerinin araştırılması amacıyla 9/12/2016 tarihinde
Türkiye Büyük Millet Meclisi Başkanlığına verilmiş olan Meclis araştırması önergesinin
(971 sıra no.lu), Genel Kurulun bilgisine sunulmak üzere bekleyen diğer
önergelerin önüne alınarak 18/6/2017 Pazar günlü birleşimde sunuşlarda okunması
ve görüşmelerinin aynı tarihli birleşiminde yapılması önerilmiştir. 
BAŞKAN – Önerinin lehinde Kazım Arslan Denizli
Milletvekili. 
Buyurunuz Sayın Arslan. (CHP sıralarından alkışlar) 
Sizi iki gündür epeyce dinledik Sayın Arslan. 
KAZIM ARSLAN (Denizli) – Evet, teşekkürler. 
Sayın Başkan, değerli milletvekilleri; dün şehit olan 3
askerimiz için Allah’tan rahmet, ayrıca ailelerine de başsağlığı diliyorum. 
Yine, Manisa’da zehirlenmek suretiyle ölen
askerlerimize de Allah’tan rahmet, ailelerine sabır diliyorum. 
Bugün, Babalar Günü; burada bulunan arkadaşlarımızın,
bütün babaların Babalar Günü’nü yürekten kutluyorum; sağlıklı, güzel, uzun
ömürler diliyorum. 
Ayrıca hepinizi sevgiyle saygıyla selamlıyorum. 
Seçim adaletini yıllar içinde yok eden bir
yapılanmanın, özellikle FETÖ ve PDY yapılanmasının seçimleri ne şekilde
etkilediği, özellikle 2009’dan sonraki seçimlerde bu yapılanmanın seçimlerin
sonuçlarını çok farklı bir şekilde ortaya koyduğu yönündeki konunun ve şaibeli
durumların araştırılması için önerge vermiştik, bunun üzerine söz aldım. 
Biliyorsunuz, ülkemizin en büyük sorunlarından bir
tanesi, adaletsizlik, hukuksuzluk, aynı zamanda da yıllardan beri süren hukuk
güvenliğinin yokluğu ve seçim güvenliğinin yokluğudur. İşte, bu
adaletsizliklerin yok edilmesi için yola çıktığımız ve bu adaletin Türkiye’de
yeniden tesis edilmesi, getirilmesi için yollarda yürümeye başladığımız
bugünlerde, Sayın Genel Başkanımızla birlikte, arkadaşlarımızla birlikte,
halkımızla birlikte yürümeye devam ediyoruz, adalet tecelli edinceye kadar bu
yürüyüşümüz devam edecektir. Bunu belirtmek istiyorum. Bu yürüyüşü gerçekleştiren
başta Genel Başkanımız olmak üzere tüm arkadaşlarıma ve halkımıza çok teşekkür
ediyorum; saygılar, sevgiler sunuyorum. 
Değerli milletvekilleri, FETÖ terör örgütü ve PDY
yapılanması, her tarafı o kadar çok sarmıştı ki, biliyorsunuz, devlet içinde
devlet olmuş ama sizin hiç haberiniz yok. Okullar, üniversiteler, finans
kuruluşları, alışveriş merkezleri ve birçok kamu kurumunda yuvalanmış, liyakate
hiç dikkat edilmeden, belirli yerlere getirilmek suretiyle, yetkili kılınmak
suretiyle, gerçekten, Türkiye’de adaletin, hukukun ve seçim güvenliğinin yok
olmasına sebebiyet veren bir yapı ortaya çıkmıştır. Tabii, seçim sonuçları hep
sizin lehinize sonuçlandığı için hepiniz bunları görmezden geldiniz ama
sonuçta, bir geldiniz ki “Eyvah, biz bunları görmemişiz. Biz, onlar ne
istedilerse verdik, her şeyi yaptık ama onlar bize ihanet etti.” diyerek karşı
koymaya başladınız. 
Değerli arkadaşlarım, değerli milletvekilleri; bunların
hepsini biliyorsunuz. Biz bunları yıllardan beri sizlere söyledik, “Bakın, FETÖ
terör örgütü, bu devleti, devletimizi ele geçirmeye çalışıyor. Siz, bunlara
alet oluyorsunuz, öncülük ediyorsunuz, liyakate uymadan bunları yetkin
olmadıkları yerlere getiriyorsunuz, devletin düzenini bozuyorsunuz. FETÖ terör
örgütü, ileride bu devleti ele geçirirse şaşmayın.” diye yıllardan beri
söylüyoruz ama sizleri bir türlü inandıramadık. Ne zaman inandınız?
17-25 Aralık yolsuzluk dosyasının ortaya çıkmasından sonra “Eyvah!” dediniz ama
iş işten geçmişti, devlet elden gitmişti, değerli arkadaşlarım. Şimdi, böyle
bir noktaya getirdiniz. 
Şimdi, bu kanunsuz uygulamalar nedeniyle ve 2009’dan
itibaren yapılan seçimlerdeki adaletsizlikler sebebiyle, gerçekten kazanılması
gereken birçok seçimin kaybedildiğini ve Türkiye’de seçme ve seçilme hakkının,
güvenliğinin ortadan tam anlamıyla kaybolduğunu belirtmek istiyorum. 
Esasen, oy namustur değerli arkadaşlarım. Vatandaş,
bize güveniyor, oy veriyor ama bunu gerçek anlamında, sandığa ne şekilde
girmişse çıkmasını sağlamayı beceremediniz ve sonuçlarda gerçekten birçok
değişiklik, birçok haksızlık oldu, birçok yanlışlık ortaya çıktı değerli
arkadaşlarım. O nedenle, birçok seçime şaibe karıştı. 2009’dan itibaren bu
seçimlerde birçok farklı sonuç, birçok sandıkta değişiklik ve çöp kutularında
bulunan oylar ortaya çıktı. Bunların üzerine hiç gitmediniz çünkü bunların
sonuçları sizi çok ilgilendirmiyordu, siz “Sonuçta seçimi kazandık.” deyip,
kenarda oturup seyrediyordunuz. 
Ama gelinen noktada ne oldu, biliyor musunuz? Özellikle
2010 referandumuyla birlikte, mezardaki ölülerin bile çıkıp oy kullanmasına
fetva veren Pensilvanya ile siz, gerçekten birlikte olarak, o günün zamanında
birçok değişikliğin, Anayasa değişikliklerinin olmasına ve sonuçta da PDY
yapılanmasının, FETÖ yapılanmasının yargının her tarafını sarmasına olanak sağlayacak
bir yapıyı da ortaya çıkarmış oldunuz. Referandumlarda, belediye ve
milletvekili seçimlerinde özellikle iş birliği yaptınız. Bu iş birliği o kadar
çok aşikârdı ki gerek basın yoluyla gerek çalışmalar yönüyle gerekse
örgütlenmeler yönüyle, birçok yönüyle sizin hanenize yazılan birçok kazanım
gerçekleşti. Şimdi nasıl olursa olsun siyasetin rotasını belirleyen seçim
sonuçlarına FETÖ müdahalesini konuşmak ve bundan sonra da ortaya çıkacak
sonuçların ne şekilde ve nasıl olacağını tartışmak ve bu tür yapılanmaların
bundan sonra devlet içinde gerçekleşmesine fırsat vermemek için çalışmak
zorundayız diye belirtmek istiyorum.
Bakın, 30 Mart 2014 yerel seçimlerinde ben Denizli
Büyükşehir Belediye Başkanı adayıydım. Bu seçimlerde öyle yolsuzluklar yapıldı
ki -tutanaklar elimde- alınan tutanaklarda, benim aldığım oyları benim
rakibimin üzerine yazmak suretiyle bir seçim sonucunu ortaya çıkardılar. Yine,
benim aldığım oyları, benim üstümde kayıtlı bulunan HDP’nin üzerine yazmak
suretiyle benim oylarımı aşağıya çıkardılar. Eğer isterseniz, elimde
tutanakları var, örnekleri var. İtirazlarımız doğrultusunda bunlar değişti,
düzeltildi ama değerli arkadaşlarım, bunlar yıllardan beri sizlerin kontrolünde
yapılan yanlışlardı. 
Bakın, özellikle, FETÖ/PDY yapılanması birçok olayla
ortaya çıkmıştır. YSK’nın 3 üyesi tutuklanmıştır. İl seçim kurulu başkanı 11
hâkim tutuklanmıştır. İl seçim kurulundan 59 hâkim tutuklanmıştır. İlçe seçim
kurulu başkanı olan 210 hâkim tutuklanmıştır. Demek ki değerli arkadaşlarım,
yıllardan beri, sizin göz yumduğunuz birçok kadro, sizlerle birlikte bu
yapılanmayı gerçekleştirmiş ve sonucunda da seçim sonuçlarını olumsuz etkileyen
birçok durumları ortaya çıkarmışlardır. 
Şimdi, biliyorsunuz, özellikle, FETÖ’yle beraber
çalıştığınız dönemlerde Millî Güvenlik Kurulunun kararına rağmen o günün
FETÖ’cülerini, Nurcularını araştırmaktan maalesef geri durdunuz. Ayrıca, “KPSS
sonuçlarında birçok hırsızlık yapılıyor, sorular çalınıyor.” dedik, bunlara göz
yumdunuz, ses çıkarmadınız. Yine “Askerî liselerde sorular çalındı.” dedik, ses
çıkarmadınız. “Ergenekon davası, Balyoz davası, casusluk davalarında gerçekten
adaletsizlik yapılıyor, haksızlık yapılıyor.” dedik, siz o davaların savcısı
olarak ortaya çıktınız ve adaletin gerçekleşmesinin de gerçekten önünü kapatmış
oldunuz. 
Değerli arkadaşlarım, dolayısıyla, adaletsizliği,
hukuksuzluğu, hukuk güvenliğini yok edecek uygulamalardan artık iktidarınızın
geri durması gerekir çünkü adalet hepimize lazım, hukuk hepimize lazım diyorum,
sözlerimi bu şekilde bitiriyorum.
Hepinize teşekkür ediyorum, saygılar sunuyorum. (CHP
sıralarından alkışlar)
BAŞKAN – Teşekkür ederim Sayın Arslan.
Önerinin aleyhinde Mehmet Erdoğan, Muğla Milletvekili.
Buyurunuz Sayın Erdoğan.
MEHMET ERDOĞAN (Muğla) – Sayın Başkan, değerli
milletvekilleri; Cumhuriyet Halk Partisi Grubunun vermiş olduğu önerge hakkında
Milliyetçi Hareket Partisi Grubu adına söz almış bulunmaktayım.
Usul olarak her ne kadar önergenin aleyhinde söz alsak
da aleyhinde konuşmayacağımı da baştan ifade etmek isterim.
Sözlerime başlarken, bugün, Babalar Günü; başta şehit
babaları olmak üzere bütün babaların Babalar Günü’nü kutluyorum. Ayrıca, başta
babam olmak üzere ebediyete intikal etmiş bütün babaların ve şehit olmuş bütün
babaların hepsini rahmetle, minnetle yâd ediyorum.
Yine, bildiğiniz gibi, çarşamba günü Kadir Gecesi’ni
idrak edeceğiz. Bunun, Türk İslam âlemi için hayırlara vesile olmasını Cenab-ı
Allah’tan niyaz ediyorum. 
İnşallah, önümüzdeki pazar günü de hep birlikte Ramazan
Bayramı’na ulaşacağız. Bayramın da ülkemizin birliğine, bütünlüğüne, huzuruna
vesile olmasını Cenab-ı Allah’tan niyaz ediyorum.
Sayın Başkan, değerli milletvekilleri; Milliyetçi
Hareket Partisi, 15 Temmuz 2016 tarihinde yaşanan ve her yönüyle ihanet kokan
hain kalkışma girişimini aynı zamanda bir işgal girişimi olarak gören ve yok
edilmeye çalışılan devlet otoritesini yeniden tesis etmek adına üzerine düşeni
eksiksiz bir şekilde yapmayı kendisine görev edinmiş bir siyasi partidir. 
FETÖ’nün yıllardır var olduğu ve siyasetle en güçlü
bağı yakın zaman içinde kurduğu gözardı edilmiştir. Yapılan ihmallerin ve
izlenen yanlış politikaların sonucunda en büyük ve en önemli kaynağımız olan
insan kaynağımızın heba edildiği ise ayrıca dikkat çekilmesi gereken bir
husustur. 
Toplumun tüm kesimleri, 15 Temmuz darbe girişimini
araştırma komisyonunun çalışmaları neticesinde birçok sorunun cevap bulacağına
inanmıştır. Haklı olarak böyle bir beklenti içerisine girmiştir ancak bu
soruların cevabının bulunması bir kenara, vatandaşlarımızın kafasında bazı yeni
soru işaretleri de ortaya çıkmıştır. Özellikle örgütün siyasi ayağının ve 15
Temmuz gecesi darbeciler adına bildiri okutan yurtta sulh konseyinin tam olarak
ortaya çıkartılamaması bu minvalde yapılmak istenen çalışmalarımızın ve
önergelerimizin bir şekilde Komisyon Divanı tarafından engellenmesi, yeni
şüpheleri beraberinde getirmiştir. 
ByLock kullanan üst düzey bürokratların ve siyasilerin
listesinin MİT tarafından Komisyona iletilmesi, tarafımızca talep edilmiş,
ancak bu talebimiz, Komisyon Divanı tarafından adli soruşturmanın sürdüğü
gerekçesiyle yerine getirilmemiştir. Hâlbuki adli soruşturmalar, idari
soruşturmalara engel değildir. Üst düzey bürokratların ve “byLock”çu
siyasilerin listelerinin Komisyonumuza bildirilmesi talebimizin yerine
getirilmemesi gerekçelerinden bir diğeri de kişisel veriler konusudur ki bu da
gerekçe olarak, mazeret olarak kabul edilemez. 
ByLock, FETÖ terör örgütüyle iltisakı gösteren somut
bir veridir, dolayısıyla bu kişilerin açıklanmasının muhakkak sağlanması
gerekir. MİT, her kuruma kendi mensuplarının byLock listesine göndermiştir, bu
çerçevede de Meclisimize üst düzey bürokratların ve siyasilerin listesini
pekâlâ gönderebilir. Alt kademedeki byLock kullanıcılarının tutuklandığı bir
dönemde üst kademedeki bürokratların ve siyasetçilerin kimliklerinin ve
listelerinin açıklanmaması, bunlar hakkında herhangi bir adli ya da idari
soruşturma yapılmaması, anlaşılır bir durum olmadığı gibi adalete, hakkaniyete
uygun bir durum da değildir. 
Yine, çok sayıda diplomatik pasaport sahibi kişinin
yabancı ülkelere sığınma talebinden bahsedilmektedir. Kimdir bunlar? Bunların
içinde siyasetçiler var mıdır? Bu diplomatik pasaport sahibi diplomatları
kimler atamıştır? Bunların bu örgütle bağı nedir, ne değildir; bunun da açıkça
ortaya konması lazım. Sayıları yüz binlerle ifade edilen kamu görevlisi,
kamudan ihraç edilmiş, açığa alınmış, haklarında adli takibatlar
başlatılmıştır. Bu kadar kamu görevlisinin siyasi ayak olmadan kamuda yer
bulabilmesi mümkün değildir. Onları devletin içerisine kim yerleştirdiyse bu
ayakların kopartılması lazım. 
Yine, Mehmet Partigöç, Mehmet Dişli ve Akın Öztürk gibi
darbe girişiminin en önemli aktörlerinin Komisyon tarafından dinlenilememesi,
buna da adli soruşturmanın gerekçe gösterilmesi yanlıştır, Komisyon Başkanlığı
bunu engellemiştir. Bu durumun sonucu olarak da, darbe başarılı olsaydı siyasi
ayağın kimlerden teşekkül ettirileceğinin ortaya çıkarılması sağlanamamıştır.
Darbe bildirisinin altında ismi bulunan yurtta sulh konseyinin kimlerden
oluştuğunu sadece Ankara çatı iddianamesinden görebilmekteyiz, bu konuda
Meclisimiz bir çalışma yapamamıştır. 
Darbe girişiminin ardında bulunan dış desteklerin
kimlerden ve hangi uluslararası kuruluşlardan oluştuğu da maalesef tespit
edilememiştir. Bu durum, FETÖ üyelerinin yurt dışında kimlerle bağlantıda
olduğuna ilişkin bilgilere ulaşmamızı engellemiştir. Darbe girişimi öncesi
belediyelerden FETÖ’ye ciddi kaynak aktarıldığı kamuoyunun malumudur ancak
belediyelerin de siyasi ayak içerisinde incelenmesi sağlanamamıştır. 
Gene, Komisyonda ilgisiz alakasız kişiler de
dinlenmiştir. Bunlardan bir tanesi, Doktor Hasan Polat’tır. Kendisi, Komisyona
sunduğu CV’sinde referans olarak Enerji Bakanı Berat Albayrak’ı göstermiştir ve
lüzumsuz bilgilerle Komisyonumuzu meşgul etmiştir. Sonuç olarak, sadece, Berat
Albayrak’ın cemaatçi olmadığını bize söylemek için görevlendirilmiş bir
kişidir; kim arayıp buldu, onu da bilmiyoruz.
Yine, raporun 184’üncü ve 185’inci sayfalarında,
Fetullahçı terör örgütü kontenjanından bazı isimlerin milletvekili olarak seçildiği,
bunlara kontenjan ayrıldığından bahsedilmektedir. Bu, son derece ürkütücü bir
açıklamadır. 2011 milletvekilliği genel seçimlerinde FETÖ, iktidar partisinden
milletvekilliği kontenjanı kullanmış mıdır? Böyle bir kontenjan varsa iktidarı
elinde bulunduran AKP kadrolarından bu kontenjandan kaç isim milletvekili
seçilmiştir. Örneğin, FETÖ lideri Fetullah Gülen’in ilk öğrencilerinden olan
yani çekirdek kadroda yer alan İlhan İşbilen, kimin veya kimlerin talebi
üzerine AKP’den milletvekili yapılmıştır? Raporda olduğu söylenen FETÖ
kontenjanından milletvekili seçilen isimlerin yanında belediye başkanı
seçilenler de var mıdır? Tüm bu sorular maalesef cevabını bulamamıştır
Komisyonumuz çalışmaları sırasında. 
Raporda FETÖ’nün etkin olduğu, ele geçirdiği veya geçirmeye
çalıştığı her türlü kurum, kuruluş ve meslek grubuyla ilgili yorum veya
tespitte bulunulduğu görülmektedir ancak FETÖ’nün siyasi ayağından hiç
bahsedilmemiştir. Yine, FETÖ’yü besleyen, ona alan açan, onun tetikçiliğini
yapan, siyasi partneri dizayn etme çabası içindeki FETÖ’nün figüranlığını
yapan, kanal kanal dolaşıp FETÖ’yü zamanında aklamaya çalışan siyasilerden hiç
bahsedilmemesi ve bunların bulunup yargı önüne çıkarılmasıyla ilgili bir
önerinin de komisyon raporunda bulunmaması önemli bir eksikliktir. 
FETÖ’nün her türlü siyasi yapıyla diyalog hâlinde
olduğu veya olmaya çalıştığı doğrudur ancak bu yapıya kucak açanlarla bu yapıyı
en başından beri elinin tersiyle itenler aynı kefeye konamaz, ödenen bedeller
göz ardı edilemez, bu yapıyla mücadele eden, her türlü siyasi çıkarı bir kenara
bırakıp aziz Türk milletinin bekasını düşünen siyasi partilerin öngörülerinin
ve uyarılarının raporda yer bulması, alınması gereken tedbirler açısından
önemlidir. ByLock ve Eagle kullanan kişilerin makam ve mevki gözetilmeden
yargılanmasının muhakkak önü açılmalıdır. 
MİT raporundan da anlaşılacağı üzere, FETÖ’nün 7
katmanlı bir yapıdan oluştuğu görülmektedir ancak bu 7 katman içinde
siyasilerden hiç bahsedilmemesi de ayrıca bir garabettir. 2002 öncesi FETÖ’nün
birlikte hareket ettiği siyasiler açık açık belirtilirken 2002
sonrasındakilerden hiçbirisinden bahsedilmemesi de çok önemli bir eksikliktir. 
Yine, Abant Platformu bu toplumda çok konuşulmuş,
buraya birçok yazarlar, çizerler, siyasetçiler gitmiştir; bunlarla ilgili
herhangi bir hususun da raporda yer almaması önemli bir eksikliktir. 
Raporun 65’inci sayfasında FETÖ’nün 2009 yılında AKP
iktidarına bayrak açtığından bahsedilmektedir. Bu tespit, temelsizdir çünkü
aynı FETÖ’yle 2010 referandumunda AKP iktidarının gerçekleştirmiş olduğu seçim
ittifakı, bu durumda nasıl açıklanabilir? Yine, raporda yer alan 2011’deki bu
seçimdeki kontenjanlar nasıl açıklanabilir, 2010 referandumu sonrası HSYK
seçimlerinde Adalet Bakanlığı FETÖ’nün listesini niçin desteklemiştir? Bu HSYK
seçimleri aynı zamanda yüksek yargıyı ve YSK’yı etkilemiştir. 
Yine, 2011 yılında çıkartılan KHK’lar var. Bu KHK’larla
idareci pozisyonundaki binlerce kamu görevlisinin müktesep hakları ellerinden
alınmış ve kamuda görev yapan idareciler, müşavir, araştırmacı ve uzman
kadrolarına atanmıştır. Boşalan bu idari kadroların çoğu, FETÖ tarafından
kullanılmıştır. Bu bakımdan bu KHK’ları kimler hazırlamıştır, bu KHK’lar
hakkında siyasi iradeyi kimler, nasıl ikna etmiş ve yönlendirmiştir?
Ayrıca, bundan sonrası için de yeni paralellere alan
açılmaması gerekir. FETÖ’nün siyasi ayağını ayıklamak zorundayız. Bu ayıklamayı
başaramazsak FETÖ’nün uyuyan hücrelerinin uyanmasına kimse engel olamaz; bu
bakımdan herkesin uyanık olması lazım.
Bu duygu ve düşüncelerle yüce heyetinizi saygıyla
selamlıyorum. (MHP sıralarından alkışlar)
BAŞKAN – Teşekkür ederim Sayın Erdoğan. 
Önerinin lehinde Ahmet Yıldırım, Muş Milletvekili. 
Buyurunuz Sayın Yıldırım. (HDP sıralarından alkışlar)
AHMET YILDIRIM (Muş) – Teşekkür ederim Sayın Başkan.
Sayın Başkan, değerli milletvekilleri; bu, gerek
Parlamentonun gerekse ülkenin tamamının gündemini bir yıldır meşgul etmiştir ve
böyle devam edildiği, iktidar partisi ve ülkeyi yönetenler bu darbeye ve
darbecilere karşı mevcut tarzıyla son on bir ayda olduğu gibi yaklaştığı sürece
daha çok tartışılmaya, daha çok irdelenmeye devam edecektir ve Parlamentonun da
gündeminde olacaktır, olmak durumundadır.
Şimdi, şunu öncelikle ifade edelim ki, Türkiye’de
cumhuriyet tarihi boyunca, özellikle de son altmış beş yılda, 1952’den sonra,
NATO’ya üye olunduktan sonra devletin birçok konuda dönemsel olarak büyüttüğü,
yine dönemsel olarak yok etmeye çalıştığı benzer yapılar hep olmuştur. Devlet
içinde örgütlenmiş bugüne kadarki tek yapı Gülenciler değildir. Bunun dışında
da yok edilmese de istendiği zaman yönlendirilen, belki de yok edilmek
istenmeyen ama hep güdümde tutulan, istendiği zaman devleti yönetenler,
iktidarlar için harekete geçirilebilecek yapılar hep var olmuştur. Yine kabul
etmek gerekir ki bu yapılar içerisinde en fazla büyüyebilen ve bir kripto
olarak hareket edebilen yapı Gülencilerin örgütlenmesidir. Ancak burada
özellikle 17-25 Aralık, bu yapının iktidarla olan münasebetlerinde, devletle
olan münasebetlerinde bir dönüm noktasıdır. Bu yapının kolluğunun ve
yargıçlarının el atmak istediği, belki de gerçeğe tekabül eden en doğru
işlerden biriydi çünkü hâlâ 17-25 Aralıkla ilgili olarak bu ülkede yapılmış
yolsuzluklar üzerindeki sis perdesi aralanmamıştır, en azından toplumsal algıda
bu gerçeklik değiştirilememiştir. Böyle bir toplumsal kanaatin var olduğunu
ifade etmek isterim. 
Yine belirtmem gereken hususlardan biri, özellikle
mevcut siyasi iktidarın 2002’den bugüne kadar kullanmış olduğu bir diğer yapı
da Türkiye Hizbullahı’dır. Türkiye Hizbullahı’nın özellikle uçları iktidarı
rahatsız etmek üzere kendisine yöneldiği anda bazen bunlara dönük tasfiye
girişimlerinde bulunulmuş ama bazı seçimlerde bunların desteklerinin alınması,
bunların siyasi uzantılarının bizzat Hükûmet üyeleri tarafından ziyaret edildiği
hâlâ hafızalardadır. 
Değerli arkadaşlar, Gülen cemaatinin diğer yapılardan
en önemli farkı ise milliyetçi ve muhafazakâr bir ideoloji kisvesi altında
beslenmesi, büyümesi, bürokrasinin içerisinde çok güçlü bir yer edinmesidir.
Önce kripto olarak ama AKP iktidarı döneminde ise alenice örgütlenmekten geri
durmayan bir yapıyla karşı karşıyayız. AKP öncesi alabildiğine gizlidir,
derinlikleri bilinmemektedir, etki alanları da geniş değildir ancak AKP
döneminde örgütlenme ağları fütursuzca genişlemiş, siyasi iktidarın ön açması
sayesinde devletin neredeyse girmedikleri alanı kalmamıştır. 
2002’de AKP iktidar olduktan sonra bu yapının siyaset
içerisindeki gücü, ordu içerisindeki gücü, Emniyet, yargı içerisindeki gücü,
sağlık, eğitim, ekonomi, finans içerisindeki büyüme hızı bundan önceki
dönemlerle, 2002’den önceki dönemlerle kıyaslanmayacak kadar yüksektir. Çok
basit bir örnek de verileceği üzere -daha önce de bu kürsüden ifade edildi-
2004 yılında bir Millî Güvenlik Kurulunda Gülen cemaatiyle ilgili mücadele kararı
alınmasına rağmen, iktidara bu konuda, gerek danışmanlar gerek Hükûmet
yetkilileri gerekse AKP yöneticileri tarafından 2004’ten ta 2013’e kadar nasıl
karşısında durulduğu ve bu yapının nasıl savunulduğu hafızalarda tazeliğini
korumaktadır. 
AKP içerisinde bu yapıya güzelleme dizmemiş siyasetçi
sayısı çok azdır. 2013’ten öncesi için söylüyorum. 2013’ten önce Gülen cemaati
için, AKP içerisinde yer alıp güzelleme dizmemiş, övmemiş, bunlara ön açmamış
siyasetçi sayısı çok azdır. Hepsi için söyleyemem şüphesiz. Evveliyatından beri
AKP içerisinde de bu yapıya karşı mesafesini korumuş, karşı durmuş, bunların
örgütlenmemesi gerektiği konusunda düşünce beyan etmiş siyasetçiler vardır ama
kahir ekseriyetin özellikle bu yapının isteyerek ya da istemeyerek büyümesi yönünde,
desteklenmesi yönünde bir beyanı mutlaka vardır. 
Tabii, ortaklıklar bitmeye başladığı zaman bile
devletleşmeye, devlet içerisindeki gücünü korumaya çalışan bir yapıdan söz
ediyoruz biz. Bugün itibarıyla dahi bu yapının Emniyet ve yargı içerisindeki
gücünün toplumsal muhalefete karşı fütursuza tezgâhları devam etmekte, iktidar
bu konuda başını kuma gömerek özellikle toplumsal muhalefete zarar veren
girişimleri objektif olarak desteklemektedir. Bu Parlamentonun üyelerinin
tutuklanması, vekilliklerinin düşürülmesi, en son Enis Berberoğlu’na sıra
gelinceye kadar da özellikle dosyada iş görmüş olan savcı ve hâkimlerin bu
yapıdan ya ihraç edilmiş ya gözaltına alınmış ya tutuklanmış olması manidardır.
Hâlâ bunlar bile iktidarın bu yapıyla olan münasebetlerinin, ortaklığının
bitmediği algısını göstermektedir. Ucu kendisine dokununca amansız bir savaş
içerisine giren AKP iktidarı, bu yapının toplumsal muhalefete ilişkin
fütursuzca işlemiş olduğu suçları korumaya ve arkasında durmaya çalışmaktadır.
Örneğin, 2. Ordu Komutanı Adem Huduti bir darbecidir; iktidara göre, daha yargı
kararı çıkmadan teröristtir ve bu örgütün üst yöneticilerinden biridir ama
bunun, Cizre’de, Sur’da, Silopi’de, Nusaybin’de, Şırnak’ta, Yüksekova’da bağlı
olduğu komutanlarla birlikte hepsi tutuklanmış olmasına rağmen bu şahısların
yargı dosyalarına bu suçlarla ilgili bir cümle dercedilmemiş olması yapının
siyasi iktidar tarafından yeri geldiğinde hâlâ nasıl korunduğunun,
kollandığının işaretidir. 
Değerli arkadaşlar, sonuç olarak, iktidarın bu yapıya
dair şu topluma, şu ülkeye bir borcu vardır. Sağlıklı ve etkin bir soruşturma
yürütülmediği sürece; belli parti, kurum, kimseler hâlâ bu yapıyla iltisaklı
olduğu ve partilerde, kurumlarda yer aldığı hâlde korunduğu sürece asla siyasi
iktidar üzerindeki şaibe kalkmayacak, bu yönlü toplumsal algı değişmeyecektir.
Çünkü bu yapıyla ilgili olarak iktidarın ilişkisinin bitmediğine, belli
yerlerde bu yapının korunduğuna dair güçlü bir toplumsal algı vardır. 
Yine, darbeyi planlayan ve karargâhta komuta edenler
ile bunların bankasına para yatırmış zavallı kişiler aynı kefeye konduğu
sürece; 15 Temmuz günü savaş uçaklarını, helikopterleri, tankları kullananlar
ile bunların okullarına öğrencisini göndermiş olanların aynı kefeye konulduğu
ve değerlendirildiği ortada durduğu sürece; yine, özellikle bu yapı içerisinde
yer alıp 15 Temmuz günü tanklarla, ateşli silahlarla bu ülkenin insanlarını
öldürenler ile bunların bankalarına para yatıran veya korkudan bunlara bağışta
bulunmuş olanlar aynı kefede değerlendirildiği sürece toplumun iktidarın bu
işin üzerine etkin gitmediği, sadece kendisine dokunduğu yerleriyle ilgilendiği
yönündeki algısı güçlenmiş ve kendini korumuş olacaktır.
Bir diğer husus; bakın, siz bunu planlayan, karargâhta
koordine eden, savaş uçağı kullananlar ile zavallı insanları aynı kefeye koyup
siyasi uzantılarını koruduğunuz sürece bir şeye hizmet etmiş olacaksınız, o da
şudur: Mağdurları ve ailelerini bu darbecilerin kucağına atacak ve bunların
sosyolojik tabanını güçlendireceksiniz. İktidarın bugünkü yaklaşımı, bunların
sosyolojik tabanını ortadan kaldırmaya ve zayıflatmaya dönük değil, kapsayıcı,
kucaklayıcı olmaya dönük değil, bizatihi güçlendirmeye dönüktür,
güçlendirmektedir iktidar bu darbecilerin sosyolojik tabanını. 
(Mikrofon otomatik cihaz tarafından kapatıldı) 
AHMET YILDIRIM (Devamla) – Sayın Başkan, toparlıyorum.
BAŞKAN – Tamamlayınız Sayın Yıldırım.
AHMET YILDIRIM (Devamla) – Çünkü bu örgütün kucağına
zorla itilmiş olanlar var iktidar tarafından. Bürokraside terfi etmek
isteyenler geçmiş dönemde bu iktidar tarafından bu yapıyla ilişkilendirildi.
Akademide doçentlik sınavlarına, doktora sınavlarına, yurt dışı eğitim
sınavlarına girmek için bunlarla iltisaklı olma zorunluluğu iktidar tarafından
konulmuştu. Bir iş adamının güçlü, devletten iyi ihaleler alabilmesi için
bunlara himmet vermesi, bunlarla arasını iyi tutması bu iktidar tarafından
zorunlu kılınmıştı. Buna rağmen, siz bunu planlayan, karargâhta bunu koordine
eden, savaş uçaklarıyla -şu Meclis dâhil- bu ülkenin insanlarını öldürenler ile
dershanelerine gitmiş, okullarında okumuş, bankalarına para yatırmış zavallı
kişileri aynı kefeye koyduğunuz sürece toplumsal algıda bunlarla etkin mücadele
ettiğinizi anlatamazsınız, inandıramazsınız diyorum. 
Bütün Genel Kurulu saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Yıldırım.
Önerinin aleyhinde Yılmaz Tunç, Bartın Milletvekili.
Buyurunuz Sayın Tunç. (AK PARTİ sıralarından alkışlar)
YILMAZ TUNÇ (Bartın) – Sayın Başkan, değerli
milletvekilleri; Cumhuriyet Halk Partisi grup önerisinin aleyhinde söz aldım.
Bu vesileyle hepinizi saygılarımla selamlıyorum. 
Bugün Babalar Günü, öncelikle -başta şehit babalarımız
olmak üzere- tüm babalarımızın Babalar Günü’nü kutluyorum; çocuklarıyla,
aileleriyle birlikte huzurlu ömürler diliyorum. 
CHP grup önerisiyle, 29 Mart 2009 yerel seçimlerinden 1
Kasım 2015 milletvekili genel seçimlerine kadar gerçekleştirilen tüm yerel ve
genel seçimlerde, referandumda ve Cumhurbaşkanlığı seçimlerinde görev alan il
ve ilçe seçim kurulu başkan ve memurlarıyla ilgili olarak; FETÖ/PDY
yapılanmasıyla alakalı soruşturma açılanlar varsa ve bu kişilerin yapmış olduğu
işlemlerden dolayı mağduriyetler oluşmuşsa bu mağduriyetlerin araştırılması ve
giderilmesi için gerekli tedbirlerin alınması maksadıyla bir araştırma önergesi
verildi ve bugünkü gündemde görüşülmesi isteniyor. 
Seçimlerin sağlıklı yapılmadığı şeklindeki iddialar her
seçim sonrasında tartışılan bir husustur değerli milletvekilleri ancak bunların
somut belgelere ve delillere dayandırılması gerekir. 
Ülkemizde seçimler Yüksek Seçim Kurulunun gözetim ve
denetiminde gerçekleştirilir. Yüksek Seçim Kurulu üyeleri, Yargıtay ve Danıştay
Genel Kurullarınca gizli oyla seçilen üyelerden oluşur. İl ve ilçe seçim
kurullarında da yine, ilçe ve illerde seçim kurulu başkanları hâkimlerin
gözetim ve denetimi altında tüm siyasi partilerin, seçime katılan siyasi
partilerin üyelerinden oluşan -hem ilde hem ilçede hem de Yüksek Seçim
Kurulunda- temsilcileri vardır ve onların gözetim ve denetimi altında, şeffaf
bir şekilde, tüm vatandaşlarımızın gözetimine de açık olan bir sistem söz
konusudur. Sandık kurullarında da yine aynı şekilde tüm siyasi partilerimizin
temsilcileri bulunur. Müşahitlerin ve vatandaşların gözetimine de denetimine de
açık bir şekilde, aleniyet ilkesi içerisinde seçimler gerçekleştirilir. 
Yine SEÇSİS ve SEÇBİS sistemleriyle, Avrupa’da belki de
en ileri noktada olan ülkelerden bir tanesiyiz. Bu noktada da çok şeffaf bir
sistemimiz var. Teknoloji seçimin emrindedir. SEÇSİS sistemiyle, SEÇBİS
sistemiyle, siyasi partilerin, hatta tüm vatandaşların denetimine açık bir
sistem söz konusudur. Oy kullanacağımız yere baktığımızda komşularımızı, aynı
apartmanda kimlerin oy kullanacağını bile görebilmekteyiz. Oy kullandığımız
sandığa bir tuşla ulaşıp orada hangi partinin ne kadar oy aldığını
görebilmekteyiz. Yine, sandık sonuç tutanakları tüm siyasi partilerimizin
temsilcilerine verilmektedir. Siyasi partilerin genel merkezleri anbean SEÇSİS
sistemiyle sonuçları takip edebilmektedirler. Başından, oy kullanmadan
sonuçların açıklanmasına kadar her şey şeffaf bir biçimde gerçekleşmektedir ve
anbean tüm siyasi partilerin gözetimine açık bir sistem söz konusudur. 
Grup önerisinde bahsedilen, ıslak imzalı tutanak sonucu
ile YSK veri tabanına işlenen sonuçlar arasında büyük farklılıklar olduğu iddia
edilmektedir ve “İtirazlar da yeterince değerlendirilmedi.” denmektedir. Tabii,
bu iddiaların somut delillerle açıklanması gerekir. İtirazın yeterince
değerlendirilmediği iddialarına baktığımız zaman böyle bir şey söz konusu
değildir. Örnek vermek gerekirse, en çok tartışılan seçim 30 Mart 2014 yerel
seçimleridir. Bu seçimler sonucunda, itirazlar neticesinde 2’si il merkezli
-Ağrı ve Yalova- olmak üzere 12 belediye başkanlığı seçimi iptal edilmiş;
yapılan ikinci seçimde Yalova’yı CHP, Ağrı’yı da BDP (HDP) kazanmıştır. 2
ilçede 40 adet belediye meclisi üyeliği seçimi iptal edilmiştir, 2 ilçede 7
adet il genel meclisi üyeliği seçimi itirazlar üzerine iptal edilmiştir. Demek
ki itirazların değerlendirilmediği noktasındaki görüş doğru değildir. 
Türkiye'de 1950’li yıllardan önce açık oy gizli tasnif
şeklinde seçimlerin yapıldığını okuyoruz, büyüklerimizden dinlemiştik ancak
artık günümüz Türkiyesinde her şey şeffaf; açık oy gizli tasnif değil, gizli oy
açık tasnif ilkesi gereğince seçimler, hâkim denetiminde, tüm siyasi partilerin
ve halkımızın gözü önünde gerçekleştirilmektedir. 
Seçim kurullarında FETÖ/PDY mensubu görevlilerin, seçim
kurulu müdür ve memurlarının olduğu iddiası önemli bir iddiadır, bunun
değerlendirilmesi gerekir. Tabii, bu bir Meclis araştırması konusu değil. Böyle
bir iddia varsa, o memurdan dolayı birtakım işlemler, yanlış işler yapılmışsa
bunun gereğinin yapılacağı yer adli soruşturmalar ve idari soruşturmalardır. Bu
konuda örnek varsa, bildiğiniz belge, bilgi varsa mutlaka adli makamlara
ulaştırmanız gerekir. Yoksa özellikle 17-25 Aralıktan itibaren gerçekleştirilen
seçimler, iki genel seçim, bir yerel seçim, referandum, Cumhurbaşkanlığı
seçimleri...
TAHSİN TARHAN (Kocaeli) – Niye? 17 Aralık öncesi kapandı
mı?
YILMAZ TUNÇ (Devamla) – Yani 17-25 Aralık 2013’ten
sonra FETÖ/PDY yapılanmasıyla en çok mücadele eden parti AK PARTİ’dir.
Dolayısıyla, eğer böyle bir şaibe varsa bu, AK PARTİ’nin aleyhine olan bir
durumdur. 
TAHSİN TARHAN (Kocaeli) – 17-25 Aralık öncesi yok mu,
tarihten silindi mi?
YILMAZ TUNÇ (Devamla) – Yani, mutlaka, eğer elinizde
bilgi, belge varsa bunu adli makamlarla, savcılıklarla paylaşmanız gerekir.
Meclis araştırmasıyla burada bir sonuca varamayız çünkü bir adli soruşturma
gerektirir. Suçtur bu. Bu suçu işleyen memurlar varsa, FETÖ mensubu, gözaltına
alınmış ya da açığa alınmış bu tür memurların yaptığı işlemlerden dolayı eğer
bir şüpheniz varsa bu en çok AK PARTİ’nin aleyhinedir çünkü FETÖ/PDY’yle en çok
mücadele eden şu bahsettiğiniz seçimler sırasında, AK PARTİ’dir. Çünkü AK
PARTİ, gerçekten, 17-25 Aralıktan sonra, FETÖ’nün terör örgütü olarak ortaya
çıkmasından sonra mücadele eden bir partidir ve bu mücadelede de hep AK PARTİ
yalnız bırakılmıştır. Keşke bu mücadelede tüm siyasi partilerden destek
bulabilseydik; MİT Müsteşarı tutuklanmaya kalkışıldığında MİT Kanunu’nda
yapılan değişikliğe hep birlikte sahip çıkabilseydik, 17-25 Aralık yargı
darbesinde FETÖ’nün sahte delillerine sarılmak yerine hep birlikte karşı
çıkabilseydik, MİT tırlarının durdurulması olayında “Türkiye, IŞİD’e ya da
DAEŞ’e destek veren bir ülke.” algısı oluşturma çabasına hep beraber karşı
çıkabilseydik. İşte o zaman, eğer bunları yapabilseydik, 15 Temmuz darbe
girişimi gerçekleşmeden FETÖ/PDY yapılanması çökertilebilir ve ülkemiz 249
şehit vermez ve 2 binden fazla gazimiz de mağdur olmazdı.
15 Temmuz gecesi sonrası Mecliste ve Yenikapı’da
gerçekleştirmiş olduğumuz birlikteliği keşke sonrasında da sürdürebilseydik,
darbecilerin temizlenmesi için ilan edilen OHAL’i hep birlikte burada oy
birliğiyle geçirebilseydik ama olmadı. OHAL’in uzatılması kararlarına hep
beraber destek olabilseydik. Mecliste MHP’nin dışında bu noktada destek
bulamadığımızı herkes zaten görüyor.
Tabii, şimdi darbeciler yargılanmaya başlandı.
Darbecilerin savunmalarını izliyoruz, duruşmalara gidiyoruz milletvekilleri
olarak. Sanki darbeyi başkaları yapmış; dışarıdan gelmişler, birileri darbe
yapıp gitmiş. Sulandırmalar, birtakım ifadeler, kendisini tatbikatın içinde
bulduğunu söyleyenler, “Terör hareketi olduğunu zannettik.” diyenler, kontrollü
darbeye varan söylemler ve maalesef bunlara da, siyasi olarak bu “kontrollü
darbe” lafına destek olan siyasi söylemler de maalesef olmaya devam ediyor. 
FETÖ’nün siyasi ayağı bahane edilerek AK PARTİ’ye
operasyon yapmaya çalışmak da FETÖ’nün ekmeğine yağ süren bir durumdur değerli
milletvekilleri. 
LEVENT GÖK (Ankara) – Haydi bakalım!
YILMAZ TUNÇ (Devamla) - FETÖ’nün üstünün örtülmesine
yardımcı olmaktan başka bir şey değildir.
LEVENT GÖK (Ankara) – Zeytinyağı gibi suyun üstüne
çıkıyorsunuz, olmaz. 
YILMAZ TUNÇ (Devamla) - AK PARTİ, FETÖ’yle mücadeleyi
başlatan bir siyasi iktidardır. Kırk elli yıl boyunca, tüm siyasi iktidarlar
döneminde devletin kurumlarına sızan bu örgütü deşifre eden AK PARTİ
iktidarıdır. 
TAHSİN TARHAN (Kocaeli) – Yapma ya!
YILMAZ TUNÇ (Devamla) - FETÖ’nün siyasi ayağını aramak
istiyorsak, FETÖ’nün terör örgütü olduğu anlaşıldıktan sonra sırf AK PARTİ
düşmanlığı nedeniyle FETÖ’nün yanında yer alanlara bakmak gerekir. 
Değerli milletvekilleri, FETÖ ve diğer terör
örgütleriyle hiçbir dönemde olmadığı kadar kararlı, istikrarlı, sistemli ve
kapsamlı bir mücadele yapan parti AK PARTİ’dir. Bu mücadelede Türkiye’nin
yanında değil de FETÖ’nün yanında olan yabancılar var, bunları görüyoruz. Bu
mücadelede Amerika’dan, Avrupa’dan, Yunanistan’dan bir şey beklemiyoruz
TAHSİN TARHAN (Kocaeli) – Çok büyütüyorsunuz, çok
büyütüyorsunuz adamı. 
YILMAZ TUNÇ (Devamla) - Bu millî bir meseledir, bu
millî meselede tüm siyasi partilerin birlikte olmak zorunluluğu vardır; ülkemizin
bekası için, ülkemizin dirliği için, milletimizin bütünlüğü için bu mücadelede
birlik ve beraberlik içerisinde olmak zorundayız. 
Bu mücadelenin liderliğini yapan Recep Tayyip Erdoğan’a
karşı yollarda yürümek yerine, hukuk ve demokrasi mücadelesinde birlikte
yürümek zorundayız diyor, Genel Kurulu saygılarımla selamlıyorum. (AK PARTİ
sıralarından alkışlar)
BAŞKAN – Teşekkür ederim Sayın Tunç. 
KAZIM ARSLAN (Denizli) – Sayın Başkan, sataşmadan
dolayı bir söz almak istiyorum. 
BAŞKAN – Nedir sataşma? 
KAZIM ARSLAN (Denizli) – Hatip şunu söylüyor: “Elinizde
delil ve belge yok, ona göre konuşun.” diyor. Ben belgeyi burada gösterdim
kendisine. 
BAŞKAN – Bu sataşma değil Sayın Arslan.
OSMAN AŞKIN BAK (Rize) – Hiç alakası yok. 
LEVENT GÖK (Ankara) – Yerinden açıklasın efendim
olmazsa. 
BAŞKAN – Buyurunuz, 60’ıncı maddeye göre yerinizden söz
vereyim.
VII.- AÇIKLAMALAR (Devam)
19.- Denizli Milletvekili Kazım Arslan’ın, Bartın
Milletvekili Yılmaz Tunç’un CHP grup önerisi üzerinde yaptığı konuşmasındaki
bazı ifadelerine ilişkin açıklaması 
KAZIM ARSLAN (Denizli) – Sayın Başkanım, hatip “Somut
deliller ve belgeler yok.” diyerek iddiamızı sonuçsuz bırakmaya çalışıyor.
Elimizde somut delillerin olduğunu ve seçim tutanaklarının yanlış olarak
bilgisayara geçirildiğini açıklıkla gösterdim, isteyen arkadaşlarımız varsa da
bunu verebilirim. Ayrıca, YSK’nın 3 üyesinin tutuklanmış olması, 11 il seçim
kurulu üyesinin tutuklanmış olması, 59 hâkimin ve 210 hâkimin tutuklanmış
olması da bunun açık bir göstergesidir ve delilidir. Bunun ötesinde, 30 Mart
2014 yerel seçimlerinde yapılan yolsuzlukla ilgili hem ilçe seçim kuruluna hem
ile hem Yüksek Seçim Kuruluna itirazlarımı yaptım, elimde bir sürü belgeler
olmasına rağmen adli baskılar sebebiyle reddedilmiştir. Ayrıca, cumhuriyet
savcısına suç duyurusunda bulundum özellikle oradaki il müdürü hakkında, onun
hakkında da takipsizlik kararı verilmiştir, bunu da arkadaşların bilmesinde
fayda vardır. 
Teşekkür ederim. 
BAŞKAN – Teşekkür ederim Sayın Arslan. 
YILMAZ TUNÇ (Bartın) – Sayın Başkan…
BAŞKAN – Sayın Tunç…
YILMAZ TUNÇ (Bartın) – Bu şekilde yüzlerce, binlerce
itiraz her seçimde olur ve ilgili kurullar değerlendirir ve kararı verir.
Tutanaklara geçmesi açısından söylüyorum. 
BAŞKAN – Teşekkür ederim Sayın Tunç. 
IX.- ÖNERİLER (Devam)
A) Siyasi Parti Grubu Önerileri (Devam)
1.- CHP Grubunun, Denizli Milletvekili Kazım Arslan ve
arkadaşları tarafından, FETÖ/PDY yapılanmasının 2009 yerel seçimleri ve 2015
milletvekilleri genel seçimlerindeki etkilerinin araştırılması amacıyla
9/12/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 18 Haziran 2017 Pazar günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Öneriyi oylarınıza sunuyorum: Kabul edenler…
Kabul etmeyenler… Öneri kabul edilmemiştir. 
Birleşime on beş dakika ara veriyorum. 
 Kapanma Saati:16.52
ÜÇÜNCÜ OTURUM
Açılma Saati:
17.09
BAŞKAN: Başkan
Vekili Mehmet Akif HAMZAÇEBİ
KÂTİP ÜYELER: Fehmi
KÜPÇÜ (Bolu), Mustafa AÇIKGÖZ (Nevşehir)
-----0-----
BAŞKAN – Türkiye Büyük Millet Meclisinin 110’uncu
Birleşiminin Üçüncü Oturumunu açıyorum.
Alınan karar gereğince, gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz. 
1’inci sırada yer alan, Sanayinin Geliştirilmesi ve
Üretimin Desteklenmesi Amacıyla Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve Mîlli Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporlarının görüşmelerine kaldığımız yerden devam edeceğiz.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/837) ve Millî Eğitim, Kültür, Gençlik ve Spor Komisyonu
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporları (S. Sayısı:485 ve 485’e 1’inci Ek) (X)
BAŞKAN – Komisyon? Yerinde.
Hükûmet? Yerinde.
Geçen birleşimde, İç Tüzük’ün 91’inci maddesine göre
temel kanun olarak görüşülen 485 ve 485’e 1’inci Ek sıra sayılı Kanun
Tasarısı’nın üçüncü bölümünde yer alan maddelerin oylaması tamamlanmıştı. 
Şimdi dördüncü bölümün görüşmelerine başlıyoruz.
Dördüncü bölüm, 79’uncu maddeye bağlı 4/Ç ve 4/D maddeleri dâhil 65 ila 90’ıncı
maddeleri kapsamaktadır.
Dördüncü bölümde söz isteyen siyasi parti gruplarına ve
milletvekillerine söz vereceğim.
İlk olarak Milliyetçi Hareket Partisi Grubu adına Hatay
Milletvekili Mehmet Necmettin Ahrazoğlu konuşacaktır.
Buyurunuz Sayın Ahrazoğlu. (MHP sıralarından alkışlar)
MHP GRUBU ADINA MEHMET NECMETTİN AHRAZOĞLU (Hatay) –
Sayın Başkanım, değerli milletvekilleri; 485 sıra sayılı Kanun Tasarısı’nın
dördüncü bölümü üzerinde Milliyetçi Hareket Partisi Grubu adına söz almış
bulunuyorum. Yüce heyetinizi saygıyla selamlıyorum.
Değerli milletvekilleri, konuşmama başlamadan önce
ülkemizin gelişme ve kalkınma mücadelesine büyük hizmet ve katkıları olan,
geride onca iz, eser ve hatıra bırakarak ebediyete intikal etmiş 9’uncu
Cumhurbaşkanımız Süleyman Demirel’e vefatının yıl dönümü münasebetiyle Cenab-ı
Allah’tan rahmet diliyorum. Ayrıca, geçtiğimiz hafta henüz hayatının baharında
şehit olan müzik öğretmeni Şenay Aybüke Yalçın’ın ruhu şad ve mekânı cennet
olsun. Aybüke’nin muhterem babası Sadık Yalçın’ın şu sözleri sonsuza kadar
kulaklarda çınlayacaktır: “Beş bin yıl değil, beş yüz bin yıl daha buradayız,
Allah'ın izniyle. Kimse bizleri yıldıramaz. Bu vatan tarihte Türk’tü, bugün de
Türk, yarın da Türk. Ne mutlu Türk’üm diyene!”
Bu vakur, bu asalet, bu soylu, bu millî ve inanmış
yürek Türkiye’nin yegâne aradığı, özlemle ihtiyaç duyduğu sesleniş ve dik
duruştur.
Bu vesileyle başta Sadık Yalçın olmak üzere değerli
evlatlarını vatan için toprağa veren şehitlerimizin babalarının, sizlerin ve
bütün babalarımızın Babalar Günü’nü en içten dileklerimle kutluyor; rahmetli
olan babalarımıza da mekânları cennet, ruhları şad olsun diyorum.
Değerli milletvekilleri; Milliyetçi Hareket Partisi
olarak sanayileşmeye yönelik hedeflerimiz seçim beyannamelerimizde de
açıklanmıştı. Bunlar arasında büyüme, istihdam ve ihracat kapasiteleri yüksek
olan sektörlerde katma değeri yüksek ürünlerin üretimine ağırlık verilmesi ve
ithalata bağımlılığı azaltacak ve yerli imkânları harekete geçirecek sanayi
yatırımlarının desteklenmesi ile KOBİ’lerin üretim, yönetim, organizasyon,
pazarlama ve benzeri alanlarda rekabet güçlerinin artırılmasına yönelik
destekler sağlanması; bu desteklerin izleme ve değerlendirmesine ilişkin etkin
sistemler oluşturulması örnek verilmişti.
Milliyetçi Hareket Partisi olarak tarım reformuyla
etkileşim içerisinde ancak tarım alanlarına -yani meralara, zeytinlik alanlara-
zarar vermeden kalkınmayı hedefleyecek sanayileşme için politika ve stratejiler
belirlenmesi temel ihtiyacımız olarak görülmektedir.
Değerli milletvekilleri, teklif farklı kanun ve kanun
hükmünde kararnamelerde değişiklik meydana getirmektedir; üretim reform
paketinden oldukça uzak, “torba yasa” niteliğini kazanmış bir çalışmadır. Diğer
yasalaşmış tekliflerde olduğu gibi, reform olarak değerlendirilebilecek,
yapısal sorunlara çözüm olan herhangi bir uygulama bu yasa teklifinde de
maalesef bulunmamaktadır. 
“Üretim reformu” olarak adlandırılan tasarıda, piyasa
gözetimi yapacak olan ürün denetmenlerinin harcırahları yer alırken sanayi
teşvikleriyle ilgili herhangi bir husus bulunmamaktadır. Diğer sektörlerde
teşvikler ilgili bakanlıklar tarafından yürütülürken sanayi teşvikleri ilgili
bakanlık yerine Ekonomi Bakanlığı tarafından yürütülmektedir. Madem reform
yapılacak, teşvike karar verecek makam ile teşvikin nerede, nasıl kullanılması
gerektiğini belirleyecek makam diğer uygulamalarda olduğu gibi tek yer
olmalıydı yani Sanayi Bakanlığı.
Değerli milletvekilleri, tasarının 65’inci maddesinde
ise “Yetkili kuruluşlar, teknik düzenlemeleri insan sağlığının, can ve mal
güvenliğinin, çevrenin, hayvan ve bitki sağlığının veya tüketicinin korunması
veya enerji verimliliğinin sağlanması gibi bir kamu yararı gözeterek, rekabeti
engellemeyecek şekilde ve gözettiği amacın ötesine geçmeyen, uygun, orantılı,
açık ve uygulanabilir hükümler koyarak hazırlanır.” denilmektedir.
Özetlersek: Bu değişiklikle, ürün denetimi açısından
yetkili kuruluşlar teknik düzenlemelerle ürün denetim şartlarını belirleyecek
ancak teklifin tamamında geçerli olan amaçlardan biri de, Avrupa Birliği
mevzuatıyla uyum çerçevesinde böyle bir konu da kanun maddesine yazılmış dahi
olsa eğer ürün Avrupa Birliği tarafından yayınlanmış olan direktifler
kapsamında yer alıyorsa yetkili kurum, teklif maddesinde verilen kurallara göre
şartları belirleyemez. 
Direktiflerle uyum içinde çalışacağını deklare eden her
ülke gibi ülkemiz de bu direktifleri uygulamakla yükümlüdür. Direktiflerin
uygulanmasında standartlarda yer alan ülke sapmasının belirlenerek Avrupa’da
ilgili kurumun onayıyla bu değişikliği uygulama hakkı bulunmamaktadır. 
Avrupa müktesebatına uyum için gerekli olan şartlar
bunlardır ancak direktif kapsamında olmayan bir ürün piyasaya sürülecek ise bu
ürünler için teknik düzenleme yapılabilir. Maddenin sadece bu tip ürünler için
geçerli olacağı belirtilmelidir.
Kaldı ki değişiklik yapılması düşünülen 4703 sayılı
Yasa’nın 5’inci maddesinde “Üretici, piyasaya sadece güvenli ürünleri arz etmek
zorundadır. Teknik düzenlemelere uygun ürünlerin güvenli olduğu kabul edilir.
Teknik düzenlemenin bulunmadığı hallerde, ürünün güvenli olup olmadığı; ulusal
veya uluslararası standartlara; bunların olmaması halinde ise söz konusu
sektördeki iyi uygulama kodu veya bilim ve teknoloji düzeyi veya tüketicinin
güvenliğe ilişkin makul beklentisi dikkate alınarak değerlendirilir.”
denilmektedir. Art arda gelen iki madde arasındaki çelişki oldukça net olarak
görülmektedir. Değişiklikle, uluslararası uygulamalara ters bir politikayla
sanayinin canlandırılması da mümkün değildir.
Değerli milletvekilleri, teklifin 67’nci maddesiyle
“Yetkilendirilen test, muayene ve/veya belgelendirme kuruluşunun adı, adresi,
uygunluk değerlendirmesi yapacağı modüller ile ürünler Komisyona bildirilir. Bu
kuruluş, Komisyon tarafından Avrupa Birliği Yeni Yaklaşım Onaylanmış Kuruluşlar
Bilgi Sisteminde yayımlanması ile onaylanmış kuruluş statüsünü elde eder."
denilmektedir. 68’inci maddesiyle de "Onaylanmış kuruluşların
faaliyetlerinin geçici olarak durdurulması veya onaylanmış kuruluş statüsünün
kaldırılmasına ilişkin kararlar yetkili kuruluş tarafından Komisyona bildirilir
ve Avrupa Birliği Yeni Yaklaşım Onaylanmış Kuruluşlar Bilgi Sisteminde
yayımlanır.” denilmektedir.
Onaylanmış kuruluş statüsünün düzenlendiği bu iki
maddeyle uygulama Avrupa Birliği mevzuatına uygun hâle getirilmektedir. Bu
kuruluşların onay sistemi Resmî Gazete’de yetki verdiğimizi göstermek değildir.
Ancak Resmî Gazete’de yayımlanma hususunun kaldırılmış olması kamuoyunun
bilgilendirilmesi açısından boşluk yaratmaktadır. Türkiye’deki üreticilerin
Avrupa Birliği Yeni Yaklaşım Onaylanmış Kuruluşlar Birliği Sistemi’ni takip
etmelerinin kolay olmayacağı da açıktır. Avrupa Birliği onayını takiben
onaylanmış kuruluşları güvenilir bir kaynak olarak kabul gören Resmî Gazete’de
yayımlama uygulamasından vazgeçilmemesi gerektiğini düşünüyorum. 
Bir diğer önemli konu da 2012 yılında yasalaştırılan
6331 sayılı İş Sağlığı ve Güvenliği Kanunu’nda yapılması teklif edilen
ötelemeler ve kapsam değişiklileridir. Bahse konu kanunla, 10 kişiden az
çalışan iş yerleri uygulama kapsamına alınarak Türkiye'deki bütün çalışanları
iş sağlığı ve güvenliği açısından daha korunaklı hâle getirmek hedeflenmişti.
Ancak teklifle 10 kişiden az çalışan iş yerleri için istisnai bir düzenleme
yapılmaktadır.
Yine, kamu kurum ve kuruluşları ile 50'den az işçi
çalıştırılan az tehlikeli iş yerleri için iş güvenliği uzmanı ve iş yeri hekimi
istihdamı zorunluluğu dışındaki risk değerlendirmesi ve yasanın öngördüğü diğer
zorunlulukların giderilmesi 2020 tarihine kadar ertelenmiştir.
Hükûmetler çıkardıkları yasalarda iki üç yıla bir
uygulamayı ötelemeyi âdet haline getirmişlerse uygulamayı yasalaştırırken
ilgili tarafları dinlemedikleri ve ihtiyaç tespitini günü kurtarmak için yapmış
oldukları anlaşılmaktadır. Ayrıca, teklifte yer alan sanayi siciline kayıtlı
işletmelerin elektrik faturalarından kaldırılan TRT payının diğer
vatandaşlarımızın faturalarından kaldırılmaması da günlük uygulamalara bir
örnek olarak verilebilir. 
Değerli milletvekilleri, Türk sanayisinin sorunları
elbette ki uzun yıllardır süregelen bir sorundur ancak AKP hükûmetleri de
Türkiye’yi geçen sene yönetmeye başlamış değildir. On beş senedir hâlâ çözüm
bekleyen ve günbegün artan sorunlarla karşı karşıya bulunmaktayız diyor, yüce
heyetinizi saygıyla selamlıyorum. 
Teşekkür ederim Başkanım. (MHP sıralarından alkışlar)
BAŞKAN – Teşekkür ederim Sayın Ahrazoğlu.
İkinci olarak, Cumhuriyet Halk Partisi Grubu adına
Ankara Milletvekili Bülent Kuşoğlu konuşacaktır.
Sayın Kuşoğlu, buyurunuz. (CHP sıralarından alkışlar) 
CHP GRUBU ADINA BÜLENT KUŞOĞLU (Ankara) – Değerli
Erzurum milletvekillerimizi görünce şimdi… Erzurumlu, bir ramazan gününde,
haziran, temmuz ayında sıcakta; turist çeşmenin başında, ağzını dayamış, bol
bol su içiyor…
MUSTAFA ILICALI (Erzurum) – Tabakhane Çeşmesi.
BÜLENT KUŞOĞLU (Devamla) – Nasıl?
BAŞKAN – Genel Kurula anlatın Sayın Kuşoğlu, hepimiz
duyalım.
BÜLENT KUŞOĞLU (Devamla) – Tabii ki Sayın Başkanım.
Ramazan günü turist su içiyor Erzurum’da kana kana,
Erzurumlu demiş ki: “Dininin kıymetini bil.” Şimdi, biz de sabah yürüdük,
geldik oruç hâlimizle, ondan sonra da konuşmaya çıkıyoruz. Siz de partinizin
kıymetini bilin.
MUSTAFA ILICALI (Erzurum) – Allah kolaylık versin.
BÜLENT KUŞOĞLU (Devamla) – Sağ olun.
Sayın Başkan, değerli milletvekilleri; hepinizi
saygıyla selamlıyorum. 485 sayılı Kanun Tasarısı’nın dördüncü bölümü üzerinde
söz aldım.
Tasarının adı: “Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı.” Bu, önemli, tabii iddialı bir başlık;
kamuoyunda da “üretim reformu” ya da “sanayi üretim reformu paketi” olarak
biliniyor, öyle açıklandı, bu da iddialı bir takdim. 
Değerli arkadaşlarım, sanayi üretimi, üretim bir
zihniyettir aslında, her şeyden önce farklı bir zihniyet gerektirir.
Biliyorsunuz, tacir olan, alıp satmasını gayet iyi bilen birçok tacir sanayici
olamamıştır. Sanayicilik, üretim yapmak çok ince hesaplar yapmayı, inovasyonu,
eğitimi, sürekli eğitimi, ekip çalışmasını, takım çalışmasını, çok iyi bir
muhasebeyi, insan kaynakları yönetimini, yeni teknolojileri gerektirir; zor
iştir, devletler için de zor iştir, çok farklı bir zihniyet gerektirir. 
Sayın Bakanın ben bürokrat olarak çok başarılı olduğunu
biliyorum ama bu konuyla ilgili olarak getirdiği bu paketin, adı iddialı
olmakla beraber, kendisini de tatmin etmediği görülüyor ki çıkıp yirmi dakika
bu konuyla ilgili bir sunum yapma hakkına sahip olmasına rağmen, Genel Kurulda
bu sunumu yapmadı. Demek ki kendisini de tatmin etmiş değil. Gerçekten de
tatmin edecek bir tasarı değil. Sanayimizin çok önemli sorunları var, sıkıntıları
var. Bunlarla ilgili olarak, adı “reform” olan bir çalışmanın bu şekilde
olmaması gerekirdi değerli arkadaşlarım. 
Bu tasarıda maalesef, sanayi zihniyeti, sanayici
zihniyeti ya da üretim zihniyeti yok. Meralarla ilgili ve zeytinliklerle ilgili
konular da çıktıktan sonra, maddeler de çıkarıldıktan sonra aslında, bizim
muhalefet olarak çok fazla itiraz etmemiz gereken maddeler yok ama buna
“reform” dememiz de maalesef mümkün değil.
Türkiye büyük bir ülkedir, ölçekleri çok büyüktür,
aslında düşündüğümüzün çok ötesindedir. Bu hafta içerisinde, dikkatli
milletvekillerimiz fark etmişlerdir, Milliyetçi Hareket Partisinin bir grup
önerisi vardı tarımla ilgili olarak. İktidara mensup Çankırı Milletvekili
Değerli Hüseyin Filiz konuyla ilgili olarak takdim yaparken, sunumunu yaparken
özellikle ana muhalefete yönelik olarak dedi ki: “70 bin traktör ürettik. 70
bin traktör üretildi bu sene, bunu da mı görmüyorsunuz, bunu da mı takdir
etmiyorsunuz?” Alkışlandı aslında. Şimdi, 70 bin büyük bir rakam gibi geliyor değil
mi?
Değerli arkadaşlar, Türkiye'nin traktör envanterine
göre stoku 1 milyon 273 bin. Senede reel olarak amortismana tabi tuttuğunuzda,
reel amortismanı beş altı senede gerçekleşirse yılda 200 binin üzerinde traktör
üretilmesi lazım, traktör alması lazım çiftçinin. Türkiye büyük ülke, büyük
düşünmemiz lazım. Bu sanayi konusunda da öyle büyük düşünmemiz lazım. Şimdi,
İngiltere’ye, Fransa’ya, Almanya’ya bakıyorsunuz; İngiltere’de bin hektar
işlenen arazi başına 87 traktör var, Almanya’da 80, Yunanistan’da bile 92
traktör var, bizde 36 traktör var. Ya, bununla nasıl övünelim? Ama böyle, büyük
geliyor değil mi 70 bin rakamı? Değil, bunlar bizim daha büyük düşünmemizi
gerektiren şeyler. Onun için bu reform paketinde de böyle küçük düşünülmemesi
lazım, büyük düşünülmesi lazım, daha büyük düşünülmesi lazım; bunlar yetmez.
Bu, otomobil üretimi için de öyleydi. Sayın Bakan da
şimdi uğraşıyor, ondan önce de sayın bakanlar yıllardan beri bu otomobil
meselesiyle uğraşıyorlar. Türkiye otomobil üretecekmiş. Ya, Türkiye'nin şu anda
o söylenen, benzinli, o bildiğimiz, klasik üretimi üretmesi kollu çamaşır
makinesi üretmeye benziyor. Otomobil çok farklı hâle gelmiş artık. İnsansız
otomobil üretilmesi söz konusu, elektrikli otomobiller var. Tesla markası
dünyanın 4’üncü otomobil markası oldu. Yurt dışına gidenleriniz vardır, ben
geçen Londra’da gördüm, yurt dışında şarj direkleri var caddelerde, belli
yerlerde. Artık belli…
MUSTAFA ILICALI (Erzurum) – Burada da var Sayın
Vekilim, İstanbul’da var. 
BÜLENT KUŞOĞLU (Devamla) – E, tabii. 
Tutup da böyle bir durumda klasik bir benzinli otomobil
üretmenin bir anlamı yok ki. Yani farklı olacak, yeni inovasyon getireceksiniz,
zihniyetinizi farklılaştıracaksınız, üretmek böyle olur. Farklı üretmek, ucuz
üretmek, rekabetçi olabilmek, inovasyona dayalı üretebilmek, bunları
gerektiriyor yani farklı bir zihniyet gerektiriyor. Burada o yok değerli
arkadaşlarım.
Ve şunu söyleyeyim: Geçenlerde, daha bu ay içerisinde,
bu ayın başında İSO -İstanbul Sanayi Odası- 500 büyük sanayi kuruluşuyla ilgili
bir anket yayınladı. Bunun değerlendirmelerine bakın, çok önemlidir. İSO 500’ün
değerlendirmeleri düşünülmeksizin, dikkate alınmaksızın, aslında böyle bir
reform paketinin de konuşulması anlamlı değildir çünkü İSO 500’ün anketine
giren sanayi kuruluşlarımız Türk sanayi üretiminin yüzde 20’sini üretiyor.
Aslında yüzde 20’nin de altında, daha fazla üretilmesi lazım, daha büyük sanayi
kuruluşlarımızın olması lazım bizim. Demek ki bizim sanayi üretimimiz ağırlıklı
olarak KOBİ’ler tarafından yapılıyor demektir bu. Bu da çok doğru değildir.
Büyük kuruluşlar tarafından, dünyayla rekabet edebilen kuruluşlar tarafından
yapılması lazım aslında bu üretimin. Dolayısıyla 500 büyük firmanın daha büyük
olması lazım. 
Orada özellikle çok önemli tespitler var ama şu 3’ünü
ben çok önemli gördüm bu konumuz açısından: 500 büyüklerin üretiminde teknoloji
yüksek yoğunluklu üretimin payı sadece yüzde 3,7. Çok düşük bir rakam bu 3,7. 
Bu kadar teşvik verilmesine rağmen 500 büyük kuruluşta
AR-GE harcamalarının artmadığını, tam tersine yüzde 13 oranında da düştüğünü
görüyoruz. Demek ki bir yanlışlık var. Ya, bu kadar teşvik veriliyor, devlet
teşvik ediyor ama AR-GE harcamaları artmıyor, düşmüş, bir anormallik var. Demek
ki bu tür paketler hazırlarken daha farklı düşünmemiz lazım.
Yine, 500 büyüklerde üretim, istihdam ve ihracatta
artış yok, azalış var ve şirketlerin toplam kaynaklarının şu anda yüzde 62’si
borçlardan, yüzde 38’i sermayeden, öz kaynaktan oluşuyor; yüzde 38’i öz kaynak,
yüzde 62’si borçlanma. Bu, 2010 yılında yüzde 50-50’ydi. Bakın, borcun payı
yüzde 62’ye çıkmış, artıyor. Demek ki bununla ilgili de bir şeyler yapmak
lazım. Var mı böyle bir konu? Yok. Bakıyorsunuz, 90 madde içerisinde -şimdi
100’ü buldu- bunlarla ilgili hiçbir şey yok. 
Sanayileşmeye dayalı istihdam artışı -ki sanayileşmeye
dayalı istihdam artışı çok önemli bir konudur, dün de konuştuk- 2016 yılı
rakamlarına bakıyorsunuz; mevcut yapıyla büyüyemediğimizi, istihdamın
artmadığını gösteriyor. Bu da çok önemli. Şimdi, bunlarla ilgili bir şeyler var
mı bu tasarıda? Üretim reformu diyoruz, bir şey yok. Ne getiriyoruz biz? Nasıl
biz sanayi üretimini artıracağız? Sanayi üretimi artmadan Türkiye’nin bir
iddiası olabilir mi dünyada, rekabetçi olabilir mi? Olması mümkün değil. İşte
bunlar olmadan olması mümkün değil.
Bir diğer konu var, ilgili maddede de konuşmak
istiyorum ama şurada söyleyeyim: 85 ve 86’ncı maddelerde 6331 sayılı İş Sağlığı
ve Güvenliği Kanunu’yla ilgili bir erteleme yapıyoruz. 2012’de başladığı hâlde
yani 2012 yılında çıkardığımız bu kanunun uygulamasını 2020’ye erteliyoruz.
(Mikrofon otomatik cihaz tarafından kapatıldı)
BAŞKAN – Tamamlayınız Sayın Kuşoğlu.
BÜLENT KUŞOĞLU (Devamla) – Çok teşekkür ederim Sayın
Başkanım.
Değerli arkadaşlar, evet, böyle bir talep geliyor iş
yerlerinden ama hiç olmazsa kamu için bu uzatmayı yapmamamız lazım, kamunun
örnek olması lazım, kamu iş yerlerinin hiç olmazsa örnek olabilmesi lazım, bunu
yapmamız lazım. Hiç olmazsa kamuda erteleme yapmadan o zorunluluğu istememiz
lazım diye düşünüyorum.
Bu vesileyle hepinize saygılar sunuyorum. 
Değerli babaların Babalar Günü’nü kutluyorum. (CHP
sıralarından alkışlar)
BAŞKAN – Teşekkür ederim Sayın Kuşoğlu.
Sayın Kuşoğlu, milletvekilliğinin kıymetini bilin,
sabah yürüyüş yapıp, sonra gelip konuşma yapabiliyorsunuz burada, bakın.
Üçüncü olarak Halkların Demokratik Partisi Grubu adına
Ayşe Acar Başaran, Batman Milletvekili konuşacak. 
Buyurunuz Sayın Acar Başaran. (HDP sıralarından
alkışlar)
HDP GRUBU ADINA AYŞE ACAR BAŞARAN (Batman) – Sayın
Başkan, değerli milletvekilleri; ben de yasa tasarısının dördüncü bölümü
üzerine partim adına söz almış bulunuyorum. 
Biz zaten bu kanun tasarısının görüşüldüğü günden
bugüne aynı şeyi söylüyoruz ki bu yasa kesinlikle toplumu, halkı esas almayan,
daha çok kapitalleri büyüten, daha çok o ekonomiyi bir bütün elinde tutanları
daha da zenginleştiren, yine sürekli parayı onlara transfer eden bir yasa
tasarısı olarak önümüzde duruyor. Onun için biz bu yasa tasarısının da tümünün
çekilmesi gerektiğini düşünüyoruz yani böyle tek tek maddeler üzerinde konuşulup
düzeltilecek bir yasa tasarısı olmadığını, tamamen çekilerek, gerçekten bu
toplumun esas alınarak halkın talepleri ve istekleri doğrultusunda, gerçekten
halkın beklentileri doğrultusunda bu Mecliste yasaların geçirilmesi ya da
konuşulması gerektiğini düşünüyoruz.
Evet, arkadaşlar, bir de bugün Meclisin açıldığı andan
şu ana kadar herkes bugünün anlam ve öneminden söz etti. Evet, bugün Babalar
Günü. Ben de Babalar Günü’nü kutlayamayan, bir faili meçhul çocuğu olarak
aslında bugün ülkemizde hâlâ Babalar Günü’nü kutlamayan, kutlayamayan
çocuklardan da söz etmek istiyorum. Evet, ben -bir faili meçhul çocuğu olarak-
ve benim gibi binlerce çocuk hâlâ çeyrek asırdır aslında bugün CHP’nin yaptığı
gibi, o Adalet Yürüyüşü gibi adaleti arıyor, binlercesi babalarının belki
kemiklerini arıyor ve yine şu anda ülkemizin içerisinde bulunduğu durumda
Bekesler gibi yani adının anlamı kimsesizler gibi, kendisine babasından
bırakılan tek miras maalesef, bir poşete konulan yanmış kemik parçalarıydı.
İşte biz böyle bir ülkeden söz ediyoruz ve bu ülkenin bu gerçekliklerinin
yanında bugün bu Mecliste konuştuklarımızdan söz ediyoruz. Ve yine,
cezaevlerinde, cezaevlerinin kapılarında babalarını görmeyi bekleyen
çocuklardan söz ediyoruz. Bunlardan biri de Eş Genel Başkanımız Sayın Selahattin
Demirtaş. Bu Babalar Günü’nde gidip cezaevinin önünde babalarını demir
parmaklıklar ardında görmek zorunda kalacaklar. Bu Babalar Günü’nde çocuklar
gidip babalarının mezarlarına çiçek koymak zorunda kalacak. İşte böyle bir
Türkiye gerçekliğinden söz ediyoruz arkadaşlar. Böyle bir Türkiye gerçekliğinde
sıralarımızdan “Babalar Günü’nü kutluyoruz.” deme gibi bir hakkımız yok. Bizim,
bu sorunu çözmeden, bu sorunun nedenlerini ortaya çıkartmadan şu sıralardan
kimsenin Babalar Günü’nü kutlamaya hakkımız yok. Kendi çocuklarımızla beraber
de Babalar Günü’nü kutlamaya hakkımız yok. Siz gerçekten, vicdanınız rahat bir
şekilde gidip çocuklarınıza sarılıp o kapitalizmin ürettiği bir hâlde size
getirecekleri hediyelerle mutlu olabilirsiniz ama bugünü kutlayamayan binlerce
çocuğun durumunu düşünmek zorundasınız ve bu binlerce çocuğun derdine,
sıkıntısına çözüm bulmak zorundasınız ve yine binlerce, hatta milyonlarca
çocuğu bu duruma getirmemenin yollarını düşünmek zorundasınız. 
Türkiye iki yıllık bir süreçten geçti, bir çözüm
sürecinden geçti. İşte o çözüm sürecinde çocuklar babasız kalmadılar, anneler
çocuklarını kaybetmedi ama birileri, kendi iktidarlarını büyütmek adına bu
ülkeyi bir savaş çıkmazına, bir çatışma çıkmazına koydu yine. Ve biz yine aynı
şeyleri bugün konuşuyoruz.
Bakın, 1990’lı yıllarda kurulan bir JİTEM vardı, bugün
cemaatten söz ediyoruz, bugün esedullah timinden söz ediyoruz, bugün SADAT’tan
söz ediyoruz. Yani kendi tarihinden ders almayan bir ülke gerçekliğinden söz
ediyoruz. Bakın, bütün ülkelerde bu sorunun tek bir çözüm yolu ve yöntemi var:
Hakikatleri araştırma komisyonları kurulur. Hakikatleri araştırma komisyonunda
bütün taraflar gelir ve yaptıklarının öz eleştirisini verir, özür diler. Çeyrek
asırdır bu ülkede çocuklar babalarının ölümü için bir özür bekliyor.
Bakın, arkadaşlar, bu dosyaların bazıları bazı JİTEM
itirafçıları tarafından yapılan itiraflar neticesinde görülüyor olabilir ama
yüzde 90’ı zaman aşımına uğradı. Gerçekten siz içiniz rahat bir şekilde
bunların hepsini yok sayıp Babalar Günü’nü mü kutlayacaksınız bugün? 
Yine, tam da aynı politikalar neticesinde Ankara
patlaması yaşandı, Diyarbakır patlaması yaşandı. Cizre’de, işte az önce o
söylediğim Bekes’in babası Cizre bodrumlarında diri diri yakıldı, diri diri ve
onun için, babasını görmediği için kimsesiz diye o çocuğun adını Bekes
koydular. Peki, bu gerçekliklerin hiçbirini görmeden mi biz burada çözüm
üretmeye çalışacağız? Dediğim gibi, kutlamayın arkadaşlar Babalar Günü’nü. Ve
biliyorum ki çözüm damdan düşmeyenlerden gelmeyecek, bunu çok net biliyorum.
Burada her konuştuğumda, yüzlere her baktığımda çözümün damdan düşmeyenlerden
gelmeyeceğini çok net biliyorum.
İSMAİL TAMER (Kayseri) – Şehitlerden bahset orada.
AYŞE ACAR BAŞARAN (Devamla) – Arkadaşım, çıkıp buradan
cevap verebilirsin, orada konuşmana gerek yok.
İSMAİL TAMER (Kayseri) – Konuşurum.
AYŞE ACAR BAŞARAN (Devamla) – Ben, o damdan düşenlerden
biriyim; ben, bunun ne demek olduğunu da bilenlerden biriyim, evine ateş
düşenlerden biriyim. Sizin evinize ateş düştü mü?
OKTAY ÇANAK (Ordu) – Düşürmeyin o zaman.
AYŞE ACAR BAŞARAN (Devamla) – Her gün çıkıp burada
şehit edebiyatı yapacağınıza, her gün o çocukları babasız bırakma politikaları
üreteceğinize, bunu nasıl çözeceğinizi konuşun. 
MEHMET ALİ ŞAHİN (Karabük) – Şehitlerimizin çocukları
yok mu?
AYŞE ACAR BAŞARAN (Devamla) – Orada, yerinizden bize
laf atarak bu sorunu çözemeyeceğinizi siz de biliyorsunuz ben de biliyorum. 
MEHMET ALİ ŞAHİN (Karabük) – Şehitlerimizin çocukları
yok mu? Niye şehitleri konuşmuyorsunuz?
AYŞE ACAR BAŞARAN (Devamla) – Burada şehitliğe saygıyı
ben değil, siz saygı göstermiyorsunuz. Şehitliğe saygı, buradan gelip şehitlik
üzerinden kendi siyasetini, kendi iktidarını büyütmek değildir. Arkadaşlar, o
insanların niye öldüğünü, niye ölüme gitmek zorunda kaldığını, niye hâlâ bu
ülkede çatışma zemininin, savaş zemininin olduğunu araştırmaktır. 
OKTAY ÇANAK (Ordu) – Canlı bombayı ziyarete gittiniz.
Ayıp! Ayıp!
AYŞE ACAR BAŞARAN (Devamla) – Bakın, sizin tuzunuz
kuru, çok kuru. Gidin, o evinde damı olmayan ailelerin çocuklarıyla konuşun ya
da şu anda, çocukları -az önce o konuşulan konu var ya- zehirlenen ailelerle
konuşun. 
OKTAY ÇANAK (Ordu) – Ayıp!
AYŞE ACAR BAŞARAN (Devamla) – Sizin açınızdan gelip
buradan konuşmak çok kolay, gidin onlarla konuşun. 
OKTAY ÇANAK (Ordu) – Konuşmakla olmuyor, oraya çıkıp
konuşmakla olmuyor. 
BAŞKAN – Sayın milletvekilleri, lütfen efendim…
AYŞE ACAR BAŞARAN (Devamla) – Evinin damı olmayan,
evine ekmek götüremeyen ailelerle konuşun. İşte onları anladığınız zaman bu
sorun çözülecek. 
OKTAY ÇANAK (Ordu) – Öyle boş konuşmakla olmuyor. 
AYŞE ACAR BAŞARAN (Devamla) – Biz geldiğimizde, bizim
gibiler, damdan düşenler bu soruna müdahil olduğunda çözülecek, sizinle
olmayacak. Sizin tek yaptığınız, bu kanun tasarılarını bize getirerek kendi iktidarınızın
yanında birilerini daha çok zenginleştirmek. Başka ne verdiniz bu ülkeye? Bu
ülkedeki çocuklara sizin tek vaadiniz babalarının ölümü mü olacak? Bu mudur
sizin vaadiniz? Her defasında, doğrudur, şehitlikten söz ediyorsunuz. Peki, o
aileler açısından şehitliğin, ölümün ne olduğunu biliyor musunuz siz?
Bilmiyorsunuz, sizin için sayı, “Şu kadar kişi şehit oldu, şu kadar Allah’tan
rahmet diliyoruz, kınıyoruz...” Kınamakla, bu hamasetlerle, bu politikalarla,
duygu sömürüleriyle çözemediniz. Kırk yıllık politikaların bizi getirdiği
noktadır bugün. Kendinizle yüzleşmediniz arkadaşlar. Gerçekliğinizle yüzleşmiş
olsaydınız eğer, faili meçhullerle yüzleşmiş olsaydı bu ülke, faili meçhulleri,
kimin güpegündüz sokak ortasında insanları katlettiğini eğer burada biz
tartışabilip çözebilseydik bugün hâlâ bu savaş, bu çatışma sarmalının
içerisinde olmazdık. Bunu siz de çok net biliyorsunuz, kendinizi kandırmayın.
Bu yasalarla da siz toplumun isteği ve talepleri doğrultusunda gitmiyorsunuz,
şirketler sipariş ediyor, siz o siparişlere göre kanun getiriyorsunuz. 
Dediğim gibi, ben hep söylüyorum, millî iradeden de
anladığınız bu, demokrasiden de anladığınız bu, halktan da anladığınız bu.
Gerçekten bunların hepsini tekrar konuşmamız gerekiyor ama öncelikle öz
eleştiri arkadaşlar, öz eleştiri. 
İSMAİL TAMER (Kayseri) – Önce kendin yapacaksın
özeleştiriyi. 
OKTAY ÇANAK (Ordu) – Kendin yap da öyle gel.
AYŞE ACAR BAŞARAN (Devamla) – Benim karşımda konuşmaya
hakkınız yok sizin, anlıyor musunuz? 
İSMAİL TAMER (Kayseri) – Sen kendin yapacaksın.
AYŞE ACAR BAŞARAN (Devamla) – Senin benim karşımda
konuşmaya hakkın yok. 
Bu savaş devam ettiği müddetçe, bu çatışma devam ettiği
müddetçe hesap vermeme gibi bir durumunuz yok; sorumlusunuz arkadaşlar, bu
ülkede akan her kandan sorumlusunuz, insanların parmağı kanasa sorumlusunuz.
İktidar olmak, devlet olmak budur, sürekli birilerine saldırmak değildir. Bunun
sorumlusu ben değilim, ben muhalefetim. Bu savaşın, bu çatışmanın nedeni
sizsiniz, ülkeyi savaş sarmalına, ülkeyi çatışma sarmalına, ülkeyi
babasızların…
OKTAY ÇANAK (Ordu) – Bu lafları Kandil’e et önce,
Kandil’e. 
AYŞE ACAR BAŞARAN (Devamla) – …Bekeslerin olduğu bir
ülkeye çeviren de sizsiniz.
OKTAY ÇANAK (Ordu) – Bir laf da Kandil’e söyle.
AYŞE ACAR BAŞARAN (Devamla) – Ve dediğim gibi, bu iş
özür dilemekle başlayacak. Sizinle olmayacağını biliyorum, anlıyorum. Biz
damdan düşenler var ya damdan düşenler, size rağmen bu ülkeye barışı, çözümü,
huzuru getireceğiz, size rağmen. 
Teşekkür ederim. (HDP sıralarından alkışlar) 
MEHMET ALİ ŞAHİN (Karabük) – Koskoca Türkiye
Cumhuriyeti devleti teröristlerden özür mü dileyecek?
BAŞKAN – Teşekkür ederim Sayın Acar Başaran. 
OSMAN AŞKIN BAK (Rize) – Ya, dağa çıkarılan kızların
hesabını verin be!
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı, mikrofonunuzu açıyorum. 
VII.- AÇIKLAMALAR (Devam)
20.- Amasya Milletvekili Mehmet Naci Bostancı’nın,
Batman Milletvekili Ayşe Acar Başaran’ın 485 ve 485’e 1’inci Ek sıra sayılı
Kanun Tasarısı’nın dördüncü bölümü üzerinde HDP Grubu adına yaptığı
konuşmasındaki bazı ifadelerine ilişkin açıklaması 
MEHMET NACİ BOSTANCI (Amasya) – Sayın Başkanım,
teşekkürler. 
AK PARTİ iktidarı faili meçhullerle en güçlü şekilde
mücadele vermiş, bunların üzerindeki kirli örtünün açılması için ortaya güçlü
bir irade koymuş bir siyasi harekettir, yakın dönemde bunun çok çeşitli
örnekleri vardır. 
Babaların kaybını “insanlık” diye ortak bir vicdana
yaslayarak anlamlandıracaksak bu ülkede babalarını kaybeden çok çocuk olduğunu
hatırlamak gerekir. Her kesimden, her yerden babalarını kaybetmiş insanlar var.
Her şeyden önce, nereden olursa olsun bu ülkenin 80 milyonuna karşı vicdani,
ahlaki ve insani bir anlayış, bir sorumlulukla bakmak -ki biz böyle bakıyoruz-
yeri ve pozisyonu ne olursa olsun babalarını kaybetmiş o insanları anlamak…
(Mikrofon otomatik cihaz tarafından kapatıldı) 
BAŞKAN – Buyurunuz, açıyorum. 
MEHMET NACİ BOSTANCI (Amasya) – Çok teşekkürler. 
…o insanların acılarını hissetmek insanlık temelinde
bizim görevimizdir. Ama maalesef dünyanın birçok yerinde ve ülkemizde terör
dolayısıyla çok dramatik, çok trajik olaylar yaşanıyor. Bunun müsebbipleri
emperyal siyasetlerin uzantısı olarak topluma, devlete karşı çeşitli siyasal
tahayyüller çerçevesinde savaş açmış olan terör örgütleridir. Devlet elbette
bunlarla mücadele edecektir, bunlara karşı gereğini yerine getirecektir,
bunların trajik maliyetlerine de elbette katlanacaktır.
Teşekkür ediyorum.
BAŞKAN – Teşekkür ederim Sayın Bostancı.
AHMET YILDIRIM (Muş) - Ben de söz istiyorum Sayın
Başkan. 
BAŞKAN – Buyurun Sayın Yıldırım, size söz veriyorum.
21.- Muş Milletvekili Ahmet Yıldırım’ın, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
AHMET YILDIRIM (Muş) – Teşekkür ederim.
Şimdi, Sayın Başkan, hatibimizin yaşam geçmişini
bilmeyenler, çok küçük yaştayken sokak ortasında alçak bir kurşunla öldürülen
bir babanın evladı olduğunu bilmeyenler, acı çekmemiş olanlar ve bunun üzerine
siyaset kurgulayanlar anlayamazlar. 
İkinci bir husus, merak ediyorum, gerçekten çok merak
ediyorum, iki yıldır bu ülkede canlar toprağa düşüyor, eş genel başkanımızın
söylediği üzere, hiç Boğaz’da yalıya şehit bayrağı asılan bir güne tanıklık
ettik mi biz, hiçbir bakanın, milletvekilinin, biz dâhil, bürokratın, generalin
evine bayrak asıldığını gördük mü? 
(Mikrofon otomatik cihaz tarafından kapatıldı)
ALİ ÖZKAYA (Afyonkarahisar) – Daha dün gördük, Yusuf
Beyazıt’ın yeğenini daha dün gördük. Milletvekilimizin yeğenini daha dün
gördük, her gün görüyoruz.
HÜSNÜYE ERDOĞAN (Konya) – Şehit ettiğiniz tümgenerali
unuttunuz herhâlde.
BAŞKAN – Siz devam ediniz Sayın Yıldırım, mikrofonunuzu
açıyorum. 
AHMET YILDIRIM (Muş) – Son bir yıldır özellikle şehit
bayraklarının asıldığı evlerin derme çatma olması, çok fakir, yoksul çocukların
bu çatışmalarda hayatını kaybetmesi manidar değil midir?
Ve Sayın Bostancı’ya son sözümü söyleyeyim: Faili
meçhullerle mücadele eden bu siyasi iktidarın kendi döneminde öldürülmüş 570
çocuktan kaçının sorumlusu ortaya çıkarıldı, Roboskili çocukların nerede
failleri, Ceylan Önkol’unki nerede, Nihat Kazanhan’ınki nerede, Uğur
Kaymaz’ınki nerede? Son olarak, eğer mücadele ediyorlarsa, dört gün önce bir
panzerin ezdiği Pakize Hazar anayla ilgili bakalım, neden bir kişinin dahi
gözaltına alınmadığını çıksın bize açıklasın.
Teşekkür ederim.
BAŞKAN – Teşekkür ederim Sayın Yıldırım.
Sayın Usta…
22.- Samsun Milletvekili Erhan Usta’nın, faili
meçhullerin üzerine gidilmesi, açıklığa kavuşturulması gerektiğine ancak faili
meçhullerden bahsederken PKK terörünü de lanetlemek gerektiğine ilişkin
açıklaması
ERHAN USTA (Samsun) – Teşekkür ederim Sayın Başkan.
Elbette ki faili meçhuller bu ülkede bulunmalıdır,
üzerine gidilmelidir, bir cinayet varsa eğer onların hesabı sorulmalı, açıklığa
kavuşturulmalı ancak tutarlılık açısından, burada faili meçhullerden
bahsederken 40 bin tane vatan evladını toprağa gömen PKK terörünü de bir
lanetlemek gerekiyor. (AK PARTİ sıralarından alkışlar) Mühendisi var, polisi
var, askeri var, korucusu var, öğretmeni var yani bunların anneleri babaları
evlatsız kalıyor. Yüz binlerce çocuk bu ülkede babasız, PKK terörü yüzünden.
Bunu lanetlemediği sürece, bir siyasi partinin burada bir şey konuşmaya hakkı
yoktur Sayın Başkan (AK PARTİ sıralarından alkışlar). Terörün çözümü de
bellidir bu ülkede. Hani “Bu savaş bitmez.” deniliyor ya, terörün çözümü
bellidir: Sonuna kadar silahla mücadele yapılacaktır, devlet bu işin üzerine
gidecektir. Terör bu ülkede ancak bu şekilde çözülür. 
Teşekkür ederim. 
BAŞKAN – Birleşime on dakika ara veriyorum. 
Kapanma Saati: 17.48
DÖRDÜNCÜ OTURUM
Açılma Saati:
17.59
BAŞKAN: Başkan
Vekili Mehmet Akif HAMZAÇEBİ
KÂTİP ÜYELER:
Fehmi KÜPÇÜ (Bolu), Mehmet Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 110’uncu
Birleşiminin Dördüncü Oturumunu açıyorum.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/837) ve Millî Eğitim, Kültür, Gençlik ve Spor Komisyonu
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporları (S. Sayısı:485 ve 485’e 1’inci Ek) (Devam)
BAŞKAN – 485 sıra sayılı Kanun Tasarısı’nın
görüşmelerine devam ediyoruz.
Komisyon yerinde.
Hükûmet yerinde.
Dördüncü bölüm üzerinde şahıslar adına ilk söz
Gaziantep Milletvekili Mehmet Erdoğan’a aittir.
Buyurunuz Sayın Erdoğan.
MEHMET ERDOĞAN (Gaziantep) – Sayın Başkan, çok değerli
arkadaşlar; bu getirilen reform paketi aslında özelliği itibarıyla organize
sanayi bölgelerini reforme eden, yasal boşluklarını tamamlayan, endüstri
bölgelerini denetleyen, lojistik köylerin önünü açan ve Türkiye’de son yıllarda
artan sanayideki üretim artışına yetebilecek ve yatırımcıların önünü açmakla
alakalı bir pakettir. Tabii bunları yaparken ülkemizin de millî birliği,
bütünlüğü çok önemli.
Değerli arkadaşlar, şunu kabul etmeliyiz ki gerek
ülkemiz üzerinde gerekse bulunduğumuz coğrafya üzerinde emperyal güçlerin
sürekli şekilde projeleri var, hesapları var. Bu hesapların iki tane amacı var.
Bir tanesi, Türkiye gibi hızla büyüyen, yükselen, çevresinde lider olan
ülkeleri durdurmak. İkincisi de, bu coğrafyada yüz elli yıldır, özellikle
petrolün bulunmasından sonra cetvelle çizerek oluşturdukları ülke sayılarını
sürekli şekilde çoğaltarak emperyalizmlerinin devamını sağlamak, buraların
zenginliklerini alabilmek, buraları fakirliğe mahkûm edebilmek. Tabii bunu çok
usta bir şekilde yıllardır başardılar. Şimdi, geldiğimiz nokta yüz yıl önceki
yarım kalan projelerini tamamlamak üzere ve bunları yaparken de çevremizdeki
ülkelere şöyle bir bakalım. Irak’tan tutun Libya’ya kadar, Tunus’a kadar, Fas’a
kadar, Cezayir’e kadar, tamamen bizim coğrafyamızın sınırlarında -Suudi
Arabistan da buna dâhil- hepsinin üzerinde projeleri var, buraları, tekrar yeni
bir şekilde böl-parçala-yut taktikleri var ve bu coğrafyada parçalanmış küçük
devletlere bile tahammülleri yoktur. Eğer onların yer altı zenginlikleri çok
güçlüyse onları tekrar geriletmek, onların tekrar burunlarını sürtmek, tekrar
onların kaynaklarına el koymak, masa üzerinde alım satım yaparcasına yüz
milyarlarca dolarlık silah ya da farklı projelere imza attırarak sömürülerini
devem ettirmekteler. 
Tabii, bunları yaparken Türkiye gibi ülkelerde de
“haklı” “haksız”; “güçlü” “güçsüz” gibi, “mağdur olmuş” “mağdur edilmiş”
“mağdur etmiş” gibi isimlerle kitleleri birbirine düşman etme, bunlar
birbirleriyle uğraşırken de asıl maksatlarına ulaşma yollarını denemişler.
Evet, bir yandan faili meçhulleri üretmişler; tabii ki kimsenin kabul
edebileceği bir olay değil bu ama diğer yandan da kendi kurdukları örgütlere
yandaşlar bulmuşlar. O yandaşlarını konuşturmuşlar, o yandaşlarının eline silah
vermişler, dağlara çıkarmışlar, dağlardan şehre indirmişler, kır gerillacılığı
yaptırmışlar, o ülkeye huzur vermemişler. 
Arkadaşlar, bunların parçası olmamak lazım. Tabii ki,
bunların parçası olmaya devam ettiğimiz müddetçe, bu kürsüde bunların
sözcülüğünü yaptığımız müddetçe, kanlı örgütleri burada övdüğümüz müddetçe,
yermediğimiz müddetçe de emperyal güçlerin burada birer kuklası durumuna
düşeriz. O zaman ülkemize yazık ederiz. Ellerimizde olan güçlerimizi iyi
kullanmamız lazım. Ülkemizi büyütmemiz lazım. Kalkınmamızı sağlamamız lazım.
Bunu yapmak yerine biz kalkıp binlerce insanın ölümüne sebep olmuş
emperyallerin silahlı güçlerinin savunuculuğunu yapmamalıyız burada. Bu kürsü,
millî iradenin kürsüsü, bütünlüğümüzü korursak, tabii ki topyekûn kalkınmamızla,
birlik beraberliğimizle bizimdir. Ülkede akan tüm kanların ağlayan anneleri
yine bu ülkenin insanları değil mi? Bugün Babalar Günü. Babasızların da,
babasını yitirenlerin de acısı hepimizin acısı değil mi?
Bu duygularla hepinizi saygı ve muhabbetle selamlıyorum.
Sağ olun, var olun. (AK PARTİ sıralarından alkışlar) 
BAŞKAN – Teşekkür ederim Sayın Erdoğan.
Şahsı adına ikinci konuşmacı, İrfan Bakır, Isparta
Milletvekili.
Buyurunuz Sayın Bakır. (CHP sıralarından alkışlar)
İRFAN BAKIR (Isparta) – Teşekkür ederim Sayın Başkan.
Öncelikle, Manisa’da yemek nedeniyle zehirlenen
askerlerimize acil şifalar diliyor, tüm babaların Babalar Günü’nü kutluyorum. 
Sayın Başkan, değerli milletvekilleri; görüşülmekte
olan Sanayinin Geliştirilmesi ve Üretimin Desteklenmesi Amacıyla Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı
hakkında söz aldım. Gazi Meclisi saygılarımla selamlıyorum.
Adalet, ilahi ve beşerî olarak eşitlik, dürüstlük,
tarafsızlık olarak tanımlanır ve haksızlıkların son bulmasıdır. Adalet tüm
dinlerin temel taşıdır, soylu bir kavramdır. Evet, adaletin sağlanması için
mücadelemizi dün olduğu gibi bugün ve yarın da sürdüreceğiz. 
İsterdim ki görüştüğümüz bu kanun tasarısıyla ilgili
olarak vatandaşlarıma güzel haberler verebileyim; üreticinin, sanayicinin,
emekçinin yüzünü güldürecek birçok düzenlemenin yapıldığından bahsedebileyim.
Ancak, benden önce çıkan milletvekili arkadaşlarımın da açıkladığı gibi tasarı
üretimi desteklemekten, üretimde bir reform yapmaktan maalesef yoksun
kalmıştır. 
Öncelikle şunu belirtmek isterim ki eğer samimi bir
şekilde üretimi desteklemek, artırmak ve yatırımları ülkemize çekmek istiyorsak
OHAL sürecinden bir an önce çıkmamız gerekmektedir. Adil rekabetin, ifade
özgürlüğünün, yaşam ve çalışma hakkının, hukuksal güvencelerin sağlanamadığı
bir ortamda ne üretim artar ne de yatırım yapılır. 
Elbette ki terör örgütlerinin her biriyle köklerini
kazıyana kadar mücadele edeceğiz ancak bunu yaparken ülkemizin,
vatandaşlarımızın geleceği, ekonomik ve hukuksal refahı için gerekli olan
zemini hazırlamamız gerekmektedir. Yatırımcının, üreticinin, sanayicinin
tedirgin olduğu bir ortamda, tarım reformu yapıyoruz demek, samimiyetten biraz
uzak kalmaktadır. 
Değerli milletvekilleri, görüşmekte olduğumuz kanun
tasarısı, mevcut hâliyle 102 madde olup 30 farklı kanunda değişiklik
öngörmektedir. Bu maddelerden 13’ü Komisyonumuzun uzmanlık alanına girmeksizin
ilgili ihtisas komisyonlarına tahsis edilmeden görüşülmüş ve Genel Kurula
getirilmiştir. Hâl böyle olunca tasarı, daha bir torba tasarı hâlini almıştır.
Gece yarısı önergeleriyle kimsenin, ne olduğunu, ne getirdiğini bilmeden,
iktidar milletvekillerinin oylarıyla Komisyondan geçirilmiştir. Bu, Komisyonun
çalışma prensiplerine aykırı bir durum oluşturmuştur. Üretim Reform Paketi,
taslak aşamasındaki amacından uzaklaştırılmıştır. Reform özelliğinden yoksun
bırakıldığı gibi, sanayicinin, üreticinin taleplerini yanıtsız bırakmıştır.
Üretimin ve üreticinin üzerindeki maliyet yükünün azaltılması, orta-yüksek
teknolojiye sahip ürünlerin teşviki, üniversite-sanayi iş birliği gibi
konularda eksik kalmış, üretimin dışında birçok konu, itirazlarımız dikkate
alınmayarak Komisyonda görüşülmüştür. 
Ayrıca tasarıyla, çalışanların pazar günkü Hafta Tatili
Kanunu tümüyle yürürlükten kaldırılmış, vatandaşlarımız kendilerine vakit
ayırmaktan ve dinlenmekten yoksun bırakılmıştır. Bunun yanında, genç
akademisyenlerin özlük haklarında büyük kayıplar yaratacak olan kadro
düzenlemesiyle de kamu yararı görülen öğretim üyelerinin 75 yaşına kadar üniversite
istihdamında kalması sağlanmıştır. Bu maddenin suistimal edileceği açıktır. 
Bir başka konu da TRT bandrolü bedelinin,
özelleştirmelerden kaynaklı davalarda kamu zararına yol açanlara ödetilecek
bedellerin rücu edilmesinden vazgeçilmesinin, üniversite adlarının
değiştirilmesinin, YÖK Kanunu’ndaki eğitim düzenlemelerinin, iş sağlığı ve iş
güvenliği düzenlemelerinin Komisyonumuzla ilgisi yoktur. Oysa olması gereken,
tasarının Türkiye Büyük Millet Meclisinin yasa hazırlama ve müzakere anlayışına
uygun, maddelerin ilgili tali komisyonlarda ayrıntılı olarak görüşülüp etki
analizlerinin bir rapor hâlinde Sanayi Komisyonuna sunulması, her türlü mali ve
teknik boyutunun incelenip sonuçlarının öngörülebilir olması ve buna bağlı
olarak üretimi gerçek anlamda bir reforma taşıyacak, ülkemizi dördüncü sanayi
devrimine ulaştıracak bir tasarının şu an görüşülüyor olması gerekirdi.
Biz Cumhuriyet Halk Partisi olarak, her zaman
söylediğimiz gibi, ülkemiz için, üreticimiz, sanayicimiz için, tüm
vatandaşlarımız için ne uygunsa, talepleri hangi yöndeyse, ülke menfaatlerini
her şeyin önünde tutarak çalışmalarımızı yapıyoruz. Son Komisyon toplantısında
da görüldüğü üzere, uzlaşı içinde yaptığımız çalışmalarda her zaman desteğimizi
sunacağımızı belirtmek istiyor, tasarının ülkemiz için hayırlı olmasını diliyor
ve emeği geçen herkese ayrı ayrı teşekkür ediyorum.
BAŞKAN – Teşekkür ederim Sayın Bakır.
Dördüncü bölüm üzerinde soru-cevap işlemini
gerçekleştireceğiz. 
İşlemi başlatıyorum.
Sayın Tekin...
HAYATİ TEKİN (Samsun) – Teşekkürler Sayın Başkanım.
Sayın Bakanım, Karadeniz’in en büyük şehri olan
Samsun’da sanayici açısından en büyük sorunların başında teşvikte adaletsizlik
gelmektedir. Büyükşehir tarafından şehir merkezindeki küçük sanayiciye “Çıkın.”
denirken sanayi arsası gösterilmemesi vicdansız bir garabet olarak ortada
durmaktadır. Ayrıca, Samsun’da tersane alanı olarak bilinen yaklaşık 3 bin
dönüm arsa yirmi yıldır boş beklemekte. Gemi imalatı için tahsis edilen
arsaların talepçileri tarafından terk edildiği bilinmektedir. Söz konusu arsa
limanıyla, kara yoluyla, hava yoluyla, demir yoluyla iç içedir. Bu kadar
değerli bir arsa, en az otuzar dönümlük 50 fabrika sığacak olan alan
kullanılmamaktadır. Bu, iktidarınızın beceriksizliğidir, ayıbıdır. Lütfen buna
el atın.
BAŞKAN – Sayın Arslan...
KAZIM ARSLAN (Denizli) – Sayın Bakana soruyorum:
Görüşmekte olduğumuz tasarının 35’inci maddesi son anda getirilen önergeyle
AKP’nin çoğunluk oylarıyla kabul edilmiştir. Kabul edilen bu maddenin sonucu
olarak, görevlerini gereği gibi yapmayan, görevlerini suistimal eden kamu
görevlilerinin aynı iş yerinden iki ayrı sendikaya ödenen paranın devlete
verdiği zararı ortada iken, bu zarar, görevlerini yapmayan kamu görevlilerinden
alınması gerekirken Komisyonda farklı anlatılarak Komisyondaki ve Genel
Kuruldaki çoğunluk oyunuza dayanarak kanunlaşmıştır. Bu kabul edilen maddeye
göre, zararın terkin edilerek devletin üzerinde bırakılmasını nasıl kabul
edebileceksiniz? Bu uygulama adaletsiz bir uygulama değil mi? Bu maddeyle
vatandaşın hakkı, milletin parası iç edilmiş olmuyor mu?
Teşekkür ederim.
BAŞKAN – Sayın Çamak...
HÜSEYİN ÇAMAK (Mersin) – Sayın Başkan, teşekkür ederim.
Sayın Bakan, ülkemiz bilimde tarihinin en kötü dönemini
yaşıyor. Son zamanlarda AB araştırma projeleri kapsamında Türkiye’den gelen
başvurular genellikle reddediliyor. AB’nin Türkiye’deki hukuksuzluklara karşı
sessiz bir protesto gerçekleştirdiği anlaşılıyor. Türkiye’deki OHAL ve KHK
ihraçları nedeniyle kaygı duyan birçok prestijli üniversite Türkiye’deki
üniversitelere uluslararası araştırmalarda partner olmuyor. Alanlarında öncü
birçok yabancı bilim insanı Türkiye’deki uluslararası kongrelere katılmıyor,
hatta YÖK ve TÜBİTAK’la ilgili tüm çalışmalara boykot çağrısı yapıyorlar.
Akademik çalışmaları için yurt dışına gitmek isteyen bilim insanlarına da
üniversiteler zorluk çıkarıyor. 
Öte yandan, ülke tarihinde görülmemiş bir beyin göçü
yaşanıyor. Türkiye’yi bu bilimsel çöküşten kurtarmak için bir şeyler yapılması
gerekmez mi?
Teşekkür ederim. 
BAŞKAN – Sayın Bektaşoğlu…
BÜLENT YENER BEKTAŞOĞLU (Giresun) – Teşekkür ederim
Sayın Başkan. 
MİT tırları davası henüz sonuçlanmış değildir. Çünkü,
bu davaya konu olan hiçbir şey aydınlatılmadı. İçinde silahlar olduğu bilinen o
tırlarda başka neler vardı, nereye gidiyordu, sınır dışına çıktıktan sonra
hangi bölgeye ulaştı ve yükü nereye boşalttı; bunlar hep muallakta olan şeyler.
Kamuoyunun bu ve benzeri konularda mutlaka merakının giderilmesi gerekir. Şu
anda en üst devlet mertebesinde bulunan Sayın Tuğrul Türkeş o zamanlar yemin
billah ederek bu silahların Bayır Bucak Türkmenlerine değil, aralarında IŞİD’in
de bulunduğu güçlere gittiğini ima etmişti. Bugün de gazetelerde var, aynı,
benzer açıklamayı Cumhurbaşkanı Başdanışmanı İlnur Çevik de yaptı, Çevik de
silahların muhaliflere gittiğini söyledi. Yani, aslında sır olmayan bir şey var
ortada, o zaman Milletvekili Arkadaşımız Enis Berberoğlu’nun da ifşa ettiği bir
şey de yok demektir ve derhâl serbest bırakılması gerekir. Bir suç varsa ki o
suçu işleyen Berberoğlu değil, bir başka ülkeye gayrimeşru yollardan silah
gönderenlerdir. Sayın Berberoğlu…
(Mikrofon otomatik cihaz tarafından kapatıldı)
BAŞKAN – Sayın Özgökçe Ertan…
BEDİA ÖZGÖKÇE ERTAN (Van) – Teşekkür ediyorum. 
Hükûmete soruyorum: Birleşmiş Milletler İfade Özgürlüğü
Özel Raportörü geçtiğimiz günlerde Türkiye’ye yaptığı ziyarete ilişkin
gözlemlerini açıkladı. Raportör, Birleşmiş Milletler İnsan Hakları Konseyinde
yaptığı sunumda Türkiye’nin tam olarak sınırının nereye kadar vardığı belli
olmayan belirsiz bir terörle mücadele yasasını gerekçe yaparak gazetecileri,
sanatçıları, yazarları, akademisyenleri tutukladığını, basın kuruluşlarını
kapattığını, filmleri yasakladığını ifade etmiştir. 
Ayrıca Raportör David Kaye, mevcut uygulamalarla
Türkiye'nin 82 Anayasası’nın da gerisine düştüğünü belirtmiştir.
Bu noktada, söz konusu rapora yönelik Hükûmetin yanıtı
ne olmuştur? Sürekli eleştiri getirilen Terörle Mücadele Yasası’na dair bir
düzenleme yapılacak mıdır? Raportörün de talep ettiği üzere birinci yılına
girmek üzere olan OHAL uygulaması ne zaman sonlandırılacaktır?
BAŞKAN – Sayın Tarhan…
TAHSİN TARHAN (Kocaeli) – Teşekkür ederim Sayın Başkan.
Sayın Bakanım, üretim reform paketinin 58’inci maddesi
çerçevesinde Bakanlık olarak yurt dışında OSB kurmayı veya kurulmuş olan bir
OSB’ye ortak olmayı düşünüyor musunuz? Türkiye’de bulunan kaç tane kuruluş ve
işletmenin yurt dışında OSB kurulması talebi vardır, hangi işletmelerdir?
BAŞKAN – Sayın Tekin…
HAYATİ TEKİN (Samsun) – Teşekkürler Sayın Başkanım.
Sayın Bakanım, dünyanın en büyük sanayi satışlarının
başında gelen silah sanayisinde “emperyal” dediğiniz, yalnız Amerika diye
dillendiremediğiniz ülke, Suudi Arabistan’la 110 milyar dolarlık anlaşma yaptı.
Sahip çıktığınız Katar, iki gün önce 12 milyar dolarlık F-15 savaş uçağı alımı
yapmıştır. AKP’ye Osmanlıcılık hayali sunan stratejik ortağınız son zamanlarda
İslam NATO’su emrini Orta Doğu’ya vermiştir. Sünni-Şii savaşı kapıda
görülmektedir. Bu savaşın içine sizin elinizle Türkiye de itiliyor. Emperyal
oyunu CHP’nin adalet ve demokrasi yürüyüşünde değil, eğitimi
bilimselleştirmediğiniz ve sunmadığınız gençliğin geleceğinde arayınız lütfen.
BAŞKAN – Sayın Arslan…
KAZIM ARSLAN (Denizli) – Bilim, Sanayi ve Teknoloji
Bakanına soruyorum: Denizlili sanayicilerimizin en önemli sorunlarından birisi
organize sanayi bölgesine başlayarak Aliağa Limanı’na ulaşması için yapılması
planlanan demir yolu ne zaman tamamlanacak? Ağır yükleri taşıyacak olan bu
taşıma işi ne zaman gerçekleşecek? Ayrıca, Denizli-Aydın otoyolu ne zaman
bitirilecek?
Yine, sanayi ve ihracatçıların KDV iadeleri düzenli
yapılmıyor, Maliye Bakanlığıyla görüşülerek bunun düzenli yapılması için nasıl
bir çalışma yapmayı düşünüyorsunuz?
Teşekkür ederim.
BAŞKAN – Teşekkür ederim Sayın Arslan. 
Şimdi, cevaplar için Hükûmete söz vereceğim.
Buyurunuz Sayın Bakan. 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Sayın Başkan, teşekkür ediyorum. 
Şimdi, aldığım notlarla ilgili cevaplarda bulunacağım,
cevap vereceğim. İlk soru Samsun’la ilgiliydi. Samsunlu milletvekili
arkadaşımız teşvikte adaletsizlikten bahsetti “3 bin dönüm boş arsa var ve
burada en az 50 fabrika kurulabilir.” diye bahsetti. Biliyorsunuz, devlet
fabrika kurmuyor, devlet yatırım yapmıyor. Biz, sadece sanayicilerimiz için
gerekli altyapıyı, yatırım alanlarını oluşturmaya çalışıyoruz. Bunun için de
organize sanayi bölgeleri, endüstri bölgeleri faaliyetlerinde bulunuyoruz.
Samsun’daki bu durumu Bakanlık olarak inceleyeceğiz ama devletin yatırım
yapmadığının, fabrika kurmadığının bilinmesini isterim. 
İkinci soru Sayın Arslan’ın sorusuydu, 35’inci maddeyle
ilgili sorusu vardı. Bu daha önce sendikalar için kesilen aidatların
tahsilatının niçin yapılmadığını ve bu tahsilatı yapamayan kamu görevlilerinin
takibe alınması gerektiğini aslında ifade etti. Şimdi, bu takibatı yapmak için
Maliye Bakanlığından bize iletilen bilgi, yapacağımız tahsilat kadar, daha
fazlasında bir hukuki masrafın olacağı şeklindeydi ve bu işçiler arasında
ölenlerin olduğu, bunların varislerinin bulunduğu, dolayısıyla hesabına devlet
tarafından katkıda bulunulan vatandaşlarımızın, işçilerimizin vefatından sonra
varisleri tarafında bunun takibinin çok zor bir işlem olduğu, yapacağımız
tahsilattan daha fazla bir masraf ortaya çıkacağı ifade edildi, sayının çok
fazla olduğu ifade edildi. 
KAZIM ARSLAN (Denizli) – Kamu görevlilerinin orada
ihmali var, suistimali var, görevlerini yapmamışlar Sayın Bakan. 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Sayın Arslan, bu idari bir konu, ilgili bakanlıklar gerekli soruşturmayı
yaparlar. 
Yine Sayın Çamak’ın soruları vardı. Aslında konumuzla
çok ilgili olmayan, politik bir soru idi; AK PARTİ döneminin ne kadar kötü bir
dönem olduğunu ifade etti, Avrupa Birliğinden bahsetti.
Şimdi, bakın, biz konumumuzu yabancıların ne
söyleyeceği, ne diyeceği şeklinde belirlemiyoruz. Biz konumumuzu kendi
stratejimize, politikamıza göre belirliyoruz ve buna göre hareket ediyoruz.
Yabancılar, Avrupa Birliği, diğer uluslararası kuruluşlar tabii ki birtakım
yorumlar yapabilirler, raporlar yazabilirler; bunları biz okuruz ama bu
raporlara, bu yorumlara göre kendi konumumuzu tayin etmeyiz. 
Bir başka soru MİT tırları davasıyla ilgiliydi. 
Şimdi, bu konu, tabii, kamuoyunda çok tartışılan bir
konu, çok tartışıldı, hâlâ da tartışılıyor. Bu şu anda Mecliste görüşmekte
olduğumuz Sanayimizin Geliştirilmesi ve Üretimin Desteklenmesi Yasa
Tasarısı’yla da doğrudan ilgili bir konu değil. Dolayısıyla, gündemde olan,
Meclisin gündeminde olan ve üzerinde çalıştığımız kanun tasarısıyla doğrudan
ilgili olmayan bu konuda doğrusu yorum yapmak istemem. Zaten bir yargı süreci
oldu, hâlen de konu tartışılıyor. Bizim gündemimizle ilgili bir konu değil.
GARO PAYLAN (İstanbul) – İlla maddeyle ilgili soru
sormak zorunda değiliz ki Sayın Bakan.
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Yine bir başka arkadaşımız İfade Özgürlüğü Raporu’ndan bahsetti.
Şimdi, bakın, bu muhtelif uluslararası kuruluşlar,
STK’lar elbette birtakım raporlar yazıyorlar. Bunları biz de basından
öğreniyoruz. Az önce de ifade ettim, biz kendi pozisyonumuzu, konumumuzu bu
raporlara göre belirlemeyiz, kendi politikamıza, stratejimize göre belirleriz. 
GARO PAYLAN (İstanbul) – Duvarları çekeriz…
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Yine, OHAL’le ilgili bir soru vardı. 
Bakın, OHAL ne zaman kalkacak? OHAL zamanı gelince
kalkacak. O yüzden bu konu da…
LEVENT GÖK (Ankara) – Bu da konumuz değil, Sayın Bakan,
bu da konumuz değil.
BİLİM, SANAYİ VE TEKNOLOJİ BAKANI FARUK ÖZLÜ (Düzce) -
Evet, konumuz değil.
LEVENT GÖK (Ankara) – Bunu da geçelim, bunu da geçelim.

BİLİM, SANAYİ VE TEKNOLOJİ BAKANI FARUK ÖZLÜ (Düzce) -
Sayın Gök, haklısınız, gerçekten konumuz değil. Çok teşekkür ederim. Konumuz
değil.
LEVENT GÖK (Ankara) – Bunu da geçiyoruz.
BİLİM, SANAYİ VE TEKNOLOJİ BAKANI FARUK ÖZLÜ (Düzce) -
Yine, bir başka soru, bu, konumuzla ilgili.
GARO PAYLAN (İstanbul) – Konuyla ilgili sormak zorunda
mıyız?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Bu, konumuzla ilgili; yurt dışında OSB kurulması konusu. Galiba Sayın Tarhan’ın
sorusuydu. 
TAHSİN TARHAN (Kocaeli) – Evet.
BİLİM, SANAYİ VE TEKNOLOJİ BAKANI FARUK ÖZLÜ (Düzce) -
Sayın Tarhan, bu konuda Gebze’den, sizin bölgenizden bir OSB yönetim kurulu
başkanımız geldi. 
TAHSİN TARHAN (Kocaeli) – Bilgim var. Başka var mı?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Rusya, Kazan’da bir OSB kurmak istediğini ifade etti. 
Yine, biliyorsunuz, Odalar ve Borsalar Birliğiyle
birlikte Cenin’de yani Filistin’de bir OSB kurulma çalışması var. Biz hem
Cenin’deki OSB kurma faaliyeti hem de… Aslında bu OSB kurma ve işletme konusu
gerçekten Türkiye için bir “know-how” konusu oldu. Bizim müteşebbis
heyetlerimiz, bizim OSB yönetimlerimiz hakikaten bu konuda çok becerikli,
bilgili. Böyle bir bilgi birikiminin, böyle bir tecrübenin yurt dışına
aktarılmasında fayda olduğunu düşündük. Gebze’den bir OSB’mizin bir talebi var;
bir de Odalar ve Borsalar Birliğinin Cenin’de, Filistin’de kurduğu bir OSB var,
bunu ifade etmek isterim.
Bir başka soru silah sanayisiyle ilgiliydi. Sayın Gök,
bu da konumuzun dışında. 
LEVENT GÖK (Ankara) – Sizi muaf tutuyoruz bugün Sayın
Bakan.
BİLİM, SANAYİ VE TEKNOLOJİ BAKANI FARUK ÖZLÜ (Düzce) -
Konumuzun dışında. Bu da çok tartışılıyor yani konuşuluyor. Trump’ın yaptığı
bir anlaşma var diğer ülkelerle ve Katar’la. 
Bakın, Katar gerçekten bizim müttefikimiz. Katar’ın
Türkiye’de yatırımları var; Katar’a bizim silah ihracatımız var. Örneğin
Türkiye’de geliştirdiğimiz ilk mini insansız hava araçlarını ihraç ettiğimiz
ülkelerden birisi Katar’dır; dolayısıyla, bizim de Katar’a ihracatımız var.
Yine, Sayın Arslan’ın sorusu Denizli’yle ilgiliydi;
“Denizli’nin limana ulaşmasını sağlayacak demir yolu ne zaman yapılacak?” diye
bir sorusu vardı. 
KAZIM ARSLAN (Denizli) – Sanayiciler bekliyor efendim.
BİLİM, SANAYİ VE TEKNOLOJİ BAKANI FARUK ÖZLÜ (Düzce) -
Yine, Denizli-Aydın Otoyolu sorusu var; bir de “İhracatçıların KDV iadesini ne
yapıyorsunuz?” şeklinde. 
Sayın Arslan, izin verirseniz bunu Ulaştırma
Bakanımızla görüşeyim, demir yolu ve yine kara yolu konusunu.
TAHSİN TARHAN (Kocaeli) – Sayın Bakan, Denizli’nin de
Bakanı var, yani, cevap verebilir efendim.
BİLİM, SANAYİ VE TEKNOLOJİ BAKANI FARUK ÖZLÜ (Düzce) -
Var tabii. Verir efendim, verir.
KAZIM ARSLAN (Denizli) - Bakan bakmıyor. 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Dolayısıyla, bu konuyu hem Ahmet Arslan Bey’le hem de Naci Ağbal Bey’le görüşüp
size yazılı cevap vereyim Sayın Arslan.
Sayın Başkanım, çok teşekkür ediyorum, saygılar
sunuyorum. 
BAŞKAN – Teşekkür ederim Sayın Bakan.
Sayın milletvekilleri, dördüncü bölüm üzerindeki
görüşmeler, daha doğrusu konuşmalar ve soru-cevap işlemi tamamlanmıştır. 
Maddeler üzerindeki önergeleri sırasıyla okutup işleme
alacağım.
65’inci madde üzerinde iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Hakkında Kanun ile Bazı Kanun Hükmünde
Kararnamelerde Değişiklik Yapılmasına Dair Kanun Tasarısı’nın 65’inci
maddesinde yer alan “tüketicinin korunması veya enerji verimliliğinin”
ibaresinin “tüketicinin korunması ya da enerji verimliliğinin” olarak
değiştirilmesini arz ve teklif ederiz.
 Kazım Arslan Tahsin
Tarhan Akif Ekici
 Denizli Kocaeli Gaziantep
 İrfan Bakır Tacettin
Bayır
 Isparta İzmir
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
65’inci maddesinde yer alan “çevrenin” ibaresinden sonra “ekolojik yaşamın”
ibaresinin eklenmesini ve “, rekabeti engellemeyecek şekilde” ibaresinin tasarı
metninden çıkarılmasını arz ve teklif ederiz.
 Mahmut Toğrul Ertuğrul
Kürkcü Ahmet Yıldırım
 Gaziantep İzmir Muş
 Behçet Yıldırım Erdal
Ataş Aycan İrmez
 Adıyaman İstanbul Şırnak
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Önerge hakkında söz isteyen Aycan İrmez,
Şırnak Milletvekili.
Buyurunuz Sayın İrmez. (HDP sıralarından alkışlar)
AYCAN İRMEZ (Şırnak) – Teşekkür ederim Sayın Başkan.
Sayın Başkan, değerli milletvekilleri; başta bu
sistemden, bu savaştan kaynaklı babaları faili meçhul giden, katledilen,
cezaevinde olan yani siyasi tutsak olan binlerce çocuğun Babalar Günü’nü
kutlamak istiyorum. 
İlk önce şunu söylemek istiyorum: Evet, Nihat Kazanhan
vardı, Cizre’de bir polis tarafından katledilmişti. Maalesef, yargılama
sonucunda, katleden polise ödül gibi bir ceza verildi ve bu ceza bugün istinaf
mahkemeleri tarafından onandı. Bu onanmayla birlikte aslında bugün Babalar Günü
olan bir günde Nihat’ın babasının canını bir kez daha yaktınız. 
Hakikaten tasarıyla ilgili konuşmak istiyordum ama
ülkede o kadar çok sorun var ki başta demokrasi, adalet sorunu. Bu ülkede bu tür
sorunlar olduğu müddetçe ne kadar çok o tasarıları konuşsak da halkın lehine
tek bir cümle dahi geçmeyen bu tasarıları konuşsak da maalesef hiçbir şekilde
onların kanayan yaralarına derman olamayız.
Sayın milletvekilleri, biliyorsunuz ki 4 Kasım siyasi
darbesinden bu yana maalesef eş genel başkanlarımız başta olmak üzere 11
milletvekilimiz daha tutukludur. Bu milletvekillerimizin bugüne kadar 225
duruşması gerçekleşmiştir. Özellikle son dönemlerde de görüyoruz ki maalesef bu
siyasi darbenin adımları tek tek devam ediyor. Daha önce birçok kez
söylediğimiz ve bugün daha da görünür olan gerçeklik şudur ki Mecliste AKP, MHP
milletvekilleri ve CHP yönetiminin bir kısmı tarafından yapılan dokunulmazlık
düzenlemesinin amacı HDP’yi siyaset alanı dışına itmektir. Bizim tutuklu eş
başkanlarımız ve milletvekillerimiz hakkında 225 duruşma gerçekleşmişken diğer
partililer hakkında bugüne kadar… Evet, son dönemde CHP’li Enis Berberoğlu
dâhil olmak üzere, birçok vekil şu an ceza evinde. Tabii ki, başta iktidarın
kendi vekilleri hakkında maalesef bugüne kadar hiçbir şey yapılmamıştır çünkü
bunu biliyoruz ki buradaki diğer partilerin tek bir amacı var, tek bir derdi
var, dertleri HDP’dir. Aslında onların derdi HDP’de vücut bulan, halkların
birlikte ortak yaşamını temel alan demokrasi ve barış anlayışıdır. 
Milletvekillerine hızla cezalar verilmekte. Son dönemde
Şırnak Milletvekilimiz Sayın Ferhat Encu’ya Silopi’de sokağa çıkma yasaklarına
aykırı davrandığı için on ay hapis cezası verildi, yanlış duymadınız. Sokağa
çıkma yasaklarında idari para cezası uygulanması gerekirken Vekilimiz Ferhat
Encu olduğu için ve HDP’li vekil olduğu için kendisine on ay hapis cezası
verildi. Bu karar dünyada bir ilk olma niteliğindedir. Sokağa çıkma kararını
vali alıyor, milletvekili sokağa çıkamıyor. Hani seçilmişleri atanmışlara kul
etmezdiniz. Milletvekili ne yapacağının talimatını validen, kaymakamdan mı
alacak? Ne yapsaydı Sayın Ferhat Encu? Orada, Şırnak’ta, Silopi’de, Cizre’de
insanlar katledilirken kadınlar, çocuklar öldürülürken, şehirleri yıkılırken
evinde mi otursaydı? Biz bu kararı şöyle okuyoruz aslında: Orada uygulanan
Sayın Ferhat Encu’ya halkının yanında olduğu için ceza verilmiştir. Bu karar
Sayın Ferhat Encu için aslında bir onurdur, halkının yanında duran milletvekili
olmak bizler için aslında bir onurdur. Ayrıca, Ferhat Encu’ya propagandadan üç
yıl dokuz ay ceza verildi. İki ayrı basın açıklamasında bulunduğu için, bu
basın açıklamalarında -şu anki iktidar tarafından katledilen- Medeni Yıldırım,
Taybet İnan ve Cizre’de yaşamını yitiren HDP’li ve DBP’linin adlarını andığı
için, maalesef bundan kaynaklı propagandadan ceza verildi. Bu yargı sisteminin,
adalete hizmet etmediğinin en net kanıtıdır. Taybet ananın cenazesini yerde
bekletenlere değil, maalesef burada Vekilimiz Ferhat Encu’ya ceza veren bu
yargı sisteminin adalete hizmet etmediği net bir şekilde ortadadır. 
Diğer bir açıdan…
(Mikrofon otomatik cihaz tarafından kapatıldı)
AYCAN İRMEZ (Devamla) – Başkanım…
BAŞKAN – Önergeler üzerinde ek süre vermiyorum, bunu
daha önce bildirmiştim Sayın İrmez.
AYCAN İRMEZ (Devamla) – Teşekkür ederim, sağ olun. (HDP
sıralarından alkışlar) 
BAŞKAN – Teşekkür ederim Sayın İrmez.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Hakkında Kanun ile Bazı Kanun Hükmünde
Kararnamelerde Değişiklik Yapılmasına Dair Kanun Tasarısı’nın 65’inci
maddesinde yer alan “tüketicinin korunması veya enerji verimliliğinin”
ibaresinin “tüketicinin korunması ya da enerji verimliliğinin” olarak
değiştirilmesini arz ve teklif ederiz.
Kazım Arslan (Denizli) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılamıyoruz efendim.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Önerge hakkında söz isteyen Tahsin Tarhan,
Kocaeli Milletvekili.
Sayın Tarhan, buyurunuz. (CHP sıralarından alkışlar)
TAHSİN TARHAN (Kocaeli) – Sayın Başkan, değerli
milletvekilleri; Sanayinin Geliştirilmesi ve Üretimin Desteklenmesi Hakkında
Kanun Tasarısı’nın 65’inci maddesiyle ilgili söz almış bulunmaktayım. Genel
Kurulu saygıyla selamlıyorum.
Değerli milletvekilleri, Üretim Reform Paketinin
sanayicinin üzerindeki mali yükümlülükleri azaltması olumludur. OSB ve
üniversite iş birliği, nitelikli eleman yetiştirilmesi, modern sanayi sitelerinin
oluşturulması, enerji desteği sağlanması, emlak vergisinin düzenlenmesi,
sanayicilerin yaşadığı bürokratik işlerin kolaylaştırılması maddeleri daha
önceden yapılması gereken düzenlemelerdir, hem de olumlu adımlardır.
Değerli milletvekilleri, Türkiye, genel ekonomik
tablolardaki büyüme hedeflerinin gerisindedir. Piyasaların daraldığı, ihracat
kanallarının azaldığı bir ortamda işletmelerimizin rekabet edebilir düzeyde
üretim yapması için gereken temel şartlara sahip üretim alanları OSB’lerdir. Bu
nedenle, OSB’lerin daha çok desteklenmesi gerekir. OSB’lerin değişen global ve
ekonomik şartlara uyum sağlayabilen üretim ve istihdamı artırabilecek bir
yapıya kavuşturulması için uygun bir mevzuat yapılması ihtiyacı uzun yıllardır
bilinmektedir. Bizler OSB’ler için, mevzuatı düzeltmek için uğraşırken dünya
farklı bir pencere açmıştır. Dünyanın artık endüstri toplumundan bilgi
toplumuna, iş gücü ağırlıklı teknolojiden yüksek teknolojiye doğru hızlı bir
geçiş içerisinde olduğu bilinmektedir. Bilgiyi üretime dönüştürebilen ülkelerin
uluslararası rekabette avantaj kazandığı, bu bilgiden etkin olarak
yararlanmayan ülkelerin yarışın dışında kalma tehdidiyle karşı karşıya olduğu
hepimizin malumudur. 
Değerli milletvekilleri, günümüz dünyasında güçlü olan
bilgiyi belirlemektedir. Yapmamız gereken önce bilgiyi üretmektir, daha sonra
bunu sanayi alanında yatırımlarla desteklemektir. Yapılan araştırmalara göre 50
binden fazla öğrencimiz eğitimini yurt dışında sürdürmekte, bilgiyi orada
aramaktadır. Eğitimini tamamlayıp yurda geri dönen öğrenci sayısı yüzde 30’un
altındadır. Bu noktada, Üretim Reform Paketi içerisindeki üniversiteler ile
sanayi birlikteliğini sağlayacak maddelerin olumlu olduğunu ve daha da
geliştirilmesi gerektiğini düşünüyorum. 
Değerli milletvekilleri, çekincelerimizin olduğu
maddeler çıkartıldıktan sonra, Üretim Reform Paketi geneli itibarıyla
olumludur. Ancak, son anda getirilen ve üretimle hiç alakası olmayan maddeler,
bir senedir üzerinde çalışılan pakete gölge düşürmüştür. Sizlere sormak
istiyorum: Sendikal hakları düzenleyen maddelerin, bürokratları cezadan
kurtaran maddelerin, üniversiteye dönen milletvekili maaşının bu tasarıda ne
işi var? 
Değerli milletvekilleri, umarım, bu paket üretimi
artırır, büyümeyi hızlandırır, işsizliği çözer, ihracatı artırır. 
Hepinizi saygıyla selamlıyorum. (CHP sıralarından
alkışlar) 
BAŞKAN – Teşekkür ediyorum Sayın Tarhan. 
Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir. 
65’inci maddeyi oylarınıza sunuyorum: Kabul edenler…
Kabul etmeyenler… Kabul edilmiştir. 
66’ncı madde üzerinde iki önerge vardır, önergeleri
okutuyorum:
Türkiye Büyük Millet Meclisi Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Hakkında Kanun ile Bazı Kanun Hükmünde
Kararnamelerde Değişiklik Yapılmasına Dair Kanun Tasarısı’nın 66’ncı maddesinde
yer alan "zorundadır" ibaresinin "zorundadırlar" olarak
değiştirilmesini arz ve teklif ederiz.
 Kazım Arslan Tahsin
Tarhan  Akif Ekici 
 Denizli Kocaeli
 Gaziantep 
 İrfan Bakır  Tacettin
Bayır Mehmet Bekaroğlu
 Isparta İzmir
 İstanbul
BAŞKAN – Şimdi maddeye en aykırı önergeyi okutup işleme
alacağım.  
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
66’ncı maddesinde yer alan "getirmek zorundadır" ibaresinin
"getirmekle yükümlüdür" şeklinde değiştirilmesini arz ve teklif
ederiz.
 Mahmut Toğrul Ertuğrul
Kürkcü Ahmet Yıldırım
 Gaziantep İzmir Muş

 Behçet Yıldırım Erdal
Ataş Bedia Özgökçe Ertan
 Adıyaman İstanbul Van
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılamıyoruz efendim.
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim. 
BAŞKAN – Önerge hakkında söz isteyen Bedia Özgökçe
Ertan, Van Milletvekili. 
Buyurunuz Sayın Özgökçe Ertan. (HDP sıralarından
alkışlar)
BEDİA ÖZGÖKÇE ERTAN (Van) – Teşekkür ediyorum. 
Sayın Başkan, değerli milletvekilleri; Genel Kurulu
saygıyla selamlıyorum. 
Görüşülmekte olan 485 sıra sayılı Tasarı’nın 66’ncı
maddesi üzerine söz aldım. Bu konuda görüşlerimizi bildirmiştik zaten, bugün
işkence hakkında konuşmak istiyorum. 
Şunu hatırlatmak istiyorum öncelikle: Sizlerin, iktidar
partisinin iktidara gelirken özellikle, işkenceye sıfır tolerans iddianızın şu
an artık esamisinin bile okunmadığını hatırlatmak istiyorum size. Şu an
işkenceyi destekleyen, ne yazık ki bunun önünü açan, işkencecileri koruyan ve
buna dair destekleyici anlamda mevzuatın çıkarıldığına şahit oluyoruz, artık o
günlerin esamisi bile okunmuyor. Şimdi, Adalet Bakanı gönül rahatlığı
içerisinde “Kesinlikle yaklaşımımız işkencenin olmaması yönündedir ve işkence
yoktur.” diye açıklama yapıyor ama bir yandan da her gün işkence haberlerini
alıyoruz. Sizlerin söylemesinden ziyade, mücadelede etkin rol üstlenen
kesimleri, kişileri, kurumları kamu ve sivil alanın iş birliği içerisinde
mücadeleye teşvik etmesi gerekirken tam aksine, söz söyleyenleri sistem dışı
bırakan, işkenceyi belgeleyen kurumları kapatan, işkence haberleri yapan
gazetecileri tutuklayan bir yaklaşımınız var ne yazık ki. Hâlâ kişi onuruna ve
güvenliğine, insanlık onuruna aykırı derecede en ağır işkenceler ne yazık ki
her gün yapılmaya devam ediyor.
Bildiğiniz gibi, Anayasa’da Türkiye'nin bir hukuk
devleti olduğu yazılıdır ve iktidar olarak sizler de söylüyorsunuz. Ben de bir
vatandaş ve milletvekili olarak Türkiye'nin gerçekten bir hukuk devleti
olmasını istiyorum ama isteyerek de söyleyerek de hukuk devleti olunmuyor işte.
Oldurmak için bu bütün mekanizmaları, mücadele yöntemlerini hep birlikte hayata
geçirmek gerekiyor.
Sayın Başkan, değerli milletvekilleri; geçtiğimiz
günlerde Van ilinin Gevaş ilçesinde karakola düzenlenen saldırının ardından 3
kişi gözaltına alındı. Hemen akabinde “Saldırıyı gerçekleştiren 3 teröristi
yakaladık.” diye haber servis edildi ve hemen sonrasında “Fatih Tezcan” isimli
bir hesaptan ağzı, yüzü kan içerisinde, kırılmadık kemiği kalmamış görüntüler
yayınlandı; işte, bu görüntüler yayınlandı ve bu görüntülerin Gevaş Emniyet
Müdürlüğünde çekildiği bilgisini biliyoruz. 
İşkence gören ve terörist diye teşhir edilen bu 3
insan, mantar toplamaya giden köylülerdir. Her kim olursa olsun, terörist veya
değil, o kamu görevlileri işkence yapıp yapmamaları gerektiğini bilmiyor mu
sizce? Bu fotoğrafın yani bu hesaptan yayınlanan mesajın amacı nedir sizce? Ya
da şöyle sorayım: Siz bunun zulüm olduğunu kabul ediyor musunuz? Yoksa “Kanun
önünde herkes eşittir.” söyleminin bir kesim için aslında eşit değildir
muhasebesini mi yapıyorsunuz? Ben şunu sormak istiyorum özellikle: Sizlerin de
vicdanında ayrılıyor mu, “Bir kesim için yapılmışsa haktır.” gibi bir yaklaşım
mı var? Yani o köylüler sadece Kürt oldukları için bu işkenceyi görmüş
olabilirler mi? Bunun muhasebesini gerçekten yapabilir miyiz?
Şimdi, bu vatandaşların gözünden bakalım: Hukuk devleti
mi, yoksa zulüm devleti mi? Onlar sadece Kürt oldukları için bu zulme maruz
kaldıklarını düşünüyorlar mı, düşünmüyorlar mı? Ben size söyleyeyim:
Yaşadıkları her gün, devletle karşılaştıkları her gün kendilerine yapılan
zulmün aslında bir devlet yaklaşımı olduğunu düşünüyorlar ve sırf Kürt
oldukları için bunun reva görüldüğünü düşünüyorlar. Ben “zulüm” “devlet” ve
“güvenlik güçleri” sözcüklerini bile yan yana kullandığımda bir kısmınızın öfkelendiğini
ve az önceki hatibin yaptığı gibi “haydi oradan” güzellemesini yaptığını
görüyorum, farkındayım ama bu insanlar da çok öfkeliler, bunu unutmayın,
korkunç bir öfke biriktiriyorsunuz. 
ORHAN DELİGÖZ (Erzurum) – Kürtler öfkeli değiller,
PKK’cılar öfkeli. Yanınıza çekmeye çalışıyorsunuz.
BEDİA ÖZGÖKÇE ERTAN (Devamla) – Ve bu insanlar, şöyle
de olabilirdi yani kamuoyu baskısı olmasaydı belki de bırakılmayacaklardı. Şu
an adli kontrolle serbest bırakıldılar. O gün öldürülebilirlerdi de. Ailelerin
duygusu, yani hayatta kaldıkları için şükreder hâldedirler. Basında takip
ettim, Meclis İnsan Hakları Komisyonu Başkanının konuyla ilgili bir girişimi
olmuş, gerçekten haber başlığını görünce ben sevindim ama içeriği okuduğumda ne
yazık ki umduğumu bulamadım. Beklerdim ki Sayın Yeneroğlu “İşkence, insanlığa
karşı suçtur.” tespitini yapabilseydi.
(Mikrofon otomatik cihaz tarafından kapatıldı) 
BEDİA ÖZGÖKÇE ERTAN (Devamla) – Bu tespiti yapmamış.
İşkence insanlık âlemine, insanlık onuruna aykırı bir suçtur ve zaman aşımı
yoktur. Ve biz insanlığı savunuyoruz. İşkence insanlığa karşı suçtur. İnsanlık
onuru işkenceyi yenecek. (HDP sıralarından alkışlar) 
BAŞKAN – Teşekkür ederim Sayın Özgökçe Ertan.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Hakkında Kanun ile Bazı Kanun Hükmünde
Kararnamelerde Değişiklik Yapılmasına Dair Kanun Tasarısı’nın 66’ncı maddesinde
yer alan "zorundadır" ibaresinin "zorundadırlar" olarak
değiştirilmesini arz ve teklif ederiz.
Tahsin Tarhan (Kocaeli) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz efendim.
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Önerge hakkında söz isteyen Mehmet Bekaroğlu,
İstanbul Milletvekili. 
Sayın Bekaroğlu, buyurunuz. (CHP sıralarından alkışlar)

MEHMET BEKAROĞLU (İstanbul) – Sayın Başkan, değerli
arkadaşlarım; 485 sıra sayılı Kanun Tasarısı’nın 66’ncı maddesi üzerine söz
aldım. Bu madde Ürünlere İlişkin Teknik Mevzuatın Hazırlanması ve Uygulanmasına
Dair 4703 sayılı Kanun’un 5’inci maddesini değiştiriyor. Burada yapılan
düzenlemeyle “Bu teknik düzenlemelere, yükümlülük olarak getirilen teknik
düzenlemelere uyma zorunluluğu vardır.” diyor. Böyle bir maddeye gerek yoktu.
Zaten yükümlülüktü, ondan sonra bir daha “zorunluluk” eklenmiş. 
Değerli arkadaşlarım, ben de adaletle ilgili birkaç
cümle söylemek istiyorum. Biraz evvel burada konuşan hatibi, her söylediği şeyi
“PKK, terör”le susturmaya çalıştınız, başkası bir yerde bir şey söylüyor “FETÖ,
terör”le susturmaya çalışıyorsunuz. (AK PARTİ sıralarından “Orada bir giren mi
var?” sesi)
ORHAN DELİGÖZ (Erzurum) – Haksız mıyız?
MEHMET BEKAROĞLU (Devamla) – Evet. O söylediğin
kelimeyi burada kullanmıyorum. O terbiyesizce, ahlaksızca söylediğin kelimeyi
kullanmıyorum ama beni ilgilendirmiyor. “Bana mı nokta nokta”yı kullanmıyorum
ama beni ilgilendirmiyor.
ORHAN DELİGÖZ (Erzurum) – İlgilendirmiyorsa niye
konuşuyorsun? 
MEHMET BEKAROĞLU (Devamla) – İlgilendiriyor. Ben şunu
söylüyorum size arkadaşlar: Bakın, sizin yapılan yanlışlıklara, size getirilen
eleştirilere, hiçbirisine tahammülünüz yok. Dünya kadar yanlış yapıyorsunuz
ama. Yanlışa bütünüyle batmışsınız. (CHP sıralarından alkışlar) Adaletsizliğe,
merhametsizliğe, insafsızlığa batmışsınız ama getirilen bütün eleştirileri
“PKK, FETÖ” diye susturmaya çalışıyorsunuz. Öyle değil değerli arkadaşlarım.
Bakın, adalet duygusunun elbette toplumsal, siyasal tarafı vardır. Eğer
adaletle hareket etmeyen toplumsal ve siyasal birliktelikler varsa bunların devam
etme şansı yoktur ama bir de kişisel tarafı vardır ve elbette adalet duygusu
bir erdemdir ve kişisel tarafı da şudur: Ötekini hissedebilmek. Bir “Kendin
için istediğin…” Bu ayetleri, bu hadisleri, Peygamber’in bu öğütlerini siz
bilirsiniz. 
MEHMET METİNER (İstanbul) – Başkalarına nasihat ver,
başkalarına.
MEHMET BEKAROĞLU (Devamla) – “Kendin için istediğini
başkası için de kardeşin için de isteyeceksin.”
MEHMET METİNER (İstanbul) – Kendine nasihat ver.
MEHMET BEKAROĞLU (Devamla) – Ama tabii siz “millet, millet”
diyerek milleti on parçaya böldünüz, dolayısıyla sadece kendiniz için
istiyorsunuz, başkası için istemiyorsunuz. Böyle olduğu için de gerçekten çok
kaba oluyorsunuz zaman zaman, ukala oluyorsunuz zaman zaman.
MEHMET METİNER (İstanbul) – Kendini tarif ediyorsun. 
MEHMET BEKAROĞLU (Devamla) - Bunu birtakım laf atan
arkadaşlara söylüyorum. Gelsinler burada söylesinler.
Bakın, kabalığa... 
MEHMET METİNER (İstanbul) – Kabasın ve küstahsın. 
MEHMET BEKAROĞLU (Devamla) - Demokrasi kültüründen,
insanlık kültüründen pay alamamış bir cümle söyleyeyim, Adalet ve Kalkınma
Partisinin Sayın Genel Başkanı, Cumhuriyet Halk Partisi Genel Başkanının
başlatmış olduğu “Adalet Yürüyüşü” için diyor ki: “Lütuf…” 
BÜLENT YENER BEKTAŞOĞLU (Giresun) – Evet, maalesef.
MEHMET BEKAROĞLU (Devamla) - Bakın, bir demokrasi
kültüründen şu kadar, iğne ucu kadar nasibini alan bir insan böyle bir laf
edemez. Yoktur böyle bir şey, demokraside lütuf. (CHP sıralarından alkışlar)
Hak vardır, hak. Sizin lütfunuzu filan istemiyoruz, siz yeter ki kurallara
uyun, siz yeter ki kanunlara uyun, siz yeter ki hukuk içinde hareket edin
değerli arkadaşlarım.
Bakın, bu adalet dediğimiz şey, kişisel erdem, ötekinin
hakkını hukukunu hissedebilmek, sadece bundan ibaret değil, medeni olmanın da
en temel şartıdır Sayın Grup Başkan Vekilim. Medeni olmak da bunu gerektirir.
Birisi eğer diğer bir insanın hakkını, hukukunu hissedemiyorsa, bunun, bırakın
medeniliği, insanlığı sorgulanır, insanlığı değerli arkadaşlarım. (AK PARTİ
sıralarından gürültüler) Maalesef, üzülerek ifade edebiliyorum: Siz, siz
hukuku, adaleti ayırdınız. Kendinize değdiği zaman kanunları, kuralları
istediniz gibi esnetiyorsunuz ama başkasına değdiği zaman çok katı ve gaddarca
davranıyorsunuz. Hukuku, kanunu, kuralları kendi hatanızı, eksikliğinizi,
problemlerinizi örtmek için kullanıyorsunuz. 
Bitiriyorum…
17-25 Aralık, “17-25 Aralık” diyen herkesi “FETÖ’cü”
diye oturtuyorsunuz. 
MEHMET METİNER (İstanbul) – Aynen.
MEHMET BEKAROĞLU (Devamla) - 17-25 Aralıkta hırsızlık
vardı, soygun vardı değerli arkadaşlarım ama “FETÖ” dediğimiz örgütün kumpası
da vardı. Niye vardı? Sizin hırsızlıklarınızı çektiler ve bir yere
biriktirdiler, sonra da size şantaj için çıkardılar. (CHP sıralarından
alkışlar) Ama daha bu hırsızlıklar sorgulanmadı. (AK PARTİ sıralarından
gürültüler) 
OSMAN AŞKIN BAK (Rize) – “Şantaj” mı dedin? Sen
“şantaj” mı dedin?
MEHMET BEKAROĞLU (Devamla) - O zaman getirin bağımsız
yargıya. 
OSMAN AŞKIN BAK (Rize) – Ya önce Kılıçdaroğlu kendi
partisine baksın be!
MEHMET BEKAROĞLU (Devamla) - Bağımsız yargıya getirin,
mahkemelere getirin! 
OSMAN AŞKIN BAK (Rize) – Kasetle nasıl geldi, onun
hesabını versin!
MEHMET BEKAROĞLU (Devamla) - Mahkemelere getirin!
OSMAN AŞKIN BAK (Rize) – O adalet duruşunu yapsın!
MEHMET BEKAROĞLU (Devamla) – Hadi, mahkemeleri,
hâkimleri, savcıları hepsini siz atadınız getirin…
OSMAN AŞKIN BAK (Rize) – Nasıl genel başkan oldu, onun
hesabını versin!
MEHMET BEKAROĞLU (Devamla) - Kendi mahkemelerinizde
bile yargılamaya cesaret edemiyorsunuz hırsızlıklarınızı. 
Saygılarımla. (CHP sıralarından alkışlar) 
BAŞKAN – Teşekkür ederim Sayın Bekaroğlu. 
OSMAN AŞKIN BAK (Rize) – Kendini Baykal’ın yerine
koysun. 
MUSTAFA ELİTAŞ (Kayseri) – Saygı sunma, “ukala”ya cevap
ver, “ukala”ya. 
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
MUSTAFA ELİTAŞ (Kayseri) – Sayın Başkan, şu ukala adama
cevap vermek gerekir yani. 
BAŞKAN - 66’ncı maddeyi oylarınıza sunuyorum: Kabul
edenler… Kabul etmeyenler… 66’ncı madde kabul edilmiştir. 
MEHMET NACİ BOSTANCI (Amasya) – Sayın Başkan… 
BAŞKAN – Mikrofonunuzu açıyorum Sayın Bostancı,
buyurun. 
VII.- AÇIKLAMALAR (Devam)
23.- Amasya Milletvekili Mehmet Naci Bostancı’nın,
İstanbul Milletvekili Mehmet Bekaroğlu’nun 485 ve 485’e 1’inci Ek sıra sayılı
Kanun Tasarısı’nın 66’ncı maddesiyle ilgili önerge üzerinde yaptığı
konuşmasındaki bazı ifadelerine ilişkin açıklaması
MEHMET NACİ BOSTANCI (Amasya) – Sayın Başkanım,
teşekkürler. 
Sayın Bekaroğlu kürsüden yaptığı konuşmada ötekini
anlamaktan, ötekine nüfuz etmekten, ötekini temsil etmekten bahsetti ama beş
dakikalık yaptığı konuşmada “ukalalık”, “kabalık”, “hırsızlık”, “uğursuzluk”
gibi… 
MEHMET UĞUR DİLİPAK (Kahramanmaraş) – “Ukala” diyor. 
MUSTAFA ELİTAŞ (Kayseri) – “Hırsız” diyor. 
MEHMET METİNER (İstanbul) – “Küstahlık”… Kendinde olan
bütün sıfatları sıraladı. 
MEHMET NACİ BOSTANCI (Amasya) – …her türlü lafı
söyleyerek öteki olarak gördüğü kesimleri anlamak bir yana, onları eğer
eleştirecekse bunu nezaketli bir üslupla, onlara nüfuz ederek, ötekilerini
anlayarak söylemek yerine provoke edici ve kışkırtıcı bir tarzda konuştu.
Bakın, burada herkes gelip konuşuyor. Sayın Bekaroğlu’nun ilk konuşması değil
bu, eminim son konuşması da olmayacak. 
MUSTAFA ELİTAŞ (Kayseri) – AK PARTİ’ye giremediğinin
ezikliğini çekiyor. 
MEHMET NACİ BOSTANCI (Amasya) – Yaptığı bütün
konuşmalarda bir psikiyatrist inceliği içerisinde, herkese meramını anlatmak
gibi güzel sözler söylüyor ama pratiğinin bu güzel sözlerle hiçbir ilgisi yok.
Önemli olan yapmak, yapmak Sayın Başkan. 
Teşekkür ederim. 
BAŞKAN – Teşekkür ederim Sayın Bostancı. 
MEHMET BEKAROĞLU (İstanbul) – Sayın Başkanım, yerimde
bir dakika. Söylemediğim şeyleri bana...
BAŞKAN – Neyi mesela? 
MEHMET BEKAROĞLU (İstanbul) – Bakın, benim sert
konuştuğumu, öteki… (AK PARTİ sıralarından “provokatör” sesi) 
BAŞKAN – Bir saniye arkadaşlar, duyamıyorum.
Bir daha söyler misiniz? 
MEHMET BEKAROĞLU (İstanbul) – Herkese hakaret ettiğimi
söyledi, öyle değil, laf atan…
BAŞKAN – “Hakaret” kelimesini kullanmadı. 
MEHMET BEKAROĞLU (İstanbul) – Öyle söyledi yani,
kelimesini kullanması gerekmiyor. “Hakaret” kelimesini kullanmak için “Sana
hakaret ediyorum.” denmez Sayın Başkanım. 
BAŞKAN – Hayır, hayır. Sayın Bekaroğlu, hakaret
anlamına gelebilecek bir…
MEHMET BEKAROĞLU (İstanbul) – Bakın Sayın Başkanım, buradan
söyleyeyim o zaman. 
ORHAN DELİGÖZ (Erzurum)- Bekaroğlu, sen bütün gruba
hakaret ettin, hepimize hakaret ettin. 
MEHMET BEKAROĞLU (İstanbul) – Şurada, şu sırada “Sana
ne girdi?” diye laf atan terbiyesizlere terbiyesiz dedim. Hepsi bu kadar. 
BAŞKAN – Teşekkür ederim Sayın Bekaroğlu.
MUSTAFA ELİTAŞ (Kayseri) – Sayın Başkan, lütfen İç
Tüzük’ü uygular mısınız?
MEHMET METİNER (İstanbul) – Ne kadar terbiyesiz olduğun
belli. Kendine ait sıfatları sıralıyorsun, küstah!
MEHMET BEKAROĞLU (İstanbul) – Kimse o terbiyesiz, ona
terbiyesiz dedim. 
MİHRİMAH BELMA SATIR (İstanbul) – Asıl terbiyesiz
sizsiniz…
BAŞKAN – Sayın Bekaroğlu…. 
MUSTAFA ELİTAŞ (Kayseri) – Sayın Başkanım, bakın,
“Hepiniz ukalasınız.” diye burada “ukala” diye itham etti. “Hepiniz
hırsızsınız.” dedi. “Şu anda buradaki terbiyesizlere.” dedi. Lütfen İç Tüzük’ün
163’üncü maddesini uygulayın, ceza hükümlerini uygulayın Sayın Başkan.
MEHMET METİNER (İstanbul) – Aynaya bakarak konuşsun.
OSMAN AŞKIN BAK (Rize) – Evet, tutanaklara bakın.
BAŞKAN – Sayın Elitaş, şimdi, bir sayın milletvekiliyle
karşılıklı bir diyaloğu oldu.
MUSTAFA ELİTAŞ (Kayseri) – O milletvekilinin ismini
söyleyip yapacaksın.
BAŞKAN – Bir saniye, ben bitireyim ama cümlemi
bitireyim.
KAZIM ARSLAN (Denizli) – Oradan hakaret etti.
BAŞKAN – “Nokta nokta” şeklinde bir kelime
kullanıldığını ifade etti. Tutanağı istedim, onu getirteceğim. Onunla ilgili İç
Tüzük neyi emrediyorsa onu yapacağım.
Onun dışındaki eleştiriler sert eleştiriler, ağır
eleştiriler. Buna yönelik de grup başkan vekiliniz…
MUSTAFA ELİTAŞ (Kayseri) – Yani “ukala” demek normal
bir eleştiri mi? 
BAŞKAN – Hangisi?
MUSTAFA ELİTAŞ (Kayseri) – “Ukala” demek, “hırsız”
demek normal bir eleştiri mi? “Hepiniz hırsız…” demek normal bir eleştiri mi?
KAZIM ARSLAN (Denizli) – “Sana mı girdi?” demek ne
demek?
MUSTAFA ELİTAŞ (Kayseri) – Mesela, ben size böyle bir
ithamda bulunsam doğru olur mu?
BAŞKAN – Sayın Elitaş, ben “normal” kelimesini mi
kullandım, “ağır ve sert eleştiri” kelimesini mi kullandım?
MUSTAFA ELİTAŞ (Kayseri) – “Sert eleştiri.” diyorsunuz
Sayın Başkan.
BAŞKAN – E, sert eleştiri ile normal eleştiri arasında
herhâlde çok büyük fark var.
MUSTAFA ELİTAŞ (Kayseri) – Sayın Başkan “ukala” demek
sert bir eleştiri mi?
BAŞKAN – Sayın Elitaş, benim işitme problemim yok.
MUSTAFA ELİTAŞ (Kayseri) – “Sert bir eleştiri.” mi
diyorsunuz?
BAŞKAN – “Ukala” demek nedir arkadaşlar? “Ukala” demek
cezayı mı gerektirir? Ben “ukala” demeyi şahsen tasvip etmem.
MUSTAFA ELİTAŞ (Kayseri) – Sayın Başkan, “ukala” demek
sert bir eleştiri mi, normal bir eleştiri mi?
BAŞKAN – Bakınız, ben “ukala” demeyi tasvip eden bir
kişi değilim.
ORHAN DELİGÖZ (Erzurum) – Başkanım, “hırsız” kelimesini
kullandı.
BAŞKAN - Ama bir milletvekili “ukala” diye birisine
hitap ediyorsa o kişi kalkar sataşmadan dolayı söz ister, ben de kendisine söz
veririm, kendisi cevap verir. 
EJDER AÇIKKAPI (Elâzığ) – Hırsızlıktan daha büyük
eleştiri mi olur?
BAŞKAN - Diğer milletvekiliyle olan diyaloğunu
bilemiyorum, duyamadım.
MUSTAFA ELİTAŞ (Kayseri) – Sayın Başkan, “hırsız” diye
itham etmeye ne diyorsunuz?
BAŞKAN – Hangisi?
MUSTAFA ELİTAŞ (Kayseri) – “Hırsızsınız hepiniz.” dedi,
ona ne diyorsunuz?
BAŞKAN – Kelime tam öyle değil. 
MUSTAFA ELİTAŞ (Kayseri) – Ayağa kalktı, söyledi.
BAŞKAN - “Hırsız” kelimesini kullandı.
MUSTAFA ELİTAŞ (Kayseri) – Evet.
BAŞKAN - Sayın Bostancı da buna yönelik söz aldı, cevap
verdi.
OSMAN AŞKIN BAK (Rize) – Tutanaklara bakacağız,
bakacağız.
MUSTAFA ELİTAŞ (Kayseri) – Yani Sayın Bostancı nezaket
çerçevesinde bunu söyledi.
BAŞKAN – Sayın Elitaş, Sayın Bekaroğlu’nun konuşmasının
tutanağını tümüyle alacağım, ne varsa orada gereğini yapacağım.
MUSTAFA ELİTAŞ (Kayseri) – Ukalalık yapmasın, bak!
“Ukala” mademki ağır bir eleştiriymiş. Bundan sonra ukalalık yapmasın Sayın
Başkan, lütfen uyarın.
LEVENT GÖK (Ankara) – Sayın Başkan, AKP Grubunu acaba
kim yönetiyor?
BAŞKAN – Sayın Gök…
MEHMET BEKAROĞLU (İstanbul) – Sayın Elitaş, sen o
vatandaşın söylediği cümleyi duydun mu?
MUSTAFA ELİTAŞ (Kayseri) – Ukalalık yapmasın Sayın
Başkan.
LEVENT GÖK (Ankara) – Sayın Başkan, acaba AKP Grubunu
kim idare ediyor? Sayın Elitaş mı idare ediyor, Sayın Bostancı mı idare ediyor?
MUSTAFA ELİTAŞ (Kayseri) – Grup başkan vekiliyim ben
yahu! Sana ne kardeşim?
LEVENT GÖK (Ankara) – Sayın Bostancı farklı konuşuyor,
Sayın Elitaş farlı konuşuyor. Sayın Elitaş arkadaşının söylediği küfrü
duymuyor.
BAŞKAN – Teşekkür ederim Sayın Gök.
MUSTAFA ELİTAŞ (Kayseri) – Ya, dün bir genel başkan
adayı vardı, şimdi sen de mi genel başkan adayısın? Dün biri vardı, bir de sen
varsın. Adamı yolda yürütüyorsunuz, telef edeceksiniz, yerine oturmaya
çalışıyorsunuz. Gidip yürüsenize onunla beraber. Gidin, yürüyün, hadi yürüyün
onunla. (AK PARTİ sıralarından alkışlar) 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/837) ve Millî Eğitim, Kültür, Gençlik ve Spor Komisyonu
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporları (S. Sayısı:485 ve 485’e 1’inci Ek) (Devam)
BAŞKAN – 67’nci madde üzerinde bir önerge vardır,
okutup işleme alıyorum: 
(Kâtip Üye Bolu Milletvekili Fehmi Küpçü tarafından
önergenin okunmasına başlandı)
“Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
67’nci maddesinde yer alan “elde eder” ibaresinin “kazanır” şeklinde
değiştirilmesini arz ve teklif ederiz.”
LEVENT GÖK (Ankara) – Hiç öyle bir şey yok, hiç öyle
bir şey yok. 
MUSTAFA ELİTAŞ (Kayseri) – Gidin, yürüyün, hadi yürüyün
onunla. 
Telef ettireceksiniz 70 yaşındaki adamı, yerine geçmeye
uğraşıyorsunuz. 
LEVENT GÖK (Ankara) – Hiç öyle bir şey yok. 
Seni saygıya davet ediyorum, saygıya. 
KAZIM ARSLAN (Denizli) – Hiç merak etme, telef olmaz o,
telef olmaz. Sen telef olursun da o olmaz. 
LEVENT GÖK (Ankara) – Bak, nöbetçi grup başkan vekilin
var burada, nöbetçi grup başkan vekilin var. 
(Kâtip Üye Bolu Milletvekili Fehmi Küpçü tarafından
önergenin okunmasına devam edildi)
 “Mahmut Toğrul Ertuğrul
Kürkcü Ahmet Yıldırım
 Gaziantep İzmir Muş
 Behçet Yıldırım Erdal
Ataş Erol Dora
 Adıyaman İstanbul Mardin”
MUSTAFA ELİTAŞ (Kayseri) – İşte sen varsın genel başkan
adayı. Adamı yok etmeye uğraşıyorsunuz. Gaza getirdiniz, yürütüyorsunuz. Onu
telef edeceksiniz, yerine oturacaksınız. 
KAZIM ARSLAN (Denizli) – Sen telef olursun, o olmaz. 
LEVENT GÖK (Ankara) – Hiç kimse gaza gelmedi. Aslanlar
gibi yürüyor. Gel, sen de yürü. Senin için de adalet için de yürüyoruz.
MUSTAFA ELİTAŞ (Kayseri) – Burada oturuyorsun.
Yürüyorsun, öyle mi? Bir genel başkan adayı burada, öbürü orada. 
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz Sayın Başkan.
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Önerge hakkında söz isteyen Erol Dora, Mardin
Milletvekili. 
Buyurunuz Sayın Dora. (HDP sıralarından alkışlar)
LEVENT GÖK (Ankara) – Yürüyüşümüzü niye kıskanıyorsun?
MUSTAFA ELİTAŞ (Kayseri) – Kıskanmıyorum ben ya, yürü
diyorum. 
LEVENT GÖK (Ankara) – Gel, beraber yürüyelim adalet
için. 
BAŞKAN – Sayın Dora, sizin sükûnet içeren konuşmanıza
ihtiyacı var Genel Kurulun. 
Buyurunuz. 
EROL DORA (Mardin) – Sayın Başkan, değerli
milletvekilleri…
MUSTAFA ELİTAŞ (Kayseri) – Ama adam 70 yaşında, adamı
yürütme, kendin yürü. 
LEVENT GÖK (Ankara) – Sağlığı yerinde, sağlığı yerinde.

OSMAN AŞKIN BAK (Rize) – Ama en iyi Baykal yürür ya. 
KAZIM ARSLAN (Denizli) – Arkadaşlar, siz kendi işinize
bakın, bizim işimize bakmayın. İşinize bakın, işinize. 
MUSTAFA ELİTAŞ (Kayseri) – Öyle diye diye zaten gaza
getiriyorsunuz adamı. 
KAZIM ARSLAN (Denizli) – İşinize bakın. 
EROL DORA (Devamla) – …tabii, böyle gergin bir ortamdan
sonra konuşmaya çıkıyorum, aynı zamanda ramazan ayını idrak etmekteyiz. Herkesi
bu anlamda daha duyarlı olmaya… Bu kürsüden her türlü sözün söylenebileceği
fakat demokratik bir olgunlukla karşılanması gerektiğine ilişkin olarak herkesi
bu anlamda duyarlı olmaya çağırıyorum. 
Özellikle, ülkemizde barış ve çözüm sürecinin akamete
uğraması ve 15 Temmuz darbe girişimi sonrası içerisine girilen süreçte
toplumsal barış ve demokrasinin gelişimi bakımından kaygılı bir döneme
girilmiştir. Kuvvetler ayrılığının iyice ortadan kalktığı, yargının
bağımsızlığının her geçen gün daha da zedelendiği, özgür bir basının
bırakılmadığı, muhalif seslerin bastırıldığı, özgürlüklerin ancak siyasal
iktidarca çizilen çizgiler içinde kullanılabildiği ve bu alanın giderek
daraldığı, eğitimin her geçen gün bilimden koparıldığı, üniversitelerin özerk
yapısının yok sayıldığı, her özerk kurumun iktidara bağlanmaya çalışıldığı,
devletin partileştiği bir ülkenin demokrasiyle yönetildiği aslında ileri
sürülemez. 
Değerli milletvekilleri, Türkiye'nin demokrasi
krizinden çıkabilmesi, toplumsal barışını sağlayabilecek bir motivasyonun
sağlanabilmesine ve eşit yurttaşlık temelinde temel demokratik taleplerin
karşılanabileceği yeni bir anayasaya gerçekten büyük bir ihtiyaç vardır. Yeni
ve demokratik bir anayasa sürecine, heyecan uyandıracak ve güven verecek yeni
bir demokrasi projesinin topluma sunulmasına ihtiyaç vardır. İnsanların
kendilerine yer bulabileceği ve benimseyebileceği böyle bir demokrasi atılımı
giderek otoriterleşen baskı rejiminin önünü kesebilir ve demokratik bir
toplumun taşlarını döşeyebilir.
Sayın Başkan, değerli milletvekilleri; bakınız, bir
partinin başta eş başkanları olmak üzere şu anda 11 milletvekili tutuklu
bulunmaktadır. Biliyorsunuz, üç dört gün önce de Cumhuriyet Halk Partisinden
arkadaşımız Enis Berberoğlu da tutuklanmış bulunmaktadır. Biz aslında bunların
tutuklanmasına karşı olduğumuzu her zaman vurguladık. Bu, Türkiye’nin
demokrasisine, Türkiye’nin Parlamentosuna kesinlikle bir şey
kazandırmayacaktır. 
Bu ülke 80 milyonun ortak vatanıdır. Biraz önce de
arkadaşlarımız burada konuşurken çocukların babasız kaldığına ilişkin ne kadar
dramatik konuşmalar burada yapıldı. Biz bütün anaların gözyaşlarına aynı gözle
bakıyoruz. Asker, polis, Kürt genci; hiçbirisi arasında kesinlikle bir ayrım
yapmıyoruz. Zaten bunlar arasında herhangi bir ayrım yapıyorsa bir insan,
öncelikle kendi insanlığından şüphe etmesi gerektiğine inanıyorum.
Bakın, daha iki gün önce Sincan Cezaevinde bulunan Grup
Başkan Vekilimiz İdris Baluken ve Muş Milletvekilimiz Burcu Çelik’i ziyaret
ettim. Şimdi, bunların, milletvekillerinin yerleri cezaevleri midir?
Biliyorsunuz, Anayasa’mızın 84’üncü maddesine göre de zaten milletvekillerinin tutuklanması
ancak dönem sonlarına bırakılabilir. Ama maalesef bugün, meriyette bulunan
Anayasa’mız da çiğnenerek milletvekillerimiz, partililerimiz tutuklu
bulunmaktadırlar. Ülkemizin itibarını, bugün dünyanın, Avrupa Birliğinin bize
bakışını bir düşünün. 
Bu ülke hepimizindir. Bu ülke için hepimizin
kaygılanması gerektiğine inanıyorum. Onun için Muş Milletvekilimiz Burcu
Çelik’i ziyaret ettiğimde… 3 yaşında olan kız çocuğu şu anda psikolojik bunalım
içerisindedir ve bir hafta sonra cezaevine annesinin yanına gönderilecektir
arkadaşlar. Şimdi, bu, Parlamentomuza, ülkemize ne kazandıracaktır? Buradan,
Parlamentodan herkesi tekrar vicdani anlamda kendini sorgulamaya -özellikle şu
anda dinî, manevi açıdan da ramazan ayı idrak edilmektedir ve bu İslam âlemi için
çok önemlidir- herkesi böyle bir ramazan ayında da daha ruhsal, deruni anlamda
düşünmeye ve ülkemizin bir an önce bu çıkmazdan çıkması anlamında görev ve
sorumluluğa davet ediyorum. 
Şimdiden herkesin Ramazan Bayramı’nı kutluyor, bu
bayramın insanlığa ve ülkemize barış, sevgi ve huzur getirmesini diliyor,
hepinizi saygıyla selamlıyorum. (HDP sıralarından alkışlar)
BAŞKAN – Teşekkür ederim Sayın Dora.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
67’nci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
68’inci madde üzerinde bir önerge vardır, okutup işleme
alacağım.
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
68’inci maddesinde yer alan "kararlar yetkili kuruluş tarafından Komisyona
bildirilir” ibaresinin "kararları, yetkili kuruluş Komisyona bildirir
" şeklinde değiştirilmesini arz ve teklif ederiz.
 Mahmut Toğrul Ertuğrul
Kürkcü Ahmet Yıldırım
 Gaziantep İzmir Muş
 Behçet Yıldırım Erdal
Ataş
 Adıyaman İstanbul
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz Sayın
Başkan.
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Gerekçeyi okutuyorum:
Gerekçe: 
Yapılan değişiklikle madde metnine açıklık getirilmesi
amaçlanmıştır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir.
68’inci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
69’uncu madde üzerinde iki önerge vardır, önergeleri
okutuyorum:
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
69’uncu maddesinin aşağıdaki şekilde değiştirilmesini arz ve teklif ederiz.
 Mustafa Elitaş Osman
Aşkın Bak Ramazan Can
 Kayseri Rize Kırıkkale
 Mustafa Şükrü Nazlı Gökcen
Özdoğan Enç
 Kütahya Antalya
"MADDE 69 - 4703 sayılı Kanunun 11 inci maddesinin
ikinci fıkrasının (d) bendi aşağıdaki şekilde değiştirilmiş ve üçüncü
fıkrasından sonra gelmek üzere aşağıdaki fıkra eklenmiştir.
"d) (a), (b) ve (c) bentlerinde belirtilen
önlemler ve ürünün içerdiği riskler hakkındaki bilgilerin, üretici tarafından
etkili olacak şekilde duyurulmasını, üretici tarafından yapılan duyuru veya
duyuru şekli uygun bulunmaz veya yetersiz görülürse, ülke genelinde dağıtımı
yapılan iki gazete ile ülke genelinde yayın yapan iki televizyon kanalında
ilanı suretiyle risk altındaki kişilere duyurulmasını, ' 
"İkinci fıkrada yer alan hükümler, yetkili kuruluş
tarafından 4 üncü maddenin ikinci fıkrasında belirtildiği şekilde hazırlanarak
yürürlüğe konulan teknik düzenlemede yer alan diğer önlemlerin alınmasını
engellemez.” "
BAŞKAN – Şimdi, maddeye en aykırı önergeyi okutup
işleme alacağım.
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
69’uncu maddesinin birinci fıkrasının (d) bendinden sonra gelmek üzere
aşağıdaki (e) bendinin eklenmesini arz ve teklif ederiz. 
 Mahmut Toğrul Ertuğrul
Kürkcü Ahmet Yıldırım
 Gaziantep İzmir Muş
 Behçet Yıldırım Erdal
Ataş 
 Adıyaman İstanbul
e) Üretici, ürünün kullanımı sonucunda zarar gördüğü
tespit edilen tüketicinin her türlü maddi ve manevi zararını karşılamakla yükümlüdür.
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz Sayın
Başkan. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim. 
ERTUĞRUL KÜRKCÜ (Mersin) – Gerekçe…
BAŞKAN – Gerekçeyi okutuyorum.
Gerekçe: 
Yapılan değişiklikle tüketicinin haklarının korunması
amaçlanmıştır. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
69’uncu maddesinin aşağıdaki şekilde değiştirilmesini arz ve teklif ederiz. 
"MADDE 69- 4703 sayılı Kanunun 11 inci maddesinin
ikinci fıkrasının (d) bendi aşağıdaki şekilde değiştirilmiş ve üçüncü
fıkrasından sonra gelmek üzere aşağıdaki fıkra eklenmiştir.
"d) (a), (b) ve (c) bentlerinde belirtilen
önlemler ve ürünün içerdiği riskler hakkındaki bilgilerin, üretici tarafından
etkili olacak şekilde duyurulmasını, üretici tarafından yapılan duyuru veya
duyuru şekli uygun bulunmaz veya yetersiz görülürse, ülke genelinde dağıtımı
yapılan iki gazete ile ülke genelinde yayın yapan iki televizyon kanalında
ilanı suretiyle risk altındaki kişilere duyurulmasını,” 
"İkinci fıkrada yer alan hükümler, yetkili kuruluş
tarafından 4 üncü maddenin ikinci fıkrasında belirtildiği şekilde hazırlanarak
yürürlüğe konulan teknik düzenlemede yer alan diğer önlemlerin alınmasını
engellemez.” "
Mustafa Elitaş (Kayseri) ve arkadaşları 
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Takdire bırakıyoruz
efendim. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılıyoruz Sayın Başkan. 
RAMAZAN CAN (Kırıkkale) – Gerekçe…
BAŞKAN – Gerekçeyi okutuyorum:
Gerekçe:
Ülkemizde piyasa gözetimi ve denetimi 10 farklı kamu
kuruluşu tarafından yapılmaktadır. Kamu kuruluşlarının sorumluluğunda bulunan
ürün gruplarının özellikleri, kullanım ömürleri, tüketim sıklıkları, hitap
ettiği kitle ve üreticilerinin özellikleri farklılık arz etmektedir.
Yetkili kuruluşlar tarafından güvensiz olduğu tespit
edilen ürünlere yönelik alınan önlemlerin, ürünlerin ve üreticilerin
özelliklerini dikkate alarak gerçekleştirilmesi, orantılılık ilkesinin
gözetilmesi, idari yaptırım süreçlerinin etkinleştirilmesi ve denetimlerin kamu
yararına uygun olarak yürütülmesi amacıyla alınacak önlemlerin somut olay bazında,
risk analizleri dikkate alınarak gerçekleştirilmesi gerekmektedir. Bu şekilde,
tüketicilerin sağlık ve güvenliği korunurken üreticilerin de bu süreçten
olumsuz bir şekilde etkilenmelerinin önüne geçilmiş olacaktır. 
Bu konudaki AB uygulamalarına bakıldığında, somut olay
bazında değerlendirme yapıldığı ve ürünün taşıdığı riske, piyasadaki
yaygınlığına ve kullanım ömrüne bakılarak piyasaya arzının yasaklanması,
piyasadan toplatılması veya tüketicilerden çağrılması uygulamalarından birine
başvurulduğu görülmektedir.
Güvensiz olduğu tespit edilen ürünlerle ilgili alınan
önlemlerin ve ürünün içerdiği risklerin ürünün özelliğine, yaygınlığına,
üreticinin ekonomik koşullarına ve ürünün ulaştığı tüketici profiline göre
üretici tarafından önerilebilecek etkili bir yöntemle duyurulması yeterli
görülebilecek, yeterli görülmediği durumlarda da kanunda belirtilen diğer
yöntemlerle duyurulması zorunlu olacaktır.
Bu çerçevede, 4703 sayılı Kanun’un 11’inci maddesinin
ikinci fıkrasının (d) bendi değiştirilmiş, fıkranın başında yer alan
"masrafları üretici tarafından karşılanmak üzere” ibaresiyle mükerrerlik
giderilmiş, aynı maddeye üçüncü fıkrasından sonra gelmek üzere eklenen yeni
fıkrayla yapılacak düzenlemeyle birlikte, yetkili kuruluş tarafından güvensiz
veya teknik düzenlemesine uygun olmayan ürünlerin tüketicilere yönelik
etkisinin kısa sürede ortadan kaldırılması sağlanırken üreticiler açısından da
herhangi bir olumsuz etkinin ve haksız rekabet koşullarının ortaya çıkması
engellenmiş olacaktır.
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmiştir.
69’uncu maddeyi kabul edilen önergeyle yapılan
değişiklik doğrultusunda oylarınıza sunuyorum: Kabul edenler... Kabul
etmeyenler... Kabul edilmiştir.
70’inci maddeyi oylarınıza sunuyorum: Kabul edenler...
Kabul etmeyenler... Kabul edilmiştir.
71’inci madde üzerinde bir önerge vardır, okutup işleme
alacağım.
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
71’inci maddesiyle eklenen ek madde 1’de yer alan “birbuçuk katı” ibaresinin
“iki katı” olarak değiştirilmesini arz ve teklif ederiz.
 Fahrettin Oğuz Tor Ahmet
Selim Yurdakul Mehmet Necmettin Ahrazoğlu
 Kahramanmaraş Antalya Hatay
 Kamil Aydın Deniz
Depboylu
 Erzurum Aydın
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz Sayın
Başkan.
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Önerge hakkında söz isteyen Fahrettin Oğuz
Tor, Kahramanmaraş Milletvekili.
Buyurunuz Sayın Tor. (MHP sıralarından alkışlar)
FAHRETTİN OĞUZ TOR (Kahramanmaraş) – Sayın Başkan,
değerli milletvekilleri; görüşmekte olduğumuz 485 sıra sayılı Tasarı’nın
71’inci maddesiyle ilgili önergemiz üzerinde söz almış bulunuyorum. Sizleri ve
bizleri izleyen vatandaşlarımızı saygılarımla selamlıyorum. 
Bu arada, tüm babalara sağlık, huzur; çocuklarına iş ve
aş diliyorum. Şehitlerimize de Allah’tan rahmet diliyorum. 
Amacım, yaşadığı problem sebebiyle başvuracak merci ve
muhatap bulamayan, dürüstlüğüne, doğruluğuna inandığım bir kamu personelinin
sesini duyurmak, devlete küsmesinin önüne geçmektir. Konuşmamda, bir kamu
kurumunda müfettiş olarak çalışırken 2010 KPSS sınavında yüksek puan aldığı
gerekçesiyle görevinden uzaklaştırılan ve aradan dokuz on ay süre geçtiği hâlde
hakkında hiçbir işlem yapılmayan bir personelin durumundan bahsedeceğim. 
Değerli milletvekilleri, görevden uzaklaştırılan
personel, ilkokuldan sonra İzmir Buca Ortaokulu ve lise olarak Anadolu lisesini
bitirmiş, devamında da Türkiye’mizin güzide eğitim kurumlarından Ankara
Üniversitesi Siyasal Bilgiler Fakültesi Maliye Bölümüne girmiştir. Yabancı dili
fevkalade iyidir. Siyasal Bilgiler Fakültesinden mezun olduğu yıl girdiği ilk
KPSS’den yeterince hazırlanamadığı hâlde yüksek sayılabilecek bir puan
almıştır, çeşitli puan türlerine göre aldığı puan 75-85 aralığındadır. SBF’den
mezun olduğu 2009 ile 2011 yılları arasında, iki yıl süresince KPSS hazırlık
kurslarına, dershanelere gitmiş, ayrıca yoğun şekilde evde sınavlara
hazırlanmıştır. Hazırlıkla geçen iki yıl sonunda sırasıyla, başta Maliye
Bakanlığı vergi denetmen yardımcılığı olmak üzere, Türk Patent Enstitüsünde,
TRT’de, Türkiye Büyük Millet Meclisinde, Bilişim Teknolojileri Kurumunda,
Hazinede denetmen yardımcılığı, müfettişlik, uzman yardımcılığı, kontrolörlük
yardımcılığı gibi toplam 13 kariyer meslek sınavını kazandığı hâlde, maalesef
sözlü sınavlarda elenmiştir. Tekrar ediyorum, 13 sınav kazanıyor yazılı fakat
sözlüde eleniyor. Bu bile yalnız başına bir fikir verir diye düşünüyorum. Adı
geçenin, yüksek öğrenimini bitirdiği 2009 yılından 2012 yılına kadarki
çalışmalarıyla düzenlenen sınavlarda aldığı puanlar, yazılı bölümlerini
kazandığı hâlde sözlü mülakatlarda elendiği 13 ayrı sınav asla tesadüf
değildir; büyük emek, çaba ve gayretin sonucudur. 
Adı geçen, 2010 KPSS sınavında P49 puan türünde 89,3
puan, 2011 yılında yapılan sınavda da 90,8 puan almıştır. 2011 puanı, şaibeli
2010 KPSS sınav puanının üzerindedir. KPSS P118 puan türünde de 2010’da 89,4
puan almış, bir sonraki sınavda 90,3 puan almıştır. Bu türde de 2011 puanı,
2010’dan yüksektir. 
KPSS’yle aynı puan formatına sahip, 2010-2011
yıllarında ÖSYM tarafından yapılan sınavlarda da hemen hemen aynı sayıda soruya
doğru cevap vermiş ve hemen hemen aynı puanları almıştır. Kariyer meslek
sınavlarında puanlar 85’lere asla düşmemektedir, hatta denilebilir ki 85’in de
üzerinde gerçekleşmektedir. Bu demektir ki KPSS’de kopya çekerek yüksek puan alan
bir kişinin kurum sınavlarında başarılı olması mümkün değildir. Hâl böyle
olduğu hâlde, adı geçen, KPSS’den kopya çekmiş gibi değerlendirilerek görevden
uzaklaştırılmıştır. 
Değerli milletvekilleri, burada söylemek istediğim şu:
KPSS sınavında bazı kişilere cevaplar sızdırılmış olabilir, kopya çekmiş
olabilirler ama herkesi aynı potada değerlendirmemiz gerekçe olmamalıdır,
olamaz. Toptancı bir yaklaşım mağduriyetlere yol açacaktır. Bazı kişilere sınav
sorularının sızdırılmış olması sınavı kendi emeği ve hakkıyla kazanan kişileri
mağdur etmiştir. Yapılması gereken, kısa sürede bir inceleme ve soruşturma
yaparak kopya çekildiği yönünde bir emare elde edilmişse görevden
uzaklaştırmaktır. Nitekim bazı kamu kurumları önce inceleme, soruşturma yaparak
mağduriyeti önlemiştir. 
Söz konusu olaydaki gibi, her kamu kurumunun başına
buyruk iş yapması da ayrı bir garabettir. Daha fazla mağduriyete meydan
vermemek için bu konulara bir öncelik vererek konuyu dile getirmenizi,
soruşturmaların bir an önce bitirilmesi gerektiğini iletmenizi istiyorum Sayın
Bakanım, ricam budur. 
Teşekkür ederim. (MHP sıralarından alkışlar) 
BAŞKAN – Teşekkür ederim Sayın Tor.
Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
71’inci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
72’nci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
73’üncü maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
74’üncü maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
75’inci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
76’ncı maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
77’nci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
78’inci madde üzerinde bir önerge vardır, okutup işleme
alacağım.
Türkiye Büyük Millet Meclisi Başkanlığına
Görüşülmekte olan 485 sıra sayılı Sanayinin
Geliştirilmesi ve Üretiminin Desteklenmesi Amacıyla Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 78’inci
maddesiyle değiştirilmek istenen 4737 sayılı Kanun’un 3/A maddesinin ikinci ve
üçüncü fıkrasında yer alan “veya ‘ÇED Gerekli Değildir’ kararı” ibaresinin
kaldırılmasını arz ve teklif ederiz.
 Denip Depboylu Kamil
Aydın Fahrettin Oğuz Tor
 Aydın Erzurum Kahramanmaraş
 Mustafa Kalaycı Muharrem
Varlı Saffet Sancaklı
 Konya Adana  Kocaeli
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) - Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Önerge hakkında söz isteyen Deniz Depboylu,
Aydın Milletvekili.
Buyurunuz Sayın Depboylu. (MHP sıralarından alkışlar)
DENİZ DEPBOYLU (Aydın) – Sayın Başkan, değerli
milletvekilleri; görüşülmekte olan kanun tasarısının 78’inci maddesindeki
önergemiz üzerinde Milliyetçi Hareket Partisi Grubumuz adına söz almış
bulunmaktayım. Konuşmama başlamadan önce aziz Türk milletini ve Gazi Meclisi
saygıyla selamlıyorum.
Değerli milletvekilleri, bu görüştüğümüz kanun
tasarısının yine 78’inci maddesindeki önergemizde ÇED raporlarının
verilmemesini eleştirerek yapılacak her tesiste ÇED raporunun aranması,
istenmesi noktasında bir hassasiyet gösterilmesini rica ettik. 
Nihayetinde, ÇED raporu nedir, ben biraz sizlere onu
hatırlatmak istiyorum. Gerçekleştirilmesi planlanan projelerin çevreye
olabilecek olumlu ve olumsuz etkilerinin belirlenmesinde, olumsuz yöndeki
etkilerin önlenmesi ya da çevreye zarar vermeyecek ölçüde en aza indirilmesi
için alınacak önlemlerin, seçilen yer ile teknoloji alternatiflerinin
belirlenerek değerlendirilmesinde ve projelerin uygulanmasının izlenmesi ve
kontrolünde sürdürülecek çalışmalardır.
25/11/2014 tarihinde ve 29186 sayılı Resmî Gazete’de
yayımlanan Çevresel Etki Değerlendirmesi Yönetmeliği’ne tabi projeler için bazı
işletmelerin kurumunda ÇED raporunun alınması ve bazılarında da “ÇED raporu
istenmez.” şeklinde bir kararın alınabileceğiyle ilgili bir bildiri var. Bu,
ÇED raporu istenmediği takdirde, bu projelerle ilgili teşvik, onay, izin, yapı
ve kullanım ruhsatı verilemeyecekken maalesef, bunlar bu ruhsatı ÇED raporu olmadan
alabilmektedirler.
Ne yazık ki seçim bölgem olan Aydın ilinde çok sayıda
faaliyet gösteren jeotermal santrallerin bir kısmının kuruluşunda ÇED raporu
aranmamaktadır. Türkiye’de devrede olan 31 adet jeotermal santral vardır,
bunların 19 tanesi Aydın’da. Yapımı devam eden 4 adet jeotermal santral vardır,
bunların yine biri Aydın’dadır. Üretim lisansı alan 6 adet daha jeotermal
santrali var, bunun 2 tanesi yine Aydın’dadır. Ön lisans alan toplam 19 tane
jeotermal santral projesi var, bunun 4 tanesi yine Aydın’dadır. Planlanan 7
adet daha jeotermal santral var, bunun da 3’ü Aydın’dadır. Yani, bunların
hepsini topladığımızda 29 adet jeotermal santralin Aydın’da tamamlanması
muhtemel gözüküyor. 
Jeotermal enerji santralleri için ÇED raporunda neler
olmak zorunda? Bir kere, bu, yer altından çıkarılan sıcak suyla birlikte, sıcak
su buharının tekrar, reenjeksiyon yöntemiyle, dışarıya salınmadan, doğaya
verilmeden yer altına gönderilmesi şartı var ama maalesef bu sürecin Aydın’daki
jeotermal santrallerde gerçekleşmediğini ve özellikle buhar salınımının belli
saatlerde, sabaha karşı, gece yarılarında yapıldığını bilmekteyiz.
Yine, jeotermal güç santrali projesinin her aşamasında
boşaltım ve sulama kanalı, nehir yatakları vesaire faaliyetini de tahrip edecek
ve su kalitesini düşürecek hiçbir faaliyete de izin verilmeyeceği
belirtilmektedir, maalesef bunların da size kanıtlarını getirebiliriz.
Bu jeotermal santrallerin 5 megavat ve üzerinde
elektrik üretimi yapanlarından ÇED raporu istenmiyor, 20 megavat ve üzerinde üretim
yapanlarından ÇED raporu isteniyor ki şu anda Aydın’da devrede bulunan bu 19
tesisten 11 tanesinin ÇED raporu yok. ÇED raporu olsaydı ne olacaktı? Bu
firmaların ÇED raporunu düzenleme ehliyeti olan bir firmayla anlaşıp aynı
zamanda ilerleyen süreçte, üretim yaptığı süre boyunca kontrollerinin,
teftişlerinin yapılması sağlanacaktı. Her ne kadar ÇED raporu almış olanların
ne kadar kontrol edildiğini, denetiminin yapıldığını bilmesek de bunlardan 11
tanesinin bunu yapma ihtiyacı veya zorunluluğu da duymadığını ortaya
koymaktadır. Şu anda Aydın’ın toprağında, özellikle jeotermal santrallerinin
olduğu bölgelerde bor bulunmakta, teşhis edilmektedir; yine, gıdalarda da
bulunmaktadır. Bunlar devam ettiği sürece bu tehlikeli bir boyuta gelecektir.
Bunu yüce heyetinize hatırlatıyor, saygılarımı sunuyorum. (MHP sıralarından
alkışlar)
BAŞKAN – Teşekkür ederim Sayın Depboylu.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
78’inci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
Madde 79’a bağlı madde (4/Ç)’yi oylarınıza sunuyorum:
Kabul edenler… Kabul etmeyenler… Kabul edilmiştir.
Madde 79’a bağlı madde (4/D)’yi oylarınıza sunuyorum:
Kabul edenler… Etmeyenler… Kabul edilmiştir.
Madde 80’i oylarınıza sunuyorum: Kabul edenler... Kabul
etmeyenler... Kabul edilmiştir.
81’inci madde üzerinde bir önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
81’inci maddesinin aşağıdaki şekildeki değiştirilmesini arz ve teklif ederiz.
 Mustafa Elitaş Osman
Aşkın Bak Mehmet Naci Bostancı
 Kayseri Rize Amasya
 Tülay Kaynarca Mehmet
Demir Fuat Köktaş
 İstanbul Kırıkkale Samsun
 İsmail Tamer Alpaslan
Kavaklıoğlu
 Kayseri Niğde
“MADDE 81- 10/12/2003 tarihli ve 5018 sayılı Kamu Malî
Yönetimi ve Kontrol Kanununun eki (II) sayılı cetvelin “A) Yükseköğretim
Kurulu, Üniversiteler ve Yüksek Teknoloji Enstitüleri” bölümünün 29 ve 49 uncu
sırası aşağıdaki şekilde değiştirilmiş ve bölüme aşağıdaki sıralar eklenmiştir.
“29) Van Yüzüncü Yıl Üniversitesi”
49) Niğde Ömer Halisdemir Üniversitesi”
“114) Yükseköğretim Kalite Kurulu
115) Ankara Güzel Sanatlar Üniversitesi””
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Takdire bırakıyoruz
efendim. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılıyoruz Sayın Başkan.
BAŞKAN – Gerekçeyi okutuyorum:
Gerekçe:
Ömer Halisdemir Üniversitesinin adının Niğde Ömer
Halisdemir Üniversitesi olarak değiştirilmesi nedeniyle 49’uncu sıra
değişikliği önergeyle eklenmekte, yeni kurulan Ankara Güzel Sanatlar
Üniversitesinin de 5018 sayılı Kanun’a eklenmesi sağlanmaktadır.
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmiştir.
81’inci maddeyi biraz önce kabul edilen önergeyle
yapılan değişiklik doğrultusunda oylarınıza sunuyorum: Kabul edenler... Kabul
etmeyenler... Kabul edilmiştir.
82’nci maddeyi oylarınıza sunuyorum: Kabul edenler...
Kabul etmeyenler... Kabul edilmiştir.
EROL DORA (Mardin) – 82’inci maddede bir önergemiz
vardı Sayın Başkan.
BAŞKAN – Şimdi, önümdeki çizelgeden hareket ediyorum,
burada önce önerge verilmiş, sonra çıkarılmış gözüküyor. O nedenle Sayın Dora…
EROL DORA (Mardin) – Tamam efendim.
BAŞKAN – 83’üncü madde üzerinde bir önerge vardır,
okutup işleme alacağım.
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
83’üncü maddesinin tasarı metninden çıkarılmasını arz ve teklif ederiz.
 Mahmut Toğrul Ertuğrul
Kürkcü Ahmet Yıldırım
 Gaziantep İzmir Muş
 Erol Dora Behçet
Yıldırım Erdal Ataş 
 Mardin Adıyaman İstanbul
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz efendim. 
BAŞKAN - Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Sayın Başkan.
BAŞKAN – Önerge hakkında söz isteyen Erdal Ataş,
İstanbul Milletvekili.
Buyurunuz Sayın Ataş. (HDP sıralarından alkışlar) 
ERDAL ATAŞ (İstanbul) – Sayın Başkan, değerli
milletvekilleri; sunulan tasarı içerisinde eğitim kurumlarının farklı
düzeylerine yönelik belli çözümler getirme üzerine tartışmalar yürüttük ama
genel olarak eğitimin, bu torbada ifade edilen çözümlerinin dışında aslında
temel sorunları olduğu gibi duruyor. Coğrafyamızda hem dünya sıralamasında hem
gelişmekte olan ülkeler içerisinde hem de Avrupa ülkeleri içerisinde
bulunduğumuz sıra oldukça gerilerde. Bu noktada, maalesef 12 Eylül anlayışına,
faşist anlayışına bağlı olarak sürdürülen eğitim siyaseti olduğu gibi
korunmaktadır. Önemli eşitsizlikler var ve bu eşitsizliklerin aşılması üzerine
bütün uyarılara, bütün çalışmalara rağmen, eleştirilere rağmen maalesef bu
Hükûmet de adım atmamakta ısrar etmektedir. 
Ana dilde eğitim önemli bir sorun olarak hâlâ duruyor.
Bu coğrafyanın dillerine yönelik kendi çocukluğundan itibaren doğru temelde,
kendi ana dilinde eğitim alması hâlinde daha başarılı olacağı açıkken, dünya
üzerinde, insan hakları temeli üzerinde bütün bu hukuk ve anlayışlar kabul
edilmesine rağmen, maalesef, bizim coğrafyamızdaki iktidar anlayışları tekçi
fikriyatla bu anlayışı bir türlü aşmamaktadır. 
Aynı şekilde, parasız eğitim meselesi de “Parasız eğitim
yapılıyor.” anlayışı altında sürdürülse de önemli oranda paralı eğitimin hâkim
olduğu ve parası olanların daha avantajlı okullardan geçerek bu ülkenin önemli
alanlarını tuttukları da açık olarak görülüyor. 
Yine, bilimsel eğitim alanında da fen derslerine
yönelik yapılan kısıtlamalar, onun dışında biyoloji ve diğer meselelere, evrim
yasasına, teorisine yönelik yapılan bütün kısıtlamalar, bunun dışında aslında
bilimsel temelleri zayıflatan bir müfredatı da giderek geliştiriyor. 
Aynı şekilde, laiklik anlayışı noktasında da önemli
sorunlar söz konusu. Aleviler, Hristiyanlar, materyalistler, Ezidiler gibi
farklı inanç kesimlerine zorunlu din dersleri dayatılmaya devam ediliyor.
Özellikle bu son KHK’larla birlikte bu mesele daha
fazla derinleştirilmiş durumda. KHK’larla birlikte, bizim coğrafyamızda en çok
hedef alınan alanlardan bir tanesi eğitim alanı olarak ön plana çıkmaya
başladı. Bugüne kadar 33 bin öğretmen ihraç edilmiş durumda; 5 bin akademisyen,
1.200 idari personel, 17 bin insan, yine bu eğitim alanındaki öğretmen ise
açığa alınmış durumda. 21 bin özel eğitim kurumunda öğretim yapan öğretmenlerin
sözleşmeleri iptal edildi. Yaklaşık 2 milyon insan yani çocuk, öğrenci,
bunların tümü de mağdur edilmiş durumda, öğretmenlerden bir şekilde eğitim
alamaz hâle getirilmiş durumda. Bu öğretmenlerin hiçbir tanesinin yani herhangi
bir suça bulaşma, bulaşmama meselesi noktasında herhangi bir şekilde hakkını
koruma, o noktada haklarını arama durumu da maalesef yok.
Diyelim bunlardan geçti, öğrenciler okullarını bir
şekilde böyle çok zorlu koşullarda okuyup bitirdi. Ondan sonra da maalesef,
mülakatla karşı karşıya kalmakta ve birçok insanın geleceği karartılmaktadır.
Mülakat soru zarfları bir tarafa bırakılarak bu son dönemlerde yandaşların,
akrabaların, tanıdıkların işe alınması temelinde, maalesef, keyfî sorular
sorulmaktadır. Yani mülakat sorularında zarflar bir tarafa bırakılarak örneğin
“Reis deyince aklına ne geliyor?” “Oruç tutuyor musun?” “Yılbaşı kutluyor
musun?” “‘15 Temmuz’ deyince aklına ne geliyor?” gibi tamamen kendisine yakın
insanları tespit ederek onları işe alma yönünde bir anlayışla hareket ediliyor.
Hiçbir siyaset ayrımı yapmaksızın bu ülkede 4’üncü olan ya da 20’nci olan,
15’inci olan yani bütün o sınavları geçen insanlara, maalesef, mülakatlarda 50’li
puanlar verilerek bir bütünü bir şekilde eğitim kurumlarının dışına
itilmektedir.
O da değil, hakkını arayan insanlara yönelik de
acımasız bir tutum söz konusudur. Yani insanlar atılmış işten, işsiz kalmış,
bütün gelecekleri elinden alınmış; insanlar buna yönelik kendi seslerini dile
getirmek için demokratik eylemler yapıyor -Semih ve Nuriye için söylüyorum,
onun dışında binlercesi var- bu insanlar açlık grevlerine giriyor seslerini
duyurmak için. Hükûmet bu meseleleri ele almak, bir an önce bu insanların
sorunlarını çözmek yerine, maalesef onları bir de gece yarısı operasyonlarıyla,
şiddetle gözaltına alıyor. Bu insanlar şu anda yaşam noktasında bir risk
altındadır. Hükûmetin bir an önce bu meseleye müdahale etmesi gerekiyor. Şu
anki koşullara göre, yaklaşık olarak işte 100’üncü günleri geçtikten sonra
insanlar ölüm aşamasına geliyor.
(Mikrofon otomatik cihaz tarafından kapatıldı)
ERDAL ATAŞ (Devamla) – Bir an önce Hükûmetin bu noktada
da adım atması gerekiyor. 
Saygıyla selamlıyorum herkesi. (HDP sıralarından
alkışlar) 
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
83’üncü maddeyi oylarınıza sunuyorum: Kabul edenler...
Etmeyenler... Kabul edilmiştir.
84’üncü madde üzerinde iki adet önerge vardır,
önergeleri okutuyorum: 
Türkiye Büyük Millet Meclisi Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın (1/837) 84’üncü
maddesinin aşağıdaki şekilde değiştirilmesini arz ve teklif ederiz.
 Mustafa Elitaş Osman
Aşkın Bak Ramazan Can
 Kayseri Rize Kırıkkale
 Gökcen Özdoğan Enç Mustafa
Şükrü Nazlı
 Antalya Kütahya
“MADDE 84- 26/9/2011 Tarihli ve 655 sayılı Ulaştırma
Denizcilik ve Haberleşme Bakanlığının Teşkilat ve Görevleri Hakkında Kanun
Hükmünde Kararnamenin 15 inci maddesi aşağıdaki şekilde değiştirilmiştir.
MADDE 15- (1) Altyapı Yatırımları Genel Müdürlüğünün
görevleri şunlardır:
a) Devletçe yaptırılacak demiryolları, lojistik köy,
merkez veya üsler, limanlar, barınaklar, kıyı yapıları, hava meydanlarının plan
ve projelerini hazırlamak veya hazırlatmak ve onaylamak.
b) (a) bendinde belirtilen ulaştırma altyapılarının
inşaatını yapmak ve/veya yaptırmak, yapımı tamamlananları ilgili kuruluşlara
devretmek.
c) (a) bendinde belirtilen ulaştırma altyapıları ile
sanayi siteleri, fabrikalar, rafineriler, endüstriyel tesisler, organize sanayi
bölgeleri, endüstri bölgeleri, teknoloji geliştirme bölgeleri, maden ocakları, sanayi
kuruluşları ve benzeri tesislerin demiryolları ile bağlantısını sağlamak üzere
iltisak hatlarını yapmak ve/veya yaptırmak gerekli görülmesi halinde karayolu
bağlantılarını tesis etmek ve/veya ettirmek,
ç) Kamu kurum ve/veya kuruluşları, özel sektör ve/veya
tüzel kişiler tarafından tamamlanan veya devam edenlerde dâhil olmak üzere,
(a), (b) ve (c) bendinden belirtilen ulaştırma altyapılarının inşaatı ve
işletmesinin sağlanması amacıyla Kamu-Özel İşbirliği (KÖİ) modelleri
geliştirerek esaslarını belirlemek, proje bazında gerekli görüldüğü hallerde
özel sektör gerçek ve tüzel kişilerle müzakerelerde bulunmak, katkı payları
belirlemek, taahhüt vermek ve almak, kiralamak, kiraya vermek, işletmek,
işlettirmek, garantiler almak ve vermek özel sektörün katılımını sağlamak,
ortaklık tesis etmek
d) Kamu kurum ve kuruluşları, belediyeler, il özel
idareleri, gerçek ve tüzel kişilerce yaptırılacak (a) bendinde yazılı ulaştırma
altyapılarının proje ve şartnamelerini incelemek veya incelettirmek ve
onaylamak.
e) Kamu kurum ve kuruluşları, belediyeler, il özel
idarelerinin teleferik, finiküler, monoray, metro ve şehir içi raylı ulaşım
sistemi kurma taleplerini değerlendirmek ve uygun olanları Bakanlar Kurulunun
iznine sunmak.
f) Kamu kurum ve kuruluşları, belediyeler ve il özel
idareleri tarafından yaptırılacak teleferik, finiküler, monoray, metro ve şehir
içi raylı ulaşım sistemlerinin proje ve şartnamelerini incelemek veya
incelettirmek ve onaylamak. 
g) (a) bendinde yazılı ulaştırma altyapıları ile
teleferik, finiküler, monoray, metro ve şehir içi raylı ulaşım sistemlerinin
standartlarını ve bunlarla ilgili birim fiyatları belirlemek.
ğ) Bakanlar Kurulunca yapımının üstlenilmesine karar
verilen teleferik, finiküler, monoray, metro ve şehir içi raylı ulaşım
sistemleri ve bunlarla ilgili tesislerin ilgili kuruluşlarla işbirliği yaparak
plan, proje ve programlarını hazırlamak, hazırlatmak, incelemek, incelettirmek
ve bunları yapmak veya yaptırmak.
h) Deniz altından ulaşımı ve haberleşmeyi sağlayıcı
altyapı projelerini yapım ve işletim modelleri de geliştirerek planlamak, bu
altyapılarla ilgili proje ve şartnameleri hazırlamak, hazırlatmak, incelemek,
incelettirmek ve onaylamak, yapmak veya yaptırmak; yapımı tamamlananları ilgili
kuruluşlara devretmek ve işletme esaslarını belirlemek.
ı) Denizleri, gölleri, nehirleri birbirine bağlayarak
suyolu işlevi görecek kanal ve benzeri altyapı projelerini yapım ve işletim
modelleri de geliştirerek planlamak, bu altyapılarla ilgili proje ve
şartnameleri hazırlamak, hazırlatmak, incelemek, incelettirmek ve onaylamak,
yapmak veya yaptırmak; yapımı tamamlananları ilgili kuruluşlara devretmek ve
işletme esaslarını belirlemek.
i) Denetim yapmak veya yaptırmak amacıyla gerekli her
türlü fiziki ve teknik altyapı ve tesisleri kurmak, kurdurmak, işletmek,
işlettirmek ve bunları denetlemek.
j) Bakan tarafından verilen benzeri görevleri yapmak.
(2) Birinci fıkranın (ğ) bendi kapsamındaki teleferik,
finiküler, monoray, metro ve şehir içi raylı ulaşım sistemlerinin Bakanlıkça
yapımının tamamlanmasından sonra, Bakanlık bağlı, ilgili veya ilişkili
kuruluşları dışında bir kuruluşa mülkiyetinin maliyet bedeli üzerinden devri
Hazine Müsteşarlığının uygun görüşü alınarak düzenlenecek protokoller ile
gerçekleştirilir. Devralan kuruluş, merkezi yönetim bütçesinden karşılanan
proje maliyetlerinin ifa edildiği tarihe kadar, devredilen projeden sağlanan
tüm brüt gelirleri Hazine Müsteşarlığınca belirlenen hesaba aktarır. Bu
hasılatın protokolle tespit edilen oran esas alınarak belirlenen tutarı,
hesabın bulunduğu banka tarafından Hazine Müsteşarlığı hesaplarına aktarılır.
Söz konusu oranı belirlemeye Bakanlar Kurulu yetkilidir. Devralan kuruluşun
belediye bağlı idaresi, belediye bağlı idaresinin ve/veya belediyenin
sermayesinin % 50'sinden fazlasına sahip olduğu şirket olması halinde ve
herhangi bir sebeple faaliyetlerinin sonlandırılması halinde, bu fıkra
kapsamında ilgili kuruluş tarafından yerine getirilmesi gereken tüm
yükümlülükler ilgili belediye tarafından üstlenilmiş sayılır. 
BAŞKAN – Şimdi, maddeye en aykırı önergeyi okutup,
işleme alacağım. 
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
84’üncü maddesinin tasarı metninden çıkartılmasını arz ve teklif ederiz. 
 Kazım Arslan  Tahsin
Tarhan Akif Ekici
 Denizli Kocaeli Gaziantep
 İrfan Bakır Selina
Doğan  Tacettin Bayır
 Isparta İstanbul İzmir
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Önerge hakkında söz isteyen Selina Doğan,
İstanbul Milletvekili.
Buyurunuz Sayın Doğan. (CHP sıralarından alkışlar)
SELİNA DOĞAN (İstanbul) – Sayın Başkan, sayın
milletvekilleri; Genel Başkanımız Sayın Kemal Kılıçdaroğlu’nun başlattığı ve
toplumun geniş kesimleri tarafından da büyük ilgi gören adalet yürüyüşünün
bugün dördüncü günü tamamlandı. Artık, milletvekilleri olarak farklı bir
mesaimiz var. Sabah saatlerinde Genel Başkanımızla birlikte erkenden yollara
düşüyoruz, öğlen de bazı milletvekillerimiz Meclise gelerek çalışmaya devam
ediyor, diğer bir kısmı ise Sayın Genel Başkanımızla birlikte yürümeye devam
ediyor.
Sadece Türkiye’de değil, uluslararası kamuoyunda da
ilgi uyandıran ve destek bulan bu yürüyüş hakkında önce yandaş medyada aslı
astarı olmayan haberler çıktı ancak bu yalan haberler ve komplo teorileriyle
yürüyüşün etkisini kırmak mümkün olmadı. Bu defa, iktidar yetkilileri, yürüyüşü
küçümsemeye başladı. Görüldü ki adalet yürüyüşünün etkisi giderek büyüyor. Bu
defa, AKP iktidarı, en iyi bildiği şeyi yani tehdit ve baskı yapmaya başladı.
İşte bu tehditler bile gösteriyor ki bu ülkede adalet yok. Adalet olmadığı için
de böylesine sivil ve barışçıl bir eylem giderek büyüyecek kuşkusuz. 
Bugün ben de buradaki diğer arkadaşlarım gibi Adalet
Yürüyüşü’nden geliyorum. Size söyleyebilirim ki bugün orada sadece Genel
Başkanımız ve partililerimiz yürümüyordu, emin olun, orada aslında bir toplum,
bir ülke yürüyordu, gencinden yaşlısına, kadınından erkeğine, CHP’li olsun
olmasın herkes yürüdü. Çünkü şunun farkındayız ki adalet yoksa bizi bir arada
tutacak ve sahip çıkabileceğimiz fazla bir değerimiz kalmadı. Ancak yakın
siyasi tarihimizin en önemli eylemlerinden biri olan bu yürüyüşün etkisi
kırılsın diye kriminalize edilmeye çalışılıyor. 
Soruyorum size sayın milletvekilleri: Adalet istemek
suç mudur? Bugünlerde sosyal medyada, yazılı basında adaletle ilgili özlü
sözler sık sık karşımıza çıktı. Onlardan birini ben de burada aktarayım. Ünlü
Fransız hukukçu Duverger der ki: “Adaletin bulunmadığı yerde herkes suçludur.”
Yani aslında adalet istemek değil, adalet istememek bir suçtur çünkü adaletin
bozuk terazisi düzelmedikçe hepimiz suçlu olmaya devam edeceğiz. 
Her şeyden önce şunun bilinmesini isterim ki böylesine
bir yürüyüş bizim için ahlaki bir yükümlülük. Duyarlılığını yitirme noktasına
getirdiğiniz topluma moral aşılasın diye, direnme gücü versin diye,
üzerimizdeki ağır hüzün kalksın diye ve yaşama sevincimiz gelsin diye
yürüyoruz. Dört gündür adalet için yürüyoruz, herkes için adalet istiyoruz.
Kendinize payanda hâline getirdiğiniz yargınızla tutukladığınız milletvekilleri
için yürüyoruz, İstanbul Milletvekilimiz Sayın Enis Berberoğlu için de diğer
tüm tutuklu milletvekilleri için de diğer tüm seçilmişler için de yürüyoruz.
Milletvekillerini ve seçilmişleri bu tür siyasi gerekçelerle tutuklamanın nasıl
vahim sonuçlara yol açacağını görmezden gelseniz de bunu döne döne defalarca
anlatmaya devam edeceğiz. Bizler aynı zamanda akademisyen Nuriye Gülmen ve
öğretmen Semih Özakça için de yürüyoruz. Yüz gündür devam ettirdikleri açlık
grevini tüm dünya duydu, bir tek siz duymadınız. Bizler yine gazeteciler Ahmet
Şık için, Murat Sabuncu için ve Mehmet Altay için de adalet istiyoruz. Yine
OHAL düzeni içinde KHK’larla hukuk sürecini işletmeden gerçekleştirdiğiniz
yargısız işten atmaların son bulması için yürüyoruz. Bütün bunların sonucunda
intihar eden 37 kişi için de yürüyoruz. 
Biz tüm bu haksızlıklara uğrayanları gündeme
getirdiğimizde iktidar sözcülerinin o bildik savunma refleksleriyle
karşılaşıyoruz. İktidar sözcülerinin ağzından çıkan tek sözcük terör. Çünkü
yapabilecekleri başka hiçbir savunma yok. Herkes bu kadar kolayca “terörist”
diye tutuklandığına göre terörün bitmesi ya da en azında azalması beklenir ama
daha dün İstanbul’da bir AVM terör tehdidi nedeniyle boşaltıldı, son iki günde
3 şehidimiz var. Akademisyenleri, gazetecileri, terörle ilgisi olmadığı hâlde
işten çıkarılan kamu çalışanlarını terörist ilan ederseniz terörü falan
sonlandıramazsanız, zaten sonlandıramadığınız da ortada. 
Bu vesileyle, yarın beşinci gününe girecek olan
yürüyüşümüze doğrudan gelerek destek veren, destek mesajı gönderen herkese
selamlarımızı gönderiyorum.
Teşekkürler. (CHP sıralarından alkışlar)
BAŞKAN – Teşekkür ederim Sayın Doğan.
Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 485 sıra sayılı Sanayinin Geliştirilmesi
Ve Üretimin Desteklenmesi Amacıyla Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın (1/837) 84’üncü maddesinin
aşağıdaki şekilde değiştirilmesini arz ve teklif ederiz.
Mustafa Elitaş (Kayseri) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Uygun görüşle takdire
bırakıyoruz Sayın Başkanım.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılıyoruz efendim. 
MUSTAFA ELİTAŞ (Kayseri) – Gerekçe…
BAŞKAN – Gerekçeyi okutuyorum. 
Gerekçe: 
Bilindiği üzere Bakanlığımız, 1 Kasım 2011 tarih ve 655
Sayılı KHK ile yeniden yapılandırılmıştır. Demiryolları Limanlar ve Hava
Meydanları (DLH) İnşaatı Genel Müdürlüğünün ismi değiştirilerek Altyapı
Yatırımları Genel Müdürlüğü olmuştur ve Kanun Hükmünde Kararnamenin 15’inci
maddesinde ise görevleri belirlenmiştir.
BAŞKAN – Sayın milletvekilleri, önerge 500 kelimeyi
aştığından gerekçesi özet olarak okunmuştur. Gerekçenin tam metni tutanakta yer
alacaktır. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir. 
84’üncü maddeyi önergeyle yapılan değişiklik
doğrultusunda oylarınıza sunuyorum: Kabul edenler… Kabul etmeyenler… 
Sayın milletvekilleri, biraz önce oyunuza sunduğum,
sonrasında da maddeyi oyladığım önergede, maddede değişikliğe yol açan önergede
önergenin tam metni okunmadı. Gerekçedeki uzunluk nedeniyle, gerekçenin
özetinin okunacak olması nedeniyle buradaki okunma işleminde de önergenin
sadece çerçeve kısmı okunmuş, madde metni okunmamıştır. O nedenle önergeyi
tekrar okutacağım, ondan sonra işlemini yapacağım.
Türkiye Büyük Millet Meclisi Başkanlığına
Görüşülmekte olan 485 sıra sayılı Sanayinin Geliştirilmesi
ve Üretimin Desteklenmesi Amacıyla Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın (1/837) 84’üncü maddesinin
aşağıdaki şekilde değiştirilmesini arz ve teklif ederiz.
Mustafa Elitaş (Kayseri) ve arkadaşları
“MADDE 84- 26/9/2011 Tarihli ve 655 sayılı Ulaştırma
Denizcilik ve Haberleşme Bakanlığının Teşkilat ve Görevleri Hakkında Kanun
Hükmünde Kararnamenin 15 inci maddesi aşağıdaki şekilde değiştirilmiştir.
MADDE 15- (1) Altyapı Yatırımları Genel Müdürlüğünün
görevleri şunlardır:
a) Devletçe yaptırılacak demiryolları, lojistik köy,
merkez veya üsler, limanlar, barınaklar, kıyı yapıları, hava meydanlarının plan
ve projelerini hazırlamak veya hazırlatmak ve onaylamak.
b) (a) bendinde belirtilen ulaştırma altyapılarının
inşaatını yapmak ve/veya yaptırmak, yapımı tamamlananları ilgili kuruluşlara
devretmek.
c) (a) bendinde belirtilen ulaştırma altyapıları ile
sanayi siteleri, fabrikalar, rafineriler, endüstriyel tesisler, organize sanayi
bölgeleri, endüstri bölgeleri, teknoloji geliştirme bölgeleri, maden ocakları,
sanayi kuruluşları ve benzeri tesislerin demiryolları ile bağlantısını sağlamak
üzere iltisak hatlarını yapmak ve/veya yaptırmak gerekli görülmesi halinde
karayolu bağlantılarını tesis etmek ve/veya ettirmek,
ç) Kamu kurum ve/veya kuruluşları, özel sektör ve/veya
tüzel kişiler tarafından tamamlanan veya devam edenlerde dâhil olmak üzere,
(a), (b) ve (c) bendinden belirtilen ulaştırma altyapılarının inşaatı ve
işletmesinin sağlanması amacıyla Kamu-Özel İşbirliği (KÖİ) modelleri
geliştirerek esaslarını belirlemek, proje bazında gerekli görüldüğü hallerde
özel sektör gerçek ve tüzel kişilerle müzakerelerde bulunmak, katkı payları
belirlemek, taahhüt vermek ve almak, kiralamak, kiraya vermek, işletmek, işlettirmek,
garantiler almak ve vermek özel sektörün katılımını sağlamak, ortaklık tesis
etmek.
d) Kamu kurum ve kuruluşları, belediyeler, il özel
idareleri, gerçek ve tüzel kişilerce yaptırılacak (a) bendinde yazılı ulaştırma
altyapılarının proje ve şartnamelerini incelemek veya incelettirmek ve
onaylamak.
e) Kamu kurum ve kuruluşları, belediyeler, il özel
idarelerinin teleferik, finiküler, monoray, metro ve şehir içi raylı ulaşım
sistemi kurma taleplerini değerlendirmek ve uygun olanları Bakanlar Kurulunun
iznine sunmak.
f) Kamu kurum ve kuruluşları, belediyeler ve il özel
idareleri tarafından yaptırılacak teleferik, finiküler, monoray, metro ve şehir
içi raylı ulaşım sistemlerinin proje ve şartnamelerini incelemek veya
incelettirmek ve onaylamak. 
g) (a) bendinde yazılı ulaştırma altyapıları ile
teleferik, finiküler, monoray, metro ve şehir içi raylı ulaşım sistemlerinin
standartlarını ve bunlarla ilgili birim fiyatları belirlemek.
ğ) Bakanlar Kurulunca yapımının üstlenilmesine karar
verilen teleferik, finiküler, monoray, metro ve şehir içi raylı ulaşım
sistemleri ve bunlarla ilgili tesislerin ilgili kuruluşlarla işbirliği yaparak
plan, proje ve programlarını hazırlamak, hazırlatmak, incelemek, incelettirmek
ve bunları yapmak veya yaptırmak.
h) Deniz altından ulaşımı ve haberleşmeyi sağlayıcı
altyapı projelerini yapım ve işletim modelleri de geliştirerek planlamak, bu
altyapılarla ilgili proje ve şartnameleri hazırlamak, hazırlatmak, incelemek,
incelettirmek ve onaylamak, yapmak veya yaptırmak; yapımı tamamlananları ilgili
kuruluşlara devretmek ve işletme esaslarını belirlemek.
ı) Denizleri, gölleri, nehirleri birbirine bağlayarak
suyolu işlevi görecek kanal ve benzeri altyapı projelerini yapım ve işletim
modelleri de geliştirerek planlamak, bu altyapılarla ilgili proje ve
şartnameleri hazırlamak, hazırlatmak, incelemek, incelettirmek ve onaylamak,
yapmak veya yaptırmak; yapımı tamamlananları ilgili kuruluşlara devretmek ve
işletme esaslarını belirlemek.
i) Denetim yapmak veya yaptırmak amacıyla gerekli her
türlü fiziki ve teknik altyapı ve tesisleri kurmak, kurdurmak, işletmek,
işlettirmek ve bunları denetlemek.
j) Bakan tarafından verilen benzeri görevleri yapmak.
(2) Birinci fıkranın (ğ) bendi kapsamındaki teleferik,
finiküler, monoray, metro ve şehir içi raylı ulaşım sistemlerinin Bakanlıkça
yapımının tamamlanmasından sonra, Bakanlık bağlı, ilgili veya ilişkili
kuruluşları dışında bir kuruluşa mülkiyetinin maliyet bedeli üzerinden devri
Hazine Müsteşarlığının uygun görüşü alınarak düzenlenecek protokoller ile gerçekleştirilir.
Devralan kuruluş, merkezi yönetim bütçesinden karşılanan proje maliyetlerinin
ifa edildiği tarihe kadar, devredilen projeden sağlanan tüm brüt gelirleri
Hazine Müsteşarlığınca belirlenen hesaba aktarır. Bu hasılatın protokolle
tespit edilen oran esas alınarak belirlenen tutarı, hesabın bulunduğu banka
tarafından Hazine Müsteşarlığı hesaplarına aktarılır. Söz konusu oranı
belirlemeye Bakanlar Kurulu yetkilidir. Devralan kuruluşun belediye bağlı
idaresi, belediye bağlı idaresinin ve/veya belediyenin sermayesinin %50'sinden
fazlasına sahip olduğu şirket olması halinde ve herhangi bir sebeple
faaliyetlerinin sonlandırılması halinde, bu fıkra kapsamında ilgili kuruluş
tarafından yerine getirilmesi gereken tüm yükümlülükler ilgili belediye tarafından
üstlenilmiş sayılır. 
BAŞKAN – Komisyon ve Hükûmete önergeye katılıp
katılmadıklarını soracağım ama ondan önce Sayın Usta’nın bir söz talebi vardır.
Buyurunuz Sayın Usta.
ERHAN USTA (Samsun) – Teşekkür ederim Sayın Başkan.
Sayın Başkanım, bu malum uzun bir madde, bir buçuk
sayfalık bir madde yaklaşık. Burada bir değişiklik yapılıyor fakat değişikliğin
ne olduğunu ve mantığını biz çözebilmiş değiliz. Uzun uzadıya tekrar aynı
maddeyi yazmanın nasıl bir gerekçesi var, burada yapılan nedir? Hükûmet bize bir
bilgi verirse sevinirim.
BAŞKAN – Evet, kim açıklama yapacak; Komisyon, Hükûmet?
Buyurun.
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Sayın Başkan, bu, Ulaştırma Bakanlığının Teşkilat ve Görevleri Hakkında
Kanun’da değişiklik yapan bir madde. Burada sanayi bölgeleri ile demir yolları
ve kara yolları arasındaki bağın sağlanması amaçlanıyor. Kamu-özel iş birliği
projeleri dâhil, hâlen devam eden, devam etmekte olan projeler de dâhil bir
düzenleme. 
Burada özellikle Samsun bölgesinde bir problem var.
Organize sanayi bölgesi ile demir yolu arasındaki bağın ya da kara yolu
bağlantısının Ulaştırma Bakanlığı tarafından yapılmasının önünü açan bir madde.
ERHAN USTA (Samsun) – Bu mevcut maddede de var ama.
Değişiklikle yapılan ne?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Değişiklikle yapılan kamu-özel iş birliği dâhil devam etmekte olan, tamamlanan
projeler de buna dâhil oluyor. Yani yapılacak olan bir OSB değil, yapılmış olan
bir OSB’nin bağlantısını da bu maddeye göre yapabileceğiz. 
KAMİL AYDIN (Erzurum) – Ulaştırma bağlamında…
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Lojistik bağlamda…
BAŞKAN – Evet, teşekkür ederim Sayın Bakan.
Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Uygun görüşle takdire
bırakıyoruz Sayın Başkanım. 
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılıyoruz efendim.
BAŞKAN – Gerekçeyi okutuyorum.
“Bilindiği üzere Bakanlığımız, 1 Kasım 2011 tarih ve
655 Sayılı KHK ile yeniden yapılandırılmıştır. Demiryolları Limanlar ve
Havameydanları (DLH) İnşaatı Genel Müdürlüğünün ismi değiştirilerek Altyapı
Yatırımlan Genel Müdürlüğü olmuştur ve Kanun Hükmünde Kararnamenin 15’inci
maddesinde ise görevleri belirlenmiştir.”
BAŞKAN – Sayın milletvekilleri, önerge 500 kelimeyi
aştığından dolayı gerekçesi özet olarak okunmuştur, gerekçenin tam metni
tutanaklarda yer alacaktır.(x)
Şimdi, önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir.
84’üncü maddeyi biraz önce kabul edilen önergeyle
yapılan değişiklik doğrultusunda oylarınıza sunuyorum: Kabul edenler... Kabul
etmeyenler... Kabul edilmiştir.
85’inci madde üzerinde iki önerge vardır okutuyorum:
Türkiye Büyük Millet Meclisi Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 85’inci maddesi
ile değiştirilmesi öngörülen 6331 sayılı Kanun’un 6’ncı maddesinin (a), (b) ve
(c) bencilerinde yer alan "50'den az " ibarelerinin "20'den
az" olarak değiştirilmesini arz ve teklif ederiz.
 Fahrettin Oğuz Tor Arzu
Erdem  Ahmet Selim Yurdakul
 Kahramanmaraş İstanbul Antalya
 Zihni Açba  Deniz
Deploylu
 Sakarya Aydın
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
85’inci maddesinin tasarı metninden çıkarılmasını arz ve teklif ederiz.
 Kazım Arslan Tahsin
Tarhan Akif Ekici
 Denizli Kocaeli Gaziantep
 İrfan Bakır Tacettin
Bayır Selina Doğan
 Isparta İzmir İstanbul
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Önerge hakkında söz isteyen Selina Doğan
İstanbul Milletvekili.
Buyurunuz Sayın Doğan. (CHP sıralarından alkışlar) 
SELİNA DOĞAN (İstanbul) – Sayın Başkan, sayın
milletvekilleri; az önceki konuşmamada da ifade etmeye çalıştığım gibi yakın
siyasi tarihimizin en önemli demokratik, sivil eylemlerinden birini Sayın Genel
Başkanımız önderliğinde gerçekleştiriyoruz, tüm halkımızın desteğiyle. Adalet
ona ihtiyaç duymayan biri için soyut bir kavram olarak görülebilir. İhtiyaç
duyduğunuzda ise yakıcı ve ertelenemez bir ihtiyaç olarak karşınıza çıkar. Bu
bakımdan adalete ihtiyaç duyan toplumsal kesimleri ya baskıyla kontrol altına
alırsınız ya da tüm vatandaşlarınıza eşit adalet dağıtarak bütünleştirici
olursunuz. Bunun için, adalet toplumsal barış için olmazsa olmaz şartlardan
biridir. Adaletin olmadığı yerde toplumsal barıştan da söz edilemez. 
Adalet dağıtamayan iktidarlar baskıyla ayakta kalırlar.
İşte, biz günlük hayatımızı sarmalayan ve siyasal yönü ağır basan şiddet
sarmalının son bulması için yürüyoruz, Türkiye normalleşsin diye yürüyoruz,
vatandaşlarımız artık Türkiye'den kaçmasın diye yürüyoruz. Biz kim için
yürüyoruz biliyor musunuz sayın milletvekilleri? Biz burada daha önce saatlerce
tartıştığımız hâlde dün yine zehirlenen yüzlerce askerimiz için yürüyoruz.
Sorunu milletvekili arkadaşlarımız TBMM'de gündeme getirdiğinde bunu
önemseseydiniz, dün yüzlerce çocuğumuz zehirlenmeyecekti. 
Bütün sorunlar bir zincirin halkaları gibi birbirine
bağlı aslında. Biz, milletvekillerinin hiçbir yerden talimat almadan özgür
iradesiyle hareket etmesini istedik, umursamadınız. İnanıyorum ki sarayın
iradesiyle değil de kendi iradenizle hareket etseydiniz dün yüzlerce çocuğumuz
zehirlenmeyecekti.
Son on beş yılda öldürülen 14 bine yakın kadın için
yürüyoruz. Eğer Türkiye'de adalet mekanizması işleseydi, adaletin terazisi
erkekten yana tartmasaydı, bu cinayetlerin önemli bir kısmını burada
önleyebilirdik.
Sayın milletvekilleri, adalet en fazla toplumun
ötekileri için bir ihtiyaç. Örneğin, ben bugüne kadar sayısını bile
hatırlamadığım kadar çok nefret söylemine maruz kaldım. Etnik kimliğimden,
siyasi kimliğimden, cinsel kimliğimden, dinî inancımdan dolayı hakaretlere ve
tehditlere maruz kaldım. Yargı yoluna başvurdum ama kapılar duvar oldu. Bir
milletvekili bile buna maruz kalıyorsa gerisini varın, siz düşünün.
Ve sayın milletvekilleri, yeri gelmişken değinmeden
geçemeyeceğim. Haziran ayının 25'inde LGBTİ Onur Haftası etkinlikleri
başlayacak. Son birkaç yıldır bu etkinlik yoğun bir polis şiddetine maruz
kalıyor. Şiddet içermeyen, barışçıl bu gösteri için LGBTİ bireyler şimdiden
büyük kaygı duyuyorlar. LGBTİ bireyler ötekileştirilmek istenmiyorlar,
kendilerine farklı davranılmasını istemiyorlar ve evet, onlar da adalet
istiyorlar. Korkuyla, kaygıyla yaşayan LGBTİ’ler için de istiyoruz biz adaleti
ve onlar için de yürüyoruz. Biz bu ülkede köklerini giderek yitirmeye yüz tutan
azınlıklar için de yürüyoruz. Sevgili Rakel Dink’in de söylediği gibi, bir
bebekten katil yaratan karanlık sona ersin diye; bilim insanları, sanatçılar
yetiştirelim diye yürüyoruz.
Sayın iktidar partisi milletvekilleri, bir gün adalet
emin olun sizler için de lazım olacak, biz sizler için de adalet isteyeceğiz o
zaman. “Adalet” sadece nostaljik bir kadın ismi olarak kalmasın, Ömer Hayyam’ın
dediği gibi, evrenin ruhu olsun istiyoruz.
Teşekkürler. (CHP sıralarından alkışlar) 
BAŞKAN – Teşekkür ederim Sayın Doğan. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 485 sıra sayılı Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 85’inci maddesi
ile değiştirilmesi öngörülen 6331 sayılı Kanun’un 6’ncı maddesinin (a), (b) ve
(c) bencilerinde yer alan "50'den az " ibarelerinin "20'den
az" olarak değiştirilmesini arz ve teklif ederiz.
Fahrettin Oğuz Tor (Kahramanmaraş) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın Başkan.
BAŞKAN - Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz Efendim. 
BAŞKAN – Fahrettin Oğuz Tor, Kahramanmaraş
Milletvekili. 
Buyurunuz Sayın Tor. (MHP sıralarından alkışlar) 
FAHRETTİN OĞUZ TOR (Kahramanmaraş) – Sayın Başkan,
değerli milletvekilleri; 485 sıra sayılı Kanun Tasarısı’nın 85’inci maddesi
hakkında verilen önerge üzerinde Milliyetçi Hareket Partisi adına söz almış
bulunuyorum. Yüce heyetinizi saygıyla selamlıyorum. 
Burada bir çok defa dile getirdiğimiz üzere, ülke
olarak iş kazaları, hatta meslek hastalıkları bakımından karnemiz maalesef
zayıftır. Üzülerek ifade etmek gerekir ki iş kazalarında ve meslek
hastalıklarında maalesef Avrupa birincisiyiz, dünya üçüncüsüyüz.
İş kazası sakatlık demektir, malullük demektir. İş
kazası yetim demektir, iş kazası öksüz demektir, dul demektir. İş kazası
geçirenler, yakınları için maddi ve manevi perişanlık demektir. Kısacası iş
kazası toplumsal bir yaradır. Babasız anasız kalmış yavruların, eşsiz kalmış
kadınlarımızın, engelli hâle gelmiş işçimizin, sigortalımızın yıllarca
ızdırabını çekeceği büyük bir yaradır. 
Değerli milletvekilleri, istatistiklere göre 2012
yılında tam 74.871 iş kazası meydana gelmiştir, 2013 yılında bu sayı 191.389’a
yükselmiştir; sadece bir yılda iş kazası 116.518 artmıştır. 2012 yılına göre
yüzde 291 oranında artış göstermiştir iş kazaları. Bu, iş kazası geçirenlerin
ölenler hariç, bir varsayım olarak sadece yüzde 50’si yüzde 10 oranının
üzerinde engelli hâle gelmişse bir yılda yaklaşık 60 bin kişi engelli olarak
yaşamını sürdürecek demektir. Bu, büyük yaradır. Her bir engelliyi eşi ve
çocuğu olarak sadece 2’yle çarparsak bir yılda engelli hariç 120 bin kişi daha
engelliye bağımlı olarak yaşamını sürdürecek demektir. 
SGK istatistiklerine göre 2012 yılında iş kazası
neticesinde meydana gelen ölüm olayı 744’tür, 2013 yılında 1.360’a
yükselmiştir; artış yüzde 83’tür. Bunların hepsini evli sayarsak bir yılda 616
kişinin daha dul kalması, bir yılda 616 ailenin çocuklarının öksüz ve yetim
kalması demektir. 
Ülkemizde 1949 yılında ilk defa Nişantaşı’nda iş kazası
ve meslek hastalıkları hastanesi kurulmuş, Zonguldak ve Ankara meslek
hastalıkları hastanesiyle devam etmişse de üzülerek belirtmek gerekir ki sayı
artırılamamış ve sadece pnömokonyoz, akciğerde toz birikmesi sonucu oluşan
meslek hastalığı teşhisiyle yetinilmiştir. Oysa, gelişen sanayi sebebiyle
meslek hastalığı çeşitlenmiştir, gerçek bu sayıların çok üzerindedir, sayının
küçüklüğü hastalığın azlığını göstermemektedir. Beş yılda bir hazırlanan İş
Sağlığı ve Güvenliği Politika Belgeleri dâhil, tespit edilen meslek hastalığı
sayılarının artırılması gerektiği belirtilse de 2012 yılında sadece 395, 2013
yılında 371 meslek hastalığı ancak tespit edilebilmiştir. Tıp kongrelerinde
sunulan istatistiki projeksiyonlara göre, tespit edilmesi gereken meslek
hastalığı sayısının yıllık 50 bin-100 bin düzeyinde olması gerektiği ifade
edilmektedir.
Değerli milletvekilleri, gerek iş kazalarını gerekse
meslek hastalıklarını Avrupa nasıl önlemişse ülkemizde de önlemek mümkündür. Ne
yapılmalıdır? Kayıt dışı azaltılmalıdır, sigortasız işçi çalıştırılmamalıdır,
işe girişlerde sağlık durumu uygun olmayanlar o işe alınmamalıdır, ağır ve
tehlikeli işlerde çalıştırılacakların daha kapsamlı rapor alması sağlanmalıdır,
erken teşhise önem verilmelidir, düzenli periyodik muayeneler yapılmalıdır, iş
yerlerinde hijyen kurallarına azami dikkat edilmesi sağlanmalıdır. Bunun gibi
tedbirleri çoğaltabiliriz ama bir zorunluluk sebebiyle beş yıl önce çıkarılan
yasa hükmünü erteleyerek, kapsamını daraltarak sorunu çözemeyiz diyorum. 
Değerli milletvekilleri, ne iş kazası ne meslek
hastalığı kader değildir. Medeni ve mutlu bir ülke olmak istiyorsak iş
kazalarını ve meslek hastalıklarını azaltmak zorundayız. Yasa hükmünün üç yıl
ertelenmesi demek, yeni on binlerce travma, yeni on binlerce mağduriyet, yeni
on binlerce engelli, engelliye bağımlı on binlerce aile, on binlerce dul, yetim
ve öksüz demektir. Eşlerin dul kalmasını, çocukların yetim ve öksüz kalmasını,
kişilerin engelli olmasını istemiyorsak -ki istemiyoruz asla- bir an önce yasa
hükmünün yürürlüğe girmesini sağlamalıyız diyorum, ertelemenin ve daraltmanın
yanlış olduğunu söylüyorum.
Yüce heyetinizi saygıyla selamlıyorum. (MHP
sıralarından alkışlar) 
BAŞKAN – Teşekkür ederim Sayın Tor.
Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir.
85’inci maddeyi oylarınıza sunuyorum: Kabul edenler...
Kabul etmeyenler... Kabul edilmiştir.
86’ncı madde üzerinde bir önerge vardır, okutup işleme
alacağım.
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
86’ncı maddesinin tasarı metninden çıkarılmasını arz ve teklif ederiz. 
 Kazım Arslan  Tahsin
Tarhan Akif Ekici
 Denizli Kocaeli Gaziantep
 Tacettin Bayır Serdal
Kuyucuoğlu İrfan Bakır
 İzmir Mersin Isparta
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkanım.
BAŞKAN – Hükûmet? 
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılmıyoruz efendim.
BAŞKAN – Önerge hakkında söz isteyen, Serdal
Kuyucuoğlu, Mersin Milletvekili.
Buyurunuz Sayın Kuyucuoğlu. (CHP sıralarından alkışlar)
SERDAL KUYUCUOĞLU (Mersin) – Teşekkür ederim Sayın
Başkan.
Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın 86’ncı maddesi üzerine söz almış bulunuyorum; bu
vesileyle hepinizi saygıyla selamlıyorum. 
Şimdi, burada enteresan bir durumla karşı karşıyayız.
Bir torba yasa geliyor, burada Ulaştırma Bakanlığının görev ve yetkileri
değiştiriliyor veya ilaveler yapılıyor. Şimdi, ben Ulaştırma Komisyonundayım,
Habib Bey burada mı bilmiyorum, Mustafa Bey, diğer arkadaşlar bu Ulaştırma
Komisyonundaki arkadaşların yüzde 90’ı mühendis kökenli, konuya da hâkim
arkadaşlar ama bu, Ulaştırma Komisyonuna gelmiyor, başka bir komisyonda
görüşülüyor ve buraya da katılıyor. Şimdi, bu, doğru bir çalışma yöntemi değil
bana göre. 
Bunun içerisinde özellikle bu maddeden çıkardığımız en
önemli sonuçlardan biri de kamu-özel iş birliği alanının daha genişletilmesi
yani hani şu vatandaşın geçmediği köprünün, otoyolun, tedavi olmadığı
hastanenin parasını ödemek zorunda kaldığı model var ya, o modeli biraz daha genişletiyoruz.
Bir diğer tespitimiz de, Bakanlığın görev ve yetkileri
arasına bu Kanal İstanbul, adı konmadan konmuş, denizler arasında kanallar
yapılması, birleştirilmesi şeklinde. Şimdi, bu projenin gerçekten -milyarlarca
dolarlık proje- iyi incelenmesi gerekiyor, iyi etüt edilmesi gerekiyor.
Türkiye'ye ne getirecek, ne götürecek; uluslararası anlaşmalar bu konuda ne
getiriyor; iyi değerlendirilmesi lazım. Yani şimdi, burada bu torba yasanın
içine konmuş, hiç tartışılmıyor, böyle işte akşamüzeri bir şekilde geçiyor. 
FEVZİ ŞANVERDİ (Hatay) – Serdal Bey, iftar saati geldi.
SERDAL KUYUCUOĞLU (Devamla) – Şimdi, bunun iyi
tartışılması gerek çünkü Türkiye'yi çok büyük bir külfetin içerisine sokuyor bu
tarz kanallar. Şimdi 50-60 metre genişliğinde bir kanal yapılacak. Şu andaki
İstanbul Boğaz Köprüsü’nün geçişi 1.500 metre. Biz 1.500 metrenin geçişini
yönetemiyorsak -kusura bakmayın- bu, ne kadar gerçektir, ne kadar doğru bir
proje tartışmak lazım. Ben bunu bu ülkenin vatandaşı bir mühendis olarak
söylüyorum. Yani bir partili olarak söylemiyorum. 
Şimdi, bu modellerle birçok proje yapıldı, “kamu-özel
iş birliği” adı altında. Bu sayede İstanbul’u iki kıtadan üçüncü kez bağlayan
ve geçiş garantisiyle inşa edilen Yavuz Selim Köprüsü’nün de ödemesine diğer
iki köprünün yıllık geliri yetmiyor. Bakın, bir köprünün ödemesine iki köprünün
geliri yetmiyor. 
MUSTAFA ILICALI (Erzurum) – Yeter Serdal Bey, yeter. 
SERDAL KUYUCUOĞLU (Devamla) – Devlet, sözleşme gereği
üçüncü köprüyü yapan firmaya 135 bin araç geçiş bedeli ödenmesi taahhüdünde
bulunuyor. Yani diğer iki köprünün gelirinin üzerine 152 milyon lira ekleyerek
firmaya ödeme yapacak. 
MUSTAFA ILICALI (Erzurum) – Gittikçe artıyor Serdal
Bey, acayip artıyor.
SERDAL KUYUCUOĞLU (Devamla) – Şimdi, Karayolları Genel
Müdürlüğünden aldığımız bilgiye göre, 15 Temmuz Şehitler Köprüsü ile Fatih
Sultan Mehmet Köprüsü’nün 2016 yılında toplam geliri 380 milyon lira. Yavuz
Sultan Selim Köprüsü’nü yapan firmaya ödenmesi gereken ise 532 milyon lira.
Yani şimdi bu yine Gebze-Orhangazi-İzmir Projesi’nin yapım süresi yedi yıl. 20
Mart 2013 tarihi ise sözleşmenin yürürlük tarihidir. Bakın, buraya iyi dikkat
edin. Bitiş tarihi 20 Mart 2020. Oysa projenin bir kısmı olan İzmit Körfez
Geçişi, 1 Temmuz 2016’da yani dört yıl önce bitirildi, hizmete açıldı. Peki,
burada geçiş ücretlerinin uygulamasına başlandı. Projenin tamamlanmasına dört
yıl kalmasına rağmen bu taahhüt edilen para ödeniyor. Bunun ödenmemesi lazım.
Erken bitirdiğine göre oradan bir kazanç elde edecek, kendinin olabilir. Tamam
ama devlet, niye o taahhüdü yerine getiriyor? Devlet burada milyarlarca liralık
zarara uğruyor. Bakın, o firma, oradan aldığı parayla otoyolun devamını
yapıyor, cebinden para koymadan.
Şimdi, bu anlaşmaların hiçbiri Türkiye yararına değil.
(Mikrofon otomatik cihaz tarafından kapatıldı) 
SERDAL KUYUCUOĞLU (Devamla) – Biz, yolların
yapılmasına, otoyolların, köprülerin yapılmasına karşı değiliz. Biz, şartların
doğru olmasını istiyoruz. Türkiye zarara uğratılmasın istiyoruz. Bizim bütün
hedefimiz o.
Teşekkür ederim. (CHP sıralarından alkışlar) 
BAŞKAN – Teşekkür ederim Sayın Kuyucuoğlu.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
86’ncı maddeyi oylarınıza sunuyorum: Kabul edenler…
Kabul etmeyenler… 86’ncı madde kabul edilmiştir.
87’nci maddeyi oylarınıza sunuyorum: Kabul edenler…
Kabul etmeyenler… 87’nci madde kabul edilmiştir.
Birleşime beş dakika ara veriyorum.
Kapanma Saati: 20.06
BEŞİNCİ OTURUM
Açılma Saati:
20.09
BAŞKAN: Başkan
Vekili Mehmet Akif HAMZAÇEBİ
KÂTİP ÜYELER: Fehmi
KÜPÇÜ (Bolu), Mustafa AÇIKGÖZ (Nevşehir)
-----0-----
BAŞKAN – Türkiye Büyük Millet Meclisinin 110’uncu
Birleşiminin Beşinci Oturumunu açıyorum.
485 sıra sayılı Kanun Tasarısı’nın görüşmelerine devam
ediyoruz. 
Komisyon? Yerinde.
Hükûmet? Yerinde.
88’inci madde üzerinde bir önerge vardır, okutuyorum.
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
88’inci maddesinin aşağıdaki şekilde değiştirilmesini arz ve teklif ederiz.
 Mustafa Elitaş Mehmet
Naci Bostancı Ramazan Can
 Kayseri Amasya Kırıkkale
 İsmail Tamer Osman
Aşkın Bak
 Kayseri Rize
"MADDE 88- a) Bu Kanuna ekli (1) sayılı listede
yer alan kadrolar ihdas edilerek 13/12/1983 tarihli ve 190 sayılı Genel Kadro
ve Usulü Hakkında Kanun Hükmünde Kararnamenin eki (I) sayılı cetvelin
Yükseköğretim Kuruluna ait bölümüne, (2) sayılı listede yer alan kadrolar ihdas
edilerek 190 sayılı Kanun Hükmünde Kararname eki (I) sayılı cetvele
Yükseköğretim Kalite Kurulu bölümü olarak ve ekli (3) sayılı listede yer alan
kadrolar ihdas edilerek 190 sayılı Kanun Hükmünde Kararname eki (I) sayılı
cetvele Ankara Güzel Sanatlar Üniversitesi bölümü olarak eklenmiştir.
b) Ekli (4) sayılı listede yer alan öğretim
elemanlarına ait kadrolar ihdas edilerek 2/9/1983 tarihli ve 78 sayılı Yükseköğretim
Kurumları Öğretim Elemanlarının Kadroları Hakkında Kanun Hükmünde Kararnameye
bağlı cetvellere Ankara Güzel Sanatlar Üniversitesi bölümü olarak eklenmiştir.”

(1) SAYILI LİSTE
KURUMU: YÜKSEKÖĞRETİM KURULU
TEŞKİLATI: MERKEZ
İHDASI UYGUN GÖRÜLEN KADROLARIN



SINIFI


UNVANI


DERECESİ


SERBEST
KADRO ADEDİ


TOPLAMI




GiH


Daire Başkanı


1


5


5







TOPLAM





5


5



(2) SAYILI LİSTE
KURUMU: YÜKSEKÖĞRETİM KALİTE KURULU
TEŞKİLATI: MERKEZ
İHDASI UYGUN GÖRÜLEN KADROLARIN



SINIFI


UNVANI


DERECESİ


SERBEST KADRO
  ADEDİ


TOPLAMI




GiH


Genel Sekreter


1


1


1




GiH


Şube Müdürü


1


3


3




GiH


Mali Hizmetler
  Uzmanı


7


1


1




GiH


Mali Hizmetler
  Uzman Yardımcısı


9


1


1




GiH


Veri Hazırlama
  ve Kontrol İşletmeni


9


3


3




GiH


Bilgisayar
  İşletmeni


6


3


3




GiH


Bilgisayar
  İşletmeni


7


3


3







TOPLAM





15


15



(3) SAYILI LİSTE
KURUMU: ANKARA GÜZEL SANATLAR ÜNİVERSİTESİ
TEŞKİLATI: MERKEZ
İHDASI UYGUN GÖRÜLEN KADROLARIN



SINIFI


UNVANI


DERECESİ


SERBEST
KADRO ADEDİ


TOPLAMI




GiH


Genel Sekreter


1


1


1




GiH


Genel Sekreter
  Yardımcısı


1


1


1




GiH


Hukuk Müşaviri


1


1


1




GiH


Strateji
  Geliştirme Dairesi Başkanı


1


1


1




GiH


Yapı İşleri ve
  Teknik Dairesi Başkanı


1


1


1




GiH


Personel
  Dairesi Başkanı


1


1


1




GiH


Bilgi İşlem
  Dairesi Başkanı


1


1


1




GiH


Öğrenci İşleri
  Dairesi Başkanı


1


1


1




GiH


Sağlık, Kültür
  ve Spor Dairesi Başkanı


1


1


1




GiH


Kütüphane ve
  Dokümantasyon Dairesi Başkanı


1


1


1




GiH


İdari ve Mali
  İşler Dairesi Başkanı


1


1


1




GiH


Fakülte
  Sekreteri


1


4


4




GiH


Yüksekokul
  Sekreteri


1


1


1




GiH


Enstitü
  Sekreteri


2


1


1




GiH


Şube Müdürü


1


5


5




GiH


Şube Müdürü


2


5


5




GiH


Şube Müdürü


3


5


5




GiH


Mali Hizmetler
  Uzmanı


5


2


2




GiH


Mali Hizmetler
  Uzman Yardımcısı


9


2


2




GiH


Şef


4


5


5




GiH


Şef


5


5


5




GiH


Şef


6


5


5




GiH


Bilgisayar
  İşletmeni


5


10


10




GiH


Bilgisayar
  İşletmeni


6


10


10




GiH


Bilgisayar
  İşletmeni


7


10


10




GiH


Veri Hazırlama
  ve Kontrol İşletmeni


5


10


10




GiH


Veri Hazırlama
  ve Kontrol İşletmeni


6


10


10




GiH


Veri Hazırlama
  ve Kontrol İşletmeni


7


10


10




GiH


Sekreter


8


6


6




GiH


Sekreter


9


6


6




GiH


Şoför


7


5


5




GiH


Şoför


8


5


5




GiH


Şoför


9


5


5




GiH


Memur


8


10


10




GiH


Memur


9


10


10




GiH


Memur


10


10


10







Mühendis


4


1


1







Mühendis


5


2


2







Mühendis


6


2


2







Mimar


5


1


1







Tekniker


6


2


2







Tekniker


7


3


3







Tekniker


8


3


3







Teknisyen


8


3


3







Teknisyen


9


3


3







Teknisyen


10


3


3







Programcı


4


1


1







Programcı


5


1


1







Programcı


6


1


1







Çözümleyici


5


1


1







Kütüphaneci


5


1


1







Kütüphaneci


6


1


1







Kütüphaneci


7


1


1




SH


Uzman Tabip


4


1


1




SH


Tabip


5


1


1




SH


Diş Tabibi


5


1


1




SH


Diyetisyen


5


1


1




SH


Hemşire


5


1


1




SH


Hemşire


6


1


1




SH


Hemşire


7


1


1




SH


Psikolog


6


1


1




SH


Sosyal
  Çalışmacı


6


1


1




AH


Avukat


5


1


1




AH


Avukat


8


1


1







Teknisyen
  Yardımcısı


9


5


5







Hizmetli


11


4


4







Hizmetli


12


3


3







Kaloriferci


10


4


4







Bekçi


10


3


3







Aşçı


10


2


2







TOPLAM





230


230























KURUMU: ANKARA GÜZEL
SANATLAR ÜNİVERSİTESİ TEŞKİLATI:
DÖNER SERMAYE
İHDASI UYGUN GÖRÜLEN KADROLARIN



SINIFI


UNVANI


DERECESİ


SERBEST
KADRO ADEDİ


TOPLAMI




GiH


İşletme Müdürü


1


1


1




GiH


Bilgisayar İşletmeni


6


5


5




GiH


Memur


8


4


4







TOPLAM





10


10



(4) SAYILI LİSTE











KURUMU: ANKARA GÜZEL
SANATLAR ÜNİVERSİTESİ TEŞKİLATI: MERKEZ
İHDASI UYGUN GÖRÜLEN KADROLARIN



UNVANI


DERECESİ


1 SAYILI


11 SAYILI




Profesör


1


25







Doçent


1


10







Doçent


2


10







Doçent


3


15







Yardımcı Doçent


1


10







Yardımcı Doçent


2


10







Yardımcı Doçent


3


10







Yardımcı Doçent


4


10







Yardımcı Doçent


5


10







Öğretim Görevlisi


1


15







Öğretim Görevlisi


2


15







Öğretim Görevlisi


3


15







Öğretim Görevlisi


4


20







Öğretim Görevlisi


5


20







Öğretim Görevlisi


6


20







Okutman


1


5







Okutman


2


3







Okutman


3


3







Okutman


4


3







Okutman


5


4







Okutman


6


4







Okutman


7


5







Araştırma Görevlisi


4


15







Araştırma Görevlisi


5


20







Araştırma Görevlisi


6


20







Araştırma Görevlisi


7


20







Uzman


1


1







Uzman


2


1







Uzman


3


1







Uzman


4


2







Uzman


5


2







Uzman


6


2







Çevirici


1


1







Çevirici


2


1







Eğitim Öğretim Planlamacısı


1


1







Eğitim Öğretim Planlamacısı


2


1







TOPLAM





330






BAŞKAN – Komisyon önergeye katlıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Sayın Başkan, olumlu
görüşle takdire bırakıyoruz.
BAŞKAN – Hükûmet?
BİLİM, SANAYİ VE TEKNOLOJİ BAKANI FARUK ÖZLÜ (Düzce) –
Katılıyoruz efendim.
BAŞKAN – Gerekçeyi okutuyorum.
Gerekçe:
Önerge ile yeni kurulan Ankara Güzel Sanatlar
Üniversitesinin kadrolarının ihdas edilmesi öngörülmektedir.
BAŞKAN – Sayın Komisyon Başkanı, sanıyorum, bir söz
talebiniz vardı ayrıca.
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Doğrudur Sayın Başkanım.
BAŞKAN – Buyurunuz, mikrofonunuzu açıyorum.
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Teşekkür ediyorum Sayın
Başkanım.
Sayın Başkan, kabul edilen önergeler doğrultusunda yeni
madde ihdasları ve metinden madde çıkarılmaları gerçekleşmiştir. Bu doğrultuda
nihai metinde yürürlük tarihini düzenleyen 89’uncu maddenin birinci fıkrasının
(a) bendinde gerekli redaksiyonun yapılması hususunu arz ederim.
Teşekkür ederim.
BAŞKAN – Teşekkür ederim Sayın Başkan.
Sayın milletvekilleri, tasarının görüşmeleri sırasında
tasarıya eklenen ve tasarıdan çıkarılan maddeler olmuştur. 
Bilindiği üzere, tasarı üzerindeki görüşmelere Komisyon
Raporu üzerinden devam edilmiştir. Kabul edilen maddelerin sıralamasına ve
madde numaralarına uygun olarak yürürlüğe ilişkin 89’uncu maddede yer alan
madde numaraları, kanunun yazımı sırasında düzeltilecektir.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir.
88’inci maddeyi kabul edilen önergeyle yapılan değişlik
doğrultusunda oyunuza sunuyorum: Kabul edenler… Kabul etmeyenler… Kabul
edilmiştir.
89’uncu maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
90’ıncı maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
Sayın milletvekilleri, dördüncü bölümde yer alan
maddelerin oylamaları tamamlanmıştır.
Tasarının tümü açık oylamaya tabidir.
Açık oylamanın elektronik oylama cihazıyla yapılmasını
oylarınıza sunuyorum: Kabul edenler... Kabul etmeyenler... Kabul edilmiştir.
Oylama için iki dakika süre vereceğim. Bu süre içinde
sisteme giremeyen üyelerin teknik personelden yardım istemelerini, bu yardıma
rağmen de sisteme giremeyen üyelerin, oy pusulalarını, oylama için öngörülen
iki dakikalık süre içinde Başkanlığa ulaştırmalarını rica ediyorum.
Ayrıca, vekâleten oy kullanacak sayın bakanlar var ise,
hangi bakana vekâleten oy kullandığını, oyunun rengini ve kendisinin ad ve
soyadı ile imzasını da taşıyan oy pusulasını, yine, oylama için öngörülen iki
dakikalık süre içerisinde Başkanlığa ulaştırmalarını rica ediyorum.
Oylama işlemini başlatıyorum.
(Elektronik cihazla oylama yapıldı)
BAŞKAN – Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı açık oylama sonucu:
“Kullanılan oy sayısı : 223

Kabul : 212
Ret : 7
Çekimser : 4 (x)
 Kâtip Üye  Kâtip
Üye 
 Fehmi Küpçü Mustafa
Açıkgöz
 Bolu Nevşehir”
Tasarı, kabul edilmiş ve kanunlaşmıştır; hayırlı olsun.
Sayın milletvekilleri, iftar saati yaklaştı ama gelen
talep üzerine görüşmelere devam ediyoruz yani iftar arası vermemem benden
kaynaklı değil.
Gündemin ikinci sırasında yer alan Türk-Japon Bilim ve
Teknoloji Üniversitesinin Kuruluşu Hakkında Kanun Tasarısı ve Millî Eğitim,
Kültür, Gençlik ve Spor Komisyonu Raporu’nun görüşmelerine başlayacağız.
2.- Türk-Japon Bilim ve Teknoloji Üniversitesinin
Kuruluşu Hakkında Kanun Tasarısı (1/803) ve Millî Eğitim, Kültür, Gençlik ve
Spor Komisyonu Raporu (S. Sayısı: 486) (xx)
BAŞKAN - Komisyon? Yerinde.
Hükûmet? Yerinde.
Komisyon Raporu, 486 sıra sayısıyla bastırılıp
dağıtılmıştır. 
Sayın milletvekilleri, alınan karar gereğince, bu
tasarı, İç Tüzük’ün 91’inci maddesi kapsamında temel kanun olarak
görüşülecektir. Bu nedenle, tasarının tümü üzerindeki görüşmeler tamamlanıp
maddelerine geçilmesi kabul edildikten sonra bölümler hâlinde görüşülecek ve
bölümlerde yer alan maddeler ayrı ayrı oylanacaktır. 
Tasarının tümü üzerinde söz isteyen siyasi parti
gruplarına ve milletvekillerine söz vereceğim. 
Bana ulaşan bir söz talebi yok ama bir söz talebi
olacağı ifade edilmişti. (AK PARTİ sıralarından gürültüler)
Sayın milletvekilleri, bana Sayın Bekaroğlu’nun
konuşacağı ifade edilmişti ama önüme bir not konmadığı için notu beklediğimi
ifade ediyorum anlamında bunu ifade ettim. 
Sayın Mehmet Bekaroğlu, İstanbul Milletvekili.
Buyurun Sayın Bekaroğlu. (CHP sıralarından alkışlar)
MEHMET BEKAROĞLU (İstanbul) – Sayın Başkan, değerli
milletvekilleri; hepinizi saygıyla selamlıyorum. 
Türkiye Büyük Millet Meclisi tarihinde böyle anlar hiç
oldu mu bilmiyorum. Önemli bir yasa çıkıyor, belki de milyarlarca lira
harcanacak, ülkeye büyük hizmet edecek bir üniversite kuruluyor ama bunu üç
dakikada konuşacağız.
SÜREYYA SADİ BİLGİÇ (Isparta) – İki dakika.
MEHMET BEKAROĞLU (Devamla) – İki dakikada. İki dakika
diye sınırlıyor Başkan. Yani gerçekten, bu, sizin, Türkiye Büyük Millet
Meclisine nasıl baktığınızı, kendinize nasıl baktığınızı, kendi saygınızın ne
olduğunu göstermesi açısından son derece ilginçtir. (AK PARTİ sıralarından
gürültüler)
MEHMET ERDOĞAN (Gaziantep) – Ukalalık yapıyorsun!
MEHMET BEKAROĞLU (Devamla) – Değerli arkadaşlarım, bu
kanunla ilgili kayıtlara geçmesini istediğimiz şeyler var. Bu üniversite,
Türk-Japon Bilim ve Teknoloji Üniversitesi, özel bir anlaşmayla kuruluyor; daha
evvel yapılan uluslararası, Japon Hükûmeti’yle yapılan bir anlaşma gereği
kuruluyor. Bir defa, bu kanun, her şeyden evvel Anayasa'ya aykırıdır yani
Türkiye'de üniversitelerin nasıl kurulacağı, nasıl işleyeceği, nasıl
denetleneceği, hepsi, beğenmediğimiz Anayasa'da mevcut ama o beğenmediğiniz
Anayasa şu anda geçerli. Sizin 16 Nisanda geçirdiğiniz kamuoyu...
EJDER AÇIKKAPI (Elâzığ) – Halk oylaması.
MEHMET BEKAROĞLU (Devamla) – ...halk oylamasıyla da
kabul edilen Anayasa'yı ben beğenmiyorum ama şu anda meridir, geçerlidir. Bu
Anayasa da geçerli. Bir defa, bu kanunla bu Anayasa'yı çiğniyoruz çünkü
Anayasa'da üniversitelerin nasıl kurulacağı belli. 
Bakın, bu üniversitelerin özlük işleriyle ilgili YÖK’ün
hiçbir şeyi olmayacak; mevcut Anayasa'ya rağmen hiçbir dahli, müdahalesi
olmayacak. Bu kanunla kurulan vakıf ve üniversite, bir kamu kuruluşunun bütün
devlet muafiyetlerinin hepsinden istifade ediyor ama hiçbir sorumluluğu yok.
Bu, mali bir şekilde, hiçbir şekilde denetlenmeyecek. Oysa geçici 1’inci madde
diyor ki: “Bu Kanunun yürürlüğe girdiği tarihten itibaren bir ay içinde
Üniversitenin ve Vakfın kuruluş işlemlerinde kullanılmak üzere Maliye Bakanlığı
bütçesinden gerekli ödenek aktarılır.” Bizim bütçemizden kuruluyor bu
üniversite. Plan Bütçe Komisyonu Başkanı burada, sizler buradasınız. Milletin
vergileriyle kuruyoruz ama hiçbir şekilde denetlenmeyecek; Sayıştay denetimi yok,
YÖK’ün denetimi yok hiçbir şekilde. 
Başka bir şey daha var, sizi burada aç tutmayayım,
Allah kabul etsin. Bu kadar büyük yanlışlıkları, milletin bu kadar hakkını,
hukukunu çiğnedikten sonra orucu Allah kabul etsin. (AK PARTİ sıralarından
gürültüler) 
Ama başka bir şey daha söyleyeyim size. 
HALİL ETYEMEZ (Konya) – Otur yerine. 
MEHMET BEKAROĞLU (Devamla) – Bağırın. 
Başka bir şey daha söyleyeyim size. Milletin 1.600
dönüm orman arsasını bu vakfa, bu üniversiteye veriyoruz. Burada daha evvel,
2000 yılında, gene bir vakıf üniversitesine bu şekilde orman arazisi ayrılmasın
diye kavga çıkmış ve bir milletvekili arkadaşımız kalp krizi geçirerek, Fevzi
Şıhanlıoğlu, Urfa Milletvekili -Allah rahmet eylesin- ölmüştü. O da milletin
ormanını koruma şehidi. Şimdi, siz 1.600 dönümü bu şekilde veriyorsunuz. Bu
üniversitenin katkısı olmayacak, faydası olmayacak, burada bilim üretilmeyecek
demiyorum ama çok şaibelerle kuruluyor. Kim kuruyor, ne kuruyor, niye
Cumhurbaşkanlığı, niye saray bu konuyla bu kadar ilgili, niçin Cumhurbaşkanının
sözcüsü bu konuyla bu kadar ilgili, bunları da bilmiyorum. Bunlar kayıtlara
geçsin istiyorum. 
Allah inşallah oruçlarınızı kabul eder. (CHP
sıralarından alkışlar) 
OSMAN AŞKIN BAK (Rize) – Hepimizin kabul eder. 
BAŞKAN – Teşekkür ederim Sayın Bekaroğlu. 
Tasarının tümü üzerindeki görüşmeler tamamlanmıştır. 
Maddelerine geçilmesini oylarınıza sunuyorum: Kabul
edenler… Kabul etmeyenler… Kabul edilmiştir. 
Şimdi birinci bölümün görüşmelerine başlıyoruz. 
Birinci bölüm, 1 ila 4’üncü maddeleri kapsamaktadır. 
Birinci bölüm üzerinde söz talebi yoktur. 
Birinci bölüm üzerindeki görüşmeler tamamlanmıştır. 
Şimdi birinci bölümde yer alan maddeleri, varsa o madde
üzerindeki önerge işlemlerini yaptıktan sonra ayrı ayrı oylarınıza sunacağım. 
1’inci maddeyi oylarınıza sunuyorum: Kabul edenler…
Kabul etmeyenler… Kabul edilmiştir. 
2’nci maddeyi oylarınıza sunuyorum: Kabul edenler…
Kabul etmeyenler… Kabul edilmiştir. 
3’üncü maddeyi oylarınıza sunuyorum: Kabul edenler…
Kabul etmeyenler… Kabul edilmiştir. 
4’üncü maddeyi oylarınıza sunuyorum: Kabul edenler…
Kabul etmeyenler… Kabul edilmiştir. 
Birinci bölümde yer alan maddelerin oylamaları
tamamlanmıştır.
Şimdi, ikinci bölümün görüşmelerine başlıyoruz.
İkinci bölüm, geçici 1’inci madde dâhil olmak üzere 5
ila 9’uncu maddeleri kapsamaktadır. 
İkinci bölüm üzerinde söz talebi yoktur.
5’inci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
6’ncı maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
7’nci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
Geçici madde 1 üzerinde bir önerge vardır, önergeyi
okutup işleme alacağım.
Türkiye Büyük Millet Meclisi Başkanlığına
Görüşülmekte olan 485 sıra sayılı Kanun Tasarısı’nın
geçici 1’inci maddesinin (2)’nci fıkrasının aşağıdaki şekilde değiştirilmesini
arz ve teklif ederiz.
Mustafa Elitaş (Kayseri) ve arkadaşları
"(2) İstanbul ili, Pendik ilçesi, Sanayii
Mahallesindeki, Ek-l 'deki krokiye göre Ek-2'de koordinatları (ITRF) global koordinat
listesinde belirlenmiş, orman vasıflılar da dahil olmak üzere mülkiyeti
hazineye ait taşınmazlar, başka hiçbir işleme gerek kalmaksızın Üniversiteye
bedelsiz tahsis edilmiş sayılır”
BAŞKAN – Önergeyle ilgili bir bilgi alabilir miyim?
Önergeyi şu an okuyorum ben de. Yani önerge metni ile komisyon metni arasındaki
fark nedir?
MUSTAFA ELİTAŞ (Kayseri) – Sayın Başkan, müsaade eder
misiniz?
BAŞKAN - Buyurunuz Sayın Elitaş.
MUSTAFA ELİTAŞ (Kayseri) – Komisyon metninde bu plan
çerçevesinde görüşülen sınırlar çizilmemiş. Verdiğimiz önergede bu vakfa
verilecek arazinin sınırları, haritasında da, önergenin ekinde de olması lazım.
ERHAN USTA (Samsun) – Hayır, bunun bilgisi verilmeden
olmaz böyle şey ya. Olmaz ya, burada bir şey yapmaya çalışıyoruz. 
Başkanım, önerge bile gelmedi bize.
MUSTAFA ELİTAŞ (Kayseri) – Nasıl?
ERHAN USTA (Samsun) – Bu kadar böyle oldubittiye
getirme olmaz ki. Hayır, olmaz canım, yakışıksız bir şey bu. Burada bir şey
yapmaya çalışıyoruz, önergeden haberimiz yok. Önergeyi geri çeksinler.
LEVENT GÖK (Ankara) – Sayın Başkan, biz de şu anda
duyuyoruz bu önergeyi.
MUSTAFA ELİTAŞ (Kayseri) – Sayın Başkanım, önergeyi
geri çekiyorum.
BAŞKAN – Peki, teşekkür ederim.
Önerge geri çekildiğine göre, üzerinde işlem
yapacağımız bir önerge kalmamıştır. 
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
8’inci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
9’uncu maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
Tasarının tümü açık oylamaya tabidir.
Açık oylamanın elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir.
Oylama için iki dakika süre vereceğim. Bu süre içinde
sisteme giremeyen üyelerin teknik personelden yardım istemelerini, bu yardıma
rağmen de sisteme giremeyen üyelerin oy pusulalarını oylama için öngörülen iki
dakikalık süre içinde Başkanlığa ulaştırmalarını rica ediyorum. 
Ayrıca vekâleten oy kullanacak sayın bakanlar var ise
hangi bakana vekâleten oy kullandığını, oyunun rengini ve kendisinin ad ve
soyadı ile imzasını da taşıyan oy pusulasını yine oylama için öngörülen iki
dakikalık süre içerisinde Başkanlığa ulaştırmalarını rica ediyorum.
Oylama işlemini başlatıyorum.
(Elektronik cihazla oylama yapıldı)
BAŞKAN – Türk-Japon Bilim ve Teknoloji Üniversitesinin
Kuruluşu Hakkında Kanun Tasarısı açık oylama sonucu:
“Kullanılan oy sayısı : 218
Kabul : 213
Ret : 1
Çekimser : 4 (*)
 Kâtip Üye Kâtip
Üye
 Fehmi Küpçü Mustafa
Açıkgöz
 Bolu Nevşehir”
Tasarı kabul edilmiş ve kanunlaşmıştır, hayırlı olsun.
Sayın milletvekilleri, Danışma Kurulunun bir önerisi
vardır, okutup işleme alacağım ve oylarınıza sunacağım.
IX.- ÖNERİLER (Devam)
B) Danışma Kurulu Önerileri
1.- Danışma Kurulunun, 19 ila 22 Haziran 2017
Pazartesi, Salı, Çarşamba ve Perşembe günleri Genel Kurulun toplanmamasına
ilişkin önerisi 
Danışma Kurulu Önerisi
Danışma Kurulunun 18/6/2017 Pazar günü yaptığı
toplantıda 19 ila 22 Haziran 2017 Pazartesi, Salı, Çarşamba ve Perşembe günleri
Genel Kurulun toplanmaması önerilmiştir.
 İsmail
Kahraman
 Türkiye
Büyük Millet Meclisi 
 Başkanı

 Mustafa Elitaş  Levent
Gök
 Adalet ve Kalkınma
Partisi Cumhuriyet Halk Partisi
 Grubu Başkan
Vekili Grubu Başkan Vekili

 Erhan
Usta Ahmet
Yıldırım
 Milliyetçi Hareket
Partisi  Halkların Demokratik Partisi
 Grubu Başkan
Vekili Grubu Başkan Vekili
BAŞKAN – Danışma Kurulu önerisi üzerinde söz isteyen?
Yok.
Öneriyi oylarınıza sunuyorum: Kabul edenler… Kabul
etmeyenler… Öneri kabul edilmiştir.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER Devam)
A) Kanun Tasarı ve Teklifleri (Devam)
3.- Türkiye Cumhuriyeti Hükümeti ile Birleşmiş
Milletler Mülteciler Yüksek Komiserliği Arasında Ev Sahibi Ülke Anlaşması ile
Anlaşmada Değişiklik Yapılmasına İlişkin Notaların Onaylanmasının Uygun
Bulunduğuna Dair Kanun Tasarısı (1/787) ve Dışişleri Komisyonu Raporu (S.
Sayısı: 461)
BAŞKAN - 3’üncü sırada bulunan 461 sıra sayılı Kanun
Tasarısı ile Dışişleri Komisyonu Raporu’nun görüşmelerine başlıyoruz.
Komisyon? Yok.
Ertelenmiştir.
4’üncü sırada bulunan 464 sıra sayılı Kanun Tasarısı
ile Dışişleri Komisyonu Raporu’nun görüşmelerine başlıyoruz. 
4.- Türkiye Cumhuriyeti Hükümeti ile Katar Devleti
Hükümeti Arasında Eğitim Alanında İşbirliği Anlaşması ile Notaların Onaylanmasının
Uygun Bulunduğuna Dair Kanun Tasarısı (1/723) ve Dışişleri Komisyonu Raporu (S.
Sayısı: 464)
BAŞKAN – Komisyon? Yok.
Ertelenmiştir.
Bundan sonra da komisyonların bulunamayacağı
anlaşıldığından, alınan karar gereğince, 15 Temmuz Demokrasi ve Millî Birlik
Günü’nün anlam ve öneminin belirtilmesi amacıyla yapılacak görüşmeler için 15
Temmuz 2017 Cumartesi günü saat 13.00’te toplanmak üzere birleşimi kapatıyorum.
IV.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Mehmet Akif
Hamzaçebi’nin, huzurlu ve sağlıklı bir bayram, ülke için güzel bir gelecek
dilediğine ilişkin konuşması 
BAŞKAN – Sayın milletvekilleri, öncelikle, hepinize
hayırlı iftarlar diliyorum. Ramazan Bayramı’ndan sonra görüşeceğimiz
anlaşılıyor. Bütün milletvekillerimize hayırlı bir bayram diliyorum;
aileleriyle, çocuklarıyla mutlu, sağlıklı, güzel bir bayram diliyorum.
Ülkemizin tüm insanları için huzurlu ve sağlıklı bir bayram diliyorum. Ülkemiz
için daha iyi, daha güzel gelecek diliyorum.
İyi akşamlar diliyorum. (Alkışlar)
Kapanma Saati: 20.36




(X) 485 S.
Sayılı Basmayazı 6/6/2017 tarihli 101’inci, 485’e 1’inci Ek S. Sayılı Basmayazı
14/6/2017 tarihli 106’ncı Birleşim Tutanağı’na eklidir.


(x) Önergenin tam metni tutanağa eklidir.


(x) Açık oylama kesin sonuçlarını
gösteren tablo tutanağa eklidir.


(xx) 486 S. Sayılı Basmayazı tutanağa
eklidir.


(*) Açık oylama kesin sonuçlarını
gösteren tablo tutanağa eklidir.




