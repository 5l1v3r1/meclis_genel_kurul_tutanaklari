



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 10’uncu
Birleşim
 20
Ekim 2016 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili
Mustafa Ali Balbay’ın, 21 Ekim 1999 tarihinde katledilen Profesör Doktor Ahmet
Taner Kışlalı’nın ölümünün 17’nci yıl dönümüne
ilişkin gündem dışı konuşması
2.- Mersin Milletvekili Hacı
Özkan’ın, Ahilik Haftası’na ilişkin gündem dışı konuşması
3.- Manisa Milletvekili Erkan Akçay’ın,
şehit aileleri ve gazilerin sorunlarına ilişkin gündem dışı konuşması

V.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Mehmet Akif Hamzaçebi’nin, 21 Ekim Profesör Doktor Ahmet Taner Kışlalı’nın
ölümünün 17’nci yıl dönümüne ilişkin konuşması 
2.- Oturum Başkanı TBMM Başkan Vekili
Mehmet Akif Hamzaçebi’nin, Hakkâri Çukurca’da şehit olan askerlere Allah’tan
rahmet dilediğine ilişkin konuşması 

VI.- AÇIKLAMALAR
1.- İstanbul Milletvekili Didem Engin’in, Millî Eğitim Bakanlığının
proje okul uygulamasına ilişkin açıklaması
2.- Adana Milletvekili Zülfikar İnönü
Tümer’in, Adana ilinin yargı çevresi yönünden Gaziantep Bölge Adliye
Mahkemesine bağlanması kararına ilişkin açıklaması
3.- Niğde Milletvekili Ömer Fethi Gürer’in,
işsizliğin giderek arttığına ve üniversite mezunlarının işe girmesiyle ilgili
sorunların aşılması yönünde çalışmalar yapılması gerektiğine ilişkin açıklaması
4.- Kocaeli Milletvekili Fatma Kaplan
Hürriyet’in, Kocaelispor’un durumuna ilişkin açıklaması
5.- İstanbul Milletvekili Mahmut Tanal’ın,
Şanlıurfa ilinin sorunlarına ilişkin açıklaması
6.- Denizli Milletvekili Kazım Arslan’ın,
FETÖ terör örgütünün birçok sağlık ve eğitim kurumu açmasına, sendika ve
konfederasyon kurmasına neden göz yumulduğunu öğrenmek istediğine ilişkin açıklaması
7.- Hatay Milletvekili Mehmet Necmettin
Ahrazoğlu’nun, gıda ve gıdayla temas eden ürünlerin kontrol ve analizleriyle
ilgili ciddi sıkıntılar yaşandığına ve bu konuda bir çalışma olup olmadığını
öğrenmek istediğine ilişkin açıklaması
8.- Bursa Milletvekili Nurhayat Altaca
Kayışoğlu’nun, 21 Ekim Profesör Doktor Ahmet Taner Kışlalı’nın ölümünün 17’nci
yıl dönümüne ve trafik kazalarını önleyecek düzenlemelerin hayata geçirilmesi
gerektiğine ilişkin açıklaması
9.- Adıyaman Milletvekili Behçet
Yıldırım’ın, 11 bin EĞİTİM-SEN üyesinin sürgün, açığa alınma, ihraç edilme gibi
uygulamalara maruz kaldığına ve Hükûmetin bir an önce yaşanan bu hukuksuzluğa
son vermesi gerektiğine ilişkin açıklaması
10.- Osmaniye Milletvekili Suat Önal’ın, 19
Ekim Muhtarlar Günü’ne ve 15 Temmuz’da şehit olan 2 mahalle muhtarı ile tüm şehitleri
rahmetle andığına ilişkin açıklaması
11.- Antalya Milletvekili Mustafa
Akaydın’ın, Mehmet Akif Ersoy Üniversitesinin akademik açılış törenine ilişkin
açıklaması
12.- Sivas Milletvekili Ali Akyıldız’ın,
Gıda, Tarım ve Hayvancılık Bakanlığı tarafından alınan karara göre Türkiye’nin
19 ilinde kenevir üretimine izin verildiğine ve Sivas’ın da 20’nci il olarak bu
kapsama alınmasını teklif ettiğine ilişkin açıklaması
13.- Hatay Milletvekili Hilmi Yarayıcı’nın,
açığa alınan binlerce eğitim emekçisinin derhâl görevlerine iade edilmesi
gerektiğine ilişkin açıklaması
14.- Mersin Milletvekili Hüseyin Çamak’ın,
İtalya Ulusal Çiftçiler Konfederasyonunun Türk fındığını en tehlikeli ürün
olarak dünyaya duyurduğuna, Mersin’de limon ile tatlı meyvelerde zirai ilaç
kullanımı sorununun çözümü için önlem alınması gerektiğine ve Profesör Doktor
Ahmet Taner Kışlalı’yı saygıyla andığına ilişkin açıklaması
15.- Giresun Milletvekili Bülent Yener
Bektaşoğlu’nun, Karadeniz’de yaşanan işsizlik sorununa ve Hükûmetin Karadeniz
için bir acil eylem planı veya ekonomik kalkınma programı hazırlaması
gerektiğine ilişkin açıklaması
16.- Manisa Milletvekili Erkan Akçay’ın,
Hakkâri Çukurca’da şehit olan 2 askere Allah’tan rahmet, yaralanan 5 askere
acil şifalar dilediğine ve eski Genelkurmay Başkanı Hilmi Özkök’ün FETÖ Araştırma
Komisyonunda yaptığı açıklamalara ilişkin açıklaması
17.- Diyarbakır Milletvekili İdris
Baluken’in, Türkiye’den havalanan savaş uçaklarının gerçekleştirdiği saldırıda
14 Rojavalı yurttaşın yaşamını yitirdiğine ve bu katliamı yapanları kınadığına, bu saldırıları meşrulaştırmak için yandaş
medya aracılığıyla yalan haberlerin servis edildiğine ve partilerine yönelik
siyasi soykırım operasyonlarının devam ettiğine ilişkin açıklaması
18.- İstanbul Milletvekili Engin Altay’ın,
eski Genelkurmay Başkanı Hilmi Özkök’ün FETÖ Araştırma Komisyonunda yaptığı
açıklamalara ve Hükûmetin Adil Öksüz’le ilgili Meclise bilgi vermesi gerektiğine
ilişkin açıklaması
19.- Çanakkale Milletvekili Bülent
Turan’ın, Hakkâri Çukurca’da şehit olan 2 askere Allah’tan rahmet, yaralanan 5
askere acil şifalar dilediğine ve Diyarbakır Milletvekili İdris Baluken’in
yaptığı açıklamasındaki bazı ifadelerine ilişkin açıklaması
20.- Manisa Milletvekili Erkan Akçay’ın, İstanbul Milletvekili Engin
Altay’ın HDP grup önerisi üzerinde yaptığı konuşmasındaki bazı ifadelerine
ilişkin açıklaması
21.- İstanbul Milletvekili Engin Altay’ın,
Manisa Milletvekili Erkan Akçay’ın yaptığı açıklamasındaki bazı ifadelerine
ilişkin açıklaması
22.- Diyarbakır Milletvekili İdris
Baluken’in, Şırnak halkının sorunlarının giderilmesiyle ilgili Meclisin inisiyatif alması gerektiğine
ilişkin açıklaması
23.- Amasya Milletvekili Mehmet Naci
Bostancı’nın, Afyonkarahisar Milletvekili Mehmet Parsak’ın 418 sıra sayılı
Kanun Tasarısı’nın ikinci bölümü üzerinde MHP Grubu adına yaptığı konuşmasındaki
bazı ifadelerine ilişkin açıklaması
24.- Diyarbakır Milletvekili Çağlar
Demirel’in, Aile ve Sosyal Politikalar Bakanının Cumhurbaşkanının cinsiyetçi ve
ayrımcı bir söylemini onaylamasının talihsiz bir durum olduğuna ve onurlu bir
yaşamın tüm kadınların mücadelesi sonucu geliştiğine ilişkin açıklaması
25.- İstanbul Milletvekili Mehmet Muş’un, Diyarbakır
Milletvekili Çağlar Demirel’in yaptığı açıklamasındaki bazı ifadelerine ilişkin
açıklaması
26.- Samsun Milletvekili Erhan Usta’nın,
Ticari İşlemlerde Taşınır Rehni Kanunu Tasarısı’nı desteklediklerine ve hayırlı
olmasını temenni ettiğine ilişkin açıklaması

VII.- SATAŞMALARA İLİŞKİN KONUŞMALAR
1.- Diyarbakır Milletvekili İdris
Baluken’in, Çanakkale Milletvekili Bülent Turan’ın yaptığı açıklaması sırasında
Halkların Demokratik Partisine sataşması nedeniyle konuşması
2.- Çanakkale Milletvekili Bülent Turan’ın,
Diyarbakır Milletvekili İdris Baluken’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
3.- Diyarbakır Milletvekili Çağlar
Demirel’in, Konya Milletvekili Abdullah Ağralı’nın HDP grup önerisi üzerinde
yaptığı konuşması sırasında şahsına ve Halkların Demokratik Partisine sataşması
nedeniyle konuşması 
4.- İstanbul Milletvekili Mehmet Muş’un,
Diyarbakır Milletvekili İdris Baluken’in 418 sıra sayılı Kanun Tasarısı’nın
16’ncı maddesiyle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması 

VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Adana Milletvekili Meral
Danış Beştaş ve 22 milletvekilinin, avukatların mesleki sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10 /333)
2.- Manisa Milletvekili Mazlum Nurlu ve 26
milletvekilinin, Alaşehir Ovası su kaynaklarının kirlenmesinin ve azalmasının
nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/334)
3.- İstanbul Milletvekili Barış Yarkadaş ve
20 milletvekilinin, gazetecilerin yaşadığı sorunlar ile basın ve medya sektörü
üzerinde artan ekonomik ve sosyal baskıların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/335)

IX.- ÖNERİLER
A) Siyasi Parti Grubu Önerileri
1.- HDP Grubunun, Şırnak Milletvekili Aycan
İrmez ve arkadaşları tarafından, Şırnak kent merkezine seksen iki gün süren
operasyonların ardından yüz otuz dokuz gündür ortaya konan yıkım projelerinin
araştırılması ve Şırnak halkının mağduriyetinin giderilmesi amacıyla 20/10/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 20 Ekim 2016 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşiminde yapılmasına
ilişkin önerisi 

X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Ticari İşlemlerde Taşınır Rehni Kanunu
Tasarısı (1/753) ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu Raporu (S. Sayısı: 418) 

XI.- OYLAMALAR
1.- (S. Sayısı: 418) Ticari İşlemlerde
Taşınır Rehni Kanunu Tasarısı’nın oylaması
20 Ekim 2016
Perşembe
BİRİNCİ OTURUM
Açılma Saati:
14.00
BAŞKAN: Başkan
Vekili Mehmet Akif HAMZAÇEBİ
KÂTİP ÜYELER: İshak
GAZEL (Kütahya), Mustafa AÇIKGÖZ (Nevşehir)
-----0-----
BAŞKAN – Türkiye
Büyük Millet Meclisinin 10’uncu Birleşimini açıyorum.
III.- YOKLAMA
BAŞKAN -
Elektronik cihazla yoklama yapacağız.
Yoklama için üç
dakika süre vereceğim. 
Sayın
milletvekillerinin oy düğmelerine basarak salonda bulunduklarını bildirmelerini,
bu süre içerisinde elektronik sisteme giremeyen milletvekillerinin salonda
hazır bulunan teknik personelden yardım istemelerini, buna rağmen sisteme
giremeyen üyelerin ise yoklama pusulalarını görevli personel aracılığıyla üç
dakikalık süre içerisinde Başkanlığa ulaştırmalarını ve salondan
ayrılmamalarını rica ediyorum.
Yoklama işlemini
başlatıyorum.
(Elektronik
cihazla yoklama yapıldı)
BAŞKAN -
Toplantı yeter sayısı yoktur.
Birleşime on
dakika ara veriyorum.
Kapanma Saati:
14.06
İKİNCİ OTURUM
Açılma Saati: 14.18
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Mustafa AÇIKGÖZ
(Nevşehir)
-----0-----
BAŞKAN – Sayın
milletvekilleri, Türkiye Büyük Millet Meclisinin 10’uncu Birleşiminin İkinci
Oturumunu açıyorum.
III.- YOKLAMA
BAŞKAN – Açılışta yapılan
yoklamada toplantı yeter sayısı bulunamamıştı.
Şimdi yoklama işlemini
tekrarlayacağım.
Yoklama için üç dakika süre
veriyorum. 
(Elektronik cihazla yoklama
yapıldı)
BAŞKAN – Toplantı yeter
sayısı vardır, görüşmelere başlıyoruz.
Gündeme geçmeden önce üç
sayın milletvekiline gündem dışı söz vereceğim.
Gündem dışı ilk söz, 21 Ekim
1999 tarihinde katledilen Profesör Doktor Ahmet Taner Kışlalı hakkında söz
isteyen İzmir Milletvekili Mustafa Ali Balbay’a aittir.
Buyurunuz Sayın Balbay. (CHP
sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili
Mustafa Ali Balbay’ın, 21 Ekim 1999 tarihinde katledilen Profesör Doktor Ahmet
Taner Kışlalı’nın ölümünün 17’nci yıl dönümüne
ilişkin gündem dışı konuşması
MUSTAFA ALİ BALBAY (İzmir) –
Teşekkür ediyorum Sayın Başkan. 
Sayın Başkan, yüce Meclisin
sayın üyeleri; 21 Ekim 1999’da alçakça katledilen Profesör Doktor Ahmet Taner
Kışlalı’nın 17’nci ölüm yıl dönümüyle ilgili söz almış bulunuyorum. 
Sayın milletvekilleri, 16’ncı
Dönem İzmir Milletvekilliği yapmış olan…
BAŞKAN – Sayın Balbay, bir
saniye efendim, sürenizi yeniden başlatacağım. 
Sayın milletvekilleri,
görüşmelere başlamış bulunuyoruz, şu anda da İzmir Milletvekili Sayın Mustafa
Ali Balbay, Ahmet Taner Kışlalı’nın ölüm yıl dönümü nedeniyle bir konuşma
yapmaktadır. Ancak, Genel Kurul salonunda bir uğultu vardır; ben, milletvekili
arkadaşlarımdan uğultuyu sonlandırmalarını rica ediyorum.
Buyurunuz Sayın Balbay. 
MUSTAFA ALİ BALBAY (Devamla)
– Sayın milletvekilleri, Ahmet Taner Kışlalı, bu Meclis çatısı altında da görev
yapmış ve alçakça katledilmiş bir milletvekilidir, aydındır. Hepinizi Ahmet
Taner Kışlalı önünde en azından saygı duymaya, beş dakika onun Türkiye’ye
hizmetlerini ve katledilişinin sonrasında yaşananları dinlemeye davet ediyorum.

Sayın milletvekilleri,
sevgili arkadaşlar; Ahmet Taner Kışlalı, 16’ncı Dönem İzmir Milletvekili olarak
bu çatı altında görev yaptı, Kültür Bakanlığı yaptı ve Türkiye’nin kültür
hazinesinin gelişmesine çok büyük katkılar sağladı. İlk aklıma gelenlerden
biri, halk öykülerini ve halk kültürünü bugüne taşımak ve Safranbolu evlerinin
-hâlâ “Ahmet Taner Kışlalı” adı yazılıdır o evlerde- ayakta kalmasını sağlamak
olmuştur. (CHP sıralarından alkışlar)
12 Eylülden sonra da
üniversitedeki görevine dönen Kışlalı, Cumhuriyet gazetesinde yazarlığını
sürdürmüş ve Türkiye’ye çok büyük hizmetler yapmıştır. 
Kışlalı’nın köşesinde en çok
kullandığı değerlendirmelerden birkaçını sizlerle paylaşmak istiyorum: Kışlalı
diyordu ki: “Doğru, ona saldırıldıkça güçlenir; Atatürk, o yüzden 21’inci
yüzyılda da güçlüdür.” (CHP sıralarından alkışlar) Ahmet Taner Kışlalı:
“Atatürkçülük, sadece geçmişin bekçiliği değil, aynı zamanda geleceğin de
kuruculuğudur.” diyordu. (CHP sıralarından alkışlar) 
Ahmet Taner Kışlalı’nın bu
özellikleri, üyesi olduğu, Genel Başkan Yardımcılığını yaptığı Atatürkçü
Düşünce Derneğinin güçlenmesini sağlamış, Anadolu’nun dört bir yanında
Atatürkçü düşünceyi şahlandırmış ve 21’inci yüzyıla taşımıştır. Onun bu
düşüncelerini hazmedemeyenler, onun hoşgörüsünü, onun gerçekten Türkiye
Cumhuriyeti’nin tam bağımsızlığını savunma duygusunu kabul edemeyenler, onu 21
Ekim 1999’da katlettiler. 
Sayın milletvekilleri,
Ankara’da Sıhhiye’den yol çıktığınızı bir düşünün; solunuzda 1 Şubat 1979’da
katledilen Abdi İpekçi Parkı vardır, yola devam edin Necatibey Bulvarı’ndan
yukarı çıktığınızda Türkocağı Caddesi’nin sağında 21 Ekim 1999’da katledilen
Ahmet Taner Kışlalı Spor Salonu vardır, devam edin, sola çıktığınızda 7 Mart
1990’da katledilen Çetin Emeç Bulvarı vardır, devam ettiğinizde yola 24 Ocak
1993’te katledilen Uğur Mumcu Bulvarı’yla karşılaşırsınız. Bu tablo, ne çok
aydınımızın öldürüldüğünü, ne çok aydınımızın katledildiğini ortaya
koymaktadır. 
Sayın milletvekilleri, işte
Türkiye, bugünkü karanlığı, Fetullah belasını, o günlerindeki aydınlarımızın
katledilmesi, Atatürkçülüğün toplumda yerleşmesinin büyük ölçüde engellenmesi
nedeniyle yaşamaktadır. (CHP sıralarından alkışlar) Kışlalı’nın ölümünden
sonraki on yedi yılın on dört yılı AKP iktidarı döneminde geçmiştir. Ne yazık
ki Kışlalı’nın katilleri bulunamamış, onların katilleri bulunamadığı için de
bugün Türkiye’m gerçekten bir başka karanlığa sürüklenmiştir. 
Sayın milletvekilleri, bugün
yüce Meclisin çatısı altındaki bir komisyonda içinden geçtiğimiz döneme ilişkin
değerlendirmeler yapıldı ve pek çok ifade alındı. Hâlbuki, orada o ifadeyi
verenler ne yazık ki geçmişte Türkiye’nin bu karanlık döneme sürüklenmesinde en
önemli rolü oynayanlardı, bir başka şekilde ifade verdiler. 
Sayın milletvekilleri,
Kışlalı’nın pek çok kitabından sadece birinden birkaç örnek vereceğim size.
Kışlalı’nın 1998’de yazdığı bir köşe yazısının başlığını sizlerle paylaşmak
istiyorum: “Fetullah Dosyası.” Kışlalı, 1998’de “Fetullah Dosyası”nı yazısına
başlık yaptığında “Bank Asyayı açanlar, Fetullah’ın önünü açanlar ileride ne
diyecekler?” deyip soruyordu: “Acaba kandırıldılar mı, yanıltıldılar mı ya da
bu hareketle birlikte onların bir parçası mı oldular?” diyordu. (CHP
sıralarından alkışlar)
Ben, Kışlalı’nın, gerçekten,
Türkiye'nin hem siyasi yaşamına hem toplumsal yaşamına büyük bir katkı
yaptığını bir kez daha vurguluyorum ve Kışlalı’nın yaktığı ateş sönmeyecek
diyorum.
Hepinizi saygıyla
selamlıyorum. (CHP sıralarından alkışlar) 
BAŞKAN – Teşekkür ederim
Sayın Balbay.
V.- OTURUM BAŞKANLARININ KONUŞMALARI
1.- Oturum Başkanı
TBMM Başkan Vekili Mehmet Akif Hamzaçebi’nin, 21 Ekim Profesör Doktor Ahmet
Taner Kışlalı’nın ölümünün 17’nci yıl dönümüne ilişkin konuşması
BAŞKAN – Sayın milletvekilleri,
yarın, Türkiye'nin yetiştirdiği önemli bir aydının, Profesör Doktor Ahmet Taner
Kışlalı’nın ölüm yıl dönümü. Ölüm yıl dönümü vesilesiyle Sayın Ahmet Taner
Kışlalı’yı saygıyla ve şükranla anıyorum. 
Kendisi, maalesef, karanlık
bir cinayete kurban gitmiştir ve bugüne kadar da aydınlatılamamıştır.
Tarihimizin acı sayfalarından birisidir bu.
Tekrar, Kışlalı’yı rahmetle
anıyorum, kendilerine saygılarımı sunuyorum.
Gündem dışı ikinci söz,
Ahilik Haftası münasebetiyle söz isteyen Mersin Milletvekili Hacı Özkan’a
aittir.
Buyurunuz Sayın Özkan. (AK
PARTİ sıralarından alkışlar) 
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
2.- Mersin
Milletvekili Hacı Özkan’ın, Ahilik Haftası’na ilişkin gündem dışı konuşması
HACI ÖZKAN (Mersin) – Sayın
Başkan, değerli milletvekilleri; Ahilik Haftası dolayısıyla şahsım adına gündem
dışı söz almış bulunmaktayım. Sizleri saygıyla selamlıyorum. 
Ahilik, sosyal hayatın
düzenlenmesinde iktisadi hayata ve vatan savunmasına kadar millet olmanın tüm
özelliklerini içinde barındıran Türk milletine has sosyoekonomik bir düzendir. 
Ahilik, yaklaşık bin yıldır
var olan bir gelenektir. Ahilik, kelime olarak kardeş, eli açık, konuksever ve
yiğit anlamına gelmektedir. Ahilik kurumunun kurucusu, Ahi Evran’dır. Ahi
Evran’ın pratiğe önem verdiği düşünceleri, Anadolu’da hızla yayılmıştır. 
Değerli milletvekilleri,
Ahilik ruhuna uygun olarak kendi öz sermayesi ve alın teriyle üretim yapan
esnafımız, tüccarımız ülke ekonomisine güç katmaktadır. Ahilik, ortaya koyduğu
temel ilkeleriyle, toplumda yaşayan her kesimi kaynaştıran, bütünleştiren ve
millet olma bilincini tüm toplumlara yayan sistemin adıdır. Türk milletine özgü
bir kurum olan Ahiliği yaratan bu değerli insanlar, o dönemin yozlaşmış,
parçalanmış, kimliğini kaybetmiş, fakirleşmiş Anadolu Türk boylarına birlik,
kardeşlik, dostluk, hoşgörü ve insan sevgisini esas alan bir anlayışla, bir
çatı altında birlikte yaşamayı, iş ve meslek sahibi olmayı öğretmişlerdir. 
Günümüzde bu anlayışı, esnaf
ve sanatkâr ve tüccarlarımızda görüyoruz. Bir toplumda birlik ve dayanışmayı
sağlayan en önemli unsur, müşterek değerlerin korunmasıyla mümkündür. Ondan
dolayıdır ki esnaf, güvenin kapısıdır; esnaf, kardeşliğin teminatıdır; esnaf,
birliğin sigortasıdır; esnaf, ekonomimizin temel taşıdır; esnaf, toplumumuzun
taşıyıcı omurgasıdır. 
Değerli milletvekilleri, Türk
milletinin bin yıldan fazla bir süre varlığının korunmasındaki sır, Ahilik
anlayışı içerisinde, toplumun yalnız bir grubun değil, bütün katmanlarının bu
değerlere saygı göstermesi, ona içten bağlanmasıyla mümkün olmuştur. Ahilik,
tevazu sahibi olmaktır. Ahilik, hataları yüze vurmamaktır. Ahilik, dostluğa
önem vermektir. Ahilik, komşulara iyilik etmektir. Ahilik, başkasının malına
ihanet etmemektir. Ahilik, sabırlı, cömert, ikram ve kerem sahibi olmaktır. Dün
olduğu gibi bugün de esnaf ve sanatkârlarımız, tüccarlarımız Ahilik anlayışı
içerisinde birlik, beraberlik ilkesiyle ülkesinin, devletinin yanındadır. 
Değerli milletvekilleri, biz,
AK PARTİ hükûmetleri olarak esnaf ve sanatkârlarımızın yanında olduk, olmaya da
devam edeceğiz. Ahilik Haftası’nın ülkemize ve bütün insanlığa hayır ve
bereketler getirmesini diliyor, tüm esnafımızın ve sizlerin Ahilik Haftası’nı
kutluyor, yüce Meclisi saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederim
Sayın Özkan.
Ayrıca, konuşmanızı erken
tamamladığınız için bir daha teşekkür ediyorum. 
Gündem dışı üçüncü söz, şehit
aileleri ve gazilerin sorunları hakkında söz isteyen Manisa Milletvekili Erkan
Akçay’a aittir. 
Buyurunuz Sayın Akçay. (MHP
sıralarından alkışlar) 
3.- Manisa Milletvekili Erkan Akçay’ın, şehit aileleri
ve gazilerin sorunlarına ilişkin gündem dışı konuşması
ERKAN AKÇAY (Manisa) – Sayın
Başkan, değerli milletvekilleri; şehit ailesi ve gazilerimizin sorunlarıyla
ilgili gündem dışı söz aldım. Muhterem heyetinizi saygıyla selamlıyorum.
Türk vatanı şehit ve
gazilerimizin kutlu bir mirasıdır. Türkiye Cumhuriyeti şehitlerimizin
kanlarıyla kurulduğu gibi, gazilerimizin karşılıksız mücadelesiyle var olmuştur.
Şehitlik ve gazilik, yüce dinimiz ve millî kültürümüze göre ulaşılacak en
yüksek mertebedir. Yüce kitabımız Kur’an-ı Kerim’e göre şehitler ölü sayılmaz.
Milletimizin söylediği “Şehitler ölmez, vatan bölünmez.” söylemi Türk
milletinin dinî ve millî değerleri konusundaki inancının bir göstergesidir. 
Millî Savunma Bakanlığının
yönergesi dışında yasal bir tanımlama yoktur bu konularda. Bu yüzden, AKP
iktidarı, şehitliği, maalesef, her fırsatta sulandırmaya başlamıştır.
Kaçakçılık yaparken öldürülenlere bile şehitlik unvanı verilmeye çalışılmıştır.
Nitekim, şimdi de 15 Temmuz şehitleri ve gazileri ile terör şehit ve gazileri
arasında ayrım yapılmaktadır. 
Anayasa’nın 61’inci
maddesinde “Devlet, harp ve vazife şehitlerinin dul ve yetimleriyle, malûl ve
gazileri korur ve toplumda kendilerine yaraşır bir hayat seviyesi sağlar.”
ifadesi vardır. Şehitlerimizin ailesi ile gazilerimizin taleplerinin yerine
getirilmesi anayasal bir görevdir. 
667 ve 670 sayılı Kanun
Hükmünde Kararnamelerle 15 Temmuzdaki darbe girişimi sırasında hayatını
kaybedenlere şehitlik, yaralılara gazilik unvanı verilmiştir. Yine, bu kanun
hükmünde kararnamelerle terörle mücadelede şehit ve gazilere verilen tüm haklar
15 Temmuz şehit ve gazilerine de verilmiştir.
Milliyetçi Hareket Partisi,
şehit ailesi ve gazilerin yaşam standardını artırmaya yönelik her türlü
düzenlemeye destek vermiştir. Bundan sonra da bu desteğimiz devam edecektir.
Ancak, 15 Temmuz şehitleri ve gazileri ile terörle mücadele şehit ve gazileri
arasında ayrım yapılmasına kesinlikle karşıyız. 2330 sayılı Kanun’a göre şehit
aileleri ve gazilere tazminat bağlanmaktadır. Ancak, 670 sayılı Kanun Hükmünde
Kararname’de 15 Temmuz şehit ve gazilerine, terörle mücadele şehit ve
gazilerinin 5 katı tutarında tazminat ödenmesine yönelik düzenleme yapılmıştır.

15 Temmuz darbe girişiminde
240 vatandaşımız şehit olmuştur, 2.195 vatandaşımız yaralanmıştır. 15 Temmuzdan
bugüne de 138 askerimiz, 120 polisimiz, korucularımız ve vatandaşlarımız şehit
olmuştur, yaralanmıştır. 
15 Temmuz şehitleri için
Hükûmet eliyle maddi yardım kampanyası düzenlendi. Kampanyanın ilk haftasında
20 milyon lira toplandı. Şimdiye kadar ne toplandığını bilmiyoruz. 
15 Temmuz şehitlerinin
ailelerine Hükûmet tarafından birer ev tahsis edilmiştir, hayırsever
bağışçıların desteğiyle birer ev daha verilmiştir. Bütün bunları destekliyoruz.
Ancak, terör şehitlerimiz ve gazilerimiz için neden yardım kampanyası
yapılmadığını, terör şehitlerimiz ve gazilerimize neden ev verilmediğini de
Hükûmete soruyoruz.
15 Temmuz şehitleri için televizyonlarda
sürekli programlar yapılırken, gazetelerde sürekli manşetler atılırken terör
şehitlerimiz için şehit törenlerinde hamasi birkaç sözden başka bir söz
işitemiyoruz. 
15 Temmuz şehitlerini
demokrasi uğruna hayatını kaybetti diye yüceltirken vatan, millet, devlet, din
ve bayrak uğruna gözünü kırpmadan hayatını feda eden şehitlerimize neden farklı
bir muamele yapılıyor? Yoksa, hâlâ “3-5 Mehmet şehit oldu diye Meclisi
toplamaya gerek yok.” diyen eski refikinizin zihniyetini devam mı ettiriyorsunuz?
Veya geçtiğimiz haftalarda, güvenlik görevlileri için “O insanların görevi
hayatını vermek ve onun için maaş alıyor, ekstra bana bir iyilik yapmıyor.”
diyen danışmanın sözüne mi itibar ediyorsunuz?
Şehit ve gaziler arasında
ayrım yapmayalım. 15 Temmuz şehit ve gazileri de bizimdir, terörle mücadelenin
şehit ve gazileri de bizimdir; hepsi, bütünü bizimdir. Gelin, bu yanlıştan
dönün. 15 Temmuz şehit ve gazilerine ne hak veriliyorsa, Terörle Mücadele
Kanunu kapsamında şehit olanlara da bu hakları verelim. 
Bu vesileyle bütün
şehitlerimize Allah’tan rahmet, gazilerimize acil şifalar diliyorum. 
Yüce heyeti saygıyla
selamlıyorum. (MHP sıralarından alkışlar) 
BAŞKAN – Teşekkür ederim
Sayın Akçay. 
Sayın milletvekilleri, İç
Tüzük’ün 59’uncu maddesine göre yapılan gündem dışı konuşmalar sona ermiştir. 
Şimdi, elektronik sisteme
girerek söz talep eden sayın milletvekillerine yerlerinden birer dakika süreyle
söz vereceğim. 
Söz verme işlemini
başlatıyorum. 
Sayın Engin…
VI.- AÇIKLAMALAR
1.- İstanbul Milletvekili Didem Engin’in, Millî Eğitim
Bakanlığının proje okul uygulamasına ilişkin açıklaması
DİDEM ENGİN (İstanbul) –
Sayın Başkan, sayın milletvekilleri; biliyorsunuz AKP, ülkemizde başarı oranı
en yüksek okulları proje okula çevirerek direkt olarak Millî Eğitim Bakanına
bağladı. Amaç, TEOG başarı oranında yüzde 1’lik dilime giren ve geleceğimizin
umudu olan başarılı öğrencilerimize eğitim veren ve daha önce sınavla
görevlendirilen öğretmen ve yöneticilerin bakan tarafından sınavsız atanmasını
sağlamak. Son genelgeyle, 150’nin üzerinde proje okulunda sekiz yıl görev
yapmış öğretmenler başka okullara atandı, dört yıllık öğretmenler ise sadece
okul müdürü isterse bu okullarda kalabilecekler. Proje okullara atamalar
yapılırken ise gözetilen tek bir bilimsel kriter yok, en önemli kriter
yandaşlık. Günlerdir bu okullarımızda eğitim verilemiyor; öğrencilerin,
velilerin, öğretmenlerin tepkileri dikkate alınmıyor, tam tersine, okul
önlerine TOMA’lar getirilerek tepkiler bastırılmaya çalışılıyor. 
Hükûmete sormak istiyorum:
Eğitimli, düşünen, araştıran, sorgulayan nesillerden neden korkuyorsunuz?
BAŞKAN – Sayın Tümer…
2.- Adana Milletvekili Zülfikar İnönü Tümer’in, Adana
ilinin yargı çevresi yönünden Gaziantep Bölge Adliye Mahkemesine bağlanması
kararına ilişkin açıklaması
ZÜLFİKAR İNÖNÜ TÜMER (Adana)
– Sayın Başkan, Adalet Bakanlığı Adana ilimizin yargı çevresi yönünden
Gaziantep Bölge Adliye Mahkemesine bağlanmasına karar vermiştir. Akdeniz
Bölgesi’nin sosyal, ekonomik, nüfus ve diğer yönlerden en büyük ili olan Adana
ilinin komşu illere olan yakınlığı da göz önüne alındığında, ilimizde bölge
adliye mahkemelerinin açılmasının kamu çıkarına uygun olduğu ortadadır.
Adana’da, Şubat 2016’da tamamlanan, çevre düzenlemesi de yapılmış olan modern
hizmet binası atıl bir durumdadır. Adalet Bakanlığının konuyla ilgili soru
önergeme verdiği yanıtta bölge adliye mahkemelerinin işleyişinde oluşacak iş
yoğunluğuna göre Adana’daki adliye mahkemelerinin yeniden hizmet verebileceği
kaydedilmiştir. Davaların nakli, dosyaların akıbeti, temyiz hususları gereğince
telafisi olanaksız zararlar doğacağı göz önüne alınarak Adana Bölge Adliye
Mahkemesinin kaldırılmasına dair karar iptal edilmeli, Adana’daki adliye bir an
önce hizmet vermeye başlamalıdır.
BAŞKAN – Sayın Gürer…
3.- Niğde Milletvekili Ömer Fethi Gürer’in, işsizliğin
giderek arttığına ve üniversite mezunlarının işe girmesiyle ilgili sorunların
aşılması yönünde çalışmalar yapılması gerektiğine ilişkin açıklaması
ÖMER FETHİ GÜRER (Niğde) –
Sayın Başkan, işsizlik ülkemizde giderek artmaktadır. Özellikle üniversite
mezunu işsizlerin arasında da işsizlik oranı yükselmektedir. Çalışma
Bakanlığına yönelttiğim soruya aldığım yanıttan, ülkemizde 2016 yılı Temmuz
sonu itibarıyla Türkiye İş Kurumuna kayıtlı işsizlerden 190.813’ü ön lisans,
238.896’sı lisans, 7.422’si yüksek lisans ve 350’si de doktor olmak üzere
toplam 437.481 kişinin İŞKUR’da üniversite mezunu olarak iş beklediği
anlaşılıyor. 2016 yılında Kamu Personel Seçme Sınavı’na giren lisans düzeyinde
de 1 milyon 231 bin 479 kişi bulunuyor. 
Binlerce atanamayan
öğretmenin yanında arkeolog, çevre, kimya mühendisi gibi farklı branşlarda
işsizlerden yoğun talepler gelmektedir. Liyakate dayalı, hakkaniyet ve adalet
temelli Kamu Personel Seçme Sınavları yapılmalı ve üniversite mezunlarının işe
girmesiyle ilgili sorunların aşılması yönünde çalışmalara yönelinmelidir. 
Sözleşmeli öğretmen
alımlarında yapılan mülakatlarda… 
(Mikrofon otomatik cihaz
tarafından kapatıldı)
BAŞKAN – Sayın Kaplan
Hürriyet…
4.- Kocaeli Milletvekili Fatma Kaplan Hürriyet’in,
Kocaelispor’un durumuna ilişkin açıklaması
FATMA KAPLAN HÜRRİYET
(Kocaeli) – Teşekkür ediyorum Sayın Başkan.
Bir zamanlar Fenerbahçe,
Galatasaray, Beşiktaş ve Trabzonspor gibi 4 büyüklerin de korkulu rüyası olan,
2 kez Türkiye Kupası’nı kazandığı gibi, birçok sezonda ligde zirve mücadelesi
veren Kocaelispor sessiz sedasız tarih oluyor. Kocaelispor 800 bin euroluk
borcunu ödeyemezse önce 6 puanı silinecek, sonra amatör lige düşürülecek. 
Kocaeli, Türkiye’de sanayi
denilince akla gelen ilk şehirdir ancak senelerdir yaşadığımız şehrin havasını,
suyunu kirleten ve Kocaeli’ye yaptığı yatırımlarla büyüyen fabrikalar,
Kocaelispor’a yardıma gelince ortadan kayboldu. 18 bin can alan Gölcük
depreminden sonra bile pes etmeyerek Kocaeli halkına moral vermeye devam eden
Kocaelispor’a Kocaeli’de yaşayan herkesin vefa borcu var. Niğdespor, Adanaspor
Kulüpleri gibi kulüpler, oynayacakları karşılaşmaların bilet gelirlerini
Kocaelispor’a gönderecekler ama ne yazık ki Türkiye’ye bakan Kocaeli, bir
Kocaelispor’a bakamıyor. “Bir Bakanımız var ama görenimiz yok.” diyor taraftar
ve sayın bakanları ile belediye başkanlarının bunu duymasını istiyorlar. Biz
yeşil siyahız…
(Mikrofon otomatik cihaz
tarafından kapatıldı) 
BAŞKAN – Sayın Tanal…
5.- İstanbul Milletvekili Mahmut Tanal’ın, Şanlıurfa ilinin
sorunlarına ilişkin açıklaması
MAHMUT TANAL (İstanbul) –
Teşekkür ediyorum Sayın Başkan.
Tabii, biraz önce, soruları
soracak isimler dağıtıldıktan sonra Şanlıurfa’nın Milletvekili ve Tarım Bakanı
hemen Meclisin, Genel Kurulun dışına çıktı. 
Şanlıurfa Harran ilçemizin
Aslankuyusu köyü ve civarı köyleri; Ceylânpınar, Akçakale, Suruç ilçelerinin
tüm köylerinde elektrik dağıtım ana hatları yenilenmediği için; bir: Sürekli
elektrikler kesilmekte. İki: Sınır güvenliği aydınlatılmadığı için tehdit
oluşturmakta. Üç: Bu, köyden mahalleye dönüşen köylerin içi aydınlatılmamakta.
Şanlıurfalı mağdur. 
Sayın Bakan Urfa’ya gidip
merkezde dolaşacağına Urfa’nın köylerini bir dolaşsın. Urfa’nın köylüsü mağdur.
Türkiye'nin tüm illerinde mısır destekleme primi verilirken Şanlıurfa’da mısır
destekleme primi verilmemektedir. 
Şanlıurfa’nın Hilvan
ilçesinin içme suyu yoktur. Ceylânpınar, Akçakale, Harran’ı birbirine bağlayan
Meydankapı-Ekinyazı istikametine giden ana yol yapılmamıştır. Oradaki halk
mağdurdur.
Teşekkür ederim.
BAŞKAN – Sayın Kazım Arslan…
6.- Denizli Milletvekili Kazım Arslan’ın, FETÖ terör
örgütünün birçok sağlık ve eğitim kurumu açmasına, sendika ve konfederasyon
kurmasına neden göz yumulduğunu öğrenmek istediğine ilişkin açıklaması
KAZIM ARSLAN (Denizli) – Başbakana
soruyorum: FETÖ terör örgütüne, 15 Temmuz darbe girişimini yapanlara önceden
destek olan, bu örgütü besleyip büyüten, devletin ve milletin başına bela eden
AKP iktidarı olarak FETÖ terör örgütünün ülkemizde 35 adet özel sağlık
kuruluşu, 934 adet özel öğretim kurumu, 109 adet öğrenci yurdu ve pansiyonu,
894 adet vakıf, 1.125 dernek, 15 adet vakıf üniversitesi, 29 adet sendika ve
konfederasyon kurmasına neden göz yumdunuz ve destek oldunuz? Sizin
desteğinizle FETÖ terör örgütü devlet içinde devlet olmuş. Bu örgütün gücünü
17-25 Aralıkla mı fark ettiniz? Şayet 17-25 Aralık yolsuzlukları ortaya
çıkmasaydı bu örgütle birlikte iktidarı paylaşmaya devam mı edecektiniz?
Şimdiye kadar yapmış olduğunuz hatalar ve ihmaller ülkemizi çok vahim bir
noktaya getirmiştir. “Ne istedilerse verdik.” diyen…
(Mikrofon otomatik cihaz
tarafından kapatıldı) 
BAŞKAN – Sayın Ahrazoğlu…
7.- Hatay Milletvekili Mehmet Necmettin Ahrazoğlu’nun,
gıda ve gıdayla temas eden ürünlerin kontrol ve analizleriyle ilgili ciddi
sıkıntılar yaşandığına ve bu konuda bir çalışma olup olmadığını öğrenmek
istediğine ilişkin açıklaması
MEHMET NECMETTİN AHRAZOĞLU
(Hatay) – Sorum Tarım Bakanımıza.
Ülkemizde, gıda ve gıdayla
temas eden ürünlerin kontrol ve analizleriyle ilgili ciddi sıkıntılar yaşanmaktadır.
Bebek mamalarında analiz sıklıkları Temmuz 2016’da yüzde 100 iken yüzde 25’e
düşürülmüştür. Kakao çekirdeğinde zararlı küf ve zirai ilaç kalıntıları yani
pestisit olmasına rağmen, bir analize dahi tabi tutulmamaktadır. Yaş sebze ve
meyvelerde ise analiz sıklıkları ürün gruplarına göre yüzde 100 iken yüzde 10’a
düşürülmüştür. Ülkemizde üretilen fındık ve fındık ürünleri, ihracat yapılırken
yüzde 100 kontrole tabi tutulurken, yurt dışında da bu analizler yapılırken
maalesef, porselen, plastik gibi ürünlerden sadece Çin’den gelenlerin yüzde
20’si kontrol edilmektedir. Sağlık açısından, ülkeye gelen her türlü gıda ve
gıdayla temas eden ürünlerin tamamının analizinin yapılması konusunda bir
çalışma var mıdır?
Teşekkür ediyorum. 
BAŞKAN – Sayın Altaca Kayışoğlu…
8.- Bursa Milletvekili Nurhayat Altaca Kayışoğlu’nun,
21 Ekim Profesör Doktor Ahmet Taner Kışlalı’nın ölümünün 17’nci yıl dönümüne ve
trafik kazalarını önleyecek düzenlemelerin hayata geçirilmesi gerektiğine
ilişkin açıklaması
NURHAYAT ALTACA KAYIŞOĞLU
(Bursa) – Teşekkür ediyorum Sayın Başkan.
Ben de öncelikle, 21 Ekim
1999’da katledilen Ahmet Taner Kışlalı’yı saygıyla anıyorum; öngörüleriyle,
fikirleriyle hâlâ yolumuzu aydınlatıyor.
Trafik kazaları ülkemizin
kanayan bir yarası. Geçen gün Bursa’da çok acı bir olay yaşandı. Sekiz aylık
hamile Tuğba Dilmaç, canı tatlı çektiği için tatlı almaya gitti ve şoförü daha
önce de benzer bir kaza yapmış olan belediye otobüsü kaldırıma çıkarak
Tuğba’nın ölümüne sebep oldu. Bebeği kuvözde, kampanyayla anne sütü bekliyor,
Tuğba organlarıyla birçok kişiye can verdi. Bir daha böyle acılı olaylar
yaşanmasın diye kazaları önleyecek tedbirleri içeren kanun teklifini gelin, hep
beraber Mecliste çıkaralım diyorum.
Yine, iktidar, ehliyetlerin
yeniden verilmesinde uygulanan psikoteknik raporların kâğıt üstünde
verilmesinin önüne geçmek için gerekli denetimleri yapmalıdır diyorum, buradan
hatırlatıyorum. 
Genel Kurulu saygıyla
selamlıyorum. 
BAŞKAN – Sayın Behçet
Yıldırım…
9.- Adıyaman Milletvekili Behçet Yıldırım’ın, 11 bin
EĞİTİM-SEN üyesinin sürgün, açığa alınma, ihraç edilme gibi uygulamalara maruz
kaldığına ve Hükûmetin bir an önce yaşanan bu hukuksuzluğa son vermesi
gerektiğine ilişkin açıklaması
BEHÇET YILDIRIM (Adıyaman) –
15 Temmuz darbe sonrası yaşanan süreçte Hükûmetin uyguladığı antidemokratik
uygulamalar sonucu 11 bin EĞİTİM-SEN üyesi, sendikaların almış olduğu karar
doğrultusunda katıldıkları eylem gerekçesiyle sürgün, açığa alınma, ihraç
edilme gibi çeşitli cezalara mahkûm edildiler. Ciddi bir soruşturma yürütülmeden,
keyfî bir tutumla cezalandırılan bu arkadaşlardan 500 kişi, seçim bölgem olan
Adıyaman’dandır. Bu da Adıyaman üzerinde özel politikaların uygulandığını
göstermektedir. 
Bu açığa almalar ve
ihraçlarla mağdur edilen sadece öğretmenler ve aileler değil, aynı zamanda çok
sayıda öğrenci de mağdur edilmiştir. Haksızlığa uğrayan öğretmenlerin büyük
maddi ve manevi kayıpları söz konusudur. Hükûmetin bir an önce, yaşanan bu
hukuksuzluğa son verip, görevlerinden alınan kamu emekçilerini görevlerine iade
ederek bu mağduriyetleri derhâl giderip bu hukuksuzluğa son vermesi
gerekmektedir. 
BAŞKAN – Sayın Önal…
10.- Osmaniye Milletvekili Suat Önal’ın, 19 Ekim
Muhtarlar Günü’ne ve 15 Temmuz’da şehit olan 2 mahalle muhtarı ile tüm
şehitleri rahmetle andığına ilişkin açıklaması
SUAT ÖNAL (Osmaniye) – Sayın
Başkan, dün, tüm Türkiye’de 19 Ekim Muhtarlar Günü’nü kutladık. Muhtarlarımız
demokrasinin temel taşlarıdır. Halkımız bir sorunu olduğunda, bunu en yakınında
bulunan muhtarlarımızla paylaşmaktadır. Muhtarlarımız da demokrasiye olan
inançlarıyla, mahalleleriyle birlikte 15 Temmuzda canlarıyla kanlarıyla
ülkelerine sahip çıkarak destan yazdılar. Bu mücadele esnasında, İstanbul
Üsküdar ilçesi Acıbadem Mahallesi Muhtarı Mete Sertbaş ve Ankara Kazan ilçesi
Ahi Mahallesi Muhtarı Ali Anar’ı da kaybettik; şehit oldular. 
Bu vesileyle bu kutsal vatan
için canlarını feda eden tüm şehitlerimizi, 15 Temmuz demokrasi şehitlerimizi
ve bu 2 mahalle muhtarımızı rahmetle anıyorum. 
BAŞKAN – Sayın Akaydın…
11.- Antalya Milletvekili Mustafa Akaydın’ın, Mehmet
Akif Ersoy Üniversitesinin akademik açılış törenine ilişkin açıklaması
MUSTAFA AKAYDIN (Antalya) –
Sayın Başkan, değerli milletvekilleri; kuruluşunda emeğim olan Burdur Mehmet
Akif Ersoy Üniversitesi 21 Ekim 2016 Cuma günü akademik açılış töreni yapıyor.
Açılış konuşmacısı Numan Kurtulmuş’tan hemen sonra, program toplu cuma
namazıyla devam ediyor. Darülfünun zamanında olmuş mudur, bilmiyorum ama
sanırım, laik Türkiye Cumhuriyeti’nin ilk dinsel üniversite açılışı. Rektör
Adem Korkmaz’ı kutluyorum(!) Tıpkı kadınlarımızı aşağıladığı için asaleten
Burdur Millî Eğitim Müdürü atanan kişi gibi, rektörü -gelecek dönemde- Reis
Bey’e Millî Eğitim Bakanı adayı olarak öneriyorum. 
Diğer taraftan, 12 Temmuz
rektörlük seçiminde yüzde 86 gibi bir oyla 1’inci seçildiği hâlde hâlâ atanmayı
bekleyen Boğaziçi Üniversitesi rektörü Gülay Barbarosoğlu kardeşime de mümkünse
türban takarak aynı türde bir namazlı akademik açılış tavsiye ediyorum(!)
Tahminim, o zaman ataması mümkün olabilecektir.
Teşekkür ederim. (CHP
sıralarından alkışlar) 
BAŞKAN – Sayın Akyıldız…
12.- Sivas Milletvekili Ali Akyıldız’ın, Gıda, Tarım ve
Hayvancılık Bakanlığı tarafından alınan karara göre Türkiye’nin 19 ilinde
kenevir üretimine izin verildiğine ve Sivas’ın da 20’nci il olarak bu kapsama
alınmasını teklif ettiğine ilişkin açıklaması
ALI AKYILDIZ (Sivas) –
Teşekkür ediyorum Sayın Başkanım.
Gıda, Tarım ve Hayvancılık
Bakanlığı tarafından alınan karara göre, Türkiye’nin 19 ilinde izin alınması
şartıyla kenevir üretimine izin verildi. 13 Ekim 2016 tarihli Resmî Gazete’de
yayımlanarak yürürlüğe giren bu karar gereği Sivas’ın komşu illerinin tamamına
izin verilirken, her şeyde olduğu gibi, AKP iktidarında, yine Sivas bu konuda
da unutuldu.
Gıda, Tarım ve Hayvancılık
Bakanımıza buradan öneriyorum: İhtiyaç hâllerinde yetiştiricilik bölgelerini
azaltmak veya çoğaltmak için Bakanlık yetkilidir. Burada Sivas’ın da 20’nci il
olarak bu kapsama alınmasını teklif ediyor, Genel Kurulu saygıyla selamlıyorum.
BAŞKAN – Sayın Yarayıcı…
13.- Hatay Milletvekili Hilmi Yarayıcı’nın, açığa
alınan binlerce eğitim emekçisinin derhâl görevlerine iade edilmesi gerektiğine
ilişkin açıklaması
HİLMİ YARAYICI (Hatay) –
Sayın Başkan, Hükûmetin FETÖ’yle mücadele söylemi bir tiyatroya dönüşmüş
durumdadır. Geçmişte “Kur’an AKP ile Hizmet’in ittifakını emrediyor.” diyenler
bugün Darbeleri Araştırma Komisyonunda baş köşede ağırlanıyor. Hâl böyleyken
kimse bizi “Darbecilerle mücadele ediyoruz.” söylemleriyle kandırmasın. Gerçek
eski Genelkurmay Başkanı Hilmi Özkök’ün sözlerinde saklıdır. 2004 MGK
kararlarını yok sayan bu iktidar, darbe girişiminin birinci derece sorumlusudur
ve bu iktidar, binlerce öğretmeni açlığa mahkûm ederek bu sorumluluğunu
unutturamaz. 
Dilinize pelesenk ettiğiniz
“gerçek adalet”ten söz etmek istiyorsanız, açığa alınan binlerce eğitim
emekçisini derhâl görevlerine iade ediniz. Tüm öğretmenlerimiz görevlerine iade
edilene dek, her oturumda bu hukuksuzluğu dile getirmeye devam edeceğim.
Teşekkür ederim.
BAŞKAN – Sayın Çamak…
14.- Mersin Milletvekili Hüseyin Çamak’ın, İtalya
Ulusal Çiftçiler Konfederasyonunun Türk fındığını en tehlikeli ürün olarak
dünyaya duyurduğuna, Mersin’de limon ile tatlı meyvelerde zirai ilaç kullanımı
sorununun çözümü için önlem alınması gerektiğine ve Profesör Doktor Ahmet Taner
Kışlalı’yı saygıyla andığına ilişkin açıklaması
HÜSEYİN ÇAMAK (Mersin) –
Teşekkür ederim Sayın Başkan.
İtalya Ulusal Çiftçiler
Konfederasyonu (Coldiretti) ülkeye ithal edilen tarım ürünleri arasında Türk
fındığı ve meyvelerini en tehlikeliler listesine aldı, hatta Türk fındığını en
tehlikeli ürün olarak dünyaya duyurdu. Fındıkta tespit edilen ve kanserojen
madde olan aflatoksinin sınır limitini aşması bunun gerekçesi olarak
gösterildi. Geçtiğimiz hafta Mersin özelinde dikkatini çektiğimiz limon ve
tatlı meyvelerde zirai ilaç kullanımı sorunu, görülüyor ki ulusal bir sorun
hâline gelmiştir. Bu araştırmalardan sonra üreticilerimizi, ihracatımızı ve
elbette ülke ekonomimizi etkileyecek bu sorunu çözmek için ivedi önlemler
alınması şart olmuştur. Bu konuda Gıda, Tarım ve Hayvancılık Bakanlığını acilen
göreve çağırıyorum. 
Bizlere ışık tutan Ahmet
Taner Kışlalı’yı saygıyla anıyorum.
Teşekkür ederim.
BAŞKAN – Sayın Bektaşoğlu…
15.- Giresun Milletvekili Bülent Yener Bektaşoğlu’nun,
Karadeniz’de yaşanan işsizlik sorununa ve Hükûmetin Karadeniz için bir acil
eylem planı veya ekonomik kalkınma programı hazırlaması gerektiğine ilişkin
açıklaması
BÜLENT YENER BEKTAŞOĞLU
(Giresun) – Teşekkür ederim Sayın Başkan.
Giresun’da İŞKUR’un Toplum
Yararına Çalışma Programı kapsamında alacağı 1.200 temizlik işçisi için yapılan
6 bin dolayında başvuru olmuştur; ilimizin işsizlik gerçeğini ve “İşsizlik
yok.” yalanlarını ortaya çıkarmıştır. Hemşehrilerimiz sosyal güvencesiz, kısa
süreli asgari ücretle bile olsa çalışmayı tercih edebilmektedir. Başka çareleri
yoktur, ya bu şekilde çalışacaklar ya da göç edeceklerdir. Bu tür işlere
insanlarımızı muhtaç etmişlerdir çünkü 2002’den bu yana, AKP iktidara geldiği
zaman da var olan, 10 bini aşkın Giresunlunun çalıştığı kamu ve özel kuruluşlar
tamamen kapatılmış, yerine yenisi de açılmamıştır. Şu anda, ilimizde İŞKUR’a
kayıt yaptırıp iş arayan 32 bin dolayında işsizimiz vardır. Onlara aileleri
eklenecek olursa toplam sayısı neredeyse nüfusun yarısı etmektedir.
Karadeniz’in diğer illerinde de durum bundan çok farklı değildir. 
Bu nedenle, Hükûmete çağrıda
bulunuyorum. Karadeniz için bir acil eylem planı veya ekonomik kalkınma
programı hazırlayın. En fazla oyu aldığınız illerin başında gelen Giresun’a
borcunuzu hizmet olarak ödemenizi bekliyorum.
Teşekkür ederim.
BAŞKAN – Teşekkür ederim
Sayın Bektaşoğlu.
Birer dakikalık konuşmalar
sona ermiştir.
Şimdi, söz talep eden sayın
grup başkan vekillerine söz vereceğim.
İlk söz Sayın Erkan Akçay’ın.
Buyurunuz Sayın Akçay.
16.- Manisa Milletvekili Erkan Akçay’ın, Hakkâri
Çukurca’da şehit olan 2 askere Allah’tan rahmet, yaralanan 5 askere acil
şifalar dilediğine ve eski Genelkurmay Başkanı Hilmi Özkök’ün FETÖ Araştırma
Komisyonunda yaptığı açıklamalara ilişkin açıklaması
ERKAN AKÇAY (Manisa) –
Teşekkür ederim Sayın Başkan.
Bugün, sabah saatlerinde
Hakkâri’nin Çukurca ilçesi Güven Dağı bölgesinde PKK’lı teröristlerle çıkan
çatışmada maalesef, 2 askerimiz şehit düşmüş ve 5 askerimiz de yaralanmıştır.
Şehitlerimize Allah’tan rahmet, kederli ailesine ve büyük Türk milletine başsağlığı
diliyor, yaralı askerlerimize acil şifalar temenni ediyorum.
Değerli milletvekilleri,
Türkiye Büyük Millet Meclisinde 15 Temmuz darbe girişimini araştırmak üzere
kurulan Komisyon çalışmalarına devam ediyor. Bu arada, Komisyondan dikkat
çekici ifadeler de kamuoyuna yansımaya başladı. Komisyonun dünkü toplantısında,
eski Genelkurmay Başkanı Sayın Hilmi Özkök, 2004 yılında, Genelkurmay
Başkanlığı görevindeyken bugün FETÖ dediğimiz cemaatle ilgili olarak Hükûmeti
kesin olarak bilgilendirdiklerini, Millî Güvenlik Kurulunun o yıl Hükûmete icra
planı sunduğunu ancak bir şey yapılmadığını söylemiştir. Bugün hepimiz,
FETÖ’nün kamu kurumlarında, sivil toplumda, ekonomik alanda nasıl
örgütlendiğini konuşuyoruz. Bunu konuşurken de FETÖ’yle mücadelede milat 17-25
Aralık 2013 olarak belirlenmeye çalışılıyor Hükûmet tarafından. Ama, o dönemin
Genelkurmay Başkanı “Biz uyardık.” diyor. Ne zaman diyor? 2004 yılında.
Komisyonda verilen bu ifadelerle birlikte, FETÖ soruşturmalarında ve Komisyon
çalışmalarında çıpanın 17-25 Aralığa atılamayacağı bir kez daha ortaya
çıkmıştır. Bundan sonra, soruşturma ve araştırmaların selameti için “Dün,
bugün, yarın” perspektifinin uygulanması gerekir. Bu soruşturmalar, kişisel ve
siyasi kaygılardan uzak, bir terör örgütüyle mücadele bilinciyle
gerçekleştirilmelidir. 
Teşekkür ederim Sayın Başkan.
BAŞKAN – Teşekkür ederim
Sayın Akçay.
Sayın Baluken…
17.- Diyarbakır Milletvekili İdris Baluken’in,
Türkiye’den havalanan savaş uçaklarının gerçekleştirdiği saldırıda 14 Rojavalı
yurttaşın yaşamını yitirdiğine ve bu katliamı yapanları kınadığına, bu
saldırıları meşrulaştırmak için yandaş medya aracılığıyla yalan haberlerin
servis edildiğine ve partilerine yönelik siyasi soykırım operasyonlarının devam
ettiğine ilişkin açıklaması
İDRİS BALUKEN (Diyarbakır) –
Teşekkür ediyorum Sayın Başkan.
Sayın Başkan, Erdoğan-AKP
iktidarının talimatıyla, dün Türkiye’den havalanan savaş uçakları, barbar
IŞİD’e karşı mücadele eden güçlere ve Şehba bölgesinde bulunan sivillere
yönelik kapsamlı bir saldırı gerçekleştirmiştir. Bu saldırıda 14 Rojavalı
yurttaş maalesef, yaşamını yitirmiş, katledilmiştir. Her şeyden önce, insanlığa
karşı bir suç olarak gördüğümüz bu katliamı yapanları buradan kınadığımızı açık
bir şekilde ifade etmek istiyorum. 
Erdoğan-AKP iktidarının uzun
süredir hegemonik, yayılmacı heveslerle geliştirmeye çalıştığı Orta Doğu
politikasında, IŞİD başta olmak üzere birtakım çete yapılanmalarıyla ilişki
içerisine girdiklerini ifade etmiştik. Dün de Mecliste sorduğum bir soruya
cevap alamamıştım. Erdoğan’ın El Nusra’nın hamisi şeklinde dünya liderleri
tarafından aranması ve El Nusra’yla ilgili taleplerin Erdoğan’a iletilmesi
hususu bile AKP-Erdoğan iktidarının bu çetelerle hangi düzeyde ilişki
geliştirdiğini açık bir şekilde ortaya koymuştur. Dün Şehba bölgesinde IŞİD’e
karşı mücadele eden güçlere ve halklara yönelik yapılan katliam da IŞİD’e nefes
aldırma, IŞİD’i koruma altına alma saldırısıdır. Bunun kabul edilemez olduğunu
bir kez daha ifade etmek istiyorum.
Rojava’da Arap, Türkmen,
Kürt, Süryani, Ermeni, Şii, Sünni, bütün halkların orada kendi iradeleriyle
geliştirmiş oldukları demokratik kazanımlara yönelik bütün saldırıları mahkûm
ettiğimizi bir kez daha buradan ifade etmek istiyorum.
Sayın Başkan, diğer taraftan,
bu saldırıları meşrulaştırmak için de yandaş medya aracılığıyla yalan haberler
servis edilmeye başlandı. 
(Mikrofon otomatik cihaz
tarafından kapatıldı) 
BAŞKAN – Mikrofonunuzu
açıyorum.
Buyurunuz Sayın Baluken.
İDRİS BALUKEN (Diyarbakır) –
Afrin bölgesinden Türkiye'ye havan mermileri atıldığına dair haberlerin hepsi
yalandır. Bu yalanlar, 17-25 Aralık “tape”lerinde ortaya çıkan “Gerekirse
Suriye’ye girmek için 3-5 adamımızı göndeririz, oradan buraya 7-8 füze
göndeririz.” planlamalarının ta kendisidir. Şimdi, Rojava halklarına, Afrin’e,
orada IŞİD’e karşı mücadele eden güçlere yönelik saldırıların zeminini
oluşturmak üzere AKP Hükûmeti bilinçli olarak bu yalanları servis ediyor. Bunu
kabul edilemez bulduğumuzu ifade etmek istiyorum.
Diğer taraftan, partimize
yönelik siyasi soykırım operasyonları devam ediyor. Bugün Ankara, İstanbul,
Bingöl, Şırnak başta olmak üzere birçok yerde yapılan siyasi soykırım
operasyonlarında onlarca arkadaşımız yine gözaltına alındı. İlginçtir,
Rojava’ya saldırının yapıldığı gün, bu siyasi soykırım operasyonlarında Rojava
Derneğinin yöneticileri de gözaltına alınmaya başlamıştır.
(Mikrofon otomatik cihaz
tarafından kapatıldı) 
İDRİS BALUKEN (Diyarbakır) –
Dolayısıyla, bu hususun kendisi bile AKP’nin Rojava halklarına düşmanca
tutumunu ve IŞİD’le ilgili duruşunu ortaya koyması açısından önemlidir. Genel
Kurulun ve kamuoyunun bilgisine sunarım. 
Sağ olun. 
BAŞKAN – Teşekkür ederim
Sayın Baluken. 
Buyurun Sayın Altay. 
18.- İstanbul Milletvekili Engin Altay’ın, eski
Genelkurmay Başkanı Hilmi Özkök’ün FETÖ Araştırma Komisyonunda yaptığı
açıklamalara ve Hükûmetin Adil Öksüz’le ilgili Meclise bilgi vermesi
gerektiğine ilişkin açıklaması
ENGİN ALTAY (İstanbul) –
Teşekkür ederim Sayın Başkan. 
Sayın Başkan, değerli
milletvekilleri; Türkiye’nin atlattığı 15 Temmuz darbe girişiminin hemen
sonrasında, hiç şüphe yok, Parlamentoyu oluşturan bütün partiler samimi bir güç
ve iş birliği içinde darbecilere karşı dik ve sağlıklı bir duruş sergilediler.
Ancak, darbeden sonra olması gerekenleri 3 başlıkta Hükûmete ve Meclise
bildirdiğimizde, bir hesaplaşmaya, bir normalleşmeye, bir demokratikleşmeye
ülkenin ihtiyacı var diye altını kalın çizgilerle çizerek Hükûmete, yürütmeye,
iktidar partisine samimi uyarılarımızı yaptık. 
Daha sonra, kurulan Darbe
Komisyonunun yaptığı çalışmalarda, özellikle eski Genelkurmay Başkanı Hilmi
Özkök’ün bugün havuz medyasının hiç görmediği ama diğer medyanın, merkez
medyanın kısmen gördüğü açıklamaları tüyler ürpertici niteliktedir. 
Türkiye Büyük Millet
Meclisinin bombalandığı unutulmamalıdır. Bu çerçevede, Hükûmeti bir tarafa
koyuyorum, Türkiye Büyük Millet Meclisi üyeleri olarak bizlerin bazı soruların
cevabını bulmamız icap eder. Türkiye’nin bilinçli, planlı bir şekilde darbe
ortamına hazırlandığı Hilmi Özkök’ün açıklamalarıyla çok net bir şekilde ortaya
çıkmıştır. Sorulacak soru çok ancak Hükûmetle meşgul değilim, sayın
milletvekillerine -ki onlar da kulislerde, odalarında- birkaç soru sormamız
icap eder. 
Türkiye Büyük Millet
Meclisine bomba atan uçağın pilotu ya da başka bir uçağın pilotu, hedefleri ve
koordinatları Adil Öksüz’den aldığını…
(Mikrofon otomatik cihaz
tarafından kapatıldı) 
BAŞKAN – Mikrofonunuzu
açıyorum Sayın Altay.
ENGİN ALTAY (İstanbul) -
…hedefleri ve koordinatları kendilerine -pilotlara- Adil Öksüz’ün verdiğini
söylemiştir ifadesinde.
Şimdi, Adil Öksüz hangi
istihbarat örgütünün mensubudur? Adil Öksüz nerededir? Adil Öksüz’ü kim ya da
kimler ortadan kaybetmiştir, öldürülmüş müdür, kaçırılmış mıdır, bir yerde
beslenmekte midir, yurt dışında mıdır, yurt içinde midir? Bu sorulara
Hükûmetçe, ivedilikle, yüce Meclise bilgi verilmek suretiyle, dolayısıyla, kamu
vicdanını da aydınlatmak bakımından buna ihtiyaç var.
Hükûmet bununla meşgul değil,
Hükûmet hesaplaşmayla meşgul değil, bilakis FETÖ içinde bir grubu, FETÖ’nün bir
kanadını koruduğunu, kolladığını düşünmemize…
(Mikrofon otomatik cihaz
tarafından kapatıldı) 
ENGİN ALTAY (İstanbul) –
Hemen bitiriyorum müsaade ederseniz.
BAŞKAN – Buyurunuz,
tamamlayınız.
ENGİN ALTAY (İstanbul) -
…FETÖ’nün bir kanadının korunduğunu ve kollandığını düşünmemize yol açacak iş
ve işlemler içindedir. 
Hükûmetten geçtim, iktidar
partisinin sayın milletvekillerinin vicdanlarına sesleniyorum: Bu töhmet
altında Türkiye Büyük Millet Meclisi görev yapamaz. Lütfen, ettiğimiz yemine de
sadık kalarak bizim sorduğumuz soruları Hükûmete, iktidar partisi mensubu
milletvekillerinin de sormalarını yüce milletimiz adına da talep ediyorum.
Teşekkür ediyorum Sayın
Başkan.
BAŞKAN – Teşekkür ederim
Sayın Altay.
Sayın Turan…
19.- Çanakkale Milletvekili Bülent Turan’ın, Hakkâri
Çukurca’da şehit olan 2 askere Allah’tan rahmet, yaralanan 5 askere acil
şifalar dilediğine ve Diyarbakır Milletvekili İdris Baluken’in yaptığı
açıklamasındaki bazı ifadelerine ilişkin açıklaması
BÜLENT TURAN (Çanakkale) –
Teşekkür ediyorum Sayın Başkan.
Değerli arkadaşlar, bugün
Hakkâri Çukurca’da teröristlerle çıkan çatışmada 2 askerimiz şehit düştü, 5
askerimiz de yaralandı. Şehitlerimize Allah’tan rahmet diliyorum, milletimizin
başı sağ olsun. Yaralılara da acil şifalar diliyorum.
Sayın Başkan, değerli
arkadaşlar; az önceki değerli grup başkan vekilleri konuşmalarında Türk
askerinin sivillere saldırdığını ifade ederek kamuoyunu yanıltmışlardır. Bunu,
ben iyi niyetli bir yorum olarak yorumlayamıyorum. Türk askeri teröristlerle
mücadele etmektedir ve devam edecektir bu mücadelemiz. Teröristler vurulunca
burada söz alıp bununla ilgili sözüm ona askeri kınayan yaklaşımlar isterdik ki
Hakkâri’de şehit olan insanlarımız için de aynı hassasiyeti paylaşsınlar. O
yüzden ben bu yaklaşımı milletimizin vicdanına bırakmak istiyorum.
Ayrıca “siyasi soykırım”
ifadesini de çok yakışıksız bulduğumu ifade etmek istiyorum. “Siyasi soykırım”
eleştirisi hakkaniyetten uzak bir yaklaşımdır. Hukuk içerisinde yargı
mensupları görevini yapmaktadır. Eğer yargı bu konuda eleştirilecekse sadece terörle
arasına mesafe koyamayanlar için çok yavaş kaldığını, yavaş hareket ettiğini
ifade etmek gerekir diye düşünüyorum.
Teşekkür ediyorum. 
BAŞKAN – Teşekkür ederim
Sayın Turan.
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mehmet Akif
Hamzaçebi’nin, Hakkâri Çukurca’da şehit olan askerlere Allah’tan rahmet
dilediğine ilişkin konuşması 
BAŞKAN – Hakkâri Çukurca’da
şehit olan askerlerimize Allah’tan rahmet diliyorum, ailelerine ve milletimize
başsağlığı diliyorum.
İDRİS BALUKEN (Diyarbakır) –
Sayın Başkan…
BAŞKAN - Sayın Baluken…
İDRİS BALUKEN (Diyarbakır) –
Sayın Başkan, Sayın Turan yaptığı değerlendirmeyle bizim iyi niyetli olmayarak
kamuoyunu yanılttığımızı ifade etti ve açık bir şekilde sataşmada bulundu.
Sataşmadan söz istiyorum.
BAŞKAN – Buyurunuz Sayın
Baluken.
BÜLENT TURAN (Çanakkale) –
Kürsüden mi söz veriyorsunuz Sayın Başkan? 
BAŞKAN – Şöyle: Arkadaşlar,
daha uzun bir açıklama ihtiyacı duymadım, sataşma olarak değerlendirilebilecek
diğer cümleler de vardı, o nedenle kendisine söz verdim.
BÜLENT TURAN (Çanakkale) –
Peki, cevap hakkımız mahfuz.
BAŞKAN - Buyurunuz.
VII.- SATAŞMALARA İLİŞKİN KONUŞMALAR
1.- Diyarbakır Milletvekili İdris Baluken’in, Çanakkale
Milletvekili Bülent Turan’ın yaptığı açıklaması sırasında Halkların Demokratik
Partisine sataşması nedeniyle konuşması
İDRİS BALUKEN (Diyarbakır) –
Teşekkür ediyorum Sayın Başkan.
Değerli milletvekilleri, şu
anda Şehba bölgesinde IŞİD’le mücadele eden Rojava halkları var ve onların
oluşturmuş olduğu siyasi irade ve askerî irade var. Dünden itibaren, IŞİD’in
zorlanmaya başladığı andan itibaren Türkiye’den savaş uçakları bizzat
Hükûmetinizin talimatıyla orayı bombalamaya başlamıştır.
BÜLENT TURAN (Çanakkale) –
IŞİD’i, değil mi?
İDRİS BALUKEN (Devamla) –
Hayır, IŞİD’le bir alakası yok. 
BÜLENT TURAN (Çanakkale) –
Yapmayın ya!
İDRİS BALUKEN (Devamla) – Tam
tersine, IŞİD’i koruyacak olan müdahaleyi yapmışlardır. IŞİD’le savaşan
güçlere, oradaki sivil halka yönelik bombalama yapmışlardır. Âdeta orada IŞİD’i
koruyan bir hava kalkanı devreye konmuştur. 
BÜLENT TURAN (Çanakkale) –
İnsaf ya!
İDRİS BALUKEN (Devamla) –
Bunu katliam olarak değerlendirmeyeceğiz, bunu kınamayacağız da ne yapacağız?
Orada bütün insanlık adına IŞİD’le bir mücadele yürütülüyor. Bakın, dikkat
edin, IŞİD nerede sıkışsa AKP devreye gidiyor. Ya, Musul’da yıllardır IŞİD
vardı, her türlü katliamı yaptı, kılınızı kıpırdatmadınız. Ne zaman IŞİD’i
oradan defedecek bir özgürleştirme süreci, bir operasyon devreye girdi, hemen o
operasyonu engelleyecek, o operasyonu devreden çıkaracak tutumlar
geliştirdiniz. Tel Abyad’da aynı şekilde, Menbic’de aynı şekilde, yani IŞİD
varken rahatsızlık yok, IŞİD’e yönelik özgürleştirme hamleleri başlayınca
AKP’nin emriyle bizzat askerî müdahaleler devreye giriyor. Bu, açık bir şekilde
IŞİD’i kollayan, insanlığa karşı suç pratiğidir.
Diğer taraftan, bakın, siz,
darbeyle ilgili de, süre kalmadığı için belirtemedim, aynı zamanda darbeyi
kollayan bir Hükûmetsiniz, darbeyi getiren bir Hükûmetsiniz. Hilmi Özkök “2004
yılında biz Hükûmeti uyardık.” diyor. Siz 2004 yılında MGK kararı alındıktan
sonra da “O karar yok hükmündedir.” dediniz. Şimdi içeride darbe pratiği,
darbecileri kollayan bir anlayış, dışarıda da IŞİD’i, El Nusra’yı kollayan bir
anlayışla bu ülkeyi felakete götürüyorsunuz. Bunu teşhir etmeye devam edeceğiz.
(HDP sıralarından alkışlar)
BAŞKAN – Teşekkür ederim
Sayın Baluken.
Sayın Turan…
BÜLENT TURAN (Çanakkale) –
Sayın Başkan, Hükûmetin IŞİD’le ortak iş yaptığını ifade etti sayın grup başkan
vekili. 
ENGİN ALTAY (İstanbul) – Evet,
biz de öyle algıladık. 
ÇAĞLAR DEMİREL (Diyarbakır) –
Evet, aynen öyle.
BÜLENT TURAN (Çanakkale) –
Bununla ilgili konuşmak istiyorum ben de.
BAŞKAN – Buyurunuz Sayın
Turan. (AK PARTİ sıralarından alkışlar)
2.- Çanakkale Milletvekili Bülent Turan’ın, Diyarbakır
Milletvekili İdris Baluken’in sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
BÜLENT TURAN (Çanakkale) –
Sayın Başkan, değerli milletvekilleri…
Sayın Başkan, öncelikle,
usulde böyle bir tarz olmadığını ifade etmek istiyorum. Grup başkan
vekillerinin gündemi değerlendirirken tabii ki birbirlerine makul ölçüler
içerisinde cevap vermesinin anlaşılır bir iş olması lazım. Bunu İç Tüzük’teki
uygulama gibi karşılıklı bir polemiğe çevirme hakkını vermeyi doğru bulmadığımı
ifade etmek istiyorum öncelikle.
İkincisi, az önceki HDP’nin
grup başkan vekilinin IŞİD ile Hükûmeti bir arada anmasının aslında nasıl bir
gerekçeye dayandığını biz çok iyi biliyoruz. Biz başından beri IŞİD’in ne
olduğunu söyleyen, bilen bir Hükûmetiz. Bunu tüm dünya öğrendi ama FETÖ’cülerin
yaptığı gibi, PKK’lıların yaptığı gibi, IŞİD ile Hükûmetin sözüm ona uluslarası
birtakım alanlara, mahkemelere imkân sağlasın diye sürekli ifade edilmesinin
kamuoyu nezdinde nasıl bir algı olduğunu ben çok iyi biliyorum. O yüzden bir
daha söylüyorum: Bizim için IŞİD de, PYD de, PKK da aynı ekibin oyuncusudur,
aynı terör örgütleridir, aynı örgüte hizmet etmektedir.
MUSTAFA AKAYDIN (Antalya) –
Geçen sene öyle demiyordunuz, ağırlıyordunuz Müslim Bey’i.
BÜLENT TURAN (Devamla) –
Efendim? HDP’ye siz mi cevap veriyorsunuz Sayın Antalya Vekilimiz?
MUSTAFA AKAYDIN (Antalya) –
Müslim Bey’i ağırlıyordunuz İstanbul’da, Ankara’da. 
BÜLENT TURAN (Devamla) –
Bakınız, bu konudaki tavrınızdan kamuoyu vicdanında çok büyük rahatsızlık
olduğunu biliyorsunuz artık, HDP’nin tabanının da sizden bu konuda rahatsız
olduğunu biliyorsunuz artık, yapmayın!
MEHMET EMİN ADIYAMAN (Iğdır)
– Nereden biliyorsun canım, nereden biliyorsun? Gittiğin bile yok ya, gittiğin
bile yok.
BÜLENT TURAN (Devamla) –
Hükûmeti sevmiyor olabilirsiniz ancak millî duruşumuz olması lazım. Bizim
askerimizi, gidip orada, sözüm ona, IŞİD’i yok eden ekiple değil de
başkalarıyla berabermiş gibi söylemeniz vicdana aykırı bir şey Sayın Baluken,
yapmayın bunu! Bu makamlar gelir geçer, bu görevler gelir geçer, dönüp bu
konuşmanıza baktığınızda mahcup olacaksınız yarın öbür gün. Türkiye’yi başka
birtakım örgütlerle beraber anıyor olmak iyi niyetten uzak bir yaklaşımdır.
Teşekkür ediyorum Sayın
Başkan. (AK PARTİ sıralarından alkışlar) 
BAŞKAN – Teşekkür ediyorum
Sayın Turan.
Birleşime on beş dakika ara
veriyorum.
Kapanma Saati: 15.08
ÜÇÜNCÜ OTURUM
Açılma Saati: 15.24
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Mustafa AÇIKGÖZ
(Nevşehir)
-----0-----
BAŞKAN – Sayın
milletvekilleri, Türkiye Büyük Millet Meclisinin 10’uncu Birleşiminin Üçüncü
Oturumunu açıyorum.
Başkanlığın Genel Kurula
sunuşları vardır.
Meclis araştırması açılmasına
ilişkin üç önerge vardır, ayrı ayrı okutuyorum:
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Adana Milletvekili Meral Danış Beştaş ve 22
milletvekilinin, avukatların mesleki sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10 /333)
Türkiye Büyük Millet Meclisi Başkanlığına
Türkiye'de avukatların
mesleklerini icra etmede yaşadıkları sorun ve kaygıların tüm boyutlarıyla
araştırılarak gerekli çalışmaların yapılması için Anayasa’nın 98’inci, İç
Tüzük’ün 104 ve 105’inci maddeleri uyarınca bir Meclis araştırması açılmasını
arz ve talep ederiz. 8/1/2016
1) Meral Danış Beştaş (Adana)
2) İdris Baluken (Diyarbakır)
3) Filiz Kerestecioğlu Demir (İstanbul)
4) Garo Paylan (İstanbul)
5) Hüda Kaya (İstanbul)
6) Müslüm Doğan (İzmir)
7) Ali Atalan (Mardin)
8) Erol Dora (Mardin)
9) Mithat Sancar (Mardin)
10) Burcu Çelik Özkan (Muş)
11) Ahmet Yıldırım (Muş)
12) Besime Konca (Siirt)
13) Kadri Yıldırım (Siirt)
14) Aycan İrmez (Şırnak)
15) Faysal Sarıyıldız (Şırnak)
16) Ferhat Encu (Şırnak)
17) Leyla Birlik (Şırnak)
18) Dilek Öcalan (Şanlıurfa)
19) İbrahim Ayhan (Şanlıurfa)
20) Osman Baydemir (Şanlıurfa)
21) Alican Önlü (Tunceli)
22) Nadir Yıldırım (Van)
23) Tuğba Hezer Öztürk (Van)
Gerekçe: 
Avukatlık mesleği, Türkiye'de
henüz anlaşılamamış olup toplumun neredeyse her kesimi tarafından çeşitli
eleştiri ve baskılara maruz kalmaktadır. Nitekim, avukatların yaşadığı sorunlar
çok katmanlı ve farklı boyutları içinde barındırmaktadır. Hâkim ve savcılar
başta olmak üzere adliye ve kalem personeli avukatlık mesleğinin icrasında
çeşitli sıkıntıların oluşmasına neden olurken, devletin maliye organları farklı
sıkıntılar yaratmaktadır. Bu sorunlara bir de avukatların meslek örgütü olan
baroların yaklaşımı ve yarattığı sıkıntılar eklenmekte; mesleki örgütlenme
anlamında da sıkıntılar yaşayan avukatlar mesleki mücadele alanlarında da
yalnız kalmaktadır.
Avukatların yaşadığı
sıkıntılı süreç staj evresiyle başlamakta ve neredeyse bir ömür sürmektedir.
Avukatlık stajı bir yıl olup, bunun ilk altı ayı adliye stajı, ikinci altı ayı
ise avukat yanında mesleğin öğrenilmesine ilişkin olan kısmıdır. Bu dönem
içerisinde stajyer avukatın çalışma yasağı bulunmakta, bu nedenle herhangi bir
geliri bulunmamaktadır. Mesleğe stajyer olarak başlayan hâkim ve savcı adayları
ciddi maaşlar alırken avukat stajyerlerinin para getirici bir işte çalışması
bile yasaktır. Türkiye Barolar Birliğinin stajyer avukatların bu sorunsalını
çözmek adına bir meslek dayanışması için ortaya attıkları "vekâlet
pulu" uygulaması ise amacından sapmış ve bir rant alanına dönüşüvermiştir.
Şöyle ki: Öğrencilikten avukatlığa geçiş aşamasında stajyerlerin yaşadığı
soruna bir nebze de olsa destek amaçlı avukat vekâletnamelerine "vekâlet
pulu" yapıştırılması, bu pullardan elde edilen gelirle stajyer avukatlara
bir burs fonu sağlanması amaçlanmış idi. Ne var ki, stajyer avukatlara
verilmesi planlanan burs uygulaması, karşılığı bir yılın sonunda stajyerlikten
avukatlığa yeni adım atan kişinin ödeyeceği bir kredi alım uygulamasına
dönüşüvermiştir. Bu dönüşüme muhalefet cılız kalmış, avukatlığa yeni adım
atmış, zar zor iş bulmuş, üstelik asgari ücret karşılığı çalışan avukatın bu
krediyi ödemesi noktasında da avukatların meslek örgütü Barolar Birliği, hukuk
çerçevesinde, genç avukatlara ihtarname, icra takibi gibi baskı mekanizmalarını
hemen harekete geçirmektedir. Sosyal güvenceden ve gelirden yoksun stajyer
avukatların bu sorunları mesleklerine ilk adım attıkları anda daha da kronik
bir hâl almaktadır.
Bu durum, mesleğe yeni
atılmış olan avukatlar için ciddi bir sorundur. Üstelik stajını bitirmiş birçok
genç avukat iş dahi bulamazken, mesleğe adım atamazken borç yüküyle karşı
karşıya kalmaktadır. Bir de bu duruma avukatlık ruhsatı alabilmek için barolara
ve Barolar Birliğine ödenen yüklü miktardaki harç parası eklenmektedir. Stajı
yeni bitmiş genç avukat, ailesinin desteği olmaksızın mesleğine dahi
başlayamamaktadır. Hatta bazı baroların staj başvurusu için dahi ciddi
miktarlarda ücret talep ettikleri bilinmektedir. Stajın başlangıcından mesleğe başlangıca
değin yüklü miktarlarda paraları barolara veren avukatlar, mesleğinde belli bir
konuma erişmiş meslektaşlarının yanında neredeyse asgari ücrete çoğu kez
sekreter, çaycı, icra kâtibi gibi çalıştırılmakta, mesleğin onuru yara
almaktadır. Sermayenin yoğun müdahalesi her meslek grubunun niteliğini
değiştirirken maalesef avukatlık mesleği serbest meslek niteliğini kaybetmiş,
birçok avukatın yakinen gördüğü ama kabullenmek istemediği patron-işçi avukat
ayrımı çok daha belirginleşmeye başlamıştır. Yapılan son araştırmalarda
İstanbul Barosuna kayıtlı olarak mesleğini icra eden avukatlardan 16 bininin
mesleği vergi mükellefi olmadan, başka bir ifadeyle, başka bir avukatın yanında
işçi avukat olarak çalışarak sürdürdüğü görülmektedir. Önemli sayıda avukat işçileşirken,
kafa emeği ve fiziki emek birbirinden giderek ayrılmakta, uzmanlaşmanın ve iş
bölümünün artmasıyla avukatlık mesleğinin bugüne kadar asli unsurlarından biri
olan bağımsız düşünüp karar verebilme olgusu ortadan kalkmakta ve yabancılaşma
dâhil işçileşmenin bütün sonuçları gerçekleşmektedir. Avukatların mesleki
sorunlarının araştırılması ve çözüm üretilmesi adına Meclis araştırması talep
etmek gerekmiştir.
2.- Manisa Milletvekili Mazlum Nurlu ve 26
milletvekilinin, Alaşehir Ovası su kaynaklarının kirlenmesinin ve azalmasının
nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/334)
Türkiye Büyük Millet Meclisi Başkanlığına
Gediz Havzası ve
Alaşehir-Salihli Ovası tarımsal potansiyeli bakımından Türkiye'nin en önemli
havzalarından birisidir. Aynı zamanda tektonik fay hatları boyunca yüksek
potansiyele sahip jeotermal kaynaklar bulunmaktadır.
Yer altı sıcak su
kaynaklarından yararlanmak amacıyla Alaşehir Ovası’nda çok sayıda firma derin
kuyu sondajlarından sıcak su çıkarmaktadır. 2012 Mayıs ayında bölgede meydana
gelen sondaj kuyusunun patlamasıyla kontrolsüz olarak ortaya çıkan sıvı
akışkanlar ve gazlar çevredeki bağlara büyük zarar vererek yok olmasına neden
olmuştu.
Aradan geçen zamanda özel
firmalar tarafından, bölgedeki sıcak su sondaj çalışmalarının ilgili kurumlarca
yeterince denetlenmediği ifade edilmektedir.
Yürürlükteki mevzuat
gereğince jeotermal kaynak sularının yeryüzüne çıkarılıp kullanıldıktan sonra
aynı derinlikteki kuyulara reenjeksiyon edilerek bertaraf edilmesi
gerekmektedir. Bölgede faaliyet yürüten firmalar maliyeti düşürmek için zaman
zaman jeotermal sularını dere yataklarına deşarj ettikleri, gazlarını doğaya
bıraktıkları veya yeterli derinliğe reenjeksiyon yapmadıkları için içme ve
sulama suyu kaynaklarının jeotermalle kirlendiği çiftçiler tarafından dile
getirilmektedir. Tarımsal sulamada kullanılan sulara jeotermal sıcak suların
karıştığı bazı mineral maddelerin sulama suyunda aşırı yükselmesi yüzünden bağların
kuruduğu ifade edilmektedir.
Çiftçiler sorunlarına çözüm
bulmak amacıyla kullandıkları tarımsal sulama sularını analiz ettirmişlerdir.
Salihli Ziraat Odası ve Alaşehir Ticaret Borsasına ait laboratuvarlarda yapılan
sulama suyu analizlerinde bağlar için zararlı olan bor miktarında önemli artış
olduğu gözlemlenmiştir.
2012 yılında bölgede yapılan
su analizlerinde çıkan bor miktarı litrede 3,06 mg iken, 2015 yılında 11,82
mg’a çıktığı rapor edilmiştir. Ayrıca bikarbonat, sodyum, magnezyum miktarının
referans değerlerden yüksek olduğu raporlara yansımıştır. Bu sonuçlara
istinaden bölgedeki su kaynaklarının sulama suyu olarak kullanılmasının
sakıncalı olduğu belirtilmektedir.
Ülkemizin en verimli tarım
topraklarından olan Alaşehir Ovası’ndaki jeotermal kaynakların özensiz
kullanılması nedeniyle bölgenin tek geçim kaynağı olan bağcılığa büyük zarar
vermektedir.
Alaşehir Ovası su
kaynaklarının kirlenmesinin ve azalmasının nedenlerinin araştırılması,
jeotermal kaynakların usulüne uygun sondaj ve reenjeksiyon yapılması için
alınması gereken tedbirlerin ve etkin kamusal denetim yöntemlerin belirlenmesi
amacıyla Anayasa’nın 98, TBMM İçtüzüğü’nün 104 ve 105’inci maddeleri gereğince
bir Meclis araştırması açılmasını arz ve teklif ederiz.
1) Mazlum Nurlu  (Manisa)
2) Özcan Purçu  (İzmir)
3) Kadim Durmaz  (Tokat)
4) Mahmut Tanal  (İstanbul)
5) Niyazi Nefi Kara  (Antalya)
6) Gülay Yedekci  (İstanbul)
7) Melike Basmacı  (Denizli)
8) Hayati Tekin  (Samsun)
9) Nurhayat Altaca Kayışoğlu  (Bursa)
10) Ömer Fethi Gürer  (Niğde)
11) Bülent Yener Bektaşoğlu  (Giresun)
12) Haluk Pekşen  (Trabzon)
13) Mehmet Gökdağ  (Gaziantep)
14) Vecdi Gündoğdu  (Kırklareli)
15) Erdin Bircan  (Edirne)
16) Hüseyin Çamak  (Mersin)
17) Muhammet Rıza Yalçınkaya  (Bartın)
18) Orhan Sarıbal  (Bursa)
19) Şerafettin Turpcu  (Zonguldak)
20) Seyit Torun  (Ordu)
21) Namık Havutça  (Balıkesir)
22) Serkan Topal (Hatay)
23) Okan Gaytancıoğlu  (Edirne)
24) Akif Ekici  (Gaziantep)
25) Kazım Arslan  (Denizli)
26) Hüseyin Yıldız  (Aydın)
27) Candan Yüceer  (Tekirdağ)
3.- İstanbul Milletvekili Barış Yarkadaş ve 20
milletvekilinin, gazetecilerin yaşadığı sorunlar ile basın ve medya sektörü
üzerinde artan ekonomik ve sosyal baskıların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/335)
Türkiye Büyük Millet Meclisi Başkanlığına
Basın özgürlüğü; halkın bilgi
edinme, gerçekleri öğrenme hakkıdır. Çağdaş demokrasilerin en temel güvencesi
basın özgürlüğüdür. Türkiye Gazeteciler Cemiyetinin Özgürlük İçin Basın raporuna
göre, iktidarın medya üzerindeki baskıları dört yöntemle gerçekleşmektedir.
Birincisi, iktidarın basın kuruluşlarına doğrudan müdahale ederek baskı
yapması. İkincisi, Başbakanlık ve bakanlıklar başta olmak üzere RTÜK, Basın
İlan Kurumu, Telekomünikasyon İdaresi Başkanlığı gibi “özerk” kamu kurumları
ile Basın-Yayın Enformasyon Genel Müdürlüğü, Kamu Diplomasisi Koordinatörlüğü,
Kamu Düzeni ve Güvenliği Müsteşarlığı gibi birçok diğer resmî kurum tarafından
baskı yapılması. Üçüncüsü, reklam verenlerin etkilenmesi yoluyla yapılan
baskılar. Dördüncüsü ise muhalif medyanın vergi kontrolü, vergi cezaları,
ihalelerden men etme gibi yaptırımlara maruz bırakılmasıdır.
Bir ülkede basın ve ifade
özgürlüğü yoksa sansür ve otosansür vardır. İktidarların hoşuna gitmeyen yazı
ve haberleri yüzünden gazeteci ve yazarların işlerine son verdirilmesi, medya
gruplarının dünyada benzeri görülmemiş büyüklükte vergi cezalarıyla
sindirilmesi, Basın İlan Kurumu aracılığıyla resmî ilan dağıtımında yapılan
bilinçli kayırmalar, başta basın özgürlüğü olmak üzere, gazetecilik mesleğinin
tümüne vurulan darbelerdir. Bu baskı ve antidemokratik uygulamaların zamanla
basın özgürlüğü ve gazetecilik mesleğini işlevsiz bir hâle getireceği
aşikârdır. 
Gazeteci, basın özgürlüğünü,
halkın doğru haber alma, bilgi edinme hakkı adına dürüst biçimde kullanır.
Gazeteci, tüm bilgi kaynaklarına serbestçe ulaşma ve kamu yaşamını belirleyen,
halkı ilgilendiren tüm olayları izleme, araştırma hakkına sahiptir. Ülkemizde
son dönemde farklı meslek grupları üzerinde artan iktidar baskısı, basın ve
medya sektöründe de önemli oranda artmış, birçok basın kuruluşu bu baskıdan
farklı şekilde nasibini almıştır. Basın ve medya sektörü her geçen gün
tekelleşme yolunda ilerlemekte ve “havuz” denen, ortak yayın yapan kuruluşlara
dönüştürülmektedir.
Basındaki tekelleşmeyle ve
siyasi iktidarların baskılarıyla giderek büyüyen sendikasızlaştırma hareketi,
medya mensuplarının iş güvenceleri olmadan çalışmasına sebep olmaktadır.
Ayrıca, medya kuruluşlarının hukuka aykırı olarak taşeron işçi çalıştırdığı ise
malumdur. Sosyal güvenlikten yoksun olanların, sansürsüz ve özgür gazetecilik
faaliyetleri yürütmeleri mümkün değildir.
İktidara yönelik en küçük
eleştiri getiren gazeteciler, çeşitli mecralarda iktidara yakın kişilerin hedef
göstermesi ile medya gruplarına yapılan baskılar sonucunda işlerinden
atılmıştır. Gazetecilik mesleğinin olmazsa olmazı olan “editöryal bağımsızlık”
kavramı yok edilerek gazetelerin siyasi parti bültenine dönüştürülme çabası ise
her geçen gün artan diğer bir ayrıntıdır.
Ülkemizde işsiz gazeteciler
gibi çalışan gazetecilerin de birçok sorunu vardır. Sektörde, maalesef, oldukça
fazla sayıda gazetecinin aldıkları ücretlerin tamamının bordroya yansımadığı,
bu kişilerin asgari ücretten istihdam edildiği gözlemlenmektedir. Gazetecilerin
emekli olurken mağdur olmasına yol açan bu uygulamaya bir an önce son verilmesi
gerekmektedir.
Çalışan ve işsiz
gazetecilerin yaşadığı sorunlar ile basın ve medya sektörü üzerinde artan
ekonomik ve sosyal baskıların araştırılması ve alınması gereken önlemlerin
belirlenmesi amacıyla Anayasa’nın 98’inci, İç Tüzük’ün 104 ve 105’inci
maddeleri uyarınca bir Meclis araştırması açılmasını arz ederiz.
1) Barış Yarkadaş  (İstanbul)
2) Hüseyin Çamak  (Mersin)
3) Özcan Purçu  (İzmir)
4) Niyazi Nefi Kara  (Antalya)
5) Mazlum Nurlu  (Manisa)
6) Kadim Durmaz  (Tokat)
7) Yakup Akkaya  (İstanbul)
8) Orhan Sarıbal  (Bursa)
9) Ömer Fethi Gürer (Niğde)
10) Seyit Torun  (Ordu)
11) Okan Gaytancıoğlu  (Edirne)
12) Serkan Topal  (Hatay)
13) Namık Havutça  (Balıkesir)

14) Kazım Arslan  (Denizli)

15) Muhammet Rıza Yalçınkaya (Bartın)

16) Şerafettin Turpcu  (Zonguldak)
17) Haydar Akar (Kocaeli)
18) Akif Ekici (Gaziantep)
19) Hüseyin Yıldız (Aydın)
20) Candan Yüceer (Tekirdağ)
21) Gülay Yedekci (İstanbul)

BAŞKAN – Bilgilerinize
sunulmuştur. 
Önergeler gündemdeki
yerlerini alacak ve Meclis araştırması açılıp açılmaması konusundaki ön
görüşmeler, sırası geldiğinde yapılacaktır.
Halkların Demokratik Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım:
IX.- ÖNERİLER
A) Siyasi Parti Grubu Önerileri
1.- HDP Grubunun, Şırnak Milletvekili Aycan İrmez ve
arkadaşları tarafından, Şırnak kent merkezine seksen iki gün süren
operasyonların ardından yüz otuz dokuz gündür ortaya konan yıkım projelerinin
araştırılması ve Şırnak halkının mağduriyetinin giderilmesi amacıyla 20/10/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 20 Ekim 2016 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi 
20/10/2016
Türkiye Büyük Millet Meclisi Başkanlığına
Danışma Kurulu 20/10/2016
Perşembe günü (bugün) toplanamadığından, grubumuzun aşağıdaki önerisinin İç
Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Çağlar
Demirel
 Diyarbakır
 Grup
Başkan Vekili
Öneri: 
20 Ekim 2016 tarihinde Şırnak
Milletvekili Sayın Aycan İrmez ve arkadaşları tarafından, 3112 sıra numaralı,
Şırnak kent merkezine seksen iki gün süren operasyonların ardından yüz otuz
dokuz gündür ortaya konan yıkım projelerinin araştırılması ve Şırnak halkının
mağduriyetinin giderilmesi amacıyla Türkiye Büyük Millet Meclisine verilmiş
olan Meclis araştırması önergesinin, Genel Kurulun bilgisine sunulmak üzere,
bekleyen diğer önergelerin önüne alınarak 20/10/2016 Perşembe günlü
birleşiminde sunuşlarda okunması ve görüşmelerin aynı tarihli birleşiminde
yapılması önerilmiştir. 
BAŞKAN – Halkların Demokratik
Partisi Grubu önerisi üzerinde ilk konuşmacı, lehinde olmak üzere Çağlar
Demirel, Diyarbakır Milletvekili.
Buyurunuz Sayın Demirel. (HDP
sıralarından alkışlar)
ÇAĞLAR DEMİREL (Diyarbakır) –
Teşekkür ediyorum Sayın Başkan.
Sayın Başkan, değerli
milletvekilleri; partimizin önergesiyle ilgili söz almış bulunmaktayım.
Hepinizi saygıyla selamlıyorum.
Evet, bildiğiniz üzere, bir
ilimiz var, Şırnak ama Şırnak’ta tam iki yüz yirmi bir gündür sokağa çıkmak
yasak. Şırnak’ta 14 Marttan bugüne kadar bir abluka söz konusu ve bu ablukayla
birlikte sokağa çıkma yasağıyla ailelerin, Şırnak’ta yaşayan halkın oradan göç
ettirilerek Şırnak’ın tamamen yerle bir edildiğini biliyoruz.
Defalarca bu kürsüden
Şırnak’la ilgili söz aldık, konuştuk, durumu ifade ettik ama ne yazık ki hâlâ
abluka devam ediyor, ne yazık ki Şırnak’a giriş hâlâ yasak. Oysaki 3 Haziran
2016 tarihinde operasyonların bittiği ifade edilse de resmî kaynaklardan ama
yine de Şırnak’a giriş yasaklandı. Çünkü operasyonların bittiği söylendikten
sonra yirmi gün boyunca tanklarla, toplarla Şırnak’taki bütün yerleşim alanları
yerle bir edildi. Bir altüst oluş sorunu var Şırnak’ta. Bu operasyonların resmî
olarak bittiği tarih olan 3 Hazirandan önce Şırnak’ın seksen iki gün boyunca
yapılan bombardımanlar sonucunda yerle bir edildiği biliyoruz. 
Şırnak’ın 7 büyük
mahallesinde yaşanan bu sıkıntıyla birlikte 12 mahallesi birden abluka altında.
Kent merkezinde 69 bin nüfus var ama 64 bin nüfus kent dışına çıkartılmış ve
çeşitli yerlere göç etmek zorunda bırakılmıştır. 
Şırnak’tan göç ettirilmek
zorunda bırakılan halkımızın yaşadığı sıkıntıları rakamsal olarak sizlere
söylemek istiyorum: Şırnak halkı, Şırnak civarını, ilini ve ilçelerini terk
etmemek üzere yakın bazı yerleşim alanlarına gitmişlerdir. Şırnak’ta göç
ettirilen 64 bin nüfusun yaklaşık 500 hanesi yani 2.500 kişi Siirt’e göç etmiş,
yaklaşık 1.700 aile -bu da 11 bin kişiye tekabül ediyor- Silopi’ye gitmiş; 850
hane yani yaklaşık 5 bin kişi Uludere’de yerleşim alanına gitmiştir, Cizre’ye
de aynı şekilde 5 bin kişi göç etmiştir. Batman’da, Diyarbakır’da,
Güçlükonak’ta ve birçok il ve ilçede, köyde Şırnak halkı yaşamak zorunda
bırakılmıştır. 
Bu da yetmezmiş gibi
Şırnak’ta şu anda çadırlarda yaşayan insanların nerede kaldıklarını sizinle
paylaşmak istiyorum: Kumçatı belediyesine bağlı yaklaşık 4.500 kişi göç
etmiştir; bunların 700’ü, 700 aile, burada hâlâ çadırlarda yaşamaktadır. Çadır
dediğimiz de ağaçtan, yapraklardan ve naylonlardan yapılan, gecekondu tarzında,
sadece içinde kalabilmek için yapılan bir çadırdır. Bu kış koşullarında şu anda
o çadırlarda kalmanın mümkün olmadığı herkes tarafından bilinmelidir. Bir
empati kurulması gerekiyor. Bu kadar aile köylerde ve çevre beldelerde
çadırlarda kalırken tam da bugün valilik kararıyla o çadırlara polisler
tarafından baskın düzenleniyor, orada 5 kişi gözaltına alınıyor ve aileler
tehdit edilerek, çadırları bile terk etmeleri söylenerek ailelere “Ya çadırları
terk edeceksiniz ya da çadırlarla birlikte sizi de yakacağız.” deniliyor. Yani,
bu kadar talanının, bu kadar baskının, zulmün başka yerde aranmasına gerek yok.
Türkiye halkları görmeli ki bu baskı ve zulüm şu anda Şırnak halkına
uygulanıyor. Bu Şırnak halkına uygulanan baskı ve zulme karşı belediye
arsasında 400 konut yapılmasına dair bir girişim söz konusu. Belediye ve sivil
toplum örgütlerinin desteğiyle, çadırlarda yaşayan ailelerin kışın
yaşayabileceği “1+1” niteliğinde konutların yapılmasına, bütün olanaklar, bütün
altyapı hazırlanmasına rağmen valilik tarafından izin verilmiyor. Peki, Şırnak
halkı nerede yaşasın? Sürgüne gönderiyorsunuz, yok ediyorsunuz,
katlediyorsunuz, bu da yetmezmiş gibi Şırnak’ı yerle bir ediyorsunuz. 
Yine, hakeza, Şırnak’ta yasak
devam ediyor. Yasak devam etmesine rağmen, bugün valilik sitesinde bir açıklama
var. Bu duruma gülelim mi, ağlayalım mı, bilmiyorum; siz karar verin değerli
milletvekilleri. Bugün, valilik açıklamasında “Şırnak’ta bugün itibarıyla
pankart asmak, tüm toplantı, gösteri, eylem, oturma eylemi, basın açıklaması
yapmak yasaktır.” deniliyor. Zaten Şırnak halkı Şırnak’a giremiyor. Şırnak iki
yüz yirmi bir gündür yasak zaten, işgal altında. Siz ona istinaden, bugün
Şırnak’ın tekrar yasak olduğunu bir kez daha bu eylemlerle yasakladığınızı
ifade ediyorsunuz. Yasak içinde yasakla yönetilen bir ülkede yaşıyoruz. Bu
valinin derhâl istifa etmesi gerekiyor.
Yine, ayrıca, Şırnak’ta
halkın eşyalarına yaklaşıma dair de birkaç ibare söylemek istiyorum. Şırnak
yakılıp yıkıldıktan sonra enkazın kaldırılması için tutulan şirketlerin
sahiplerine ücret ödenmiyor, devlet tarafından onlara şöyle bir yetki
veriliyor: “Buradan çıkardığınız eşyalar size aittir.” deniliyor. Aileler
evlerine gitmek istediklerinde şirket sahipleri tarafından durduruluyor ve
“Devlet bu eşyalar karşılığında bizim burada iş yapmamıza izin vermiştir.” deniliyor.
Bu hangi ülkede görülmüştür? Bilmem kaçıncı dünya ülkesinde bile bu durum
üçüncü dünya savaşı olarak ifade edeceğimiz bir durumdur. İkinci Dünya
Savaşı’nda bile bu duruma rastlanmamıştır. Böyle bir yaklaşımın Şırnak’ta
gerçekleşmesine gerçekten insanların aklı duruyor. 
Ama nedir? Türkiye’de,
Parlamentoda, burada herkes sessiz bir şekilde bekliyor. Şırnak bu ülkenin bir
ilidir ama Şırnak’a sessiz kalmak demek bu suça ortak olmak demektir. O yüzden,
bu Parlamentoda, Şırnak’ta yaşayan halkla bir araya gelmek, Şırnak’ın
sorunlarını görmek, Şırnak kentine gidip orada yakılan yıkılan yerleri
incelemek üzere bütün partilerin de içinde yer aldığı bir komisyonun derhâl
kurulması gerekiyor. Çünkü, artık Şırnak’ta insanlar yedi aydır abluka altında
ama iki yıldır çocuklar okula gidemiyor, eğitim durmuş durumda. Şırnak’ta
çadırlarda veya diğer ilçelerde kalan kişilerin sağlık sorunları had safhada. 
Bu da yetmezmiş gibi 6306
sayılı Kanun’la afet riski altındaki bölgelere yapılan uygulama -bu yasa 2011
yılında Van depreminde çıkarılmış- şu anda Bakanlar Kurulu kararıyla Şırnak’a
uygulanıyor, revize imar planı yapılıyor. Ama şunu söyleyelim ki: Bunların
hepsi hukuksuz bir şekilde yapılan uygulamalardır. Revize imar planı yapılıyor,
Bakanlar Kurulu bu yetkiyi kendisinde görüyor; yerel yönetimlere, belediyelere,
herhangi bir şekilde hiç kimseye sormadan oranın imar projesi değiştiriliyor.
Yakılıp yıkılan yerler de yok bunun içerisinde. Bir kısım yerler ticari alan
olarak belirlenmiş, bir kısım yerler de kamu alanı olarak orada gösteriliyor ve
onlar da karakol olarak gerçekleştiriliyor. Konut alanları çok az ve orası on
beş günlüğüne, sadece Çevre ve Şehircilik İl Müdürlüğü üzerinden askıya
çıkarılıyor. Yani halkın malına el koyup, talan edip ondan sonra da halkın itiraz
etme hakkı olan bir aylık süreyi de hukuksuz bir şekilde on beş güne indiriyor
ve belediyede asılması gereken imar planını da belediyede asmayarak Çevre ve
Şehircilik İl Müdürlüğünün sitesinde yayınlıyor. Şırnak halkının yaşadığı
koşullar ortada. Şırnak halkı, yaşadığı koşullarda, elektrik olmadığını
söylememiz gereken bir durumda İnternet sitesinden bakıp itiraz süresi olan on
beş günü nasıl gerçekleştirecek? 
Yani bu yaşananların hepsinin
bir zulüm, bir faşizm olduğunu bir kez daha vurgulamak istiyor ve hepinizi
saygıyla selamlıyorum. (HDP sıralarından alkışlar)
BAŞKAN – Teşekkür ederim
Sayın Demirel.
Önerinin aleyhinde Erkan
Akçay, Manisa Milletvekili.
Buyurunuz Sayın Akçay. (MHP
sıralarından alkışlar)
ERKAN AKÇAY (Manisa) – Sayın
Başkan, değerli milletvekilleri; HDP’nin grup önerisi üzerine söz aldım.
Hepinizi saygıyla selamlıyorum.
Değerli milletvekilleri,
dikkatimizi teksif etmemiz gereken konulardan biri de maalesef, şu an
itibarıyla Şırnak’ın içinde bulunduğu durumdur. Şırnak, yıllardır terör olaylarından
en çok bizar olmuş, zarar görmüş bir ilimizdir. Yine, maalesef, son zamanlarda
terör olayları, terör saldırıları ve operasyonlardan en çok mağduriyete uğrayan
yine Şırnak olmuştur. Terör olayları nedeniyle binlerce Şırnaklı kent merkezini
boşaltmak zorunda kalmıştır. Bunlar ya akrabalarının yanına ya da başka
ilçelere göç etmiş ya da çadırlarda yaşamaya mahkûm olmuşlardır. Kış mevsiminin
kapıda olduğunu da dikkatlerinize sunarım. 
Şu anda, maalesef, Şırnak’ta
hüzünlü bir tablo var. Terör örgütü Şırnak merkezde üslenmiş, masum
vatandaşımızı kalkan olarak kullanmıştı. Türk Silahlı Kuvvetleri ve Emniyet
mensupları canları pahasına kahramanca mücadele ederek Şırnak kent merkezini
terör örgütünden ayıklamıştır. Terör unsurlarının tamamen şehir merkezinden
dışlanmasına rağmen, kent sakinlerine gerekli açıklamalar Hükûmet yetkilileri
ve orada görev yapan bürokratlar tarafından yapılmamaktadır. Terörden mağdur
olan Şırnaklılar, aylardır şehrin giriş ve çıkışlara kapatılması nedeniyle
ayrıca bir mağduriyet yaşamaktadır. Bütün bu süreç boyunca Adalet ve Kalkınma
Partisi Hükûmeti ve bürokratlar Şırnaklılara ve Şırnak’a yeterince sahip
çıkmamıştır, halkı âdeta PKK terör örgütü ve yandaşlarının kucağına itmektedir.
Vatandaşın yaşadığı bu mağduriyetler ve çaresizlik, terör örgütü tarafından
propaganda malzemesi olarak kullanılmaktadır. 
Şırnak’ta terör olaylarından
zarar gören binalar yıkılmaya başlanmıştır. Bu iş, hizmet alımı yöntemiyle özel
bir firmaya verilmiş, bu firmayla yıkılacak bina başına ücret ve enkazdan çıkacak
olan bina demiri karşılığında ihale edilmiş. Bu denli cazip ve ucu açık bir
sözleşme karşısında yetkili yıkım firması, tamamen sağlam olan ve hiçbir
şekilde zarar görmemiş binaları da kendi marifetiyle ateşe verip sonradan
resmini çekmek veya ana kolonlara zarar vermek suretiyle yıkım kararına dâhil
edip yıkmış ve bundan da oldukça nemalanmıştır. Maalesef, bunlar bizim
tespitlerimiz. Bu firma, TEDAŞ’a ait, maddi değeri hayli yüksek olan yer altı
kablolarını da yasa dışı bir şekilde sökmek suretiyle kendi uhdesine almıştır.
Tüm bu ranta dayalı ve yasa dışı işlemler, Şırnak Çevre Şehircilik İl
Müdürlüğünün bilgisi ve dahli içindedir. Vatandaş kendisine ait ve hiçbir
şekilde zarar görmemiş evlerindeki eşyaları almak istiyor ancak şirket
yetkilileri tarafından eşyalarını almalarına izin verilmiyor çünkü şirket
binadaki bu eşyaları âdeta ganimet olarak görmektedir. Şırnak Valiliğine bu
konuda yapılan başvurulara da ret cevabı verilmektedir. Sadece daha üst
makamlara, bazı Hükûmet yetkililerine yani Ankara’ya ulaşabilen birkaç aileye
bu izin verilmiştir. 
Ezcümle değerli arkadaşlar,
birileri otursa, düşünse, “Acaba vatandaşı devletten soğutmak için ne yapayım?”
dese Şırnak’ta yapılanları yapar ve Şırnak’ta da bu olmaktadır. Birlik ve
beraberliğe, devlet-millet bütünleşmesine en çok ihtiyaç duyduğumuz ve terör
örgütüne karşı tek vücut olmamız gereken bu süreçte Şırnaklılara karşı yapılan
bu haksızlıklarla terör örgütüne âdeta prim verilmektedir. Devletin bekası,
milletin huzur ve güvenliği için süratle Şırnaklı vatandaşlarımızın mağduriyeti
giderilmelidir. Devletimiz Şırnaklıların yanında olduğunu acilen göstermelidir.
Suçsuz ve devletinin yanında olan vatandaşa zarar veren tüm kesim, makam ve
kişilerden hesap sorulmalı, ilgili yıkım firmasına acilen soruşturma
açılmalıdır. Şırnak’ta yaşayan vatandaşlarımız mağdurdur, bu mağduriyetin
derhâl giderilmesi gerekiyor; bu konuda Hükûmeti uyarıyoruz. 
Genel Kurulu saygıyla
selamlıyorum. (MHP sıralarından alkışlar) 
BAŞKAN – Teşekkür ederim
Sayın Akçay. 
Önerinin lehinde Engin Altay,
İstanbul Milletvekili. 
Buyurunuz Sayın Altay. (CHP
sıralarından alkışlar)
ENGİN ALTAY (İstanbul) –
Teşekkür ederim. 
Sayın Başkan, sayın
milletvekilleri; Genel Kurulu saygıyla selamlıyorum. 
Çok nadir görülen bir
tabloyla karşı karşıyayız; 3 muhalefet partisi de Şırnak halkının yaşadığı
sorunlarla ilgili mutabık gibi görünüyor. Umarım ve dilerim ki -Hükûmetin sayın
2 üyesi Genel Kurulda- muhalefet partilerinin bu uyarıları, bu eleştirileriyle
Şırnak’ta Şırnak halkına uygulanan zulmün, Şırnak halkına yaşatılan bu acı
günlerin bir an önce telafisi sağlanır. 
Hakkâri Çukurca’dan gene acı
haber geldi; 2 şehidimiz var, yaralı askerlerimiz var. Müteaddit defalar
söylediğim gibi, bu Parlamentonun bir taziye çadırına dönüştüğünden duyduğum
üzüntüyü de belirtmek istiyorum. Parlamentolar sorun çözmek için vardır;
parlamentolar sorunların üzerine konuşmak için, sorunlardan sonra yorum ve
değerlendirme için var değillerdir. Üzülerek görüyorum, Hükûmet ve iktidar
partisi, çoğunluk partisinin sayın milletvekilleri Türkiye’nin yaşadığı ve otuz
yıldır süren bu kardeş kavgasını bitirme noktasında ya çok isteksiz ya çok
beceriksiz ya da art niyetli. Gelsin Hükûmet, bu eleştirilerimize cevap versin.

Hep söyledim, bir kere daha
söylemek zorundayım belki taraflar dikkate alır diye, Hükûmet de burada. Hiçbir
gerekçe, hiçbir talep teröriste masumiyet, terörizme meşruiyet sağlamaz; bunda
bir tereddüt yok, bunda mutabıkız; Parlamentonun 4 partisinin de bunda mutabık
olduğunu düşünüyorum ve öngörüyorum. Ama, hiçbir güvenlik kaygısı da temel hak
ve özgürlükleri gasbetmeye dayanak olamaz Şırnak’ta olduğu gibi, bunun da
altını çizelim. Her güvenlik kaygısı nedeniyle insanların boğazına
sarılırsanız, insanlara hayatı çekilmez hâle getirirseniz siz adil olmazsınız,
hükmeden olmazsınız, yöneten olmazsınız, hükûmet olmazsınız. Böyle demokrasi de
olmaz, böyle parlamento da olmaz. 
Şırnak’ta yaşanan dram, Kürt
sorunuyla ilgili. Kürt sorununun çözümü konusunda iktidar partisinin ne yapmak
istediğini ben on dört senedir anlamadım, anlayan varsa beri gelsin. Bu konuyu
enine boyuna bir konuşmak lazım bu Mecliste. Yani, yeri geldi bambaşka bir
yüzle güneydoğuya, doğuya; yeri geldi bambaşka bir yüzle… Devletin bir tane
yüzü vardır; Kürt-Türk ayrımı yapmadan, herkese şefkatle bakan bir yüzü vardır.
Devlet ceberut yüzle, toplumun belli bir kesimini karşısına alarak, insanları
ayrıştırarak, ötekileştirerek barışı tesis edemez. Ne oldu şimdi? Çukurca’da
şehit var. Bağıracağız: “Şehitler ölmez, vatan bölünmez.” Evet, inancımıza göre
onlar ölü değillerdir ama bal gibi ölüyorlar, bal gibi ölüyorlar. “Vatan
bölünmez.” Sen istediğin kadar bağır, insanların beyninde bu vatanı bölerseniz
ondan sonra senin o coğrafi sınırlarının bir önemi kalmaz. Şırnak’taki insan da
kendisini Türkiye Cumhuriyeti’nin bir yurttaşı gibi hissetmeli, aidiyet hissi
duymalı. Bunu siz bitirdiniz, bu Hükûmet bunu bitirdi. Bu ayıptır, insanlık
suçudur bu, bu kabul edilemez. Bölgede terör var diye bütün Kürtleri terörist
gibi algılayan bir kafa bu ülkeye iç savaştan başka hiçbir şey getirmez. (CHP
sıralarından alkışlar) 
Türkiye’de biz, PKK’yı,
IŞİD’i, FETÖ’yü ve diğerlerini terör örgütü olarak lanetliyoruz, kınıyoruz.
Devletin terörle etkin mücadele etmesi konusunda Cumhuriyet Halk Partisi olarak
Hükûmete… Buraya gelip desinler ki: “Biz terörle mücadelede şunu istedik de siz
vermediniz.” Bir tane örnek gösteremezsiniz. O vakit biz de deriz ki: ”Bu akan
kandan Hükûmet sorumludur, Hükûmet sorumludur.” (CHP sıralarından alkışlar) Bağırıyor:
“Şehitler ölmez.” Ölmesin tabii. Bu son olsun, Allah’ıma yalvarıyorum bu son
olsun. Öteki de bağırıyor: “Şehit (...)”(x) Ya,
bunlar kardeş, Çanakkale’de omuz omuza, koyun koyuna savaşmış insanlar.
Toplumun bir bölgesine…
RUHİ ERSOY (Osmaniye) –
Terörist…
ENGİN ALTAY (Devamla) – Ya,
terörist teröristtir, annesinin ne kabahati var kardeşim? O da bir ana, o da
bir ana. Olmaz böyle şey! Elbette “Terörle mücadele edilmesin.” diyen mi var,
Hükûmetin elinden tutan mı var? 
Cumhuriyet Halk Partisi, Kürt
sorununu çözebilecek tek ve yegâne partidir. 27 tane kanun teklifimiz var, 27
tane. Ya, el insaf, ey Hükûmet, ey çoğunluk partisi! Ya kardeşim, bunların
alayı mı yanlış, bunların hepsi mi tutarsız ve geçersiz? Somut şeyler söyledik,
dedik ki: Kürt sorunu ne Kandil’de ne İmralı’da ne Dolmabahçe’de çözülür ne de
kapalı kapılar ardında çözülür, Kürt sorunu Mecliste çözülür. Gene söylüyorum:
Türkiye Büyük Millet Meclisi bu soruna el atmadığı sürece Türkiye ne terör
belasından kendini soyutlayabilir ne de Kürt sorununu çözebilir. Toplumsal
barış ve mutabakat komisyonu kursak ne olur? Ne olur her siyasi partiden eşit
temsille böyle bir komisyonu kursak? Özel yetkili, özel statülü bir komisyon
kursak bundan kime ne zarar var? Böyle bir komisyonu kurduğumuz anda en azından
PKK teröründen kaynaklı şehit gelmeyeceğini düşünüyorum, gelmez. En azından bir
bakarlar, “Meclis bir araya gelmiş, belki bir şey olur.” derler. 
Çok mu zor, Sayın Hükûmet,
böyle bir komisyonun kurulması çok mu zor? Dedik ki: Bir ortak akıl heyeti… Siz
yaptınız bir akiller kendiniz seçerek karpuz seçer gibi. Siyasi partilerin
önereceği, Meclis dışında, toplumda saygınlığı olan insanlardan oluşan; lafı,
sözü dinlenen insanlardan gene eşit temsille dışarıda bir ortak akıl heyetinin
kime ne zararı var? 
ERKAN AKÇAY (Manisa) –
Akiller… Denendi. 
ENGİN ALTAY (Devamla) –
Üzülmüyor musunuz ya, insanlar ölüyor ya, insanlar ölüyor bu ülkede? Böyle bir
komisyonun kime ne zararı var? Ve bir gerçekleri araştırma komisyonu. Siyasetin
korkmaması gereken bir şey vardır. Gerçeklerle yüzleşmekten korkan siyaset yok
olmaya mahkûmdur, başarısız olmaya mahkûmdur. Kuralım bir gerçekleri araştırma
komisyonu, kime ne zararı var? Bütün bunları biz yapalım da sonra “26’ncı Dönem
Parlamentosu olarak biz elimizden geleni yaptık.” diyelim. Yarın torunlarınız
size “Bu ülke niye bu hâle geldi?” dediğinde “Ya, evladım, Allah var, ben
elimden geleni yaptım.” diyelim. Şimdi, 64 bin nüfuslu ya da 69 bin nüfuslu bir
ilimizi tarumar ettiniz. Bakın, 27 Temmuz 2015’te hendekler kazılmaya başlandı.
14 Mart 2016’da da müdahale başladı. Temmuzdan marta sekiz ay var, sekiz ay. Ey
Hükûmet, sekiz ay boyunca bu il merkezinde sizin valiniz mi yoktu, polisiniz mi
yoktu, jandarmanız mı yoktu, kamu bürokrasiniz mi yoktu, MİT’iniz mi yoktu? Siz
neredeydiniz? Siz raf elması mısınız? Siz Hükûmetsiniz. Sekiz ay hendek
kazılacak, barikat yapılacak; size gelen, Silahlı Kuvvetlerden gelen taleplere
“ellemeyin” diyeceksiniz, sonra üç ay süren insanlık dışı bir operasyon
yapacaksınız. Allah aşkına siz ne yaptınız? Ne yapmaya çalıştınız? Buna siyasi
terminolojide bir isim bulamıyorum. Savaş terminolojisinde bubi tuzağı falan
böyle, bu tür şeyler olabilir; hani, Hilal Harekâtı, içeri alma, yok etme…
Teröristlerle etkin mücadele edin, yanınızdayız ama bir masumun, bir sivilin
kanını akıtmak teröristle aynı kefede olmak demektir, bu kadar! (CHP
sıralarından alkışlar) Olaya böyle bakabilirsek bir sonuç alabiliriz. Bir tane
sağlam bina yok. Hadi oldu -kabul edilebilir bir yanı var diye demiyorum “hadi
oldu”yu- bu talan ve yağmaya nasıl göz yumarsınız? Hiç mi vicdan yok? Hiç mi
insanlık yok? Şırnak’ta yapılan bu talana, yağmaya nasıl göz yumarsınız?
Yumdunuz; kabul edilemez, yumdunuz. Ya, ayıp, “Türkiye büyük devlet.” diyoruz,
ben de diyorum. Gittik dünyanın öbür tarafında Moğolistan’a, Orhun Anıtlarına
40 kilometre yol yaptık, iftihar ediyorum, iftihar ediyorum. Kış geliyor. Ben
Ankara’da akşam balkona çıkınca üşüyorum şimdi. Şırnak’ta 7 bin insan çadırda
ve iptidai, uyduruk çadırlarda. Hiç mi yürek, hiç mi vicdan, hiç mi insaf yok?
Böyle şey olabilir mi? Bunu kabul edip burada oturmak ayıptır, buna seyirci
kalmak ayıptır. Diğer teknik, mevzuatla ilgili ihlalleri arkadaşlar anlattı,
Milliyetçi Hareket Partisi dâhil. Buradan çıkarmanız gereken bir ders var.
İnsanlık, vicdan, temiz siyaset, ahlaklı siyaset böyle zamanlarda belli olur. 
Sayın milletvekilleri, Şırnak
bizim bir ilimizdir; İstanbul gibidir, benim Sinop’um gibidir, Giresun gibidir,
Edirne gibidir, Antalya gibidir. Benim için Şırnaklı Antalyalı’yla, Hakkarili
Sinoplu’yla, Mardinli İzmirli’yle aynıdır, birdir, aynı haklara sahiptir. (CHP
sıralarından alkışlar) Bu yaklaşım içinde, bu Parlamentoyu bu vahim trajediye
daha fazla duyarsız kalmamaya, Hükûmeti de görevini yapmaya davet ediyorum. 
Genel Kurulu saygıyla
selamlıyorum. (CHP sıralarından alkışlar) 
BAŞKAN – Teşekkür ederim
Sayın Altay. 
Önerinin aleyhinde, Abdullah
Ağralı, Konya Milletvekili. 
Buyurunuz Sayın Ağralı. (AK
PARTİ sıralarından alkışlar)
ABDULLAH AĞRALI (Konya) –
Sayın Başkan, kıymetli milletvekilleri; hepinizi sevgi ve saygıyla
selamlıyorum. 
HDP’nin Şırnak iliyle ilgili
vermiş olduğu Meclis araştırması açılmasıyla ilgili önerisi üzerinde, AK PARTİ
Grubu adına söz almış bulunuyorum. 
Sözlerime başlamadan önce, bu
sabah Hakkâri Çukurca’da terörle ilgili yaşanan çatışmada şehit olan Yüzbaşı
Özgür Çevik, Uzman Çavuş Murat Özer’e ve tüm şehitlerimize Allah’tan rahmet,
yakınlarına sabırlar diliyorum, yaralılarımıza acil şifalar diliyorum. 
Yine, 15 Temmuz ihanet
gecesinde demokrasiyi, millî iradeyi hedef alan hain ve alçakça kalkışmaya
karşı, ülkemizin her yerinde olduğu gibi meydanlara inerek canını ortaya koyan
tüm vatandaşlarımızı ve aynı tavrı sergileyen Şırnak, Cizre, Silopi, İdil,
Uludere, Beytüşşebap, Güçlükonaklı hemşehrilerimi saygıyla selamlıyorum. 
HDP’nin grup önerisinde,
“tank ve top atışlarından kurtulan evler” ibaresiyle, aslında, terörün ve terör
örgütünün yaptığı enkazın üstü kapatılmaya çalışılıyor. Terör örgütünün enkaza
çevirdiği ve vatandaşlarımıza hayatı zindan ettiği yerlerde, yine
vatandaşlarımızın büyük desteğiyle bölge teröristlerden temizlenmiştir. 
Şimdi, tabii, hatibin aslında
konuşmasını ibretle dinledim. Bir defa, gerçekten “boşaltılan” ya da “zorla göç
ettirilen” diye bir kavram yok. Vatandaşlar, “öz yönetim” safsatası altında
hayatı zindan eden terör ve terör örgütüne gereken tepkiyi göstermiştir.
Vatandaş terör ve terör örgütünden kaçıp devlete ve devletin sıcak şefkatine
sığınmıştır. 
Şimdi, burada aslında bir
dram yaşandı, evet bir dram yaşandı ama bu biraz Nasreddin Hoca’nın meselesi
gibi, “Hırsızın hiç mi suçu yok?” Yani bütün yapılan işlerde devleti suçlamak
da hakikaten ayrı bir handikap. Devletimiz yaşanan tüm bu dram karşısında, tüm
kurum ve kuruluşlarıyla, STK’larıyla yaraları hızlı bir şekilde sarmaya
başlamıştır. Bu kapsamda, neredeyse her hafta bir bakanımız bu yapılan
çalışmaları yerinde ziyaret etmektedir. Bu kapsamda, çok hızlı bir şekilde
Cizre, Silopi ve İdil’de çalışmalar başlatılmıştır. 
Yani, şimdi elimde Şırnak
iliyle ilgili yapılan bir sürü çalışma var, zaman elverdiğince bunları
paylaşacağım. Şunu söylemek isterim ki, özellikle Şırnak merkezde 105 kilometre
sıcak asfalt yapımına başlanmıştır. Yine il merkezinde ilk etapta 6 bin konut
yapılacak, ihtiyaç duyulması hâlinde ek olarak yeni konutların yapılmasına
başlanacaktır. Yine bu kapsamda, ev yapan vatandaşlarımızın eğer ev yaptığı
yerin imar açısından bir sakıncası yoksa ev yapım işleri de hızlandırılmıştır.
Yine bu kapsamda, Şırnak merkezde, Gazi Caddesi’nde bin konutun proje işlemleri
tamamlanmış ve ihale sürecine açılmıştır. Yine Bahçelievler Mahallesi’nde 3 bin
konut projesinin yapımı devam etmektedir ve en kısa sürede de bitirilecektir.
Yine Atatürk Mahallesi, Cumhuriyet Mahallesi, Aydınlıkevler Mahallesi, Dicle
Mahallesi’nde boşaltılan alanlarda 2 bin konut yapımı çalışmaları devam
etmektedir. Şimdi yine alt ve üst yapı yollar için de ayrı çalışmalar
yapılmaktadır. İl ve ilçelerimizde yapılacak olan bu çalışmalar bölge insanının
ihtiyaçlarını karşılayacak şekilde planlanmakta ve modern alanlar; okul, iş
yeri, cami, taziye evleri, Kur’an kursu, sağlık ocağı, alışveriş merkezleri,
park alanları yapılmaktadır. Kısa zamanda tüm çalışmalar tamamlanıp inşallah
vatandaşlarımız Cizre ve Silopi’de olduğu gibi Şırnak merkezde de evlerine
dönecektir. 
Şimdi, Cizre’yle ilgili
birkaç veri paylaşmak istiyorum: Dirsekli’de 901 konutun ihalesi tamamlanmış ve
etüt çalışmaları yapılmıştır. Yine, Sur Mahallesi’nde aynı yerde yapılacak olan
700 konut için proje aşaması tamamlanmış, temel atılması için zemin etütleri
yapılmaktadır. Yine, Cizre ilçemizde, ilk etapta 1.601 konutun yapımına
başlanmıştır. İdil’de 344 konut; yine, TOKİ tarafından 500 konutun yapılacağı
yerlerle ilgili de çalışmalara başlanmıştır. İdil ilçemizde yaklaşık 844 konut
planlanmaktadır. Silopi’de de yine benzer şekilde çalışmalar olmuştur.
Yine, bölgenin kalkınması
için Hükûmetimiz tarafından yatırım, üretim, destekleme ve rekabetin gücünün
artırılması konusunda da ciddi çalışmalar yapılmaktadır. Esnaflarımız açıklanan
bu destekleri gerçekten heyecanla takip etmekte ve inanıyorum ki bölgenin
kalkınmasında da ciddi çalışmalar yapılacaktır.
Şimdi, sadece yapılan
çalışmalar Çevre ve Şehircilik Bakanlığının ya da TOKİ’nin yaptığı konut
çalışmaları değil; yine, yol geliştirme çalışmaları, konut, altyapı ve
kanalizasyon çalışmaları devam etmekte. 
Şırnak merkezde de özellikle
terörden temizlendikten sonra vatandaşlarımızın can ve mal güvenliğini sağlamak
adına, mayınlanan ve tuzaklanan evlerle ilgili çalışmalar devam etmekte. 
Burada hatibin bir ifadesi
vardı; gerçekten yani herhâlde aklın durduğu bir yer. Devletin, enkazları
kaldırırken firmalara ödeme yapmadığı, enkazdan çıkan tabiri caizse ganimetlere
karşılık bunu yaptığı ifade edilmektedir. Yani ben istiyorsa, merak ediyorsa bu
konuda Çevre ve Şehircilik Bakanlığının verilerini de paylaşırım ama gerçekten
HDP’nin bir defa şu alışkanlıktan vazgeçmesi lazım. Yani hendek ve çukur
siyaseti çok şey kaybettirdi, bölge insanına da çok şey kaybettirdi ve
insanlarımıza hayatı zindan etti. Ama anlıyorum ki, şunu net ifade edeyim ki,
hendeğe selam durarak, barikata selam durarak, fiilî durum yaratarak, şiddete
yaslanarak Kürtlere hayatı zindan edenler şimdi ülke sınırlarımızın dışındaki
insanlarımıza da aynı, hayatı zindan etme projesi peşinde. Tavsiyem o ki, bölge
insanının teröre ve terör destekçilerine, darbecilere karşı ülkemizin millî
birlik ve beraberliğiyle ilgili ortaya koyduğu bu tavrı net anlamalarını
tavsiye ediyorum, gerçekten. Biz bölgedeyiz. Yani, ben kendim şahsen en az
15’in üzerinde Şırnak merkeze de gitmişimdir, Cizre’de, Silopi’de, İdil’de,
vatandaşlarımızın en sıkıntılı dönemlerinde biz yanlarındaydık, her türlü
desteği verdik. Evet, bir mağduriyet olmuştur; bu mağduriyetin sebeplerini de
iyi bilmek lazım. Ama şunu net olarak söylemek isterim ki, gerçekten, bölge
insanı huzur istiyor. Evet, hepimiz huzur istiyoruz. İnşallah, bu temennilerle,
önümüzde ve geçmekte olduğumuz bu kritik süreçte birlik, beraberliğimizin devam
etmesini arzu ediyorum. 
Bu vesileyle, HDP’nin
önergesine karşı olduğumuzu bildiriyor ve Genel Kurulu saygıyla selamlıyorum.
(AK PARTİ sıralarından alkışlar)
BAŞKAN - Teşekkür ederim
Sayın Ağralı.
ERKAN AKÇAY (Manisa) - Sayın
Başkan…
ÇAĞLAR DEMİREL (Diyarbakır) -
Sayın Başkan…
BAŞKAN - Sayın Akçay,
yerinizden söz talebiniz olduğunu görüyorum. Buyurunuz, mikrofonunuzu açıyorum.
VI.- AÇIKLAMALAR (Devam)
20.- Manisa Milletvekili Erkan Akçay’ın, İstanbul
Milletvekili Engin Altay’ın HDP grup önerisi üzerinde yaptığı konuşmasındaki
bazı ifadelerine ilişkin açıklaması
ERKAN AKÇAY (Manisa) -
Teşekkür ederim Sayın Başkan. 
Biraz önce Cumhuriyet Halk
Partisi Grup Başkan Vekili Sayın Engin Altay tam konuşmasını bitirdiği zaman,
son cümle olarak bir ifade kullandı, dikkat çekici oldu bizim için: İşte “Bütün
partiler Şırnak’ın sorunlarını dile getirdi, MHP de dâhil.” gibi bir ifade.
Milliyetçi Hareket Partisini münhasıran zikreden bu ibareyi reddettiğimi
söylemek istiyorum. “MHP de dâhil.” ne demek?
Milliyetçi Hareket Partisi
ülkemizin bütün sorunlarına duyarlıdır. Aramızdaki fark: Biz siyasi çıkar
kaygısı taşımayız. Yani, bu bol duygusal ve hamasi konuşmalardan sonra ancak
sekizinci dakikada gelebildi Sayın Altay Şırnak’ın meselesine. Biz baştan sona
Şırnak’ı konuştuk. (MHP sıralarından alkışlar) 
(Mikrofon otomatik cihaz
tarafından kapatıldı) 
BAŞKAN - Mikrofonunuzu
açıyorum Sayın Akçay.
Buyurunuz. 
ERKAN AKÇAY (Manisa) –
Şırnak, vatanımızın, Türkiye’mizin güzide bir köşesidir; maalesef bu hâllerde
olmaması gerekir. Şırnak’ın içine düştüğü durumdan içimiz yanıyor ve bunu
Şırnaklı kardeşlerimiz de biliyor, bizi izliyorlar. Ve sürenin yetersizliği
nedeniyle çok fazla da dile getiremedik ancak Şırnak’la ilgili görüntüler kabul
edilebilir değil. Kesinlikle, bir an evvel, hemen, bu birkaç gün içerisinde el
atılması gereken çok önemli sorunlar var. Buna hiçbir kimse duyarsız kalamaz.
Milliyetçi Hareket Partisi de kendi ilkeleri, fikri, programı çerçevesinde…
Milliyetçi Hareket Partisi Grubu olarak bu konuşmalarımızı dile getirdik. 
Elbette Sayın Altay kötü bir
şey söylemedi ama “MHP de dâhil.” demesi, ibaresi doğrusu bizim kabul
edeceğimiz bir ibare değildir.
Teşekkür ederim.
BAŞKAN – Teşekkür ederim
Sayın Akçay.
Sayın Demirel…
ÇAĞLAR DEMİREL (Diyarbakır) –
Sayın Başkan, hatip konuşmasında hem şahsıma hem konuşmamıza hem de partimize
yönelik sataşmada bulunmuştur. Ona ilişkin yani partimizin ve bizim…
BAŞKAN – Hangi cümlelerle
Sayın Demirel?
ÇAĞLAR DEMİREL (Diyarbakır) –
Akıl tutulmasıyla ilgili bir durumu ifade ettiğini söyleyebiliriz ve işte,
terörün…
BAŞKAN – Sizi akıl
tutulmasıyla mı suçladı?
ÇAĞLAR DEMİREL (Diyarbakır) –
Evet.
BAŞKAN – Buyurunuz.
İki dakika süreyle söz
veriyorum, lütfen yeni bir sataşmaya meydan vermeyiniz. 
VII.- SATAŞMALARA İLİŞKİN KONUŞMALAR (Devam)
3.- Diyarbakır Milletvekili Çağlar Demirel’in, Konya
Milletvekili Abdullah Ağralı’nın HDP grup önerisi üzerinde yaptığı konuşması
sırasında şahsına ve Halkların Demokratik Partisine sataşması nedeniyle
konuşması 
ÇAĞLAR DEMİREL (Diyarbakır) –
Teşekkür ediyorum Sayın Başkan.
Bu ülkede iktidar kim, sormak
istiyorum; Hükûmet de kim? AKP değil mi? Biz hesabı kime soracağız? İktidara
soracağız, AKP Hükûmetine soracağız çünkü bu yakmayı yıkmayı; tankıyla, topuyla
orayı ablukaya alan kim? Hükûmet ve iktidar.
MEHMET AKİF YILMAZ (Kocaeli)
– PKK.
BÜLENT TURAN (Çanakkale) –
PKK ve PYD.
ÇAĞLAR DEMİREL (Devamla) – Bu
süreci başlatan kim? Hükûmet ve iktidar.
MEHMET AKİF YILMAZ (Kocaeli)
– PKK.
ÇAĞLAR DEMİREL (Devamla) –
Kime karşı? Kürtlere karşı, Şırnak halkına karşı bir operasyon. 
ŞAHİN TİN (Denizli) -
Teröristlere karşı. 
NİHAT ÖZTÜRK (Muğla) – PKK’ya
karşı.
ÇAĞLAR DEMİREL (Devamla) –
Evet, 3 Haziran 2016 tarihinde “Operasyonlar bitti.” ibaresi var. Aradan tam
kaç ay geçti? 14 Mart itibarıyla hesapladığımızda, iki yüz yirmi bir gündür
ablukada. Evet, “Çalışmalar yapılıyor.” diyor iktidar, AKP Hükûmetinden
yetkililer. Nedir çalışmalar? TOKİ giriyor. Evet, nedir yaptığınız çalışmalar?
Genel olarak söyleyebiliriz, rant sağlamadır, şirketlere rant sağlamadır.
BÜLENT TURAN (Çanakkale) –
Yapmasın mı inşaatları? 
ÇAĞLAR DEMİREL (Devamla) –
Evet, asfalt dökülüyor. Ya, halk çadırlarda, çadırlarda!
NİHAT ÖZTÜRK (Muğla) – Siz
yıllardır öyle mi yaptınız Şırnak’ta?
ÇAĞLAR DEMİREL (Devamla) –
Çadırda bile kalmasına izin vermediğiniz bu kış gününde Şırnak’a asfalt
döküyormuşsunuz, yaptığınız çalışma budur. Utanın biraz ya! İnsan biraz utanır
yani. Yapmış olduğunuz çalışma Şırnak merkeze asfalt dökmek midir? Halk
çadırlarda yaşıyor. 
MUSTAFA KÖSE (Antalya) –
Belediye kimde, onu söyle. Belediye kimde orada, onu söyle. Bugüne kadar ne
yaptınız, onu söyle.
ÇAĞLAR DEMİREL (Devamla) – Bu
kış günü çadırlarda yaşayan halkın sorununu çözmekle sorumlusunuz. 
Oraya bakanlar gidiyormuş.
Evet, yeni imar planlarıyla kime rant sağlamaya, hangi imar planıyla, hangi
TOKİ’yi daha zenginleştirmeye gidiyor? Siz o çalışmaları yaparken halka
sordunuz mu? Orada yaşayanlara sordunuz mu? Nasıl bir çalışma yapacağınıza dair
onların düşüncelerini ve fikrini aldınız mı? Siz Şırnak halkını oradan
göçürtmeye çalışıyorsunuz ama Şırnak halkı hiçbir yere gitmeyecektir ve Şırnak
Şırnaklılar tarafından da yönetilmeye devam edilecektir diyorum.
Teşekkür ediyorum. 
BAŞKAN – Teşekkür ederim
Sayın Demirel.
BÜLENT TURAN (Çanakkale) –
Sayın Başkan…
BAŞKAN – Bir saniye Sayın
Turan, sizden önce Sayın Altay’ın söz talebi var. 
Buyurunuz Sayın Altay.
VI.- AÇIKLAMALAR (Devam)
21.- İstanbul Milletvekili Engin Altay’ın, Manisa Milletvekili
Erkan Akçay’ın yaptığı açıklamasındaki bazı ifadelerine ilişkin açıklaması
ENGİN ALTAY (İstanbul) –
Teşekkür ederim Sayın Başkanım. 
Sayın Akçay’ı ve Milliyetçi
Hareket Partisini incitici bir söz söylediğimi zannetmiyorum. Bilakis, böyle,
bölgede yaşanan çok temel bir sorunla ilgili 3 muhalefet partisinin
duyarlılığının altını çizdim. Bunu tekrar belirtmek istiyorum. “Milliyetçi
Hareket Partisi de dâhil” derken orada 3 siyasi… HDP’nin zaten önerge sahibi
olarak bir burada şeyi var, durumu gündeme getirmesi söz konusu, ben de
kürsüdeyim. Dolayısıyla, Milliyetçi Hareket Partisini de bu yüzden ismen
zikrettim. 
Öte yandan, şunu da tabii
belirtmem lazım sayın mevkidaşıma, konuşmamın sekiz dakikasından sonra Şırnak’a
girdiğimi söyledi: Sayın mevkidaşım, Şırnak benim ilk sekiz dakikada
konuştuklarımın sonucudur. Yani benim o ilk sekiz dakikadaki konuşmamı
gerektiren hâller olmasaydı Meclis bugün Şırnak’taki bu vahim durumu konuşur
olmayacaktı, Şırnak’ta böyle bir sorun yaşanmamış olacaktı. Bunun da altını çizmek
isterim.
Teşekkür ederim.
BAŞKAN – Teşekkür ederim
Sayın Altay.
İDRİS BALUKEN (Diyarbakır) –
Sayın Başkan, İç Tüzük 60’a göre benim de bir söz talebim var.
BAŞKAN – Sayın Baluken,
buyurun, 60’a göre size de bir dakika söz veriyorum.
22.- Diyarbakır Milletvekili İdris Baluken’in, Şırnak
halkının sorunlarının giderilmesiyle ilgili Meclisin inisiyatif alması
gerektiğine ilişkin açıklaması
İDRİS BALUKEN (Diyarbakır) –
Teşekkür ediyorum Sayın Başkan.
Son derece önemli bir sorunu,
hassas bir konuyu tartışıyoruz. Muhalefet partileri adına 3 siyasi partinin
grup başkan vekilleri orada yaşanan sorunlarla ilgili önemli tespitler
yaptılar. 
Şimdi, AKP’li
milletvekillerinin hem bu komisyonun kurulmasına dair ortaya koyacakları
vicdani tutum hem de diyelim ki oylamada kendilerine gelen öneriler
doğrultusunda oy kullanacaklarsa bile Şırnak halkının sorunlarının
giderilmesiyle ilgili ortaya koyacakları tutum tarihe geçecektir. 7 bin insanın
orada çadırlar altında kışı karşılamasına hiç kimsenin rıza göstermemesi gerekir.
7 bin insanın barınak sorunuyla ilgili, konut sorunuyla ilgili, sivil toplumun
başlatmış olduğu çabalara engel koymayla ilgili hiçbir milletvekilinin bu
durumu savunan bir pozisyona girmemesi gerekir.
(Mikrofon otomatik cihaz
tarafından kapatıldı)
İDRİS BALUKEN (Diyarbakır) –
Toparlıyorum Sayın Başkan.
BAŞKAN – Buyurunuz,
tamamlayınız Sayın Baluken.
İDRİS BALUKEN (Diyarbakır) –
O nedenle, bu mevcut sorunun aşılmasına dair hızla bu Meclisin irade koyması,
inisiyatif koyması lazım. 
Biz beklerdik ki sayın Hükûmet
yetkilisi, sayın bakan çıkıp bu kadar önemli bir konuda 3 grup başkan vekilinin
dile getirdiği hususlarla ilgili Hükûmetin nasıl bir çalışması var; bu kışı
Şırnaklılar çadırda geçirmesin diye neler yapılacak ya da sivil toplumun yapmış
olduğu çalışmalara engel olunacak mı, olunmayacak mı; bununla ilgili Genel
Kurulu ve kamuoyunu bilgilendirecek birkaç hususu belirtmiş olsun. Ancak, ben
tekrar bütün milletvekillerine çağrıda bulunmak istiyorum: Vicdanınızdan
yükselen sesi dinleyin.
Diğer taraftan, Cumhuriyet
Halk Partisi adına konuşan Sayın Engin Altay son derece önemli, tarihî
tespitler yaptı. Toplumsal barış ve mutabakat komisyonunun kurulması; akil,
ortak akıl komisyonunun kurulması…
(Mikrofon otomatik cihaz
tarafından kapatıldı)
BAŞKAN – Teşekkür ederim
Sayın Baluken.
İDRİS BALUKEN (Diyarbakır) –
Bitiriyorum Sayın Başkan.
ŞAHİN TİN (Denizli) – Yeter!
Kaç sefer uzatma olacak?
İDRİS BALUKEN (Diyarbakır) –
Zabıtlara geçsin diye.
…gerçeklerle yüzleşme
komisyonunun kurulması, Kürt meselesinin bu Parlamento çatısı altında çözümü
için son derece önemsenmesi gereken altın değerinde önerilerdir. Diğer bütün
siyasi partiler, başta iktidar partisi olmak üzere, burada her gün yaşanan
ölümlerle ilgili duygularımızı belirtmek yerine, hızla bu öneriler doğrultusunda
bu meseleyi nasıl çözebileceğimizin gayretini ortaya koyma noktasında hassas
olmalıdır diye düşünüyorum. 
Teşekkür ediyorum. 
BAŞKAN – Teşekkür ederim
Sayın Baluken. 
IX.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Şırnak Milletvekili Aycan İrmez ve
arkadaşları tarafından, Şırnak kent merkezine seksen iki gün süren
operasyonların ardından yüz otuz dokuz gündür ortaya konan yıkım projelerinin
araştırılması ve Şırnak halkının mağduriyetinin giderilmesi amacıyla 20/10/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 20 Ekim 2016 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN - Öneriyi oylarınıza
sunuyorum: Kabul edenler… Kabul etmeyenler… Öneri kabul edilmemiştir. 
Gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz. 
1’inci sırada yer alan, Ticari İşlemlerde Taşınır Rehni Kanunu Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Raporu’nun görüşmelerine başlayacağız…
Birleşime on dakika ara
veriyorum. 
Kapanma Saati: 16.21
DÖRDÜNCÜ OTURUM
Açılma Saati: 16.34
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Mustafa AÇIKGÖZ
(Nevşehir)
-----0-----
BAŞKAN – Sayın
milletvekilleri, Türkiye Büyük Millet Meclisinin 10’uncu Birleşiminin Dördüncü
Oturumunu açıyorum.
1’inci sırada yer alan,
Ticari İşlemlerde Taşınır Rehni Kanunu Tasarısı ile Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu’nun görüşmelerine
başlayacağız. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Ticari İşlemlerde Taşınır Rehni Kanunu Tasarısı
(1/753) ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 418) (X)
BAŞKAN – Komisyon? Yerinde. 
Hükûmet? Yerinde. 
Dünkü birleşimde İç Tüzük’ün
91’inci maddesine göre temel kanun olarak görüşülen 418 sıra sayılı Kanun
Tasarısı’nın birinci bölümünde yer alan maddelerin oylamaları tamamlanmıştı. 
Şimdi ikinci bölümün
görüşmelerine başlıyoruz. 
İkinci bölüm geçici madde 1
dâhil 11 ila 21’inci maddeleri kapsamaktadır.
Şimdi, bölüm üzerinde söz talep
eden siyasi parti gruplarına ve milletvekillerine söz vereceğim. 
Gruplar adına ilk konuşma
Cumhuriyet Halk Partisi Grubu adına Aytun Çıray, İzmir Milletvekili.
Buyurunuz Sayın Çıray. (CHP
sıralarından alkışlar) 
CHP GRUBU ADINA AYTUN ÇIRAY
(İzmir) – Değerli milletvekilleri, hepinizi sevgi ve saygıyla selamlıyorum.
Türkiye tarihî günlerden
geçiyor; olağanüstü, yaşamadığımız deneyimleri yaşıyoruz ve hak etmediğimiz bir
görüntüyle dünyanın önünde Türkiye şu anda. Türkiye bir kalkışmayla, bir işgal
girişimiyle karşı karşıya kaldı, neyse ki bu kalkışma Türk milletinin ve Türk
askerlerinin, Türk polislerinin kahramanlığıyla, ortak iş birliğiyle başarıya
ulaşamadan yani idareyi ele geçirme anlamında başarıya ulaşamadan önüne
geçilmiş oldu. Ama daha önce de ifade ettiğim gibi, bu kalkışmayı planlayanlar,
sonuca ulaşsa da ulaşmasa da Türkiye'nin zarar göreceği şekilde planlamışlardı
ve ne yazık ki Türkiye zarar gördü. 
Türkiye şu anda herkesin,
özellikle devlet bürokrasisinin birbirinden kuşku duyduğu, birinin diğerinden
FETÖ’cü mü, kripto mu diye kuşkulandığı, insanların birbirini ihbar ettiği
dağınık bir devlet görünümü içerisinde yaşıyor. Türkiye şu anda, bu darbe
girişiminden sonra, âdeta bir fetret döneminin içenden geçiyor; kardeşin
kardeşe vurduğu, kardeşin kardeşe güvenmediği bir toplum hâline geldik. 
Bu ülkenin Anayasa’sı askıda,
bunu Sayın Bahçeli söyledi, dedi ki: “Bu ülkede Anayasa filan kalmadı, defakto
bir durum oluştu, gelin Anayasa’yı Cumhurbaşkanının dediği gibi,
Cumhurbaşkanına uygun hâle getirelim. Yani Cumhurbaşkanı fiilî bir durum
yarattı Türkiye'de, biz de bu Anayasa’yı o fiilî duruma uygun hâle getirelim
millet isterse.” Diğer yandan, yargı kendi arasında parçalanmış durumda,
toplumsal güvenini kaybetmiş durumda ve ordusu yaralanmış, polisi yaralanmış
bir devlet, bu dağılan bir devlet görünümüdür. O hâlde, bu yeni şartlara göre
yeniden herkesin kendi pozisyonunu değerlendirmesi gerekir. 
Değerli arkadaşlar, böyle
tarihî bir süreçten geçerken bir komisyon kuruldu, 15 Temmuz Fetullahçı terör
örgütünün darbeye kalkışma teşebbüsünü araştırmak, siyasi aktörlerini ortaya
çıkarmak ve bir daha olmaması için gereken tedbirleri almak üzere. Çoğu kişi bu
Komisyondan bir sonuç çıkmaz düşüncesi içindeydi ancak ben hiç öyle düşünmedim
çünkü gerçeklerin ortaya çıkmak gibi bir mecburiyeti vardır. Gerçekleri
saklayamazsınız, eninde sonunda mızrak çuvala sığmaz. Fakat, eğer Türkiye’de şu
anda gerçek bir demokrasi olsaydı ve milletimizin haber alma özgürlüğü olmuş
olsaydı bugün bu Komisyonda konuşulanların her birisi, her gün konuşulanların
her birisi bir hükûmeti devirecek kadar önemli konulardı. 
Bakınız, değerli arkadaşlar,
bu Komisyonda çok önemli, aktif ve emekli devlet adamlarını dinliyoruz. Bundan
sonra da dinlemeye devam edeceğiz. Bu Komisyondaki şahsiyetleri dinlerken
birtakım şehir efsaneleri de yıkılmaya başlandı. Mesela Genelkurmay 2. Başkanı
Ümit Dündar’ı dinlerken, sabaha kadar Sayın Cumhurbaşkanıyla ve Sayın
Başbakanla tek bir telefon görüşmesi yapmadıklarını öğrendik. Sayın Efkan
Ala’yı dinlerken, Adil Öksüz meselesinde feveranına şahit olduk. 
Bakınız, benim birebir devlet
bürokrasisinden aldığım bilgiyi size arz ediyorum, bunu Komisyonda da söyledim.
O gece darbeciler bir liste yapıyorlar. Bu liste dışında Akıncılar Hava
Üssü’ne, isterse Genelkurmay Başkanı kendiliğinden gitsin alınmayacak şekilde
yapılmış bir liste. Peki, bu listede kim var? Bu listeye rağmen kim giriyor o
hainlerin uçakları kaldırıp Parlamentomuzu ve milletimizi bombaladığı üsse?
Adil Öksüz giriyor. Soru: Adil Öksüz gibi bir sivil, nasıl bu darbenin veya
kalkışmanın en önemli üslerinden birisine giriyor? Kendisine sordum -bakın,
buraya bütün Türkiye kamuoyunun dikkatini çekiyorum- “Sayın Ala” dedim “Adil
Öksüz’ü tanıyor musunuz? Jandarma size bağlı. Bu Adil Öksüz’ün dosyaları nasıl boşaltıldı
ve serbest bırakıldı? Ne oldu? Bunu bize açıklayabilir misiniz?” Dedi ki: “Bunu
Adalet Bakanına sorun.”
Şimdi ben buradan soruyorum,
Sayın Adalet Bakanına soruyorum: Adil Öksüz’ü bırakan hâkimler hakkında ne
yaptınız? Bu kadar gün geçti aradan nasıl bir sonuca ulaştınız? Adil Öksüz bir
istihbarat elemanı mıdır? Adil Öksüz çok yönlü çalışan bir istihbarat elemanı
mıdır? Türkiye kamuoyu, canını bu darbeyi, bu kalkışmayı önlemek için feda
etmiş olan Türk milleti merak ediyor.
Değerli arkadaşlar, Sayın
Hilmi Özkök Genelkurmay Başkanı, altında kendisinin de imzası olduğu 2004 Millî
Güvenlik Kurulu raporuyla ilgili bize çok önemli bilgiler verdi. Millî Güvenlik
Kurulu tavsiye kararı, diyor ki Sayın Özkök: “2004 Ağustos ayında Millî
Güvenlik Kurulu toplantısında silahlı kuvvetler olarak, komuta katı olarak biz
dedik ki: Bu örgüt çok büyük imkân ve kabiliyete kavuştu. İmkân ve kabiliyet
yıllar içerisinde oluşur ama niyet bir gecede değişir. Hemen tedbir alınması
lazım.” “Biz Millî Güvenlik Kurulunda bunu açıkça söyledik ve basında da yer
aldı.” Biliyorsunuz o zaman Taraf gazetesi bu Millî Güvenlik Kurulu kararını
eleştirerek vermişti değerli arkadaşlar. “Ve o karar orada alındı, icra planı
önerildi, hiçbir şey yapılmadı.” diyor Sayın Genelkurmay Başkanı. Devletin en
yüksek asker bürokratı, savunma bürokratı bunu söylüyor, “Hiçbir şey
yapılmadı.” Ve biliyorsunuz, o zamanki Başbakanın Başdanışmanı Yalçın Akdoğan
da “Biz bu kararı yok hükmünde kabul ediyoruz.” diyor.
Arkadaşlar, sadece Sayın
Özkök’ün bu beyanı ve olaylar bu işin siyasi uzantısını ortaya çıkarmaya
yeterlidir, en azından yardım ve yataklık suçundan. Bu kararı görmezden
gelenler bu ülkede görevi ihmalden yargılanmak mecburiyetindedir. 
Yine, değerli arkadaşlar, bu
Hilmi Özkök’ün meselesini çok konuşacağız, bunu yukarıda da konuşacağız. Biraz
önce yukarıda Sayın Fehmi Koru’yu dinledik, bu kitabın yazarı Fehmi Koru’yu. Bu
kitabı tarihe not olarak yukarıda da düştüğümüzü söyledim. Bu kitap esasen bir
ifşaat ve suç ihbarı kitabıdır. 
Değerli arkadaşlar, Sayın
Fehmi Koru bu kitabında birçok şeyi anlatmış. Kendisine sorulara geçmeden önce
şu soruyu sordum: Sayın Koru, size soruyorum; 17-25 Aralık tek başına bir
yolsuzluk operasyonu mudur? 17-25 Aralık tek başına bir darbe operasyonu mudur,
yoksa 17-25 Aralık darbeye neden olmaya müsait ortamı yaratmış bir yolsuzluk
operasyonu mudur? Sayın Koru, diplomatik bir dille -tutanakları okuyunca
göreceksiniz- bunun bir yolsuzluk operasyonu olarak var olduğunu kabul etti ama
bunun aynı zamanda bir darbeye girişim hareketi olduğunu da söyledi. Peki, bu,
darbeye girişim hareketiyse, 17 Aralıktan sonra Sayın Gül ve Sayın Başbakan,
hem de bu iş daha fazla uzamasın diye, Sayın Fehmi Koru’yu ara bulucu olmak
üzere niçin bir terör örgütü diye kabul ettikleri Fetullah Gülen’in ayağına
gönderdiler? Niçin ondan mektup kabul ettiler? 
Değerli arkadaşlar, bütün
bunlara baktığımızda yavaş yavaş bir sonuca doğru ulaşmaya başlıyoruz. Bakınız,
biz bu darbe girişimi için “Bu darbe girişimini Sayın Cumhurbaşkanı planladı,
bu bir senaryoydu.” iddiasına katılmıyoruz, böyle bir şeye inanmıyoruz. Sayın
Cumhurbaşkanının böyle bir şeyi yapacağını kabul etmiyoruz. Ama bir başka
mesele var, acaba diyoruz, Hükûmet, bir darbe girişimini bütün unsurlarıyla
haber aldı da bu darbe girişiminin önünü açık bırakarak kontrollü bir
kalkışmaya izin mi verdi? Hükûmete yakın bir gazeteci var, Fuat Uğur; 2 Nisan
makalesini okumanızı tavsiye ediyorum, başlığı “Cemaat’in ‘Hususiler’i darbe
için toplandı”. Ben devlet yönetiminden gelen bir insanım, bu kadar açık istihbaratı
bir gazeteci yazıyorsa devleti yönetenlerin bunu bilmemesi kabul edilemez. Onun
için, Komisyon görevini icra etmeye devam edecek -gerçekler açığa çıkma
huyundan vazgeçmeyecek- ve tarih önünde 242 vatandaşımızın şehit olmasına neden
olan ve devletimizi, milletimizi zora sokan bu darbenin asli sorumlularından
hesap sorulacaktır. 
Bir zamanlar, unutmayınız,
Kenan Evren alkışlanırken sonra cenaze töreninde yapayalnızdı. 
Hepinize saygılar sunarım.
(CHP sıralarından alkışlar) 
BAŞKAN – Teşekkür ederim
Sayın Çıray.
BÜLENT TURAN (Çanakkale) –
Sayın Başkan…
BAŞKAN – Sayın Turan…
BÜLENT TURAN (Çanakkale) –
Sayın Başkan, zabıtlara geçsin diye ifade etmek istiyorum.
Az önce sayın konuşmacı
konuşmasında Adalet Bakanlığının Adil Öksüz’ü serbest bırakan hâkim hakkında ne
yaptığını sordular. Şunu söylemek isterim: Bu konudaki yetki yani hâkim ve
savcılarla ilgili yetki HSYK’dadır biliyorsunuz. HSYK ilgililerle ilgili açığa
alma kararı almıştır ve soruşturma başlatılmıştır. Dolayısıyla bunun böyle
zapta geçmesini istiyorum.
Teşekkür ederim. 
BAŞKAN – Teşekkür ederim
Sayın Turan.
İkinci bölüm üzerinde,
Milliyetçi Hareket Partisi Grubu adına Mehmet Parsak, Afyonkarahisar
Milletvekili. 
Buyurunuz Sayın Parsak. (MHP
sıralarından alkışlar)
MHP GRUBU ADINA MEHMET PARSAK
(Afyonkarahisar) – Aziz Türk milleti, saygıdeğer milletvekilleri; Ticari
İşlemlerde Taşınır Rehni Kanunu Tasarısı’nın ikinci bölümü üzerinde Milliyetçi
Hareket Partisi Grubu adına söz almış bulunuyorum. Bu vesileyle Gazi Meclisi ve
siz saygıdeğer milletvekillerini ve ekranları başında bizleri izleyen aziz Türk
milletini saygılarımla selamlıyorum.
Ticari İşlemlerde
Taşınır Rehni Kanunu Tasarısı ikinci bölümü üzerinde yaptığımız hazırlık
çerçevesinde bir konuşma yapmayı doğal olarak düşünüyordum fakat benden önce
kürsüye gelen CHP’li kıymetli hatip özellikle son dönemlerde gündemde yer alan
başkanlık sistemi tartışmaları ekseninde, Sayın Genel Başkanımızın adını da
zikretmek suretiyle, doğruyu yansıtmayan bir beyanda bulundu. Öncelikle bununla
ilgili açıklamalarımı paylaşıp ondan sonra söz aldığım kanun tasarısı hakkında
yaklaşımlarımızı ortaya koymak istiyorum.
Evet, ne yazık ki
-hemen hemen şu ifadelerle- benden önceki sayın hatip “İhlaller var, bunu
herkes kabul ediyor, Bahçeli de böyle diyor. Bahçeli ne diyor? ‘Cumhurbaşkanı
Anayasa’yı ihlal ediyor. Öyleyse fiilî durumu Anayasa’ya uygun hâle getirelim.’
diyor.” demek suretiyle, gerçeği asla
yansıtmayan bir ifadede bulundu. Sayın Genel Başkanımız, geçtiğimiz hafta salı
günkü grup toplantısında, Türkiye’deki fiilî durumu ortaya koyan büyük resmi
gözümüzün önüne koymuş ve o çerçevede partimizin yaklaşımlarını ifade etmiştir.
Evet, Türkiye’de Anayasa’nın bu yönüyle ihlal edildiği doğrudur ama Sayın Genel
Başkanımızın “Fiilî durumu Anayasa’ya uygun hâle getirelim.” gibi bir beyanı,
ne geçtiğimiz hafta salı günkü grup konuşmasında ne bu haftaki grup
konuşmasında ne aralarda bu konunun geçtiği, başta Siyaset ve Liderlik
Okulumuzun açılış programı olmak üzere, hiçbir yerde bu çerçevede bir ifadesi
olmamıştır. Şimdi, bu, tam da aslında şu anda içinden geçtiğimiz süreçte Sayın
Genel Başkanımızın o açıklamaları yapmasına sebep olan durumu kendiliğinden
ortaya koymaktadır. 
Saygıdeğer milletvekilleri,
gerçekten, 1982 Anayasası’nın yürürlüğe girdiğinden bu yana tartışmalı olan bir
boyutu vardır, o da şudur: Hiçbir sorumluluğu olmayan, evet, bizim
Anayasa’mızda Meclis üye tam sayısının dörtte 3’ünün çoğunluğuyla ve sadece
vatana ihanet suçlamasıyla suçlandırılabilen, bunun dışında hiçbir siyasi
sorumluluğu bulunmayan ama buna karşılık, hiçbir klasik parlamenter sistemde
bulunmayan yetkileri üzerinde taşıyan -ki bunların önemli bir kısmı daha önceki
Cumhurbaşkanları tarafından kullanılmamıştır- ama bir de onun üzerine, 2007
yılında yapılmış olan Anayasa değişikliği sonucunda, 2014 yılının Ağustos ayı
itibarıyla ilk defa Cumhurbaşkanının doğrudan halkın oyuyla, milletimizin
oyuyla seçilmiş olmasından dolayı artan meşruiyeti çerçevesinde anayasal
sistemimizde bir çarpıklık olduğu, hükûmet sistemi çerçevesinde doğrudur.
Dolayısıyla, bu hükûmet sisteminin tercihinin netleştirilmesi gerektiği de
doğrudur. Bu bizim şu anda en önemli meselelerimizden bir tanesidir. 
Milliyetçi Hareket Partisi
olarak bizim de parti programımız ve seçim beyannamemiz başta olmak üzere
partimizin tüm tutum belgelerinde, parlamenter sistemin güçlendirilmesi
gerektiği yönünde bir tercihimizin olduğu da doğrudur ama karşımızda koskoca
bir hakikat de durmaktadır ki, özellikle 2014 yılının Ağustosundan bu yana
hemen hemen her gün Anayasa ihlal edilmektedir. Anayasa’mızın 101’inci maddesi
hükmü açık; Cumhurbaşkanı tarafsızdır, varsa partisiyle ilişkisi kesilir. Evet,
gerçekten de 2014 yılından bu yana Cumhurbaşkanı bu 101’inci maddedeki hükme
aykırı olarak fiilen partisiyle ilişkisini kesmemiştir. Cumhurbaşkanı bu
çerçevede Anayasa’da ifade edilen yeminini ihlal etmektedir. Bunun karşısında
da Sayın Başbakan bu durumun fiilî duruma uygun hâle getirilmesi noktasında bir
tercihlerinin olduğunu ortaya da koymuştur. 
Sayın Genel Başkanımız da
işte geçen hafta yani on gün kadar önce bu durumu ortaya koymuş ve böylesi
hassas bir dönemde, özellikle de 15 Temmuzdan sonra paradigmanın değiştiği
gerçeği karşısında da Hükûmet sistemi tartışmalarını bitirmek gerektiğini
ortaya koymak suretiyle bunun açıklığa kavuşturulmasını, netleştirilmesini
ifade etmiştir. Ama ne yazık ki her partiden sözcüler, yetkililer, sorumlular
çeşitli platformlarda bunu istedikleri gibi, arzuladıkları gibi, işlerine nasıl
geliyorsa öyle ifade etme, öyle değerlendirme ve bunun üzerinden propaganda yapmayı
tercih etmektedir. Dün gene AKP’den bir sayın yetkili, sanki buraya öneri
gelmiş, öneri buradan kabul edilmiş, kabul edildikten sonra referandum
aralığında kalmış gibi referanduma tarih bile biçmiştir. Akşam hemen hemen tüm
televizyon programlarında, kiminde Milliyetçi Hareket Partili yetkililerin
olduğu kiminde olmadığı çerçevede bu mesele tartışılmaktadır.
Bu, işte bizim yıllardır
ifade ettiğimiz, esasen bir tahterevalli siyasetinin bir görünümüdür. Nedir
tahterevalli siyaseti? Bir ucunda iktidar partisi, bir ucunda ana muhalefet
partisi, gerçeklerimizden ayrı, gerçeklerimize aykırı olarak kimi zaman da
Türkiye’nin gerçek gündemiyle ilgili değil. “Biz bir şey söyleyelim, oradan
bunun karşısında başka bir şey gelsin, bunları tartışalım. Böylelikle tabanlarımızı
konsolide edelim, oylarımızı muhafaza edelim.” 
En başta da ifade ettim,
Ticari İşlemlerde Taşınır Rehni Kanunu Tasarısı’nı görüşüyoruz. Neler var bunun
içinde, ikinci bölüm de dâhil olmak üzere? Yani çiftçi, esnaf, KOBİ öyle zor
durumda -ki biz bu kanun tasarısını da Komisyon aşamasında destekledik, yanlış
gördüğümüz yerlerin düzeltilmesini de temin ettik- mevcutlarının değil,
müstakbel alacaklarının bile rehnedilmesi ihtiyacıyla karşı karşıya durumda.
Böylesi bir gerçekle karşı karşıyayız yani ülkemizin, milletimizin gerçek
gündemi bu. Bunu çözmek için bir kanun tasarısı görüşüyoruz ve 15 Temmuzdan bu
yana pek çok kararname var. İlk defa bir kanun tasarısı üzerinden böylesi
önemli bir konuyu görüşüyoruz ve bunu çözüme kavuşturmak durumundayız. Çünkü
gerçekten bir borç batağı, borç sarmalı içinde burada konu edilen kişilerden
birinin çocuğuyum ben. Gerçekten esnafımız, KOBİ sahibimiz zor durumda ekonomik
açıdan. Bunların durumunu nasıl çözebiliriz, bunlara nasıl finansman
bulabiliriz, borçlarını nasıl ödemelerini sağlayabiliriz, bunları konuşacağımız
bir tasarı çerçevesinde, ne yazık ki üzülerek söylüyorum, benden önceki CHP’li
hatip çıkıyor, hem de gerçeği yansıtmayan bir şekilde “Devlet Bahçeli
‘Anayasa’yı fiilî duruma uygun hâle getirilim.’ dedi.” diyor. Doğru değildir,
böyle dememiştir, böyle bir açıklaması yoktur. Doğrusu da bu değildir ama şu
doğrudur: Bir taraftan bir fiilî durum var, bir taraftan da bir anayasal
çerçeve var. Bunların birbirine uyumlu olmadığı da koskoca dağ gibi bir gerçek
olarak karşımızda. Bu durumu netleştirmek gerekiyor. Bizim Milliyetçi Hareket
Partisi olarak tercihimiz, parlamenter sistemin sorunlarını parlamenter sistem
içerisinde çözmek, bu çerçevede de parlamenter sistemi güçlendirmekten yana.
Ama, A partisi “Biz bu sorunların çözümünde başkanlık sistemini tercih
ediyoruz.” diyor; B partisi de “Biz bunu her halükârda tartışmayalım, biz
doğrudan doğruya parlamenter sistemden yanayız.” Ama, A partisi yüzde 50’nin
oyunu almış ve bu noktada bir tercihe sahip. Bunu getirmesin mi? Getirsin bunu
tartışalım, tartıştıktan sonra millet adına burada hareket eden, milletin
iradesini yansıtan Türkiye Büyük Millet Meclisi ne derse odur. Eğer buradan
330’u aşan bir çoğunlukla bir netice çıkarsa millete gidilir, millet ne derse
gene başımızın gözümüzün üstündedir. Millet iradesine dayanan parlamenter rejim
bunu gerektirir. Türk milliyetçisi olarak, Türk milliyetçiliğinin yegâne siyasi
partisi olan Milliyetçi Hareket Partisi olarak bizim de söylediğimiz bundan
başka bir şey değildir. Buradan çağrım; hiç kimse bizim yaklaşımlarımızı
çarpıtmaya çalışmasın, kendi istediği gibi anlamaya, anlatmaya çalışmasın. Biz
ne dediğimizi biliyoruz, Allah’ın izniyle milletimizin de bizim ne dediğimizi
bildiğini biliyoruz. 
Yüce milletimizi de sizleri
de saygılarımla selamlıyorum. (MHP sıralarından alkışlar)
BAŞKAN – Teşekkür ederim
Sayın Parsak.
MEHMET NACİ BOSTANCI (Amasya)
– Sayın Başkan…
BAŞKAN – Sayın Bostancı,
60’ıncı maddeye göre söz talebiniz var sanıyorum.
Buyurunuz, açıyorum
mikrofonunuzu.
VI.- AÇIKLAMALAR (Devam)
23.- Amasya Milletvekili Mehmet Naci Bostancı’nın,
Afyonkarahisar Milletvekili Mehmet Parsak’ın 418 sıra sayılı Kanun Tasarısı’nın
ikinci bölümü üzerinde MHP Grubu adına yaptığı konuşmasındaki bazı ifadelerine
ilişkin açıklaması
MEHMET NACİ BOSTANCI (Amasya)
– Sayın Başkanım, teşekkür ediyorum.
Sayın Parsak, bir AK PARTİ’li
yetkilinin referanduma ilişkin tarih açıkladığından bahsetti. Öyle bir durum
söz konusu değil, AK PARTİ’nin Mecliste herhangi bir şekilde parti olarak karar
alıp her şeyden evvel referanduma gitmek konusunu garantileme gibi bir durumu
söz konusu olmaz. O konuşma içerisinde, eğer referanduma gitme durumu olursa
şartlı sorusuna verilen, normal, hukuki süreçler içerisinde bir tarih olarak
telaffuz edilmiştir. Onun ötesinde, sanki referanduma gidecekmiş gibi bir
değerlendirme kesinlikle söz konusu değildir. Bu konuda takdir bütünüyle yüce
Millet Meclisine aittir. AK PARTİ’nin böyle bir değerlendirmesi söz konusu
değildir. 
Teşekkür ederim.
BAŞKAN – Teşekkür ederim
Sayın Bostancı.
ÇAĞLAR DEMİREL (Diyarbakır) –
Sayın Başkan…
BAŞKAN – Sayın Demirel, sizin
de 60’ıncı maddeye göre söz talebiniz olduğunu görüyorum.
Buyurunuz, mikrofonunuzu
açıyorum. 
24.- Diyarbakır Milletvekili Çağlar Demirel’in, Aile ve
Sosyal Politikalar Bakanının Cumhurbaşkanının cinsiyetçi ve ayrımcı bir
söylemini onaylamasının talihsiz bir durum olduğuna ve onurlu bir yaşamın tüm
kadınların mücadelesi sonucu geliştiğine ilişkin açıklaması
ÇAĞLAR DEMİREL (Diyarbakır) –
Teşekkürler Sayın Başkan.
Sayın Başkan, dün Aile ve
Sosyal Politikalar Bakanı buradaydı. Keşke bugün burada olsaydı da birkaç şey
söylemiş olsaydık ama biz Genel Kurulda bazı şeyleri ifade etmek istiyoruz. Ne
yazık ki, Aile ve Sosyal Politikalar Bakanı kadın sorununa ilişkin çalışma
yapıyor diye düşünmüştük oysaki ülkenin Cumhurbaşkanının kadın düşmanı ve
ayrımcı açıklamalarına cevap vermekle o koltuğu işgal ediyor. Cumhurbaşkanının
söyleminin cinsiyetçi ve ayrımcı bir söylem olduğunu, bunu kadından sorumlu bir
bakanın da onaylayarak ifade ettiğini talihsiz bir durum olarak ifade ediyor ve
kabul etmiyoruz. O koltuğu işgal etmek kadınları ölüme değil, insanları
yaşatmayı önümüze hedef koymakla ifade edilir. 
Bir de aynı zamanda şunu çok
net ifade edelim ki, biz Bakana sormak istiyoruz: Adam gibi ölmek ne demektir,
kendisi nasıl algılıyor bunu? 
(Mikrofon otomatik cihaz
tarafından kapatıldı)
ÇAĞLAR DEMİREL (Diyarbakır) –
Bitireceğim Başkan.
BAŞKAN – Buyurunuz,
tamamlayınız lütfen.
ÇAĞLAR DEMİREL (Diyarbakır) –
Teşekkür ediyorum Başkan.
12 yaşındaki çocukların
evlendirilip çocuk doğurması, kadınların yine aynı şekilde dışarıda tecavüze
uğraması ve öldürülmesi, kadın katliamları sonucunda ölen kadınlar adam gibi
ölmüş mü oluyor? Bunların hepsinin yanıtlanması gerekiyor. 
Ayrıca, ben kısaca şunu
söyleyeyim: Aile ve Sosyal Politikalar Bakanı şunu çok net bilmeli ki, kadınlar
siyasette söz almışsa ve karar mekanizmalarında yer almışlarsa bu kimsenin bir
lütfu değil, özelde erkeklerin ve eril zihniyetin bir lütfu değil; kadınların
vermiş olduğu özgürlükçü mücadelenin kazanımlarıdır. Bunu böyle görmek, böyle
değerlendirmek lazım. Kadınlar açısından da ölümü değil, yaşatmayı her zaman
için hedef olarak seçtik ve insanların yaşaması için mücadele ettik. 
Onurlu bir yaşamın tüm
kadınların mücadelesi sonucu geliştiğini bir kez daha ifade ediyorum ve bizler
ölümü değil, barışı savunan kadınlarız diyorum.
Teşekkür ediyorum. 
BAŞKAN – Teşekkür ederim
Sayın Demirel.
Sayın Muş, buyurun, sizin de
talebiniz var.
Açıyorum mikrofonunuzu.
25.- İstanbul Milletvekili Mehmet Muş’un, Diyarbakır
Milletvekili Çağlar Demirel’in yaptığı açıklamasındaki bazı ifadelerine ilişkin
açıklaması
MEHMET MUŞ (İstanbul) – Sayın Başkan, değerli
milletvekilleri; burada, Adalet ve Kalkınma Partisinin iktidara geldiği günden
itibaren aileye ve kadına yaklaşımı ortadadır. Kullanılmış olan ifadeleri
farklı yere çekip buradan cinsiyetçi bir
yaklaşımla meseleleri anlamsız uçlara çekmenin de hiçbir gereği yoktur, burada
farklı bir mana üretmeye de gerek yoktur. Sayın Cumhurbaşkanımızın ifadeleri
ortadadır, hangi manada bunları kullandığı da ortadadır, kaldı ki Sayın
Cumhurbaşkanımızın kadına yönelik bakışı da ortadadır. Bu açıdan, meseleyi
farklı uçlara çekip buradan cinsiyetçi bir yaklaşım çıkartmaya çalışmak çok
yersiz bir tutumdur. 
Genel Kurulu bu anlamda
bilgilendirmek istedim. 
BAŞKAN – Teşekkür ederim
Sayın Muş. 
ÇAĞLAR DEMİREL (Diyarbakır) –
Sayın Başkan, açıkça söylemiş olduğumuz ifadelerin yersiz olduğunu ifade ediyor
Sayın Muş yani bu, açık bir sataşmaya nedendir. Yani, ifadelerimizi çok açık,
net olarak ifade ettik. Cumhurbaşkanının kullandığı ifadenin cinsiyetçi bir
yaklaşım ifade ettiğini bir kez daha ifade ediyorum. Yani, yerimden söz hakkı
tekrar istiyorum eğer mümkünse. Kürsüden olmasa da kayıtları geçmesi için
birkaç şey söylemek istiyorum. 
BAŞKAN – Sayın Demirel, bir
sataşma yok. Şimdi, siz bir konuda görüşlerinizi ifade ettiniz, ifade ettiğiniz
görüşlere paralel olarak Sayın Muş da kendi görüşlerini ifade etti. Genel
Kurulu karşılıklı görüşlerinizle bilgilendirmiş oldunuz. 
ÇAĞLAR DEMİREL (Diyarbakır) –
Tamam, o zaman kayıtlara geçmesi açısından bir iki şey söyleyeceğim Sayın
Başkan. 
Yani, ifadeler çok nettir.
Biz insanları yaşatmak için mücadele etmeliyiz, öldürmek için değil. Bunun,
söylenen sözlerin de hem cinsiyetçi hem de kadını ayrıştıran bir ifade olduğunu
bir kez daha ifade etmek istiyorum. 
Teşekkür ediyorum. 
BAŞKAN – Teşekkür ederim
Sayın Demirel. 
Bir konuyu Genel Kurulun
bilgisine sunmak istiyorum. 
Değerli arkadaşlar, sayın
milletvekilleri; şimdi bir tasarıyı görüşüyoruz, tasarının ikinci bölüm
görüşmelerini şu an yürütüyoruz. İkinci bölümün tümü üzerindeki konuşmalar
henüz sona ermiş değildir. Ben, sayın grup başkan vekilleri -ben derken bütün
Meclis başkan vekillerimiz de öyle davranıyor- herhangi bir şekilde söz talep
ederse kendilerine bu söz hakkını elbette ki veriyoruz ancak daha henüz bölüm
üzerindeki konuşmalar tamamlanmadan bir başka konuda konuşmayı doğrusu çok
erken buluyorum. Bölüm bitebilir, yine siz söz alabilirsiniz, görüşlerinizi
ifade edebilirsiniz. Böylesi daha uygun olur diye düşünüyorum. Sataşma olduğu
zaman, sataşma nedeniyle söz hakkını verdiğimi sizler de takdir ediyorsunuz. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Ticari İşlemlerde Taşınır Rehni Kanunu Tasarısı
(1/753) ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 418) (Devam)
BAŞKAN – Şimdi bölüm üzerinde
Halkların Demokratik Partisi Grubu adına Mehmet Emin Adıyaman, Iğdır
Milletvekili. 
Buyurunuz Sayın Adıyaman.
(HDP sıralarından alkışlar) 
HDP GRUBU ADINA MEHMET EMİN
ADIYAMAN (Iğdır) – Teşekkür ederim Sayın Başkan. 
Değerli milletvekilleri, 418
sıra sayılı Kanun Tasarısı’nın ikinci bölümü üzerine Halkların Demokratik
Partisi adına söz almış bulunmaktayım. Hepinizi saygıyla selamlıyorum. 
Şimdi, değerli
milletvekilleri, tabii, kanun tasarısı KOBİ’lerin, esnafımızın,
çiftçilerimizin, serbest meslek erbabının borçlarından kurtulmasının ya da
diğer bir deyişle finansa kolayca ulaşabilmesinin imkânlarını sağlayan bir
kanun tasarısı. Buna bir diyeceğimiz yok. Elbette KOBİ’lerin, esnafın,
çiftçinin kolayca sermayeye ulaşabilmesi açısından yasal bir düzenleme
gerekiyor. Bu düzenlemenin de gelmiş olması faydalı ama bu hukuksal
düzenlemeden önce asıl önemli olan, KOBİ’lerin, esnafın, çiftçinin içinde
bulunduğu koşullar. 
Şu anda çiftçilerimiz,
esnafımız, küçük ölçekli işletmeler hatta KOBİ’ler neredeyse sabah dükkânını
açıp, iş yerini açıp akşam siftah etmeden kapatmak durumunda. Yani, ortada borç
batağına saplanmış, neredeyse günlük kazancı sıfıra inmiş KOBİ’lerin, esnafın
ve çiftçinin bu koşullar içerisinde finans kullanması, kredi kullanması,
yeniden borçlanması elbette imkânsız. 
Bu yasal düzenleme bir yana
ama içinde bulunulan koşullar içerisinde, hakikaten şehirlerin yerle bir
edildiği bir ortamda, ülkemizde savaş koşullarının, iç huzurun ve barışın yerle
bir olduğu bir süreçte ve istikrarın, güvenliğin olmadığı koşullarda bu yasal
düzenlemenin, hukuksal düzenlemenin esnafa, çiftçiye, KOBİ’lere hiçbir katkı
sunmayacağı ortadadır. Yani esnaf günlük siftah etmeden dükkânını kapatıyor
dedik ama öte taraftan dolar 3 bin lirayı geçti. Yani, cebinde ya da bankada
parası dolar bazında olan, ekonomik hiçbir üretim faaliyeti olmayan finans
sahibi kapitalist ya da sermayedar hiçbir masraf yapmadan sermayesini 2’ye, 3’e
katlarken, her gün üretim yapan ve emeğini de katarak yaşamını ikame ettirmeye
çalışan esnafımız var olan sermayeyi de mevcut koşullarda kaybetmektedir.
Peki, bu duruma nasıl
gelindi? Hepinizin bildiği üzere, 7 Haziran sonrası AK PARTİ tek başına
iktidarı kurma imkânını kaybettiğinde şöyle bir açıklama yapılmıştı: “Halkımız
krizi, kaosu tercih etti.” Ve bu kriz ve kaos algısı üzerinden 24 Hazirandan
itibaren de ülke çapında âdeta bir savaş konsepti dayatıldı. Halkın âdeta
iradesini rehin alan, bunu kriz ve kaos söylemiyle ipotek altına alan AKP
iktidarı 1 Kasım seçimlerinde -kendince- istenilen sonucu elde etti.
Peki, 1 Kasımdan sonra kaos
ve kriz bitti mi? Tam tersine, 1 Kasımdan bu yana ülke daha derin bir kaosa,
daha derin bir çıkmaza girdi, esnaf daha bir çalışamaz duruma geldi. Ülke
içindeki savaş ve kaos sürecinde sadece ülke içinde kalmakla da yetinilmedi,
Musul’da Irak’la şu anda bir savaş durumuyla âdeta -Başika’da- karşı
karşıyayız. Yine, Suriye Rojava’da bir savaş yürütülüyor. Sanki orada atılan
bombaların, bu savaşın maliyeti Hükûmet üyelerinin cebinden çıkıyormuş gibi,
hamaset siyasetiyle âdeta kahramanlık destanları yazılıyormuşçasına kamuoyunda,
halkta bilgi kirliliği ve algı operasyonları yürütülüyor. Hâlbuki, bu yürütülen savaşın bütün maliyeti, halktan
alınan… Başta KOBİ’ler ve bu yasanın konusu olan yoksul halk kesimi, esnaf,
işçi, emekçiler ve küçük esnaf olmak üzere onlardan alınan vergilerle bu savaş
devam ettiriliyor. Bu savaşın devamı daha çok vergi, daha çok sömürü
demektir.
Değerli arkadaşlar, tabii, bu
savaş konseptiyle beraber, biliyorsunuz, 15 Temmuz darbe girişimi süreci
yaşandı. Aslında, baktığımızda, 15 Temmuz darbe süreci, on yıl boyunca FETÖ’yü
karnında taşıyan, onu besleyen, büyüten, âdeta gürbüzleştiren AKP’nin 15 Temmuz
günü FETÖ’yü doğurma günüdür. Deyim yerindeyse, 15 Temmuz süreci, AKP’nin on
yıl boyunca beslediği ve kendi içinde barındırdığı FETÖ’nün doğumudur. Şimdi,
15 Temmuz sonrası, FETÖ’nün doğumundan sonra, tabii, doğum sancıları devam
ediyor. Bu doğum sancılarını da AKP Hükûmeti muhalefeti susturarak, yine,
kamuda 100 bini aşkın personeli, çalışanı görevden atarak, özellikle bütün
muhalif kesimlerine yönelik baskıyı, şiddeti devreye sokarak, Halkların
Demokratik Partisi başta olmak üzere tüm muhalif kesimleri, akademisyenleri,
gazetecileri, hatta hatta daha da ötesi, yine, yasanın konusu olan esnafı,
tüccarı bir şekilde fişleyerek, ki ortalıkta dolaşan söylentilere… Mesela,
spesifik bir örnek vereyim, ismini zikretmeyeceğim ama bana bir işletmeci
geldi, hangi bankaya gidiyorsa, yıllardır kredi kullandığı bankada kendisine
şirketinin sarı listede olduğunun söylendiğini, dolayısıyla kredi
verilemeyeceği şeklinde bir cevapla karşılaştığını ifade etti. Hangi bankaya
gidiyorsa aynı söylemle karşılaşıyor. Şimdi, söz konusu şirket benzeri onlarca
şirket, hastane, işletme, gayriresmî sarı listede yani FETÖ’cü olmadığı hâlde
FETÖ yaftasıyla kredileri kesilmekte. Toptancıya gittiğinde toptancıdan benzer
bir cevabı almakta. Özcesi, AKP, tıpkı siyasi alandaki operasyonlar gibi
ekonomik alanda da operasyonlar yürütüp sermayeyi el değiştiriyor.
Değerli arkadaşlar, 15 Temmuz
sonrası yaşanan süreci savaş üzerinden yürütmek bu ülkeye verilebilecek en
büyük zarardır. Bakın, daha önceki gün Suriye Demokratik Güçleri bünyesinde
“Ceyşul Suvar” denilen bir grup, diğer ismiyle Suriye Devrimcileri IŞİD’ten 5
köy aldı ama dün gece Türk Silahlı Kuvvetleri, IŞİD ve ÖSO birlikte bu 5 köye
saldırdı. Şimdi, çok ilginç: IŞİD’ten alınan 5 köy ve alan grup Ceyşul Suvar,
Suriye Devrimcileri. Yani, Suriye Demokratik Güçleri bünyesinde bir grup
-içinde Kürtlerin, Türkmenlerin, Çerkezlerin, Arapların olduğu- YPG’nin dışında
bir grup ve bu 5 köyü alıyor. Aynı gece hem ÖSO saldırıyor hem TSK hava
kuvvetleriyle bombalıyor hem de IŞİD, ÖSO, TSK… Bu hangi zihniyet? Bu hangi
mantık? Fiilen bu neye hizmettir? Bunu açıklamak gerekiyor. Bunun Türkiye’ye
maliyeti… Bu zihniyet, bu politikayla AKP Hükûmeti yeni FETÖ’leri doğurmak
zorunda kalacaktır. Bu sancılar geçmeyeceği gibi, 15 Temmuz sonrası sancılar
daha da derinleşecek ve yeni FETÖ’lerle karşı karşıya kalmamız maalesef imkân
dâhilinde olacaktır. 
Bu vesileyle hepinizi
saygıyla selamlıyorum. (HDP sıralarından alkışlar) 
BAŞKAN – Teşekkür ederim
Sayın Adıyaman. 
Bölüm üzerinde şahsı adına
Necip Kalkan, İzmir Milletvekili.
Buyurunuz Sayın Kalkan. (AK
PARTİ sıralarından alkışlar) 
MAHMUT TANAL (İstanbul) –
Yalnız, alacakların zaman aşımına uğramasını ve rehinin kalkmasını
düzenlememişler. Bilginize arz ederim. 
NECİP KALKAN (İzmir) – Sayın
Başkanım, değerli milletvekilleri; huzurunuza 418 sıra sayılı Ticari İşlemlerde Taşınır Rehni Kanunu Tasarısı’nın ikinci bölümü
için lehte söz almış bulunuyorum. Hepinizi saygıyla, sevgiyle selamlıyorum. 
Sözlerime başlamadan evvel,
bu sabah İzmir’imize bir ateş düştü, hain terör örgütünün Hakkâri-Çukurca’da
düzenlediği alçak saldırıda İzmir Aliağalı hemşehrimiz Yüzbaşı Özgür Çevik
şehitlik mertebesine ulaştı. Buradan hain terör örgütünün destekçilerini,
planlayıcılarını, yanından kıyısından kim geçmişse hepsini nefretle
lanetliyorum. Tüm şehitlerimize Cenab-ı Allah’tan rahmet diliyorum.
Milletimizin başı sağ olsun. 
Sayın Başkan, değerli
milletvekilleri; Türkiye’de tacir, esnaf, çiftçi, serbest meslek erbabı ve
benzeri işletmeler hayatımızın baş aktörüdür. Bunların finansmana erişimini
kolaylaştırmak ve genişletmek amacıyla bu kanun tasarısını görüşüyoruz. 
Bilindiği gibi, ülke olarak
önemli bir süreçten geçiyoruz. Demin arkadaşlarım da ifade etti, dünyada
yaşanan ekonomik krizler, bölgemizde yaşanan olumsuz gelişmeler, uluslararası
kredi derecelendirme kuruluşlarına sipariş usulü not kırdırarak ekonomimizi
dalgalanmaya sürükleme gayretleri, PKK, DEAŞ, FETÖ gibi birliğimizi ve
huzurumuzu bozmaya çalışan terör örgütlerine rağmen ülkemiz büyümeye devam
ediyor, büyüme hızını da sürdürüyor. 
Türkiye'nin büyümesinin en
güçlü dinamik kaynağı KOBİ’lerdir. Bu kanunun 1’inci sayfasını açın,
gerekçesini okuyun. Gerekçesinde hemen “KOBİ’lerin finansmana erişimi
sıkıntısını gidermek için bu kanunun yeni düzenlemesi ortaya gelmiştir.” diyor.
Bizim de 2002 yılından, görevi aldığımız, ülkeyi yönetme görevini aldığımızdan
bugüne kadar esnafımıza, KOBİ’mize yaptığımız gerçekler ortada. Unutmayın,
kredi yüzde 69‘du, yüzde 4,5-5 değil arkadaşlar, biraz bunu da görmezlikten
gelmeyin.
TAHSİN TARHAN (Kocaeli) –
Necip ağabey, KOBİ’ler batmış ya, KOBİ’ler batmış.
NECİP KALKAN (Devamla) –
Efendim, KOBİ’lerin ihtiyaç duyduğu finansman kaynakların temininde
KOBİ’lerimize her zaman destek olduk, KOBİ’ler için en önemli unsurların
başında şüphesiz bankalardan sağlanan krediler gelmektedir. 
TAHSİN TARHAN (Kocaeli) –
Battılar, battılar.
NECİP KALKAN (Devamla) – Ben
on beş yıl ticaret odası Meclis başkanlığı yaptım, bankalar adamın anasından
emdiği sütü burnundan getirir.
TAHSİN TARHAN (Kocaeli) – Ee,
gene kucağına itiyor.
NECİP KALKAN (Devamla) –
Anlatıyorum efendim, müsaade edin. Bankalar, yağmurlu havada adamın elinden
şemsiyeyi alır.
Şimdi, Türkiye'ye bir
bakalım: KOBİ’lerin finansmana erişimini kolaylaştırmak için bu kanun
tasarısını huzurunuza getirdik. 
TAHSİN TARHAN (Kocaeli) –
Makineyi de alacaklar, tapuyu aldılar.
NECİP KALKAN (Devamla) –
KOBİ’leri ben size anlatayım, bilin: Türkiye'de Aralık 2015’e göre kaç tane
KOBİ var biliyor musunuz? 1 milyon 717 bin 588 tane KOBİ var.
TAHSİN TARHAN (Kocaeli) – Kaç
tanesi battı?
NECİP KALKAN (Devamla) –
Hiçbiri batmadı, ne batması! Hemen laf yetiştirme!
Efendim, KOBİ’lerden 1’le 9
kişi çalıştırana “mikro işletme”, 10 kişiyle 50 kişi çalıştırana “küçük
işletme”, 50’yle 250 kişi çalıştırana “orta boy işletme”, daha büyüklerine de
“makro işletme” diyoruz. 1 milyon 700 bin tane can damarı ve kılcal damarı olan
KOBİ’ler ne yapıyor biliyor musunuz? Onu da bir okuyayım.
MAHMUT TANAL (İstanbul) – Kaç
tane icra dosyası var?
NECİP KALKAN (Devamla) –
Türkiye'deki işletmelerin, o 1 milyon 700 bin işletmenin yüzde 99,7’si KOBİ,
yüzde 99,7’si.
MAHMUT TANAL (İstanbul) – Ya,
kaç tane icra dosyası var o KOBİ’lerin? Kaç tane icra dosyası var?
NECİP KALKAN (Devamla) – Bu
KOBİ’ler, Türkiye'deki istihdamın yüzde 78’ini, KDV’nin yüzde 55’ini,
Türkiye'deki satışın yüzde 65’ini, yatırımların yüzde 50’sini, ihracatın yüzde
60’ını yapmakta. Kredilerden aldığı pay ne, biliyor musunuz? Yüzde 24. Kredi
için bankaya gittiğinde bankanın tanıdığı bir şey var: “Kardeşim, tapunu getir;
arsa tapusu getir, arazi tapusu getir, parsel tapusu getir, villan varsa villa
tapusu getir, ev tapusu getir.” Yeni kurmuş adamda tapu ne arar, küçük esnafta
tapu ne arar!
Onun için bu işi
kolaylaştırmak, onların, en başında, finansa erişimini kolaylaştırmak için bu
kanunu yaptık. Bu kanun yeniliktir, bu kanun kolaylıktır, bu kanun Türkiye’nin
geneline hitap etmektedir.
Bu yüzden lehte oyumu
kullanıyor, hepinize saygılar sunuyorum. (AK PARTİ sıralarından alkışlar) 
BAŞKAN – Teşekkür ederim
Sayın Kalkan.
Bölüm üzerinde şahsı adına
ikinci konuşmacı Fatma Kaplan Hürriyet, Kocaeli Milletvekili.
Buyurunuz Sayın Kaplan
Hürriyet. (CHP sıralarından alkışlar)
FATMA KAPLAN HÜRRİYET
(Kocaeli) – Teşekkür ediyorum Sayın Başkan.
Sayın Başkan, sayın
milletvekilleri; Ticari İşlemlerde Taşınır Rehni Kanunu Tasarısı hakkında söz
almış bulunmaktayım. Yüce heyetinizi saygıyla selamlarım.
Ticari İşlemlerde Taşınır
Rehni Kanunu Tasarısı’nda torba yasa yoluna ve KHK’yla birden fazla alanı
düzenlemeye gidilmemiş olması olumlu bir durumdur. Yeni tasarı, kredi kullanma
olanağını genişletmeyi hedeflemektedir. Ayrıca işletmelerin taşınır
varlıklarının borcu karşılaması durumunda işletmenin tümünde rehin kurulmasının
önüne geçilecek olması tasarının KOBİ’ler açısından olumlu yönünü
oluşturmaktadır.
Partimiz, KOBİ’lerimizi
ekonominin itici ve istihdamın ana kaynağı olarak görmektedir. Cumhuriyet Halk
Partimizin parti programı ve seçim beyannamesinde olduğu gibi KOBİ’lerimiz için
somut çalışmaları her zaman destekliyoruz. Elbette KOBİ’lerimizi ön plana
çıkaracak, sürekli kredi yoluyla değil, kendi kaynaklarıyla da üretim, ihracat,
yatırım ve istihdam kanallarını kullanabilmesinin yolu açılmalıdır. Bunun
açılmasına yönelik olarak önümüze çıkan tüm çalışmalarda birlikte hareket
etmeye varız. Sonuçta vatandaşlarımızın yararına olacak bir çalışmaya imza
atılması bizim de dileğimizdir. Ama maalesef, vatandaşın yararına diye
düşünülen bir yönetmeliğin işgüzar çevreler tarafından uygulanmadığına zaman
zaman rastlıyoruz değerli arkadaşlar. Bilindiği üzere, Banka Kartları ve Kredi
Kartları Hakkında Yönetmelikte Değişiklik Yapılmasına İlişkin Yönetmelik 27
Eylül’de Resmî Gazete’de yayınlandı. Bu yönetmeliğe göre, kredilerin ve kredi
kartlarının mevcut borç bakiyeleri, kart hamilleri tarafından talep edilmesi
durumunda, en fazla yetmiş iki ayla sınırlı olmak üzere
taksitlendirilebilecekti. Borçları artık gırtlağı geçmiş olan vatandaşımız
bankalara koştu ama bankalar kapı duvardı. Vatandaş bankaya koştuğunda ne
gördü? Kredi işlemleri ve kredi hakkında yönetmelik yayınlanmasına rağmen
bankaların bunu dikkate almadığını. Bazı bankalar “Bize öyle bir yazı gelmedi.”
derken, bazı bankalar o kadar ileri gitti ki yönetmeliğin gazete ve televizyon
kanallarının uydurması olduğunu söyledi. Bakınız, bankalar başka neler diyor:
“Borcu geciktirin, o zaman yapılandırabiliriz.”, “Sadece temerrüde düşenleri
kırk sekiz aya kadar yapılandırabiliriz.”, “Kredi yapılandırmasına aylık yüzde
1,69 faiz uygularız.” Kredi kartının asgari ödemesini yaparak günü kurtarmaya
çalışan, yüksek faiz girdabında yaşam mücadelesi veren 11 milyon kişiyle âdeta
dalga geçen, borcu varlık yönetim şirketlerine devredilmiş 3,5 milyon insanı
kale bile almayan bankalar var. 
Sayın Bakanım, maalesef,
bankalar sizleri pek anlamamış. Yani, her iyi görünen uygulamanın ardından
böyle kötü uygulayıcılar çıkabiliyor. Dikkat etmek gerekir diyor ve sayın
bakanları bu konuda uyarma ihtiyacı hissediyoruz parti olarak. 
Konuştuğumuz yasaya ilişkin
söyleyeceklerim şimdilik bu kadar. Biraz da, son günlerde sürekli basını da
meşgul eden, Hilmi Özkök’ün Darbe Komisyonundaki açıklamalarını konuşmak
istiyorum. Ne diyor Sayın Özkök? “Hükûmeti kesin olarak bilgilendirdik, durum
iyi değil dedik ama pek fazla bir şey yapıldığını görmedik.” diyor. Yani “Eğer
2004’te MGK kararları yapılsaydı 15 Temmuz yaşanmazdı.” diyor. Sorumlu,
orkestra şefi olarak Hükûmettir.” diyor. Peki, siz ne yaptınız? Gerçekleri tartışmamak
ve suç ortaklığınızı itiraf etmemek için minderden kaçtınız. Terör örgütünü
“dini bütün” diye yutturmaya çalıştınız. Koynunuzda canavar beslediniz ve
büyüttünüz. FETÖ’yle iş birliği içinde millî iradeyi fesada uğratarak 2010
referandumunu organize ettiniz. 
Şimdi, bu çerçevede soruyoruz
sizlere: Bu byLock konuşmalarında neler var? MİT raporlarını açıklayacak
mısınız? Bu örgüt elemanlarını ve imamlarını hâlâ kimler koruyor? Darbeden dört
ay önce FETÖ’cü diye sahibi tutuklanmış şirkete 6 katlı imarlı araziyi 12 kata
çıkaran kimlerdi? ByLock kullanan siyasetçiler kimler? Darbeden önceki dört ay
içerisinde yurt dışına çıkışları detaylı şekilde incelediniz mi? Himmet paraları
kimin cebinde?
Biz bu soruları sormaya devam
edeceğiz ve Hükûmetten bu konuda kesin bir dille cevap bekliyoruz.
Genel Kurulu saygıyla
selamlıyorum. (CHP sıralarından alkışlar)
BAŞKAN – Teşekkür ederim
Sayın Kaplan Hürriyet.
Soru-cevap işlemini başlatıyorum.
Buyurunuz Sayın Tanal.
MAHMUT TANAL (İstanbul) –
Teşekkür ediyorum Sayın Başkan.
Tabii, Tarım Bakanı
buradayken… Aynı zamanda Şanlıurfa Milletvekili ve Şanlıurfa’nın da sorunları
var.
Bir: Şanlıurfa ili Harran,
Akçakale, Suruç ve Ceylânpınar arasında bulunan elektrik ana iletim hatları
1982’den beri, bugüne kadar yenilenmedi. Yenilenmediği için elektrikler sürekli
kesilmekte ve köylerde de aydınlanma yapılmamakta, Suriye’ye sınır olduğu için
sınır güvenliği sağlanamamaktadır. Bu mağduriyet ne zaman giderilecektir? 
Aynı zamanda, Urfa’da mısıra
yönelik tarım destekleme verilmemektedir. Bu doğru mudur? Verilmiyorsa neden
verilmiyor? 
Aynı zamanda, sulama
birlikleri nedeniyle, onların borçlarından dolayı, vatandaş borcunu ödediği
hâlde elektrikleri kesilmiş oluyor. Bu mağduriyetler ne zaman giderilecektir?
(Mikrofon otomatik cihaz
tarafından kapatıldı) 
BAŞKAN – Sayın Behçet
Yıldırım…
BEHÇET YILDIRIM (Adıyaman) –
Teşekkürler Başkanım.
Uygulanmakta olan mevcut
teşvik yasasından Adıyaman beklediğini alamamıştır, mağdurlar. Mevcut teşvik
yasası sistemi haksız rekabete neden olmaktadır. Teşvik yasasında Adıyaman
5’inci bölgede, ilimize komşu olan Şanlıurfa ise 6’ncı bölgede yer almaktadır.
Alsın, Şanlıurfa’ya itirazımız yok. Neden Adıyaman 6’ncı bölgeye alınmıyor? 
Yeni bir teşvik yasasından
bahsediliyor. Adıyaman mutlaka bu yeni teşvik yasasından yararlanmalı diyorum.
Bu konu da aciliyet arz ediyor. Bakanın bu konuda bilgi vermesini talep
ediyorum.
BAŞKAN – Sayın Tanal…
MAHMUT TANAL (İstanbul) –
Teşekkür ederim Sayın Başkan.
Sayın Bakanım, Şanlıurfa ili
Harran Üniversitesinde cemaatler koalisyonu kurulduğu söyleniyor. Üniversitede
Okuyucular, Yazıcılar, Menzilciler arasında, eğer idarede bir atama olacaksa
-tayin, terfi olacaksa- bu cemaate yönelik bağlılığını getirenler
atanabiliyor. Bu doğru mudur?
Bir başka soru: Yine Harran
Üniversitesinde döner sermayenin 2015 yılında zarar ettiği söyleniyor. YÖK
Yasası’nın hükümleri uyarınca döner sermayesi zarar eden üniversitede rektör,
oradaki öğretim üyeleri ne kadar para alır, maaş alır? Mesela şu anda Harran
Üniversitesi Rektörünün maaşı ne kadardır? Yapılan araştırmalar sonucunda onun
atadıklarından, tayin ve terfi ettirdiklerinden FETÖ’cü olup da şu anda görev
başında olan kaç tane öğretim üyesi vardır?
Teşekkür ederim.
BAŞKAN – Sayın Akyıldız…
ALİ AKYILDIZ (Sivas) –
Teşekkür ediyorum Sayın Başkanım.
Sayın Bakanım, biraz önce siz
yokken ben bir dakika söz alıp bir konuyu arz etmiştim. Hazır sizi de burada
bulmuşken bu konuyu size söylemek istiyorum.
13 Ekim 2016 tarihli Resmî
Gazete’de yayımlanan karara göre 19 ilde izin alınmak şartıyla kenevir
üretimine izin verildi. 19 ile baktığımız zaman Sivas’ın çevresindeki bütün
iller var ama maalesef Sivas bu 19 il içerisinde bulunmamaktadır. İhtiyaç
hâllerinde yetiştiricilik bölgelerini azaltmak veya çoğaltmak Bakanlık
yetkisinde olduğu için ben de sizden burada talepte bulunuyorum Sivas adına;
20’nci il olarak da Sivas’ı değerlendirebilir misiniz? 
Teşekkür ediyorum. 
BAŞKAN – Sayın Ilıcalı...
MUSTAFA ILICALI (Erzurum) –
Teşekkür ederim Başkanım. 
Değerli Bakanım, hafta sonu
Erzurum’da çiftçilerle beraber bir değerlendirme yaptık, koyun ve keçi
birliklerinin yapmış olduğu inşaatı gezdik. Süt tozu konusunda bir fikir
oluştu. Bununla ilgili bir proje hazırlayalım, bir fizibilite hazırlayalım hem
teşvikten yararlanırız hem de... Sizin de konuya verdiğiniz desteği biliyoruz.
Süt tozu ve çok amaçlı belki diğer ürünler de olabilir, süt de olur. Böyle bir
fabrikanın arazisini de buldum. Bu manada gerekli desteği alacağımızı da biliyoruz.
Sizin de bize bu konuda desteğiniz olur mu?
Teşekkür ederim. 
BAŞKAN – Sayın Tanal...
MAHMUT TANAL (İstanbul) –
Teşekkür ediyorum Sayın Başkan.
Sayın Bakan, bu tasarının
5’inci maddesinin (f) fıkrasında diyor ki: “Başka bir sicile kaydı öngörülmeyen
ve idari izin belgesi niteliğinde olmayan her türlü lisans ve ruhsatlar.”
Mesela benim ehliyetim bu kapsama girip benim ehliyetimle ilgili bankaya
müracaat edip bana para verip rehin hakkı kullanabilecek miyiz? Veya ne bileyim
milletvekili kimliğim veya ne bileyim işte avukatlık ruhsatım yani bu ne anlama
geliyor? Bana bununla ilgili somut, net bir örnek verebilir misiniz? 
Teşekkür ederim. 
BAŞKAN – Sayın Gürer...
ÖMER FETHİ GÜRER (Niğde) –
Başkanım teşekkür ediyorum. 
Şimdi, Tarım Bakanımız
buradaymış, tabii soru sormazsak olmaz. Elma 10 kuruş, patates 25 kuruş,
ikisinde de yoğun bir sıkıntı yaşanıyor Sayın Bakanım. Niğde’de elma da patates
üreticisi de mağdur ve esnaf da çiftçi alışveriş yapamadığı için mağdur. Bu
konuda bir çalışma var mı? Örneğin elmaya 50 dolarlık yurt dışı ton başı teşvik
vermeyi düşünüyor musunuz? 
Teşekkür ederim. 
BAŞKAN – Sayın Gürer, her
konuşmaya patatesle başlardınız, bugün elmayı öne aldınız bakıyorum. 
Sayın Gaytancıoğlu...
OKAN GAYTANCIOĞLU (Edirne) –
Ben de Sayın Bakanı yakalamışken... 2016 bütçesinde birçok ziraat mühendisi, 3
bin civarında veteriner, su ürünleri mühendisi atayacağımızdan bahsetmiştik.
Bunların yaklaşık yarısını atadık, diğer yarısı sürekli bizleri arıyorlar. Ben
de 4 tane soru önergesi verdim ziraat mühendisleri, veterinerler, su ürünleri
mühendisleri için. Bununla ilgili bir gelişme var mıdır?
Bir de tarım danışmanlarını soracağım. Tarım
danışmanlarının durumunun iyileştirilmesiyle ilgili yeni bir gelişme var mıdır?

Sizi yakalamışken bunları merak ediyoruz. 
Teşekkür ediyorum. 
BAŞKAN – Sayın Kayan…
TÜRABİ KAYAN (Kırklareli) – Teşekkür ediyorum Sayın
Başkan. 
ORKÖY çerçevesinde teşvik amacıyla arıcılık için
verilen krediler iki yıl sonra ödenmeye başlanmıştır fakat bu yıl arılarda
bilinmeyen bir hastalıktan dolayı arı ölümleri gerçekleşmiştir ve bu krediyi
alan vatandaşlarımız da mağdur olmuşlardır. Bu konuda, arıların hastalıkları
konusunda yeterli bilgi var mı? Bu konuda, ilaç tarzında önerilecek bir şey var
mıdır? Bu kredi mağdurlarının durumu ne olacaktır?
Teşekkür ediyorum. 
BAŞKAN – Sayın Tanal…
MAHMUT TANAL (İstanbul) – Teşekkür ediyorum Sayın
Başkan. 
Sayın Bakan, 15’inci maddede diyor ki: “Rehin
alacaklısına, alacağın son bulduğu tarihten itibaren üç gün içinde rehin
kaydını terkin etmeyene -işte şu kadar- idari para cezası verilir.” Siz
alacaklısınız. Avukatınız gitti, bunu gayet de tahsil etti, yapmadı. Sizin
bundan haberiniz yok. Sizin burada sorumluluğunuz ne? Yazık, günah değil mi?
Yani, devlet, burada boşu boşuna, üç gün müracaat etmedi diye idari para
cezasını tahsil edip… Haksız, sebepsiz bir kazanç değil mi? Devlet, vatandaşına
pusu kurar mı? Üç günlük süre bu yasanın dışında nerede var? Allah rızası için,
buna bir ay koyun, “iki ay” yazın, “üç ay” yazın, “altı ay” yazın. Yani, sizin
cebinizden bir şey mi eksilecek? Vatandaş, üç gün içerisinde geldi, cuma günü
ödedi; pazartesi günü, akşamı ne olacak? İstanbul’dan Urfa’ya gidemedi. Ne
yapacak bu vatandaş? 
Teşekkür ederim. 
BAŞKAN – Teşekkür ederim Sayın Tanal.
Cevaplar için Hükûmete söz vereceğim. 
Buyurunuz Sayın Bakan. 
GIDA, TARIM VE HAYVANCILIK BAKANI FARUK ÇELİK
(Şanlıurfa) – Teşekkür ederim Sayın Başkanım.
Soru soran arkadaşlara teşekkür ediyorum. 
Sayın Tanal’ın Şanlıurfa’yla
ilgili, elektrik hatlarının yenilenmesiyle ilgili bir sorusu oldu. Tabii,
Şanlıurfa gerçekten bir tarım şehri ve büyük bir coğrafya. Burada, elektrik
özelleşmesi neticesinde özel sektörün bu konuda taahhütleri var. Yapılan
anlaşma çerçevesinde düzenli bir şekilde gerek şehir merkezleri gerekse taşrada
yenileme çalışmaları devam ediyor ama bahse konu yerlerde bazı aksamaların
olduğu doğrudur. Yalnız Şanlıurfa içinde değil -bölgeyi de bilen birisi olarak
ifade ediyorum- bu ve benzer eksikliklerin olduğu… Ve özelleştirme içerisinde
bu görevi üstlenen firmalarla bu konuda bizim de temaslarımız, diyaloglarımız
devam ediyor. Süreleri içerisinde bütçelerinden ayırdıkları payın realize
edilmesiyle ilgili takibimizi sürdürdüğümüzü belirtmek istiyorum. Bu konuda
elektrikten kaynaklı bir sınır güvenliği kesinlikle söz konusu değil. 
Mısıra destek verilmediği
şeklinde bir bilgiden bahsettiniz. Bu önümüzdeki dönem yani 2017 itibarıyla
destekleme modelimizde bir değişikliğe gittik. O da “havza bazlı üretim
destekleme modeli” diye özetleyebileceğimiz bir model uygulamaya girecek.
Burada topoğrafyaya uygun, su kısıtını dikkate alan, iklim şartlarını dikkate
alan, hatta geleneksel üretimi de dikkate alan birçok faktör incelendikten
sonra hangi havzada, hangi ürünün destekleneceği noktasında Türk tarımı önemli
bir aşamaya gelmiş bulunuyor. Bu çerçevede belki bir bilgi ulaşmıştır. Yani,
diyelim a havzasında su kısıtı olduğu için mısır ekimine müsaade edilmeyecek
ama başka bir havzada mısırın ekimine müsaade edilecek diye yüzeysel bir bilgi
olarak belki kamuoyunda dolaşan bir durum. Yoksa, bütün havzalar ayrıntılı bir
şekilde incelenmiş; takriben Türkiye’de 941 havza tespit edilmiş duruyor ve
burada da hangi ürünlerin ekileceği planlanmış bulunmaktadır. Amacımız da
üretim planlamasını gerçekleştirmek; rastgele değil, neye ihtiyacımız varsa, en
iyi nereden, en yüksek verimi nereden alacaksak o alanlarda bu üretimi
gerçekleştirmek amacına dönük bu destekleme modeline 2017 itibarıyla geçmiş
oluyoruz. 
Diğer konu ise… Sulama
birlikleriyle ilgili ciddi bir sorunun olduğu doğrudur, aslında Türkiye genelinde
bir sorun. Biz Hükûmet olarak önümüzdeki dönem, toplulaştırma da önem arz
ettiği için, hem toplulaştırmayla birlikte gerçekleşmesi açısından önem arz
ettiği için sulamayı da dolayısıyla sulama birliklerini de Bakanlığımızın
bünyesinde topluyoruz. Böylece, bir yer toplulaştırılacaksa aynı zamanda,
sulama işlemlerinin de yapılması için birlikte, bir bakanlık eliyle
yürütülmesinin doğru olacağı anlayışı çerçevesinde gerekli yasal düzenlemeyi
önümüzdeki günlerde inşallah Parlamentodan geçireceğiz ve böylece, sulama
birliklerinin de -yeni kriterler çerçevesinde- şu anda biraz keyfî, gerçekten
de üreticinin biraz da mağduriyetine dönük uygulamalarını ortadan kaldıracak
yeni düzenlemeyi huzurlarınıza getirmiş olacağız. 
Teşvik Yasası çerçevesinde
Adıyaman’ın beşinci bölgede olduğunu ifade etti değerli milletvekilimiz.
Doğrudur, beşinci bölgede. Özellikle Adıyaman’a has bir ziyaret gerçekleştirdik
değerli Meclis Başkan Vekilimizin başkanlığında, milletvekillerinin de
katıldığı, sivil toplum örgütlerinin katıldığı son derece verimli bir toplantı
gerçekleştirdik. Burada da, bu toplantıda da bu talep gündeme geldi. Biz de
Hükûmet olarak… Adıyaman gerçekten Urfa’yla iç içe bir şehir, acaba bu iki
şehir arasında yatırım açısından bir dezavantajın oluşmaması anlamında bir
bölge farkı oluşabilir mi? Bu değerlendirmeyi Bakanlar Kuruluna iletmenin
yanında, Bakanlık olarak da Adıyaman’da yapacağımız yatırımlarla ilgili çok
derli toplu bir çalışma yaptığımızı ve orada verdiğimiz o sözlerin
gerçekleşmesi konusunda da şu anda işin takipçisi ve yürütücüsü olduğumuzu
özellikle belirtmek istiyorum. Ama bunun yanında, Doğu ve Güneydoğu Anadolu
diye tabir edebileceğimiz bölgelerdeki cazibe merkezleri teşviki çerçevesinde
de bölgede Adıyaman’ın da yararlanacağı çok önemli yatırımlar inşallah
önümüzdeki süre içerisinde olacaktır.
Harran Üniversiteyle ilgili
burada ifade edilen konu, tabii, öncelikli olarak YÖK’ün bünyesinde, YÖK’ün
denetiminde bir mesele. Bu konuyu YÖK’e biz de iletiriz ama varsa bir bilginiz,
bu verilerin, bu bilgilerin, bu donelerin mutlaka ilgili birimlere, kurumlara,
hatta yargıya iletilmesinde büyük yarar var diye ifade ediyorum.
Kenevirle ilgili bir talep
var. Sivas tarımsal yatırımlarda çok önemli bir yer alıyor. Bu önümüzdeki dönem
içerisinde bizim küçükbaş hayvanla ilgili yapmış olduğumuz, kuracağımız
merkezlerde, büyükbaş hayvanla ilgili ve özellikle yetiştirici bölge olarak
Sivas çok önemli bir görev üstlenecek. Gerçekten hem mera varlığıyla hem geniş
coğrafyasıyla Sivas bir anlamda hayvancılığın merkezi olabilecek bir ilimiz,
onun için birçok teşvikleri veriyoruz. Spesifik olarak bu alanda bu ürünün
ekilmemesiyle ilgili kararı bir inceleyelim, eğer bir engel durum teşkil
etmiyorsa bu konudaki gerekli açılımı da gerçekleştirelim.
Bizim bitkisel ürünlerle ve birçok
hayvansal ürünle ilgili teşviklerimiz, desteklerimiz var. Bahse konu meyve
sebzeyle ilgili olarak da şu anda çalışmalarımızı sürdürüyoruz. Yalnız, dekar
bazında mazot ve gübre desteği -ki onu da yüzde 50’ye çıkardık şu anda- öteden
beri çok konuşulan, siyaset arenasında, meydanlarda çok gündeme getirilen bu
konunun kökten çözümünü de sağladık. Yüzde 50 desteği de bu sebze ve meyve
ürünlerine de vermiş olacağız. Diğer, spesifik anlamda meyve sebzeyle ilgili de
19 ürünün dışındaki ürünlerle ilgili de çalışmalarımızı sürdürdüğümüzü
belirtmek istiyorum.
ORKÖY’le ilgili bir soru
vardı. Bu konu Orman Bakanlığı bünyesinde bir kredilendirme.
Diğer sorular var, konular
var, bunlarla ilgili de yazılı olarak cevap vereceğimizi beyan ediyorum.
Sayın Başkan, çok teşekkür
ediyorum. 
BAŞKAN – Teşekkür ederim
Sayın Bakan.
İkinci bölüm üzerindeki
görüşmeler tamamlanmıştır. Şimdi, ikinci bölümde yer alan maddeleri, varsa o
madde üzerindeki önerge işlemlerini yaptıktan sonra ayrı ayrı oylarınıza
sunacağım. 
11’inci madde üzerinde üç
önerge vardır, önergeleri okutuyorum: 
Türkiye Büyük
Millet Meclisi Başkanlığına
Görüşülmekte
olan 418 sıra sayılı Ticari İşlemlerde Taşınır Rehni Kanunu Tasarısı’nın
11’inci maddesinde geçen “anına” ifadesinin “tarihine” şeklinde değiştirilmesini
arz ve teklif ederiz.
 Emin Haluk Ayhan Mehmet
Necmettin Ahrazoğlu Kadir Koçdemir
 Denizli Hatay Bursa
 Mustafa Mit Ahmet
Selim Yurdakul Baki Şimşek
 Ankara Antalya Mersin
 Ruhi Ersoy Kamil
Aydın
 Osmaniye Erzurum
Türkiye Büyük
Millet Meclisi Başkanlığına
Görüşülmekte
olan 418 sıra sayılı Ticari İşlemlerde Taşınır Rehni Kanunu Tasarısı’nın
11’inci maddesinin (1)’inci fıkrasında geçen “hâlinde ise” ibaresinin
“durumunda” olarak değiştirilmesini arz ve teklif ederiz. Kazım Arslan Tahsin Tarhan Hüseyin
Çamak
 Denizli Kocaeli Mersin
 Tacettin Bayır Ali
Yiğit Ömer Fethi Gürer
 İzmir İzmir Niğde
 Didem Engin Okan
Gaytancıoğlu
 İstanbul Edirne
BAŞKAN – Şimdi
maddeye en aykırı önergeyi okutup işleme alacağım.
Türkiye Büyük
Millet Meclisi Başkanlığına
Görüşülmekte
olan 418 sıra sayılı Kanun Tasarısı’nın 11’inci maddesinin tasarı metninden
çıkarılmasını arz ve teklif ederiz.
 İdris Baluken Aycan
İrmez Behçet Yıldırım
 Diyarbakır Şırnak Adıyaman
 Ferhat Encu Gülser
Yıldırım Bedia Özgökçe Ertan
 Şırnak Mardin Van
BAŞKAN –
Komisyon önergeye katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkanım.
BAŞKAN – Hükûmet?
GIDA, TARIM VE HAYVANCILIK
BAKANI FARUK ÇELİK (Şanlıurfa) – Katılmıyoruz.
BAŞKAN – Önerge hakkında
konuşmak isteyen Bedia Özgökçe Ertan, Van Milletvekili.
Buyurunuz Sayın Özgökçe
Ertan.
BEDİA ÖZGÖKÇE ERTAN (Van) –
Teşekkür ediyorum Sayın Başkan.
Genel Kurulu saygıyla
selamlıyorum.
Gerek yasanın tümü hakkında
gerekse bölümü hakkında grubumuz görüşlerini iletmişti. Ben son yirmi günde
özellikle partimize ve yöneticilerimize dönük yoğun, abartılı ve haksız gözaltı
ve tutuklamalar ile ev baskınları ya da aramalar esnasında uygulanan kötü
muamele, işkenceye varacak derecede işkence işlemleri ve uygulamaları konusunda
konuşmak istiyorum. Doğrusu bu uygulamalar bizleri burada, bu kürsüde bir çift
makul söz söylemeye de mecbur ediyor değerli milletvekilleri.
Önce kısa bir sayısal bilgi
paylaşacağım sizlerle. Sadece son yirmi günde HDP ve DBP’ye yönelik
operasyonlarda en az 305 kişi gözaltına alındı. Yine, gözaltına alınanlardan 91
kişi tutuklanmış oldu. Van, Diyarbakır, Muş, Hakkâri, Kars, Iğdır’da il ve ilçe
binalarımız basıldı ve aramalar yapıldı. 400 civarında ev araması yapıldı. Bu
yerlerde neredeyse tüm eş başkanlarımız gözaltına alındı. Evet, sadece son
yirmi günde 7 belediye eş başkanımız, 5 belediye meclis üyemiz, 11 il, ilçe eş
başkanımız tutuklandı, diğer tutuklular da parti yöneticilerimizdir. Bu
konuşmayı yaptığım sırada da hâlâ yakalama ve gözaltı işlemleri, ev aramaları,
baskınlar devam ediyor. Zaten son bir yıldır siyasi partimize ve
yöneticilerimize yönelik 7 binden fazla gözaltı işlemi uygulanmıştır.
Şimdi, böylesi bir tablo
karşısında şunları söylemek mümkün: Bizim parti çalışanlarımız ve
yönetimlerimiz lağvedilmeye çalışılıyor, siyaset dışında bırakmaya
çalışıyorsunuz. Siyasi faaliyetlerimiz iktidar eliyle engelleniyor. Bu
tespitler doğrudur ve kim bakarsa baksın, kim değerlendirirse değerlendirsin bu
sonucu çıkarması mümkün. 
Ben şu noktaya da dikkat
çekmek istiyorum: Siyasal partilerin birbirleriyle hukuk ve etik sınırları
içerisinde kalarak mücadele etmeleri elbette anlaşılabilir ve kabul edilebilir
bir durumdur ancak bu sınırlara, etik ve hukuk değerlerine riayet edilmediğinde
yargı erkinin tam da bir siyasal partinin, iktidar partisinin amaçları için
pervasızca devreye sokulması adaletin olması gereken işlevi değildir. İktidar
partisi olarak umurunuzda mı ben artık kestiremiyorum ama yargının iktidar
uğruna bu kadar hoyratça kullanılması, adaletin, hukukun feda edilmesi toplumda
derin endişelere neden oluyor. Biz Türkiye toplumunun bu kaygılarını çok
önemsiyoruz ve her fırsatta uyarılarda bulunuyoruz. Biz biliyoruz ki eş
başkanlarımız da yöneticilerimiz de gönüllülerimiz de yönetim organlarında yer
alan arkadaşlarımızın hiçbiri de suçlu değildir ve adil bir yargılamada, adil
bir yaklaşımda mutlak surette aklanacaklardır. Bizim halkımızın da seçmenimizin
de kanaati budur. Bu haksız uygulamalar bizleri ve halkımızı saraya zorla biat
etmeyi hedefliyor ama biz kimsenin köleleri değiliz ve siz de bizim efendimiz
falan değilsiniz. Bizi bir arada tutan şey asla hayal ettiğiniz gibi
köleleştirme ilişkisi de olmayacaktır. Bu toplumu, halkları tarih boyunca bir
arada tutan değerler kesinlikle sizlerin dönemsel iktidarından daha değerli ve
üstündür. Biz ve tüm yöneticilerimiz, barış ve demokrasi dilinden asla
vazgeçmedik; en kritik, savaşın en travmatik dönemlerinde bile bu siyasal
bilinç ve sorumluluktan hiç uzaklaşmadık. Bu gözaltı ve baskınlar boyunca
yandaş basın, atanmış AKP’nin valileri savcılık ve polislerle kol kola daha
soruşturmaların başında siyasi parti yöneticilerimizi itibarsızlaştırma,
partimizi manipüle etme ve kara propaganda yapma davranışı içerisine
girmişlerdir. Daha HDP binasında arama sürerken ve kararla ilgili kısıtlama
kararı varken yani ceza avukatı bile o kararı göremezken vali, atanmış AKP
valisi “HDP binasında av tüfeği, çok sayıda doküman, örgütsel doküman, flaş
bellek ve Gülen Cemaati’ne ait kitaplar bulundu.” diye açıklama yapmıştır ve
ayrıca yandaş basın da aynı haberleri geçmiştir. 
Şimdi, delilleri takdir
yetkisi bağımsız mahkemelere aittir. Valinin kısıtlama kararı olan bir dosyayla
ilgili bu kadar içerikten nasıl haberi olabiliyor. Ayrıca, madem deliliniz var,
bırakın bağımsız mahkemeler değerlendirmesini yapsın ve madem deliliniz var, o
zaman bir an önce gözaltına son verip mahkemenin huzuruna çıkarın. Keyfî olarak
on beş-on altı gün arkadaşlarımızı gözaltında, işkencede tutuyorsunuz, sonra da
bunun adına demokrasi ve bağımsız yargı diyorsunuz. Şimdi, yandaş basınınız da,
valiniz de açıkça suç işliyor, derhâl görevden alınması gerekir. Ne yaparsanız
yapın, evrensel değerler terazisinde suç sayılmayan faaliyetleri nedeniyle
soruşturma, yargılama ve itibarsızlaştırma niyet ve pratiğinde olduğunuz
yöneticilerimiz…
(Mikrofon otomatik cihaz
tarafından kapatıldı) 
BEDİA ÖZGÖKÇE ERTAN (Devamla)
- …hiçbir zaman değer ve itibarlarında en ufak bir aşınma yaşamayacaktır.
Sizleri bu aykırı ve hukuksuz uygulamalara bir an önce son vermeye davet
ediyorum. 
Hepinize saygılar sunuyorum.
(HDP sıralarından alkışlar) 
BAŞKAN – Teşekkür ederim
Sayın Özgökçe Ertan. 
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 418 sıra sayılı Ticari İşlemlerde
Taşınır Rehni Kanunu Tasarısı’nın 11’inci maddesinin (1)’inci fıkrasında geçen
“hâlinde ise” ibaresinin “durumunda” olarak değiştirilmesini arz ve teklif
ederiz.
Kazım
Arslan (Denizli) ve arkadaşları
BAŞKAN – Komisyon önergeye
katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkan.
BAŞKAN – Hükûmet?
GIDA, TARIM VE HAYVANCILIK
BAKANI FARUK ÇELİK (Şanlıurfa) – Katılmıyoruz.
BAŞKAN – Önerge hakkında
konuşmak isteyen Okan Gaytancıoğlu, Edirne Milletvekili.
Buyurunuz Sayın Gaytancıoğlu.
(CHP sıralarından alkışlar) 
OKAN GAYTANCIOĞLU (Edirne) –
Sayın Başkan, değerli milletvekilleri; Ticari İşlemlerde Taşınır Rehni Kanunu
Tasarısı üzerinde söz almış bulunmaktayım. 
Bu kanun, Türkiye
ekonomisinde ticaret yapan başta KOBİ’ler olmak üzere tüm kuruluşlara yeni
finansman sağladığı için önemlidir. Ancak bu finansman, maalesef yeni borçlanmaların,
yeni ipoteklerin, yeni hacizlerin, yeni iflasların ve yeni vergi aflarının
önünü açacaktır. 
Şimdi, getirdiğiniz bu
yasayla, ticari işletmelerin alacaklarına, çok yıllık ürün veren ağaçlarına,
firma sahiplerinin depolarındaki, stoklarındaki ürünlere, çiftçilerin
tarlasında ve deposundaki buğdayına, ahırdaki hayvanlarına rehin karşılığı
kredi kullandıracaksınız. Bu ülkenin insanlarını daha ne kadar
borçlandıracaksınız? Neden üretim politikalarına önem vermiyorsunuz da
borçlanma politikalarına önem veriyorsunuz? Örneğin, neden çiftçinin sütü geçen
seneye göre düştü? Geçen sene 1 lira 15 kuruş olan süt, bu sene 1 lira 7 kuruş
ama yem fiyatları yerinde durmuyor, geçen sene 1 torba yem 45 liraydı, bu sene
55 lira. Yani, 1 litre süt satan çiftçi 1 kilogram yem alıyor. Hatta bazı
yerlerde Denizli, Konya gibi illerimizde süt fiyatı 1 liranın altında. Neden
üreticiyi borca, ipoteğe, iflasa sürüklüyorsunuz? Finansman istiyorsanız
çiftçinin alın terinin karşılığını verin, süt fiyatının en az 1,5 lira olmasını
sağlayın; üretici, geliri yükselsin, borçlarını ödesin. Çiftçimiz borçlarını
ödedikçe -merak etmeyin- esnaflar da kazanacaktır. Türkiye’de üretim, yatırımı
kendiliğinden getirecektir; yeni iş yerleri, yeni fabrikalar açılacak, sayıları
6 milyona yaklaşan işsizimize yeni umutlar doğacaktır. 
Dün Maliye Bakanı Sayın
Ağbal’ı dinledik, 3,7 milyon kişinin, borcunu yeniden yapılandırdığını
açıkladı. Daha on gün var, bu sayının 4 milyonu aşacağı tahmin ediliyor.
Ekonomisi oturmuş ülkelerde vergi affı olur mu? Hiç görmedim. Her 5 kişiden
1’inin çiftçi olduğu Türkiye’de tam 573.563 kişi –önergeme cevap geldiği için
söylüyorum- BAĞ-KUR prim borcunu ödeyememiş. Örneğin tarımı gelişmiş olan kendi
seçim bölgem Edirne’de ÇKS’ye kayıtla 28 bin çiftçinin tam 7 bini borcunu
ödeyememiş. Demek ki her 4 kişiden 1’i -çiftçi- borcunu ödeyememiş. Buradan da
görüyoruz ki çiftçi para kazanamıyor, para kazanamadığı için de BAĞ-KUR primini
bile ödeyemez durumda. 
Kredi kartları ödenmiyor.
Daha önce yapılandırma yapılan kartlara 72 ay dediniz, o da uygulanmıyor,
bankalar tüketicilerle muhatap bile olmuyor. 
Başbakan Binali Yıldırım’ın
“Millî tarım hamlesine geçiyoruz.” demesini şaşkınlıkla karşıladım. Demek ki
bugüne kadar tarımı millî görmediniz, kırsalı boşalttınız. Verdiğiniz sürekli
düşük fiyatlar sayesinde çiftçilerin tarlasını sattırdınız, destekleme yerine
hep borç verdiniz. Havza bazlı destekleme tüm dünyanın kullandığı bir modeldir.
Biz buna karşı değiliz. Cumhuriyet Halk Partisi olarak bizim açıkladığımız ve
desteklediğimiz bir görüşü, Hükûmet, belli bir süre sonra kendi içinde
değerlendiriyor ve kopyalayapıştır şeklinde hayata geçiriyor. Biz Cumhuriyet
Halk Partisi olarak önerilerimizin kopyalanmasından şikâyetçi değiliz, daha çok
öneri verelim, onları da kopyalayın yapıştırın. 
Bir kopyalayapıştır da mazot
fiyatları. Cumhuriyet Halk Partisi ne dedi? “1,5 liradan mazot vereceğim.”
dedi. Yani “Çiftçinin mazotunda özel tüketim vergisi ve KDV olmayacak.” dedik.
AKP o zaman bize ne demişti? “Veremezler, kaynak nerede? Kaynak yok.” demişti.
Şimdi AKP Hükûmeti diyor ki: “Mazotun yarısı sizden yarısı bizden.” Tebrik
ederiz, sonunda bunu da kopyaladınız. Çiftçiyi neden bu kadar beklettiniz?
Bakalım bunu nasıl yapacaksınız? Gübre ve yemdeki gibi olmasın. Çok güzel
konuşuyorsunuz. Tabii ki bütün medya elinizde ama uygulamaya gelince sonuç hep
fiyasko. BAĞ-KUR prim borcunu bile ödeyemeyen çiftçimizin hâli ortadadır. Kendi
çiftçimiz yerine artık başka ülkelerin çiftçisini desteklemeyi bırakın.
Genel Kurulu saygıyla
selamlıyorum. (CHP sıralarından alkışlar)
BAŞKAN – Teşekkür ederim
Sayın Gaytancıoğlu.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 11’inci maddesinde
geçen “anına” ifadesinin “tarihine” şeklinde değiştirilmesini arz ve teklif
ederiz.
Kamil Aydın (Erzurum) ve
arkadaşları
BAŞKAN – Önergeye katılıp
katılmadığını Komisyon ve Hükûmete soracağım.
Komisyon?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkanım.
BAŞKAN – Hükûmet?
GIDA, TARIM VE HAYVANCILIK
BAKANI FARUK ÇELİK (Şanlıurfa) – Katılmıyoruz efendim.
BAŞKAN – Önerge hakkında
konuşmak isteyen Kadir Koçdemir, Bursa Milletvekili.
Buyurunuz Sayın Koçdemir.
(MHP sıralarından alkışlar) 
KADİR KOÇDEMİR (Bursa) –
Sayın Başkan, saygıdeğer milletvekilleri; sözlerimin başında hepinizi saygıyla,
muhabbetle selamlıyorum. 
Genel Kurul çalışmalarından
ayrıldığımızda, seçim bölgelerine gittiğimizde, KOBİ’lerle yaptığımız
görüşmelerde gündem olarak öne çıkarılan hususlar ile Türkiye Büyük Millet
Meclisinin gündeminin farklı olduğunu bugün bir kere daha görüyoruz. 
Meslek hayatımda pek çok
KOBİ’nin kuruluşuna, büyümesine, bazen de istemeyerek de olsa batışına şahit
oldum. Orada şunu gördüm: Büyürken, serpilirken, gelişirken işletme sahipleri
realiteyle, piyasasıyla, içinde olduğu ortamla hemhâl vaziyettedir ama işler
kötüye gittiğinde başka bir âleme geçer ve önce realiteyle bağını koparır.
Bugün Türkiye de böyle bir durumdadır. 
Bursa’da, mesela en son
gittiğim Vişne Caddesi’nde konfeksiyon, çocuk, bebe konfeksiyonu üzerinde
ihtisaslaşmış pek çok KOBİ’miz var. Oralardaki arkadaşlarımızla görüştüğümüzde,
bize öncelikle ifade ettikleri husus, önlerini göremedikleri, bırakın altı ay,
bir yılı, aylık dahi plan yapamadıkları hususudur. Ama, bugün, biz, burada,
KOBİ’lerin borçlandırılmasıyla ilgili bir tasarıyı görüşüyoruz. Bu tasarının
realiteden uzak olmasının bir göstergesi de ismidir. Yani “taşınır rehini”
diyoruz. Biz, birazcık hukuk okuduk, hukukta “taşınır” dediğimizde bahçedeki
meyve ağaçlarını “taşınır” olarak nitelediğinizde, bunu Türkçeyle izah etmeniz
mümkün değil. Belki, bunu, ticari işlemlerde “varlık rehini” gibi ismini
düşünmek gerekirdi. Ama son zamanlarda gelen pek çok kanun tasarısında olduğu
gibi, burada da bunun yapıldığını görüyoruz. 
Arkadaşlar, KOBİ’ler,
Türkiye'de istihdamın yüzde 75’inden, ihracatın da yüzde 50’den fazlasını
gerçekleştiren, hakikaten ekonominin, sahaya, işçiye, istihdama dokunan
esneklikleri, yenileşme konusundaki yetenekleriyle ekonominin en can alıcı
kısmını oluşturan birimlerdir. Ama bunlarla ilgili esas sorunlarını bir tarafa
atıp, bu tür borçlanmayla KOBİ’leri ve istihdamı çözeceğiz derseniz, işte son
açıkladığınız rakamlara gelirsiniz. Nedir? Etkilerden arındırdığımızda işsizlik
Türkiye'de yüzde 11’in üzerine çıkmıştır. Nedir? Genç işsizlikte oran yüzde
20’lere varmıştır ve bunun esas sebebi, Türkiye'nin, ehil, emin ve halka yakın
olmayan kadrolar tarafından yönetiliyor olması, bu kadroların, bundan önce
defalarca denenen, çiftçiye mazotun yarı parası verilmesi, kredi kartında
taksitin 12’ye çıkarılması gibi kötüye kullanma durumunu da Türk toplumunun
geçmişte gördüğü ve esas yaraya merhem olmayacak şeyleri yeni şeylermiş gibi
sunup koca Başbakanın sadece kredi kartlarındaki taksit sayısını artırmaya
yirmi dakika kadar zaman ayırmasıyla sonuçlanır. Bu ortamın öncelikle normale
dönmesi gerekir, öncelikle gerçekleri görmemiz gerekiyor. Bugün savcıların
talepleriyle hesaplarına el konulan işletmeler sebebiyle, Türkiye’de pek çok
sektörde, pek çok işletmede üretim ve normal ticari hayat durmuş vaziyettedir.
Bizim birinci önceliğimiz, Türkiye’yi tekrar normale döndürmektir ve buna dair
tedbirler, kanun tasarıları üzerinde görüşmemizdir. Müteşebbisimizin, KOBİ
sahibinin önünü görebilmesini, altı ay, bir sene sonrasına hesap yapabilmesini
ve bu hesabın tutmasını sağlamaktır. Siz Türkiye’de bir yatırımın geri ödeme
süresinin tutma ihtimalini yüzde kaç görüyorsunuz? Vergi her an değişebilir,
ithalat rejimi her an değişebilir ve bu ortamda yatırım yapılamaz. 
Genel Kurulu saygıyla
selamlıyorum. (MHP sıralarından alkışlar)
BAŞKAN – Teşekkür ederim
Sayın Koçdemir. 
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir. 
11’inci maddeyi oylarınıza
sunuyorum: Kabul edenler… Kabul etmeyenler… 11’inci madde kabul edilmiştir. 
12’nci madde üzerinde 3
önerge vardır, önergeleri okutuyorum: 
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanun Tasarısı’nın 12’nci maddesinin
(3)’üncü bendinde geçen “giderlerin” ibaresinin “masrafların” olarak
değiştirilmesini arz ve teklif ederiz. 
 Kazım Arslan  Tacettin
Bayır  Tahsin Tarhan
 Denizli  İzmir
 Kocaeli
 Didem Engin  Ali
Yiğit  Hüseyin Çamak
 İstanbul  İzmir
 Mersin
 Ömer Fethi Gürer  Ali
Akyıldız
 Niğde Sivas
Türkiye Büyük Millet Meclisi Başkanlığına
Görüşülmekte olan 418 sıra sayılı
Ticari İşlemlerde Taşınır Rehni Kanunu Tasarısı’nın 12’nci maddesinde geçen
“kanuna” ifadesinin “kanun hükümlerine” şeklinde değiştirilmesini arz ve teklif
ederiz. 
 Emin Haluk Ayhan Mehmet
Necmettin Ahrazoğlu Ahmet Selim Yurdakul
 Denizli Hatay Antalya
 Kamil Aydın Baki
Şimşek Mustafa Mit
 Erzurum Mersin Ankara
 Ruhi Ersoy
 Osmaniye
BAŞKAN – Şimdi, maddeye en
aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte olan 418 sıra
sayılı Kanun Tasarısı’nın 12’nci maddesinin tasarı metninden çıkarılmasını arz
ve teklif ederiz. 
 İdris Baluken Aycan
İrmez Behçet Yıldırım
 Diyarbakır Şırnak Adıyaman
 Abdullah Zeydan Gülser
Yıldırım Ferhat Encu
 Hakkâri Mardin Şırnak
BAŞKAN – Komisyon önergeye
katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkanım.
BAŞKAN – Hükûmet?
GIDA, TARIM VE HAYVANCILIK
BAKANI FARUK ÇELİK (Şanlıurfa) – Katılmıyoruz efendim. 
BAŞKAN – Önerge hakkında
konuşmak isteyen Abdullah Zeydan, Hakkâri Milletvekili.
Buyurunuz Sayın Zeydan. (HDP
sıralarından alkışlar)
ABDULLAH ZEYDAN (Hakkâri) –
Sayın Başkan, saygıdeğer milletvekilleri; ben de Halkların Demokratik Partisi
Grubu adına hepinizi saygıyla selamlıyorum. 
Küçük, orta ölçekli
işletmelerin, KOBİ’lerin işletmelerini ayakta tutabilme ya da yeni yatırımlar
ve üretim tesisleri kurabilmeleri için talepte bulundukları krediyi daha kolay
alabilmeleri için yapılan bu düzenlemeler önemlidir fakat bu düzenlemeler
küçük, orta ölçekli işletmelerin mevcut sıkıntılarını ortadan kaldırmayan,
eksik ve yetersiz düzenlemelerdir. Kâğıt üzerinde teorik olarak iyi gözükse de
sahada pratik olarak uygulanmadığı da bir gerçekliktir.
Saygıdeğer milletvekilleri,
seçim bölgem olan Hakkâri ve ilçelerinde yakın zamana kadar zaten az sayıda
olan KOBİ’lerin kullanmak istedikleri kredilere karşılık oradaki
gayrimenkullerinin teminat olarak kabul edilmediği pratiklerle esnaflarımız
karşılaşmışlardır. 
Ayrıca, bu dönemde dahi eğer
normal şartlarda kullanacakları kredilere karşılık 2 kat gayrimenkul teminatı
alınıyorsa Hakkâri’de bu oran kullandıkları krediye karşılık 6 kat fazlası
gayrimenkul teminatı vermek zorunda bırakılmaktadır. Zaten parası ve
gayrimenkulü olmayan esnaf perperişan, bir de bu çifte standartla keyfî
uygulamalara maruz kalan esnafımız iyice mağdur edilmektedir.
Değerli milletvekilleri, son
sokağa çıkma yasakları sırasında Yüksekova’da 1.800 esnafımızın iş yeri zarar
görmüş, esnafımızın zarar ve ziyanlarının tespit edilip karşılanması için
kurulan değer tespit komisyonu, beş ay geçmesine rağmen, hâlâ 600 esnafımızın
zararını tespit etmemiştir. Özellikle basit usul mükellefi olan taksici
esnafımıza 1.500 TL, küçük esnafımıza 3 bin TL teşvik yardımı bile Hükûmet
tarafından ödenmemiştir. Büyük mağduriyetler yaşayan esnafımıza sicil affı
getirilmemiş, esnaf kefalet kooperatifi üyeleri esnaflarımız dışında,
kullandıkları krediler bir yıl faizsiz ertelenmemiştir. Özellikle Esnaf ve
Sanatkârlar Odası, Sanayi ve Ticaret Odası üyelerinin de kredilerinin bir yıl
faizsiz ertelenmesi gerekmektedir. Çeklerini, senetlerini ödeyemeyen
esnafımızın itibarı zedelenmiş, yeni ürün alamadıkları için 150’ye yakın
esnafımız iflas ederek dükkânlarını kapatmak zorunda kalmıştır. Hükûmetin bir
an önce, evleri yıkılan halkımızın, esnafımızın zarar ve ziyanlarını
karşılamasını bekliyoruz. 
Değerli milletvekilleri, eğer
biz ekonominin bir istikrara kavuşmasını, üretimin, istihdamın artmasını,
topyekûn kalkınmayı gerçekleştirmek istiyorsak Hükûmetin savaş politikalarından
vazgeçmesi gerekmektedir. Hayatta hiçbir maddiyatın insan hayatından daha
değerli olmadığını hepimiz çok iyi bilmekteyiz. Her gün yeni ölüm haberleriyle
büyük acılar yaşadığımız bu kardeş kavgası canımızdan can aldığı gibi sosyal,
kültürel, ruhsal, ekonomik çöküntüyü de beraberinde getirmektedir. Hükûmetin
bir an önce bu savaş politikalarından vazgeçmesini beklemekteyiz.
Değerli milletvekilleri, AKP
ilk iktidara geldiği zaman diğer iktidar partilerinden bir farkı suçluyu
ararken suçsuzun hakkını korumaktı. Fakat bu son dönemde özellikle Şemdinli’nin
1 köy ve 3 mezrasında 25 vatandaşımız köy meydanına indirilerek, kadınların ve
çocukların gözü önünde işkenceye uğratılarak gözaltına alınmışlar. Şemdinli’nin
Çatalca köyünde bu insanlar dört gün boyunca gözaltında tutulduktan sonra
suçsuz oldukları ortaya çıkmış ve serbest bırakılmışlar fakat o işkenceden
dolayı hâlen hastanede yatan 2 yurttaşımız var ve Çatalca köyünün yolu hâlen 3
mezrasıyla beraber ulaşıma kapalı.
Değerli arkadaşlar, eğer bir
yerde bir insan suç işlememişse onun işkenceye uğramaması lazım. 
Bu vesileyle, bu işkencelerin
bitmesi adına Hükûmetin adım atmasını talep ediyor, hepinizi saygıyla
selamlıyorum. (HDP sıralarından alkışlar)
BAŞKAN – Teşekkür ederim
Sayın Zeydan.
Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 12’nci maddesinde
geçen “kanuna” ifadesinin “kanun hükümlerine” şeklinde değiştirilmesini arz ve
teklif ederiz. 
Ruhi
Ersoy (Osmaniye) ve arkadaşları
BAŞKAN – Komisyon önergeye
katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ
BAKANI FARUK ÖZLÜ (Düzce) – Katılmıyoruz.
BAŞKAN – Önerge hakkında
konuşmak isteyen Ruhi Ersoy, Osmaniye Milletvekili.
Buyurunuz Sayın Ersoy. (MHP
sıralarından alkışlar)
RUHİ ERSOY (Osmaniye) – Sayın
Başkan, değerli milletvekilleri; neredeyse her gün alınan şehit haberlerini bu
kürsüde dillendirmek bir taraftan bizleri rahatsız ediyor, bir taraftan bunları
anarak, yâd ederek, bu vatanın, bu toprakların kolay elde edilmediğini ve bundan
sonra da mücadelemizin çetin olduğunu görme açısından anlamlı.
Son yirmi dört saat
içerisinde benim milletvekili olduğum memleketim Osmaniye’ye ve benim mahalleme
Amanos’un sırtlarından havan topu atan PKK’lı hainler, şunu bilmelidirler ki,
Türkiye Büyük Millet Meclisi, Haymana sırtlarına kadar gelen düşmanlar, top
sesleri burada Mecliste duyulurken bile bu Meclis açıktı, bu Meclisin 15
Temmuzda çatısına bombalar düştüğünde de bu Meclis açıktı. Bu gerçekleri büyük
Türk milleti millî iradesiyle defalarca gösterdi ve göstermeye devam edecek
fakat siyasiler olarak bizlere düşen sorumluluk… Hatay’a bugün düşen havan
topları, Osmaniye’ye dün PKK’nın düşürdükleri, Kilis’e neredeyse top mermisinin
düşmediği günlerin olmadığı ve PKK’ya şehit vermediğimiz günün neredeyse
olmadığı, FETÖ’yle mücadelede bir eylemin, bir operasyonun yapılmadığının
olmadığı günlerden geçiyoruz. Bu, olağanüstüdür. İşte, siyaseten olağanüstü
hâlin ilan edilip sürdürülmesinin de gerekçesi bu yüksek gerilim hattıyla
ilgilidir. Fakat olağanüstü hâllerde olağan olması gereken sağlıklı zeminlerle
akıl temelli adımlar atabilmektir. 
Biz siyaseten Milliyetçi
Hareket Partisi Grubu olarak başta Sayın Genel Başkanımızın her hafta grup
konuşmalarında verdiği mesajı rehber alarak yapıcı, yol gösterici, hatırlatıcı
ifadelerle yol yürüyoruz. Birazdan yapacağım değerlendirmeler de bu ilkeler
doğrultusunda. İnanıyorum ve biliyorum ki başta iktidar partisi olmak üzere pek
çok milletvekili arkadaşım sahayı gezerken pek çok insanla karşılaşıyor.
Kamudaki açığa almalar, birtakım yanlışlıklar, doğruluklar, olaylar bir yana -o
zaten hepimizin gündelik olarak karşılaştığı meseleler- bugünkü bizim
verdiğimiz önergeyle ilgili, KOBİ’lerle, esnafla ilgili, arkadaşlar, çok büyük
sıkıntılar var. FETÖ’yle iltisakı bulunan bir şirkete, herhangi bir iş yerine
kayyum tarafından el konulması, atanması neticesinde FETÖ münasebeti olmayan
pek çok esnafın oralardaki alacakları ve hesap kitaplarıyla ilgili ciddi
anlamda mağduriyetleri var. Bu konuda üretime dayalı, zamana dayalı önceden
para aktarmış, oradan ham madde almak isteyen insanların veyahut da -başka
türlü vesilelerle- mütevazı küçük bir esnafın, bu esnafın mağduriyetini ciddi
anlamda atanan kayyumların veyahut da bir şekliyle devlet eliyle yöneten
yetkililerin onu öncelikli hâle getirerek bu alakası olmayan insanlarımızın
alacaklarını tahsille ilgili bu problemi çözmesi lazım. 
Bir başka husus: Hesaplarına
tedbir konulmuş olanların sistemlerinin dönebilmesi adına -parayla
karşılaşmadan- devlet kontrolünde bu sistemin dönebilmesi yarın oraya el
konulsa da FETÖ illiyeti bir şekliyle tespit edilse de devletin verimliliği
olan bir yeri kontrol altına alması açısından önemli, ikinci bir konu da bu.
Üçüncüsü: Bunların dışında
zincirleme olarak buralarla iltisakı olduğu düşünülen yerlere dair gerek
esnafın gerekse müşterinin alışverişten kaçmaya başlaması ve oralarla olan
ilişkilerini, ticari münasebetlerini askıya alması. Bu, zincirleme olarak
esnafı tedirgin etmekte arkadaşlar, bunu sizler de görüyorsunuz iktidar partisi
olarak ve kamuoyuna bunları samimiyetle ayırt edebilecek bilimsel temelli güven
telkin etmeniz gerekiyor, aksi takdirde bunlar sıkıntıya gidecek.
Bir başka konu: Merkez
Bankasından KOBİ’lere çıkan krediler esnafa rasyonel zeminde çıktığı gibi
yansıtılmıyor. Bankaların çapraz satış dayatmasına kalıyor. Esnaflar
bankalardan…
(Mikrofon otomatik cihaz
tarafından kapatıldı)
RUHİ ERSOY (Devamla) –
…mecbur para alma arzusunda oldukları için onların telkinleriyle ya sigorta ya
başka primleri almak zorunda kalabiliyor. Bunların da denetlenmesi, esnafın bu
dar gününde, zor gününde yanında olunması gerektiğini düşünüyor, hepinizi,
Genel Kurulu saygıyla selamlıyorum. (MHP sıralarından alkışlar)
BAŞKAN – Teşekkür ederim
Sayın Ersoy.
Önergeyi oylarınıza
sunuyorum: Kabul edenler... Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanun Tasarısı’nın 12’nci maddesinin
(3)’üncü fıkrasında geçen “giderlerin” ibaresinin “masrafların” olarak
değiştirilmesini arz ve teklif ederiz. 
Kazım Arslan (Denizli) ve arkadaşları
BAŞKAN – Komisyon önergeye
katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ
BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN – Önerge hakkında
konuşmak isteyen Ali Akyıldız, Sivas Milletvekili. 
Buyurunuz Sayın Akyıldız.
(CHP sıralarından alkışlar) 
ALİ AKYILDIZ (Sivas) – Sayın
Başkan, değerli milletvekili arkadaşlarım; 418 sıra sayılı Ticari İşlemlerde
Taşınır Rehni Kanun Tasarısı üzerinde Cumhuriyet Halk Partisi Grubu adına söz
almış bulunuyorum. Yüce heyetinizi saygıyla selamlıyorum. 
Bahse konu tasarıya genel
hatlarıyla olumlu bakıyoruz. Ticari işletmelerin finansman sorunlarını çözmeyi
ve taşınır varlıkların da rehin konusu olabilmesini öngörmektedir. 
1971 tarihli mevcut kanun,
taşınır rehnin uygulama alanını bugünkü ticari gelişmeler ve finansman ihtiyacı
göz önünde bulundurulduğunda daraltmakta iken, bu yeni tasarı olumlu bir
düzenleme ile kredi kullanma olanağını genişletmeyi ve taşınır rehnine de
yaygın bir şekilde kullanım alanı kazandırmasını olumlu buluyoruz.
İşletmelerin taşınır varlıklarının
borcu karşılaması durumunda işletmenin tümünün rehin olarak kullanılmasının
önüne geçecek olması da tasarının KOBİ’ler açısından olumlu yönünü
göstermektedir. Ticari faaliyetin devamlılığı ve ticari itibar açısından da
Cumhuriyet Halk Partisi olarak bunu değerli saymaktayız. 
KOBİ’lerin finans
kaynaklarına erişiminin kolaylaştırılması amacıyla geliştirilen ve aynı zamanda
kredi hacmini genişleten ve bunun sonucuna odaklanan bu tasarı önemli olmakla
birlikte, ülkemizde üretim ve yatırım alanında yaşanan yapısal sorunların
aşılması, yeni bir vergi reformu ve sosyal güvenlik reformuna zaman
yitirilmeden başlanması gerektiğini de belirtmekteyiz.
Esnaf ve sanatkarlarımızı
ekonomik ve sosyal yapıda istikrar unsuru olarak görmekteyiz. Anayasa’mızın devlete
yüklediği esnaf ve sanatkârları koruyup destekleme görevi doğrultusunda
KOBİ’leri ekonominin itici gücü, istihdamın ana kaynağı olarak görmekteyiz. 
Yüksek katma değerli ve
yüksek teknolojili üretim yapacak, iş garantili mesleki eğitimi ve nitelikli istihdam
anlayışını egemen kılacak bir KOBİ politikası için KOBİ’lere AR-GE, finansman,
pazarlama, satış, proje yönetimi ve teknoloji danışmanlığı yapan birimlerin
güçlendirilmesini savunmaktayız. 
KOBİ’lerin önemli
sorunlarından bir diğeri de enerji girdi maliyetleri, bunu özellikle
belirtmekte yarar görüyoruz. Avrupa ülkeleri içerisinde satın alma gücü
paritesine göre en pahalı 6’ncı elektriği üreten, tüketen, enerjide dışa
bağımlılığı kırılmamış KOBİ’lerin enerji maliyetinin aşağıya çekilmesi, enerji
girdisi maliyetlerinin rekabet içinde oldukları dış pazarlarda geçerli olan
düzeylere indirilmesi, üretimde kullanılan elektriğe vergi yükünün düşürülmesi
yoluyla da maliyetlerini indirilmesinin ısrarla altını çizmekteyiz. 
KOBİ’lere, ödedikleri vergi
ve sigorta primi tutarında faizsiz işletme kredisi düzenli olarak verilmelidir.
KOBİ’lerin sermaye piyasalarına erişimi etkinleştirilmelidir. Finansman
yöntemlerinin çeşitlenmesi ve daha sağlıklı etkinleştirilmesinin önü
açılmalıdır. Kendi kaynaklarıyla üretim ve yatırım yapma olanağına kavuşamayan,
girdi maliyetleri ve vergi yükü yüksek seyreden bir KOBİ varlığı ekonominin,
hukuk devletinin ve siyasi gündemin derin bir bunalımdan geçtiği ülkemizde son
derece büyük risklerle karşı karşıyadır. KOBİ’ler için ek düzenlemelerle daha
kalıcı hâle getirilmezse eğer getirilen yasa, KOBİ’lerin, gerçek ve tüzel kişi
işletmelerinin, çiftçimizin alacağı krediyi geri ödemesinde yeni sorunlar
doğuracaktır. Verilen kredilerin zamanında ödenebilmesi ve rehin gösterilen
taşınırların alacaklılar ile bankalar tarafından işleme konmaması için ekonomi
yönetiminin KOBİ’lerin çıkarına yeni düzenlemeleri bir an önce çıkarması
gerekmektedir. Bu bakımdan, Kredi Garanti Fonu’nun kullanımı
etkinleştirilmelidir. KOBİ’lere sağlanacak kredi desteklerinin üretimden
dönüşüm stratejileriyle uyumlu olması sağlanmalıdır. Yüksek teknolojiye odaklı
yatırımlara, doğa dostu üretici ve tüketici dostu projelere, kadın ve genç
girişimcilere verilen şirket kredilerine özel teşvikler sağlanmalıdır. Yeni
yasal düzenlemelerle risk sermayesi şirketlerinin kurulması ve
yaygınlaştırılması desteklenmelidir. 
Sürem daraldığı için geri
kalan konuları tamamlayamıyorum ama umuyorum Hükûmet, bizim Cumhuriyet Halk
Partisi olarak bu önerilerimizi dikkate alarak bu yasal düzenlemenin daha da
kalıcı ve daha da sağlıklı hâle gelmesine destek olacaktır diyorum, Genel
Kurulu saygıyla selamlıyorum. (CHP sıralarından alkışlar) 
BAŞKAN – Teşekkür ederim
Sayın Akyıldız.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
12’nci maddeyi oylarınıza
sunuyorum: Kabul edenler… Kabul etmeyenler… 12’nci madde kabul edilmiştir.
13’üncü madde üzerinde 3
önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 13’üncü maddesinde
geçen "Bakanlıkça" ifadesinin "Bakanlık tarafından"
şeklinde değiştirilmesini arz ve teklif ederiz.
 Emin
Haluk Ayhan Mehmet Necmettin Ahrazoğlu Ahmet Selim
Yurdakul
 Denizli Hatay Antalya
 Kamil
Aydın Baki Şimşek Mustafa Mit
 Erzurum Mersin Ankara
 Ruhi
Ersoy Mustafa Kalaycı 
 Osmaniye Konya 
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 13’üncü maddesinin
(2)’nci fıkrasında geçen "sulh hukuk mahkemesince" ibaresinin
"sulh hukuk mahkemesi tarafından" şeklinde değiştirilmesini,
"iki yıl" ibaresinin yazımının rakamla "2 yıl" olarak
değiştirilmesini arz ve teklif ederiz.
 Kazım
Arslan Tahsin Tarhan Ali Yiğit 
 Denizli Kocaeli İzmir
 Tacettin
Bayır Hüseyin Çamak Ömer Fethi Gürer
 İzmir
 Mersin Niğde
 Nurhayat
Altaca Kayışoğlu
 Bursa
BAŞKAN – Şimdi, maddeye en
aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte olan 418 sıra
sayılı Kanun Tasarısı’nın 13’üncü maddesinin tasarı metninden çıkarılmasını arz
ve teklif ederiz.
 İdris
Baluken Aycan İrmez Behçet
Yıldırım
 Diyarbakır Şırnak Adıyaman
 Gülser
Yıldırım Ferhat Encu Erdal Ataş
 Mardin Şırnak İstanbul
BAŞKAN – Komisyon önergeye katılıyor
mu? 
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ
BAKANI FARUK ÖZLÜ (Düzce) - Katılmıyoruz Sayın Başkan.
BAŞKAN – Önerge hakkında
konuşmak isteyen, Erdal Ataş, İstanbul Milletvekili.
Buyurunuz Sayın Ataş. (HDP
sıralarından alkışlar)
ERDAL ATAŞ (İstanbul) – Sayın
Başkan, değerli milletvekilleri; doğru bir ekonomik politikanın sürdürüldüğü
bir ülkede KOBİ’lere yönelik yapılmak istenen bu iyileştirme politikası belki
yüzde 5-10’luk bir yarar getirebilir fakat krizlerle yürütülen bir ekonomik
politikanın olduğu bir ülkede, maalesef, getirilen bu yeni düzenleme de
KOBİ’leri büyük sermayelere hizmet eder hâle dönüştürmekten başka işe
yaramayacaktır. Hâkim sermaye, uygulamış olduğu neoliberal politikalarla zaten
dünya üzerinde KOBİ’lerin tümünü neredeyse ya iflas ettirmiş ya da kendisine
bağlamış durumda. Bu bütün dünya açısından böyledir yani sadece Türkiye açısından
bu durum böyle değildir; Amerika’da da, Avrupa’nın bütün ülkelerinde de,
Türkiye’de de KOBİ’ler yüzde 99’u, büyük işletmeler ise yüzde 1’i oluşturuyor.
Ticaret ve yatırım, kredi meselelerinde de aynı şekilde o yüzde 1’lik, hatta
binde 1’lik olan o küçük kesim yani o büyük işletmeler, KOBİ’ler de dâhil olmak
üzere ekonominin yüzde 70’ine yakınını kendisine bağımlı hâle getirmekte ve
elinde bulundurmaktadır. Bugün bizim coğrafyamızda da yüzde 99,7 ya da 99,9
civarında olan küçük işletme, küçük, orta boy işletmeler, aynı şekilde, büyük
işletmelerin esiri hâline getirilmiş durumdadır. 3 bine yakın bir sayıya sahip
olan bu işletmeler içerisinde yani coğrafyamızdaki bütün işletmeler içerisinde
5-10 bin işletme dışında -ki bunlar içerisinde de belki bin tanesi neredeyse
ekonominin tümünü belirliyor- 3 bine yakın küçük, orta boy işletmelerin tümü
iflasın eşiğine getirilmiş durumda. Ticaretten sadece yüzde 35 bir pay alıyor,
kredilerin yüzde 25’ini alıyor. Yine aynı şekilde yatırım ve diğer meselelerde
de yüzde 50’nin altında, 35’lerde, 40’larda seyrediyor. Yüzde 1’lik, hatta
binde 1’lik olan o kesim ise, bu coğrafya da dâhil, dünyanın bütün ülkelerinde
ticaretin yüzde 65’ini, kredilerin yüzde 75, yüzde 80’ini, yatırımların yüzde
65’ini, yine bu gayrisafi millî hasılanın da yarısından fazlasını kendi
ceplerine indirmektedirler. Hükûmetler de bu politikaları destekleyen
tasarılarla bu meseleyi organize etmektedir. 
Çok uzun olmayan bir dönem
içerisinde, dünyada olduğu gibi bizim coğrafyamızda da küçük ve orta boy
işletmeler, yani bu KOBİ’ler, büyük işletmelerin ya satış mağazalarına ya onlar
için yan ürün üreten işletmelere, atölyelere dönüşecek, büyük bir kısmıysa
iflas edecektir. Getirilen bu politikanın benzer politikalarını Hükûmet doğru
organize edemediği için 2000’lerde olan kriz bugün kapıdadır, tarım alanındaki,
diğer alandaki küçük esnaf, üretici, tümünün de sonu yine aynı şekilde
yazarkasalar ve diğer kriz sonucunda ortaya çıkmış olan iflaslarla bir tepkiyle
ortaya çıkacaktır.
Zaten küçük üreticinin vermediği
bir şey kalmamış ki, bütün fabrikasını, işletmesini, hepsini zaten veriyor. Bu
getirilen yeni tasarı da sertifikalarını, patentlerini, markalarını,
çiftliklerini, bunların tümünü, yani ağaçlar da dâhil tümünü büyük işletmelerin
almasını sağlamış olacak çünkü mevcut krediyi veren işletmelerin de hepsi büyük
işletmelerin elinde yani bankaların hepsi bu büyük işletmelerin elinde. Büyük
işletmeler, mevcut kredinin yüzde 70’ini elinde bulunduruyorsa, bundan vaz mı
geçecek? Yani biz taşınırları da verdiğimizde “büyük işletmeler” dediğimiz o
tekeller bundan vaz mı geçecek? Hayır, çünkü zaten bankalar, kredi
kuruluşlarının tümü onlara bağlı. Getirilen bu politikayla, belki 3-5 bin
KOBİ’den nispeten işi iyi giden bir kesim yararlanabilir ama diğerlerinin hiçbirinin
bu noktada şansı yoktur, tümden bir şekilde bu büyük işletmelere bağımlı hâle
gelmiş olacaktır.
Hükûmet bir an önce bu
politikayı şöyle değiştirmelidir: İç ve dış politikadaki savaş, işte,
komşularla kötü ilişkiler üzerine kesilen ticaret ve diğer meselelerin tümünü
ortadan kaldırabilecek doğru bir politikaya yönelmeli, yine aynı şekilde, bu
KOBİ’lere de en azından faizsiz, devlet destekli kredi sunarak ancak bunları
ayakta tutabilir. Aksi hâlde, bu mevcut düzenleme büyük işletmeleri destekleyen
bir oyundan ileri gidemeyecektir. 
Hepinizi saygıyla
selamlıyorum. (HDP sıralarından alkışlar) 
BAŞKAN – Teşekkür ederim
Sayın Ataş.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 13’üncü maddesinin
(2)’nci fıkrasında geçen "sulh hukuk mahkemesince" ibaresinin
"sulh hukuk mahkemesi tarafından" şeklinde değiştirilmesini,
"iki yıl" ibaresinin yazımının rakamla "2 yıl" olarak
değiştirilmesini arz ve teklif ederiz. 
Tahsin
Tarhan (Kocaeli) ve arkadaşları
BAŞKAN – Komisyon önergeye
katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ
BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge hakkında
konuşmak isteyen Nurhayat Altaca Kayışoğlu, Bursa Milletvekili. 
Buyurunuz Sayın Altaca
Kayışoğlu. (CHP sıralarından alkışlar) 
NURHAYAT ALTACA KAYIŞOĞLU
(Bursa) – Teşekkür ediyorum Sayın Başkan.
Genel Kurulu saygıyla
selamlıyorum. 
Sayın Başkan, değerli
milletvekilleri; 418 sıra sayılı Ticari İşlemlerde Taşınır Rehni Kanunu
Tasarısı’nın 13’üncü maddesi üzerinde vermiş olduğumuz önerge hakkında söz
almış bulunmaktayım. 
Bu tasarıyla amaçlanan,
KOBİ’lerimizin finansmana erişiminin kolaylaştırılmasına ilke olarak destek
verdiğimizi öncelikle belirtmek istiyorum ama sinekleri öldürmek yerine
bataklığı kurutmanın daha önemli olduğunu düşünüyorum. Yani, KOBİ’lerimizi
kredilere muhtaç etmek yerine, onların, büyüyen bir ekonomide çalışmalarının,
emeklerinin karşılığını alabilmesini sağlayacak ekonomik politikaların
uygulanması daha anlamlı olacaktır. 
Bu yasa, aslında neye
benziyor, biliyor musunuz? Herkesin mutlaka izlediği bir Kibar Feyzo filmi var,
aslında bir sistem eleştirisi. Kibar Feyzo evlenmek için varını yoğunu, her
şeyini satıyor, son olarak da öküzünü satıyor ve üretmek için kendisini çifte
koşuyor maalesef. Aslında yaratılan ekonomik ortamda da bugün KOBİ’lerimizi
buna benzer bir duruma sürüklemiş durumdasınız. 
Ekonomimizin temel direği
olan KOBİ’ler öyle bir hâle gelmiş ki artık bankalardan kredi alamaz hâldeler.
Bu yasa aslında bunun itirafıdır. Bu yasayla KOBİ’ler eldeki mevcut
varlıklarının yanında gelecekte elde edecekleri bütün gelirler, kira gelirleri,
ticari projeler, alacaklar vesaire, her ne varsa ellerinde, bütün bunları rehin
vermek -tırnak içinde söylüyorum- şansına kavuşacaklar. Sizler de bunu burada
allayıp pullayıp “KOBİ’lerimizin istediği yasayı çıkartıyoruz.” diye
övüneceksiniz. On dört yıldır edindiğimiz tecrübeden gördük ki bu beceriksiz
iktidar böyle devam ederse yakında esnafımız, işletmecilerimiz kendilerini de
rehin vermek zorunda kalacaklar. Bu yasa aslında on dört yıldır ülkenin iyi
yönetilmediğinin özetidir. 
Dış politikayı eline yüzüne
bulaştıran, dolayısıyla ihracatı, turizmi batıran, ekonomiyi idare edemeyen,
eğitimi kısırlaştıran, üniversiteleri zapturapt altına alarak bilim, teknoloji
üretemez hâle getiren, kişi başına geliri yüzde 5 artırırken kişi başına düşen
borçları yüzde 60 artıran iktidarın iflas ettiğinin özetidir. Kendisi iflas
ederken esnafını, sanayicisini, küçük işletmecisini, turizmcisini, işçisini,
çiftçisini, köylüsünü de iflas ettiren iktidar, ülkeyi yönetemediğini,
beceriksiz olduğunu; nasıl her defasında kandırıldığını itiraf ediyorsa bunu da
artık itiraf etmelidir. 
Yalnız, yiğidi öldürüp
hakkını teslim etmek gerek tabii ki. Sizleri bir konuda gerçekten takdir
ediyorum, o da şu: Bütün beceriksizliklerinizden kendinize başarı payesi
çıkarabiliyorsunuz. Örneğin darbeyi yapacak bütün kadroları devletin kritik
noktalarına yerleştirip sonra darbeyi önledik diye övünüp bunu başarı olarak
sunuyorsunuz. Örneğin OHAL’in kötü bir şey olduğunu biliyorsunuz, kaldırdık
diye övünüyorsunuz, sonra OHAL getirdik diye yine övünüyorsunuz. Örneğin, dış
politikada sıfır sorunu kaosa çevirip, sonra ödünler verip, sonra verdiğiniz bu
ödünlerle övünüyorsunuz, bunu başarı olarak sunuyorsunuz. Ülkeyi teröre teslim
ediyorsunuz, sonra “Canlı bombaları yakaladık.” diye övünüyorsunuz, bunu başarı
diye sunuyorsunuz. 
Şehitlerin siyasi sorumlusu
sizlersiniz ama maalesef bunlardan da siyasi rant çıkarmaya çalışıyorsunuz. Kısaca
bir şey anlatacağım, geçen gün Bursa’da bir şehit ailesini ziyaret ettim, baba
bana şunu anlattı: Eski bir vekiliniz gidiyor, diyor ki: “Size 10 koyun, 1 koç
vereceğim.” Ertesi gün, bugünkü bir bakanınız gidiyor, diyor ki: “Size 20
koyun, 1 koç vereceğiz.” Şehidimizin babası bir süre sonra, acısını biraz
yaşadıktan sonra gidiyor koyunları almaya, il müdürlüğüne, diyorlar ki: “Kusura
bakmayın, bizim öyle bir uygulamamız yok. Biz 10 koyun, 1 koç veriyoruz; onu da
beş yıl sonra geri alıyoruz.” Şehidimizin babası da diyor ki: “İstemiyorum,
almıyorum.” Ve hayal kırıklığına uğramış bir şekilde geri dönüyor. Sizin
yönetim anlayışınız budur.
Şimdi, bu yasayla da
KOBİ’lerimizi kredilere muhtaç kılıp kredi kullanamaz hâle getiriyorsunuz,
sonra da borçlanacak bir ortam yaratmak için bu yasayı bir övünç kaynağıymış
gibi sunuyorsunuz ve önümüze getiriyorsunuz. Belki bu yasa yüzünden
kurdelelerle icra daireleri açacaksınız ama biz KOBİ’lerimizin bugünkü durumunu
göz önünde bulundurarak bu yasayı destekleyeceğiz diyorum.
Herkesi saygıyla
selamlıyorum. (CHP sıralarından alkışlar)
BAŞKAN – Teşekkür ederim
Sayın Altaca Kayışoğlu.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 13’üncü maddesinde
geçen “Bakanlıkça” ifadesinin “Bakanlık tarafından” şeklinde değiştirilmesini
arz ve teklif ederiz. 
Mustafa Kalaycı (Konya)
ve arkadaşları
BAŞKAN – Komisyon önergeye
katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ
BAKANI FARUK ÖZLÜ (Düzce) - Katılmıyoruz Sayın Başkan.
BAŞKAN – Önerge hakkında
konuşmak isteyen Mustafa Kalaycı, Konya Milletvekili.
Buyurunuz Sayın Kalaycı. (MHP
sıralarından alkışlar)
MUSTAFA KALAYCI (Konya) –
Sayın Başkan, değerli milletvekilleri; hepinizi saygılarımla selamlıyorum.
Ticari işlemlerde
taşınırların rehniyle ilgili düzenleme aslında geç kalınmış bir düzenleme olup
uygulamada özellikle esnaf ve KOBİ’lerin finansmana erişiminde önemli bir imkân
sağlayacaktır. Ancak, KOBİ’ler ve esnafımız bankaların kara listeleri nedeniyle
de krediye ulaşmada sıkıntı yaşamaktadır. Geçmişte müteaddit defalar sicil affı
çıkarıldığı hâlde birçok banka buna uymamıştır. O nedenle, gerçekçi ve
uygulanabilir bir sicil affına da ihtiyaç bulunmaktadır. KOBİ’lerin ve esnafın
yatırım yapması, tezgâhını ve işletmesini büyütebilmesi için uygun şartlarda
krediye rahat ulaşabilmeleri sağlanmalı, etkin bir sicil affı çıkarılmalıdır. 
Son dönemlerde karmaşıklaşan
ülke gündemi ekonomik sorunları gölgelemiş ve geri plana düşürmüştür. Yaşanan
gelişmeler ekonomideki sorunları daha da yaygınlaştırmış ve geleceğe dönük
beklentileri tahrip etmiştir. Piyasalarda durgunluk hâkimdir. Ciddi boyutta
nakit sıkışıklığı ve tahsilat sıkıntısı yaşanmaktadır. Karşılıksız çek,
protestolu senet ve sorunlu kredi tutarında yüksek artışlar görülmekte ve
iflaslar baş göstermektedir. KOBİ’ler ve esnafımız kendilerinin baş
edemedikleri ölçeğin oldukça üzerinde sorunlarla karşı karşıyadır. 
KOBİ’ler sayıları ve
sağladıkları istihdam, üretim ve katma değerle ülkemiz ekonomisinin lokomotifi durumundadır.
TÜİK verilerine göre, ülkemizde KOBİ ölçeğindeki girişim sayısı 2 milyon 695
bin 131 olup bu da toplam işletmelerin yüzde 99,8’ini oluşturmaktadır. 
Piyasanın canlanması,
KOBİ’lerin ve esnafın rekabet gücünün artırılması amacıyla geniş kapsamlı bir
program açıklanmalı, bölgesel, sektörel ve millî yenilik strateji ve
politikaları ivedilikle uygulamaya konulmalıdır. KOBİ’ler ve esnafın vergi ve
prim oranlarında indirim yapılmalı, kullandıkları elektrik, su ve doğal gazda
özel tarifeler getirilmelidir. KOBİ’lerin katma değeri yüksek mal ve hizmet
üretmeleri desteklenmeli, AR-GE yatırımı yapmaları ve araştırmacı istihdam
etmeleri özendirilmeli, markalaşmaları, kurumsallaşmaları ve yenilikçi iş
modelleri geliştirmeleri sağlanmalıdır. KOBİ’lerin her kademedeki insan gücü
kapasitesi artırılmalı, nitelikli insan gücüne dönük eğitim-sanayi iş birliği
politikaları desteklenmeli, çıraklık ve kalfalık destekleri hayata
geçirilmelidir. 
Değerli milletvekilleri,
KOBİ’lerin gerek finansman gerekse borç sıkıntısı had safhadadır. BDDK
verilerine göre, 2010 yılında 125 milyar lira olan KOBİ kredileri, her geçen
yıl yüksek oranda artarak 2016 Haziran ayı itibarıyla 404 milyar liraya
ulaşmıştır. KOBİ’lerin takibe düşen kredi borçları da hızla artmakta olup 18
milyar liraya varmıştır. 2015 yılında KOBİ kredileri yüzde 17, takipteki KOBİ
kredi tutarı ise yüzde 31 oranında artmıştır. KOBİ’lerin takipteki kredi oranı,
toplam takipteki kredi oranının üstüne çıkmıştır. 
Esnaf ve KOBİ’ler borç ve
yüksek faiz sarmalından kurtarılmalı, bu amaçla finansal borçların gönüllülük
esasına dayanan bir mekanizma dâhilinde uygun şartlarda yeniden
yapılandırılması uygulamaya konulmalıdır. Böylece bankaların donuk kredileri
azalacak, aktiflerin kalitesi artacak, KOBİ’lerin ve esnafın birikmiş
borçlarında önemli ölçüde azalma sağlanacak, girişimcimizin yeniden aktif
üretime katılımı sağlanmış olacaktır. 
Mevcut borç sorunu
çözümlenirken bir yandan gelir artışı sağlayacak program uygulamaya konulmalı,
diğer yandan, finansal farkındalık ve alınacak makro ihtiyati tedbirlerle
tekrar borç tuzağına düşülmesinin önüne geçilmelidir. 
Esnafımızın sosyal güvenlik
sistemindeki eşitsizliklerin giderilmesi, norm ve standart birliğinin
sağlanması hususunda haklı talepleri bulunmaktadır. SGK’lılar 7.200 gün prim
ödeyerek emekli olurken BAĞ-KUR’lu beş yıl daha fazla yani 9 bin gün prim
ödeyerek emekli olabilmektedir. Üstelik en düşük emekli maaşı BAĞ-KUR’luya
bağlanmaktadır. BAĞ-KUR’lulara yapılan haksızlık telafi edilmeli, prim gün
sayısındaki ve emekli aylıklarındaki eşitlik sağlanmalıdır. 
Teşekkür ediyor, saygılar
sunuyorum. (MHP sıralarından alkışlar)
BAŞKAN – Teşekkür ederim
Sayın Kalaycı. 
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
13’üncü maddeyi oylarınıza
sunuyorum: Kabul edenler… Kabul etmeyenler… 13’üncü madde kabul edilmiştir.
Sayın milletvekilleri,
14’üncü madde üzerinde ikisi aynı mahiyette olmak üzere üç önerge vardır.
Önergeleri okutacağım ancak ilk okutacağım iki önerge aynı mahiyettedir.
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 14’üncü maddesinin
(3)’üncü fıkrasında geçen “Bakanlıkça” ibaresinin “Bakanlık tarafından”
şeklinde değiştirilmesini arz ve teklif ederiz.
 Kazım Arslan Tahsin
Tarhan Didem Engin
 Denizli Kocaeli İstanbul
 Hüseyin Çamak Tacettin
Bayır Ömer Fethi Gürer
 Mersin İzmir Niğde
 Ali Yiğit Barış
Karadeniz
 İzmir Sinop
Aynı mahiyetteki diğer
önergenin imza sahipleri:
 Mehmet Necmettin Ahrazoğlu Ahmet
Selim Yurdakul Baki Şimşek
 Hatay Antalya Mersin
 Mustafa Mit Kamil
Aydın Ruhi Ersoy
 Ankara Erzurum Osmaniye
BAŞKAN – Şimdi maddeye en
aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte olan 418 sıra
sayılı Kanun Tasarısı’nın 14’üncü maddesinin tasarı metninden çıkarılmasını arz
ve teklif ederiz.
 İdris Baluken Aycan
İrmez Behçet Yıldırım
 Diyarbakır Şırnak Adıyaman
 Gülser Yıldırım Ferhat
Encu
 Mardin Şırnak
BAŞKAN – Komisyon önergeye
katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ
BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge hakkında
konuşmak isteyen Behçet Yıldırım, Adıyaman Milletvekili.
Buyurunuz Sayın Yıldırım.
(HDP sıralarından alkışlar)
BEHÇET YILDIRIM (Adıyaman) –
Teşekkürler Başkanım.
Sayın
Başkan, değerli milletvekilleri; 418 sıra sayılı Kanun Tasarısı’nın 14’üncü
maddesi üzerinde söz almış bulunmaktayım. Genel Kurulu saygıyla selamlıyorum.
Şimdi, Adıyaman’ın dünya
kadar sorunu var, keşke Tarım Bakanı burada olsaydı da bunları tek tek
konuşabilseydik. Bunların başında tarım geliyor dedik, sağlık var, turizm var,
su… Daha önce sulu tarımdan bahsediliyordu, şu anda Adıyaman’da içilecek su
yok. Teşvik yasasında kısmen cevap verildi. Ulaşım sorunu var, ekonomi sorunu
var. En iddialı oldukları, bu iktidarın en iddialı olduğu sağlıkta bile dünya
kadar sorun var; gerek sosyal medyada gerek telefonlarla bu konuda yoğun
şikâyetler almaktayız, her gün bize onlarca telefon gelmekte. On yedi yıl
çalıştığım kadın doğum hastanesinde bile bir iyileşme yok, gün geçtiktçe
kötüleştiğinden bahsediliyor. 
Yine, bu yasa tasarısı
Adıyaman için iyi olur diyorum, bir nebze yararlı olabilir düşüncesindeyim ama
kaygılarım var. Şu anda Adıyaman’da resmen bir tefeci, faizci lobisi var.
Devletin yeterince desteklemediği küçük ve orta ölçekli esnafımız ister istemez
bu tefeci ağına düşmekte. Esnafımız yıllık, aylık, hatta günlük faizlerle nakit
sıkıntısını gidermeye çalışıyor, ödemede sıkıntılar yaşanıyor. Bu nedenle
kavgalar, yaralanmalar, hatta cinayetler işlenmekte. Bu faiz ve tefeci lobisi
yüzünden ve iktidarın kötü yönetiminden dolayı çoğu esnaf iflas etmekte, iş yerini
kapatmaktadır. Esnafını, sanayicisini, üreticisini düşünen bir iktidar bu
sorunu çözmeli. 
Bu yasa tasarısını
Adıyaman’daki sivil toplum kuruluşlarıyla görüştüm; olumlu bakmalarına rağmen
kuşkularının olduğunu belirttiler, pratikte sonuçlarını görmek istiyorlar.
Bunun için, konuştuğum Adıyaman Ticaret ve Sanayi Odasının görüşlerini olduğu
gibi size aktarıyorum: “Bölgemizdeki bankalar, özellikle gayrimenkul teminatına
olumsuz yaklaştıklarından çok ciddi sıkıntılar yaşanmakta. Bu yaklaşım
değiştirilmelidir. KOBİ’lerin ihtiyaç duydukları finansmana ulaşma noktasında
ciddi sıkıntıları var, bankaların insafına kalmışlardır. Krediye erişimde hem
bankaların talep ettiği koşullar hem de faiz oranlarının yüksekliğinden dolayı
sıkıntı yaşanmakta, bankaların kredi koşulları iyileştirilmelidir. 
Orta ve uzun vadeli
yatırımların finansman -kredi- sorunları: Ticari bankalar kısa vadeli kredilere
ağırlık vermekte, zaman zaman beklenmedik bir şekilde krediler geri
çağrılmaktadır. Anadolu’da birçok firma bankaların kredileri programsız geri
çağırmalarından olumsuz şekilde etkilenmektedir. Bankalar, bünyelerinde ayrı
fonlardan finanse ettiği, devletin teşvik ettiği yatırım kredileri verebilir.
Bankalarca bu kredilerin kaynağı özel finansman fonlarından sağlanabilir, üretimde
kullanılan makinelerin finansman erişiminde teminat olarak kullanılması
sağlanmalı, uygulanmakta olan mevcut Teşvik Yasası…” 
Az önce Bakana sormuştum, çok
da olumlu bir… Hep ileri ertelenmişti, “İnşallah” falan demişti. 
“Mevcut teşvik sisteminin
mutlaka Adıyaman’da değiştirilmesi lazım. Teşvik Yasası’nda 5’inci bölgede olan
Adıyaman’ın ivedilikle 6’ncı bölgeye alınmasını talep ediyoruz. 
Yeni teşvik yasası haksız
rekabeti doğuruyor. Doğu ve Güneydoğu Anadolu Bölgesi’nin geri kalmışlığının
önlenmesinde ilimizin bu yasa kapsamında kesinlikle yer alması en önemli
beklentimiz ve talebimizdir.” diye bizden beklentileri var bu Ticaret ve Sanayi
Odasının. 
Kuşkusuz, işsizliğin temel
olarak azaltılması ve ortadan kaldırılması üretime bağlıdır. Dolayısıyla, açılan
her fabrika, her işletme işsizliğin azaltılması yönünde atılan önemli
adımlardır. Bunun dışında, istihdama yönelik desteklerle iş dünyasının önünün
açılması da bu konuda sonuç getirebilecek önemli beklentileri oluşturmaktadır. 
Yine, Adıyaman ilimiz güneş
enerjisi bakımından önemli bir potansiyele sahiptir. Bu potansiyeli en iyi
şekilde değerlendirmemiz gerekmektedir. İlimizde enerji ihtisas organize sanayi
bölgesi açılmalıdır gibi bir talepleri var.
Yine, Türkiye’nin her tarafı
demir yolu ağıyla örülürken bu konuda Adıyaman’ın unutulması bizleri
üzmektedir. Bu konuda, Gölbaşı ilçemiz ile il merkezi arasında demir yolu
bağlantısının yapılması sanayici ve üreticilerimizi hedef pazarlara bir adım
daha yaklaştırarak rekabet etme şanslarını artıracaktır.
Yine, Adıyaman’daki sivil
toplum kuruluşlarından Serbest Muhasebeciler ve Mali Müşavirler Odasının ilimiz
için şöyle bir tespiti var: “İlimiz çevre illerle rekabet edecek durumda
olmadığından firmalar her geçen gün iflasın eşiğine gelmektedir. Adıyaman turizmi,
sanayisi, tarımı, maalesef yüksek maliyetler ve çevre illerin cazibesinden
dolayı her gün gerilemektedir.” 
Adıyaman’da organize sanayi
bölgesinde çalışan işçi sayısı -geçen sene için söylüyorum- 9 binden 4.500’e
düşmüş durumdadır ve çoğuna şu anda kilit vurulmuştur.
Adıyaman hep iktidara, AKP’ye
destek vermiştir ama maalesef bu desteğinin karşılığını alamamıştır. Adıyaman
iktidardan alacaklıdır, Adıyaman halkı iktidara öfkelidir diyor, Genel Kurulu
saygıyla selamlıyorum. (HDP sıralarından alkışlar) 
BAŞKAN – Teşekkür ederim
Sayın Yıldırım.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Aynı mahiyetteki iki önergeyi
okutuyorum:
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 14’üncü maddesinin
(3)’üncü fıkrasında geçen “Bakanlıkça” ibaresinin “Bakanlık tarafından”
şeklinde değiştirilmesini arz ve teklif ederiz.
Barış Karadeniz (Sinop)
ve arkadaşları
Aynı mahiyetteki diğer
önergenin imza sahipleri:
Kamil Aydın (Erzurum) ve
arkadaşları
BAŞKAN – Komisyon önergelere
katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) -
Katılmıyoruz Sayın Başkanım.
BAŞKAN - Hükûmet?
BİLİM, SANAYİ VE TEKNOLOJİ
BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Komisyon ve Hükûmet
önergelere katılmıyor.
Şimdi aynı mahiyetteki iki
önerge hakkında sırayla önerge sahiplerine söz vereceğim.
Kamil Aydın, Erzurum
milletvekili. 
Buyurunuz Sayın Aydın. (MHP
sıralarından alkışlar)
KAMİL AYDIN (Erzurum) – Sayın
Başkan, saygıdeğer milletvekilleri; 418 sıra sayılı Tasarı’nın 14’üncü maddesi
üzerine konuşmak üzere Milliyetçi Hareket Partisi adına söz almış
bulunmaktayım. Yüce Meclisi saygıyla selamlıyorum.
Değerli milletvekilleri,
malum, yaşadığımız olaylardan dolayı gerçekten zor günler ve zor şartlardan
geçiyoruz. Bir de üstüne üstlük mevsim de sonbahar yani hüzün ve hazanın zirve
yaptığı bir mevsimden ve zor şartlardan geçiyoruz. Tabii, biz hüzün ve hazan
mevsimini sadece okuduğumuz kitaplardan, romanlardan, şiirlerden hatırlıyoruz
ama Anadolu çiftçisi yani bu soğuk sonbahar aylarında hasadını toplamaya
çalışan Anadolu çiftçisi, Türk çiftçisi bunu iliklerine kadar yaşamaktadır.
Maalesef, sabahtan beri bazı milletvekili arkadaşlarımız çok veciz bir şekilde
ifade ettiler, hasadını toplarken bir hazan ve hüzün içerisinde yaşamaktadır
Anadolu’nun elleri çatlak çiftçi kardeşlerimiz. Niye? Çünkü, bir yıl boyunca
emek verip ürettiklerinin pazarda çok fazla karşılığı yok. İşte, elma için “20
kuruş” dendi, patates için “20 kuruş, 25 kuruş” dendi, mandalina için “30
kuruş, 35 kuruş” dendi. Maalesef, Sayın Bakan, tarım ve hayvancılıktan sorumlu
Bakanımız burada olsaydı ona yöneltmek isterdik ama olsun yine de biz
meramımızı ifade etmeye çalışalım.
Efendim, bakın “yerli ve
millî” diye bir slogan geliştirildi. Milliyetçi Hareket Partisinin yıllardır
söylediği, tekrar ettiği duruşun ifadesidir, ilkenin ifadesidir “yerli ve millî”
ama bu konjonktürel bir slogan hâlinde kullanılıyor sadece. Benim tavsiyem
şudur: Hazır bugün biraz da üretim ağırlıklı konuştuğumuza göre, keşke şu tarım
politikalarımızı da bir defa uygulamaya çalışsak yerli ve millîyi iliklerimize
kadar duymak kaydıyla. O zaman ne olurdu biliyor musunuz? Arkadaşlarımız bu
kürsülerden üreticiler adına sorunları dile getirmezdi, üreticinin gerçekten
büyük kazanımlarından bahsederdi. Ne olurdu? İşte, mandalinanın 2 TL olduğu
söylenirdi ya da tarladakiyle pazardaki fiyat farkının bu kadar uçurum
içermediğini ifade ederdi. Ne olurdu? Eğer millî ve yerli bir tarım politikamız
olsaydı GDO’lu mısır ithalatı yerine Çukurova’da, Trakya’da, Doğu Anadolu’da
organik olarak yetiştirdiğimiz mısırın üretimi söz konusu olurdu. Ne olurdu?
Nişasta bazlı şeker üretimi yerine gerçekten İç Anadolu ve Doğu Anadolu’da çok
yüksek kalitede yetiştirilen şeker pancarından üretilen şeker konuşulmuş
olurdu. O zaman, demek ki sözde değil biraz da özde yerli ve millîyi aramak,
uygulamak gerekiyor. 
Kısaca değinmek istediğim bir
diğer konu ise Sayın Başbakan, geçen hafta, sanayici ve esnafla olan
toplantısında bir konuyu gündeme getirdiler, dediler ki: “Yerel yönetimler,
belediyeler veya devlet -kısaca, kamu- ticarete girmesin, ticaret işiyle
uğraşmasın.” Bunu sadece ekmek üretimi bağlamında söyledi ama bu bağlamı
genişletebiliriz. Gerçekten, bunu sektörün yetkilileri söyleyemiyor, onlar ha
bire sokak sokak siyasilerin peşinde dolanıyor, sadece onaylama makamında
bulunuyorlar, keşke bunu söyleseler. Ne olsun? Bunu somutlaştıralım. Gerçekten Anadolu’da
sadece çiftçi değil KOBİ’leri konuştuk şimdiye kadar; küçük esnaf, orta ölçekli
esnaf zor durumda, elindeki ekmek alınmakta. Düşünebiliyor musunuz, bir
belediye pastacılık, çörekçilik, börekçilik, otelcilik yapar mı, reklamcılık
yapar mı, basın-yayınla uğraşır mı? Belediyelerin görev ve yetkileri bellidir,
pasta, çörek, börek işiyle uğraşmaz. Bunlar, yerel esnafın ve orta ölçekli
işletmelerin yapacağı hizmet kalemleridir. Hele hele Anadolu’nun küçük
illerinde bir de inşaat sektörünü buna kattığınız zaman ortada lokma kalmıyor
yani o bölgenin dinamikleri olan yerel sermayenin hareket etmesi kısıtlanıyor.
Dolayısıyla, ben bu söylemin lafta değil, icraata dönüşmesi için bir an önce
tedbirlerin alınmasını gerçekten yüce heyetinizden istirham ediyorum.
Hepinizi saygıyla
selamlıyorum. (MHP sıralarından alkışlar) 
BAŞKAN – Teşekkür ederim
Sayın Aydın.
Sayın Aydın konuşmasında
“hazan” ve “hüzün” gibi edebiyatımızda çok önemli bir yer tutan iki kelimeyi
kullandı. Güzel bir renkti. Selçuk Altun Yalnızlık Gittiğin Yoldan Gelir
romanına “Ah ne hüzünlü, ne güzel günlerdi o günler.” diyerek bir başka
romancıdan yaptığı alıntıyla başlar. Ben de bunu bilginize sunuyorum.
(Alkışlar) 
KAMİL AYDIN (Erzurum) – Ben
özgün kullandım efendim.
BAŞKAN – Aynı mahiyetteki diğer önerge hakkında konuşmak
isteyen Barış Karadeniz, Sinop Milletvekili.
Buyurunuz Sayın Karadeniz. (CHP sıralarından alkışlar)
BARIŞ KARADENİZ (Sinop) – Teşekkür ederim Sayın Başkanım.
Değerli milletvekilleri, 418 sıra sayılı Ticari İşletmelerde
Taşınır Rehni Kanunu Tasarısı’nın 14’üncü maddesi üzerine söz aldım. Genel
Kurulu saygıyla selamlıyorum.
Değerli milletvekilleri, ekonomik ve sosyal yapımızın
istikrar unsuru esnaf ve sanatkârlarımızın, KOBİ’lerimizin finansman
sorunlarına bir nebze olsun çözüm getirecek olan bu tasarıya genel hatlarıyla
olumlu bakıyoruz ancak yine de KOBİ’lerimizin üretim, istihdam ve ihracata olan
katkılarına karşılık yeteri kadar destek aldıklarını söylemek mümkün değil.
KOBİ’lerimizin yakıcı sorunları çözüm beklemektedir. KOBİ’lerin sorunlarının
çözümü ekonomik ve sosyal yapımızın da istikrarını sağlayacaktır. 
Değerli milletvekilleri, Türkiye’de şu anda savaş varmış
gibi bir ekonomi yaşanıyor yani zengin daha zengin, fakir daha fakir.
Bankalardan çekilen krediler yatırım için değil, borç kapatmak için
kullanılıyor. Devlet harcamaları katlanarak artarken halkın yaşam koşulları
gittikçe kötüleşiyor. TÜİK verilerine göre, 12 milyon kişi yoksulluk sınırının altında yaşam mücadelesi veriyor.
Nüfusun yüzde 70’i borçla yaşıyor. Bu yıl 898 bin kişi kredi borcunu
ödeyememiş. Ülkemizde protesto edilen senetlerin toplam tutarı 8 milyar 518
milyon. Kendi seçim bölgem olan Sinop’ta dokuz aylık protestolu senet sayısı
1.332, geçen yılın toplamı ise 1.622. Sinoplu esnaf kan ağlıyor, turizmci kan ağlıyor.
Rus uçağının düşürülmesi,
Türkiye’nin ihracat gelirini 10 milyar dolar aşağı düşürdü. Bu 10 milyar
doların hesabını kim verecek? Esnafımız siftahsız dükkân kapatmaya başladı.
Çalışanların sorunları her geçen gün daha da artıyor. Atanamayan öğretmenler
hâlâ atanmayı bekliyor. Okullar bu yıl öğretmensiz açıldı. Siz çözüm üretmek
yerine çalışmayan sayısını artırıyorsunuz. Başbakana, Maliye Bakanına sorsan
her şey güllük gülistanlık. Onların çocuklarının ekonomisi tıkırında elbette;
ekonomi deyince kendi çocuklarının ekonomisinden bahsediyorlar. Tok, açın
hâlinden anlamaz.
Taşeron işçiler kadro
istiyor, siz kulağınızın üstüne yatıyorsunuz. Siz değil misiniz seçim
meydanlarında “Taşerona kadro vereceğiz.” diyen. Çiftçi borçla boğuşuyor,
çiftçi pahalı mazot ile pahalı gübreye para yetiştiremiyor. İcralık olmayan
çiftçi neredeyse yok. Çiftçi toprağını satıp tarımdan vazgeçiyor. Emeklilikte
yaşa takılanlara “Takılmaya devam edecekler.” diyorsunuz. Köprü paralarını
köprüden geçenlere değil, geçemeyene de ödetiyor, “Geçen de geçmeyen de
ödeyecek.” diyorsunuz.
Biz yatırımlara karşı
değiliz, biz halkın sömürülmesine karşıyız. Siz halkın sorunlarına çözüm
getiren kanun tasarılarını getirin, biz de olumlu bakarız zaten. Bize
diyorsunuz ya “Çarşı her şeye karşı.” diye, sizin de istekleriniz hiç bitmiyor;
akşam yatıyorsunuz ne istesek diye, sabah kalkıyorsunuz, istemeye
başlıyorsunuz. Kendiniz için değil, artık halk için isteyin. “Siyaset bize ne
verir?” değil, “Biz siyasetçiler olarak topluma ne verebiliriz?” deyin.
Değerli milletvekilleri,
vatandaşın derdi iş ve aş, sizin derdiniz başkanlık. Şu rakamlara bakın, SGK
2016 Temmuz verileri diyor ki: “KOBİ’lerde istihdam edilen sigortalı son bir
yılda 10 bin, son bir ayda ise 272 bin azaldı.” Türkiye’de işsizlik Temmuzda yüzde
10,7’ye çıkmış, işsiz sayısı 354 bin artarak 3 milyon 324 bine ulaşmış.
Ülkemizin geleceği, ailelerin umutları, gençlerimizin işi yok. Genç işsizliği
son bir yılda 1,5 puan artmış. Her 5 gencimizden 1’i işsiz. Gençlerimizi
işsizlik batağından kurtarmak yerine Sayın Erdoğan’ı nasıl başkan yaparım
derdindesiniz. Genç arkadaşlarıma sesleniyorum: Ömür boyu sosyal güvencenizin
olduğu bir iş mi istersiniz, yoksa Sayın Erdoğan başkan olduğu hâlde işsiz mi
kalmayı istersiniz? Bu sevdadan vazgeçip gençlerimizi işsizlikten kurtaracak
çözümler bulalım. İşsizlik sanayide büyümeyle azalır, işsizlik üretimle azalır.
KOBİ’lerimizi daha fazla destekleyerek, onların önünü daha fazla açarak
istihdama sağladıkları katkıyı artıralım. Vatandaşa iş, vatandaşa aş verecek
her projenize katkı vermeye hazırız. 
Değerli milletvekilleri,
Türkiye'nin kısmen tablosunu çizdim. Bizim hak ettiğimiz tablo kesinlikle bu
değil. Türkiye iyi yönetilmiyor, siz de bunu çok iyi görüyorsunuz. O nedenle,
gelin, halkın yakasından elinizi çekin. 
Genel Kurulu saygıyla
selamlıyorum. (CHP sıralarından alkışlar) 
BAŞKAN – Teşekkür ederim
Sayın Karadeniz. 
Aynı mahiyetteki iki önergeyi
oylarınıza sunuyorum: Kabul edenler… Kabul etmeyenler… Önergeler kabul
edilmemiştir. 
14’üncü maddeyi oylarınıza
sunuyorum: Kabul edenler… Kabul etmeyenler… 14’üncü madde kabul edilmiştir. 
15’inci madde üzerinde üç
önerge vardır, önergeleri okutuyorum: 
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 15’inci maddesinde
geçen “Bakanlıkça” ifadesinin “Bakanlık tarafından” şeklinde değiştirilmesini
arz ve teklif ederiz. 
 Emin Haluk Ayhan Mehmet
Necmettin Ahrazoğlu Ahmet Selim Yurdakul
 Denizli Hatay Antalya
 Mustafa Mit Baki
Şimşek Kamil Aydın
 Ankara Mersin Erzurum

 Ruhi Ersoy 
 Osmaniye
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 15’inci maddesinin
(1)’inci fıkrasının aşağıdaki şekilde değiştirilmesini arz ve teklif ederiz. 
 Kazım Arslan Tahsin
Tarhan Didem Engin 
 Denizli Kocaeli İstanbul
 Tacettin Bayır Hüseyin
Çamak Ali Yiğit
 İzmir Mersin İzmir

 Türabi Kayan
 Kırklareli
MADDE 15- (1) Rehin
alacaklısı, alacağın son bulduğu tarihten itibaren üç işgünü içinde, rehin
kaydının Sicilden terkini için başvuruda bulunur. Bakanlık, bu yükümlülüğü
yerine getirmeyen rehin alacaklısı hakkında güvence altına alınan borç
tutarının onda biri oranında idari para cezası uygular.” 
BAŞKAN – Şimdi, maddeye en
aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte olan 418 sıra
sayılı Kanun Tasarısı’nın 15’inci maddesinin tasarı metninden çıkarılmasını arz
ve teklif ederiz.
 İdris Baluken Aycan
İrmez Behçet Yıldırım
 Diyarbakır Şırnak Adıyaman
 Ferhat Encu  Gülser
Yıldırım Erol Dora
 Şırnak Mardin Mardin
BAŞKAN – Komisyon önergeye
katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ
BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge hakkında
konuşmak isteyen Erol Dora, Mardin Milletvekili. (HDP sıralarından alkışlar)
Buyurunuz Sayın Dora.
EROL DORA (Mardin) – Sayın
Başkan, değerli milletvekilleri; Ticari İşlemlerde Taşınır Rehni Kanunu
Tasarısı’nın 15’inci maddesiyle ilgili verdiğimiz önerge üzerinde Halkların
Demokratik Partisi adına söz aldım. Genel Kurulu saygıyla selamlıyorum.
Değerli milletvekilleri,
şimdi KOBİ’lerin finans sorunlarına çözüm üreteceği öne sürülen bir tasarı
üzerinde görüşüyoruz. Ancak KOBİ’lerin yapısal finans sorunlarını çözecek
kapsamlı uygulamaları hayata geçirmek yerine ekonomik kriz dönemlerinde
sıkıştırılan ve işletmeciyi daha fazla borçlandırmak yoluyla sorunu geçiştiren
düzenlemelere gitmek, aslında var olan krizi derinleştirmekten öteye sonuçlar
doğurmayacaktır.
Değerli milletvekilleri,
örneğin Türkiye’deki vergi sistemini ele alalım. Bir vergi sisteminde neredeyse
iki yılda bir af çıkarılıyorsa rahatlıkla söylenebilir ki aslında bir vergi
sistemi yoktur. 
Elbette KOBİ’lerin sorunları
finans meselesiyle sınırlı değildir. KOBİ’lerin pek çoğu vergilerini, işçilerin
SGK primlerini ödeyemez durumdadır. Kaldı ki böyle olmasaydı Hükûmet ortalama
iki yılda bir vergi affı, SGK, BAĞ-KUR prim affı çıkarmak durumunda kalmazdı. 
Hükûmetin sadece vergi affı
çıkarma sıklığına bakılarak bir değerlendirmeye gidildiğinde bile KOBİ’lerin
içerisinde bulundukları vahim tablo daha açıkça görülebilir. Bakınız, 2014’te
çıkarılan vergi affı öncesi kamu alacağı Bakanlık verilerine göre 67 milyar TL
iken 2016 yılı ortasında kamu alacakları 90 milyar TL’yi aşmıştır. Yani
borçlular borçlarını ödeyememişlerdir, dolayısıyla vergi affı temel vergi
problemini çözememiştir. 
Değerli milletvekilleri, elbette
vergi affı çıkartılırken ya da kamu alacakları yapılandırılırken veya
KOBİ’lerin finans sorunlarını çözmeye yönelik düzenlemelere gidilirken dikkat
edilmesi gereken bir husus da merkezî ve genel düzenlemelerin yanında,
özellikle bölgesel kriterlerin de göz önünde bulundurulmasıdır. Şöyle ki:
Bölgeler arasındaki farklılıklara göre, örneğin şu anda Diyarbakır’da durum
farklı, İstanbul’da farklı, Ankara’da farklı, diğer bölgelerimizde de
farklıdır. Özellikle hangi illerde borçlular yığılmış, hangi illerdeki iş
yerlerinin borcu daha fazla veyahut o bölgelerde küçük işletmeler mi yoksa
büyük işletmeler mi borçlu, sektörler itibarıyla bu borçların dağılımı
nasıldır? Bu sorular tabii ki genişletilebilir ancak bu sorulara sağlıklı
cevaplar verilmeden yapılacak her türlü düzenleme nafiledir. Örneğin neredeyse
bir yıldır sokağa çıkma yasağı uygulanan, yerle yeksan edilmiş ve insanları göç
etmek zorunda bırakılmış il ve ilçelere dönük makul düzenlemeler
gerçekleştirilmemiştir. 
Sayın Başkan, değerli
milletvekilleri; yurttaşlar, sadece devlete olan borçlarını ödeme güçlüğü
çekmenin yanında, bankalara, özel kişilere olan borçlarını ödeme konusunda da
ciddi sıkıntılar yaşamaktadırlar. Bakınız, resmî verilere göre 2016 Mayıs ayı
itibarıyla Türkiye’de bankalardan çektiği bireysel kredi borcunu ödeyemediği
için yasal takibe alınmış ve hâlen yasal takibi devam eden gerçek kişi sayısı 1
milyon 800 bini geçmektedir. Kredi kartı borcunu ödeyemediği için yasal takibe
alınmış gerçek kişi sayısı ise 2,5 milyona yaklaşmaktadır. 
Değerli milletvekilleri,
diğer taraftan Türkiye’de adalet sistemi hızla çökerken silah harcamalarına
ayrılan bütçenin giderek artması rastlantısal değildir. 2010-2015 döneminde
Türkiye'nin dışarıdan silah alan ülkeler arasında 7’nci sırada yer aldığını görüyoruz.
Bu dönemde Türkiye'nin toplam silah ithalatı harcamaları 5,5 milyar doları
bulmaktadır.
Adalet sistemi hızla çöküyor
dedik, isterseniz bunu örneklendirelim. Dünya Adalet Dünya Adalet Projesi
Hukukun Üstünlüğü Endeksi’ne göre, 2014 yılında Türkiye 99 ülke arasında
59’uncu sıradayken 2015 yılında Türkiye 80’inci sıraya gerilemiş bulunmaktadır.
Bakınız, 2016 yılı verileri daha da vahim: 113 ülke arasında 99’uncu sıraya
gerilemişiz.
Değerli milletvekilleri,
hukukun üstünlüğü ve eşit yurttaşlık temelinde toplumsal barışımızı
sağladığımız oranda ekonomik istikrar da büyük oranda sağlanabilecektir çünkü
ekonominin en önce gelen can düşmanı savaşlardır. 
Birikimimize, ekmeğimize ve
geleceğimize sahip çıkalım diyor, bu duygularla tekrar Genel Kurulu saygıyla
selamlıyorum. (HDP sıralarından alkışlar)
BAŞKAN – Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir. 
Sayın milletvekilleri,
Denizli Milletvekili Kazım Arslan ve arkadaşlarının daha önce okunan
önergesinde bir değişiklik olmuştur. Değişiklik konusunda siyasi parti grupları
bilgilendirilmiştir. Dolayısıyla, önergeyi değişik şekliyle okutuyorum: 
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 15’inci maddesine
aşağıdaki fıkranın eklenmesini arz ve teklif ederiz.
Kazım Arslan (Denizli) ve
arkadaşları
“Rehin alacaklısı alacağın
son bulduğunu süresi içinde terkini için sicile başvurmaz ise borcunu ödeyen ve
belgeleyen borçlu rehni terkinini sicilden isteyebilir.”
BAŞKAN – Komisyon önergeye
katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Takdire bırakıyoruz.
BAŞKAN – Hükûmet?
BİLİM, SANAYİ VE TEKNOLOJİ
BAKANI FARUK ÖZLÜ (Düzce) – Katılıyoruz Sayın Başkan. 
BAŞKAN – Önerge hakkında
konuşmak isteyen Türabi Kayan, Kırklareli Milletvekili. 
Buyurunuz Sayın Kayan. (CHP
sıralarından alkışlar)
TÜRABİ KAYAN (Kırklareli) –
Teşekkür ederim Sayın Başkan.
Değerli milletvekilleri, 418
sıra sayılı Ticari İşlemlerde Taşınır Rehni Kanunu Tasarısı hakkında söz almış
bulunuyorum. Kısaca KOBİ’lerin finansman konularını rahatlatmak için yapılan
bir düzenleme.
Değerli milletvekilleri, ben
bu konuya geçmeden önce, son zamanda konuşulan başkanlık sistemi konusundaki
tartışmalara bir şey söylemek istiyorum. Bu konu gündeme geldi, Mecliste
reddedildi veyahut da 330 oyla Mecliste kabul edildi, referanduma gidildi.
Referandumda kabul edilmediği zaman, sayın MHP milletvekilleri ve Genel Başkanı
acaba ne yapacak bundan sonra? Tekrar mı böyle bir şey isteyecekler? Bu konuyu
hepinizin bilgilerine sunuyorum.
Teşekkür ediyorum.
Değerli arkadaşlar, KOBİ’ler
bildiğiniz gibi Türkiye'nin ekonomisinin motorudur. Bu motora gösterilen bu
kredi düzenlemesini biz destekliyoruz. Değerli arkadaşlar, kredi vermek için,
kredi almak için belli teminatlar gösteriyorsunuz. Teminatı göstermede, fazla
bir birikimi yok ise fakat iş hacmi çok yüksek ise burada belli bir zorluk
çekiliyor. Bu zorluğu gidermenin en kolay yolu, iş hacmine de bakmak
gerekiyordu. Bu konuda yapılan düzenleme doğrudur ve biz de destekleme kararı
aldık.
Değerli arkadaşlar, KOBİ’ler
ticari ve sanayi alanında ülkemizin en önemli katkılarda bulunan
kuruluşlarından dedik. İhracatımızın yüzde 56’sı, ithalatımızın yüzde 37’si
KOBİ’ler tarafından karşılanmaktadır. Bizler Cumhuriyet Halk Partisi olarak
Anayasa’mızın devlete yüklediği esnaf ve sanatkârları koruyup destekleme
doğrultusunda KOBİ’leri, ekonominin tüm gücü ve istihdamın ana kaynağı
saymaktayız. Bu kuruluşlar TÜİK verilerine göre, toplam girişim sayısının yüzde
99,8’ini, istihdamın yüzde 74’ünü, maaş ve ücretlerin yüzde 55’ini, cironun
yüzde 64’ünü, katma değerin ve yatırımın yüzde 53’ünü karşılamaktadır.
Görüldüğü gibi, KOBİ’ler ekonominin faaliyetinin yarıdan fazlasını
gerçekleştirmektedirler. Özellikle, istihdamın üçte 2’sini karşıladıklarından
dolayı ne kadar önemli oldukları bir kez daha gözlemlenir. Sermaye birikimi,
sermaye ulaşımı ve teknolojiyi yakalama yetersizlikleri vardır. KOBİ’ler
genelde aile işletmesi tarzında ve öz sermayeyle çalışan kuruluşlardır.
Bunların AR-GE, finansman, pazarlama, satış, proje yönetimi ve teknoloji
danışmanlığı yapan birimlere ihtiyaçları vardır. Bu tür birimleri kurup
sağlıklı çalışmalarını desteklemek gerekmektedir. KOBİ’lerin finansman
yönetimlerinin desteklenmesi birinci derecede önemlidir. Finans desteği
üzerinde durulması önemle gerekmektedir. 
Değerli arkadaşlar, finans
için bir kolaylık sağlanıyor ama istismara da açık bir şeydir, denetlenmesi çok
önemlidir. Eğer sağlıklı bir şekilde denetleme olmazsa bu tür krediler -nereye
gideceği konusunda- fazla bir istismara açıktır. Bir örnek vereceğim size:
Değerli arkadaşlar, bizim ülkemizde kredi simsarları, teşvik simsarları
türemiştir. Belli bir konuda teşvik verildiği zaman, belli bir konuda teşvik
kredisi verildiği zaman bu simsarlar hemen devreye girerler ve bir şekilde bu
kredileri elde ederler, bunun yarısını veyahut da dörtte 1’ini kullanır,
göstermelik bir şekilde kullanır, diğer yarısını veyahut da dörtte 3’ünü de cebe
indirirler. Giderler büyük şehirlerde veyahut da başka bir yerde oteller
kurarlar veyahut bu parayı cebe indirip keyiflerine bakarlar. Bunu önlemenin
yegâne yolu denetimi sağlam bir şekilde disipline almaktır. Şimdi, bir örnek
vereceğim: Teşvik verildi hayvancılıkta, teşvik alan kuruluşlar benim bölgemde,
Kırklareli’de yüzlerce bin başlı, 1.500 başlı hayvan çiftlikleri kurdular.
Bugün bu çiftliklerin yüzde 90’ı çalışmamaktadır. Bu arkadaşlar bu kredileri
aldılar, belli bir yatırım yaptılar ama ondan sonrası ortada yok, üretime
hiçbir katkısı yok. Üretime katkıları olmadığı gibi, gerçekten üretim yapan
KOBİ kuruluşları ve diğer orta ölçekli kuruluşlara ayrıca bir yük getiriyorlar.
Çünkü bu tür kuruluşlara verilen krediler bunların yüzünden pahalıya mal oluyor.
Sıfır noktasına varan kredi faizi uygulanması gerekirken maalesef yüksek
fiyatta faiz uygulanıyor ve bu da diğer ülkelerle rekabet şansımızı azaltıyor.
Hepinize teşekkür ediyorum,
saygılar sunuyorum. (CHP sıralarından alkışlar)
BAŞKAN – Teşekkür ederim
Sayın Kayan.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 15’inci maddesinde
geçen “Bakanlıkça” ifadesinin “Bakanlık tarafından” şeklinde değiştirilmesini
arz ve teklif ederiz.
Ahmet Selim Yurdakul
(Antalya) ve arkadaşları
BAŞKAN - Komisyon önergeye
katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ
BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge hakkında
konuşmak isteyen Ahmet Selim Yurdakul, Antalya Milletvekili.
Buyurunuz Sayın Yurdakul.
(MHP sıralarından alkışlar)
AHMET SELİM YURDAKUL
(Antalya) – Sayın Başkan, değerli milletvekilleri, saygıdeğer vatandaşlar;
bugün ülke istihdamımızın yüzde 74,2’sini kapsayan küçük ve orta büyüklükteki
işletmelerimizin finansman kaynaklarını çeşitlendirerek geliştirecek bir konuyu
görüşüyoruz.
Ancak, konuşmama başlamadan
önce, biraz önce sayın milletvekili bir soru sordu. Şimdi, sayın milletvekiline
ve vatandaşlarımıza cevap mahiyetinde Milliyetçi Hareket Partisi olarak şunu
ifade ediyoruz; bakın, şurada, Meclisimizde çok güzel bir söz var, Mustafa
Kemal Atatürk’ün sözü: “Egemenlik kayıtsız şartsız milletindir.” Meclis de
milleti ifade ediyor şu anda, değil mi? Öyleyse Meclise gelen tasarı ve
kanunlar eğer Mecliste kabul edilirse geçerli olur, eğer 330 ile 367 arasında
kabul görürse referanduma gider, 330’un altında ise kabul edilmez. Ha, eğer
konu referanduma gider, milletimiz “Evet.” derse buna saygı duymalıyız,
“Hayır.” derse buna da saygı duymalıyız. 
Sayın milletvekili, siz
aslında o soruyu bize değil, kime sormalısınız biliyor musunuz? “Fiilen
başkanlık yapmak isteyen Sayın Cumhurbaşkanı, eğer bu sonuç olumsuz olursa
nasıl davranacaksınız?” diye kendisine sormanız gerekiyor.
Şimdi, konuşmama devam etmek
istiyorum izin verirseniz.
Biliyorsunuz, uzun zamandır
Milliyetçi Hareket Partisi olarak katma değer sunan ve üreten kalkınma
politikalarını öneriyoruz. Nihayet bu önerilerimize cevap olarak tasarı olarak
görüştüğümüz ve Hükûmet imzasıyla Meclisimize gelen bu kanunu güzel bir
başlangıç olarak görüyoruz. Girişimcilerimizin elini güçlendirecek, ekonominin
temel taşı olan KOBİ’lerimizin üretim ve ticaret kapasitesini artıracak
politikaların artarak devam etmesinden yanayız. KOBİ’lerin finansman
kaynaklarının iyileştirilmesi önemli bir adım ancak ülkemizi küresel rekabette
ileri taşıyacak daha nitelikli reformlara ihtiyacımız var. Gerçekten ülke
ekonomimizi rekabetçi bir hâle getirmek istiyorsak hukukun ve adaletin gerçek
anlamda tesis edilmesine ihtiyacımız var. 
Bakın, Avrupa’nın en büyük,
en gelişmiş deniz limanı Rotterdam. Hollanda’nın 380 milyon ton yük kapasiteli
bu deniz limanının bu kapasiteye ulaşmasının tek bir nedeni var, o da gelişmiş
ticaret hukuku ve adalet sunuyor olması. “Herhangi bir uluslararası tüccar neden
Türkiye’nin on dokuzda 1’i boyutlarındaki bir ülkenin limanını kullanır?”
sorusunun cevabı, gelişmiş hukuk ve adalettir. Yani iş adamları ticari
girişimlerinin herkesle aynı kurallara tabi olduğunu, siyasi veya farklı
görüşüne göre ticaretinin engellenme ihtimalinin olmadığını bilmektedir. İşte
bugün içinde olduğumuz OHAL’in tek bir sebebi var. O da devleti ele geçirmeye
yeltenen terör örgütlerine karşı 2002 yılından itibaren her alanda yanlış
uygulamalarda bulunulmasıdır. İktidarın hatalı yönetimleri sonucu paralel hukuk
anlayışından beslenen birtakım fırsatçılar roket hızıyla ekonomiyi ele
geçirirken, sosyal hayatı şekillendirirken, gerçekten ülkesi ve milleti için
mücadele eden verimli işletmeler çok zor durumda kalmışlardır. İşte yeniden bu
acıları yaşamamak için ekonomide ve hukuk alanında iltimasları bırakmak,
ayrıcalıkları ve kapitülasyonları kaldırmak zorundayız. Başbakan Sayın Binali
Yıldırım’ın bu tasarının ön sözünde dediği gibi, istikrarlı bir ekonomi hedefi
için ekonomik hayatta tüm vatandaşlarımıza eşit hukuk statüleri olduğunu
göstermeli, bazı ihaleleri almak için illa da Hükûmete yakın olma
zorunluluğundan vazgeçmelisiniz. İstikrarlı büyüyen bir ekonomiden söz etmişken
şunu da hatırlatmakta fayda var: Ülkemiz son doksan yılda İkinci Dünya Savaşı
dönemi hariç yıllık ortalama yüzde 5,6 büyümüştür. Oysa AKP Hükûmetinin son
dört yılına baktığımızda ortalama sadece yüzde 3,5 büyümüştür. Ayrıca bu
yıllarda kamu ve özel kesime olan dış borç miktarı giderek artmıştır. 
Son olarak tekrar etmek
isterim ki Türk milletinin sizlerden beklediği; her alanda dürüst, adil ve eşit
bir idare tarzı sergilemenizdir. 
Hepinizi sevgi ve
saygılarımla selamlıyorum. (MHP sıralarından alkışlar) 
BAŞKAN – Teşekkür ederim
Sayın Yurdakul.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
15’inci maddeyi biraz önce
kabul edilen önergeyle yapılan değişiklik doğrultusunda oylarınıza sunuyorum:
Kabul edenler… Kabul etmeyenler… 15’inci madde kabul edilmiştir.
16’ncı madde üzerinde iki
önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 16’ncı maddesinin
1’inci fıkrasında geçen "Rehin veren veya taşınırı rehin yüklü olarak
devralan;" ibaresinin "Rehin verenin veya taşınırı rehin yüklü olarak
devralanın;" şeklinde değiştirilmesini arz ve teklif ederiz.
 Kazım Arslan Tahsin
Tarhan Didem Engin
 Denizli Kocaeli İstanbul
 Hüseyin Çamak Mahmut
Tanal Tacettin Bayır 
 Mersin İstanbul İzmir
 Ali Yiğit Ömer
Fethi Gürer
 İzmir Niğde
BAŞKAN – Şimdi, maddeye en
aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte olan 418 sıra
sayılı Kanun Tasarısı’nın 16’ncı maddesinin tasarı metninden çıkarılmasını arz
ve teklif ederiz.
 İdris Baluken Aycan
İrmez Behçet Yıldırım
 Diyarbakır Şırnak Adıyaman

 Gülser Yıldırım Ferhat
Encu
 Mardin Şırnak
BAŞKAN – Komisyon önergeye
katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ
BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge hakkında
konuşmak isteyen İdris Baluken, Diyarbakır Milletvekili. 
Buyurunuz Sayın Baluken. 
İDRİS BALUKEN (Diyarbakır) –
Teşekkür ederim Sayın Başkan.
Değerli milletvekilleri,
hepinizi saygıyla selamlıyorum. 
KOBİ’leri, küçük esnafı,
ekonomiyi ilgilendiren bir yasal düzenlemenin artık son konuşmalarını
yapıyoruz. Biz, bu yasa boyunca da Türkiye’nin temel iç ve dış politikalarında
değişiklik yapılmadığı sürece bu tarz palyatif düzenlemeler getirecek yasal
birtakım çalışmalarla temel sorunların çözülemeyeceğini ifade ettik. Bir kez
daha bunu hatırlatmak üzere ben söz aldım. 
Şimdi, bakın, ülkenin bu
kadar ağır, çözüm bekleyen sorunları varken sizin tek bir gündeminiz var:
Erdoğan başkan olacak mı, olmayacak mı? Nisan ayına referandum yapılacak mı,
yapılmayacak mı? Bugün bile bu ülkede onlarca genç yaşamını yitirdi. Şu anda
işte Suriye toprağına, Irak toprağına göndermiş olduğunuz askerlerin can
güvenliğini tehdit eden dış gelişmeler var. Muazzam düzeyde yanlış yapmış
politikalarınız neticesinde büyük bir krizin içerisinde debelenen bir ekonomi
var ama sizin tek bir gündeminiz var: Acaba referandum yapılacak mı, acaba
Erdoğan başkan olacak mı? Şimdi, buna bir kere hakkınız yok. Bu ülkenin değerli
halklarının bu kadar temel sorunu varken bir tek kişi etrafında bir gündemi
dayatıp sürekli sorun üreten bir politika yapma hakkınız yok, onu öncelikle
ifade edelim. “Akılla, mantıkla, sağduyuyla, demokratik kültürle bütün bu
sorunları nasıl çözebiliriz; bir toplumsal uzlaşma kültürü nasıl yaratabiliriz;
içeride ve dışarıda bu ülkeyi güvenli bir limana nasıl yanaştırabiliriz”in
üzerinde düşünmeniz gerekiyor. Bakınız, 80 milyonun tamamının beklentisi
demokratik bir anayasanın yapılmasıdır ama sizin gündeminizde başkanlık
anayasası, bizim deyimimizle diktatörlük anayasası var. Yani 12 Eylül darbe
anayasası aynı yerinde duracak; oradan üç madde, beş madde, yedi madde, yirmi
madde değiştirip darbe anayasasının enkazı üzerinden bir diktatörlük
çıkarabilir miyiz diye olabildiğince gerçekten kopuk bir gündemi maalesef bu
ülkeye dayatmaya çalışıyorsunuz. Bunun son derece yanlış olduğunu, temel
çıkışın ne darbe anayasası ne dikta anayasası, temel çıkışın demokratik bir
anayasa olduğunu vurgulamak istiyorum. Eğer hayallerinizde buraya “Egemenlik
kayıtsız şartsız Beştepe’dedir.” diye yazdırmak varsa o mümkün değil, onu
bilmeniz lazım. 
Ha, dış politikada da aynı
maceracı anlayış aynı şekilde devam ediyor. Bakın, bugün dile getirdik yani
Şehba bölgesinde IŞİD’e karşı oradaki halklar bir mücadele, savaş yürütüyorlar;
gidip oradaki mücadeleye burnunuzu sokuyorsunuz, gidip orada IŞİD’le mücadele
eden güçleri bombalatarak bu ülkeye yapılabilecek en büyük kötülüğü
yapıyorsunuz. Durmadan en zayıf olan yapınızla dünyaya parmak sallıyorsunuz.
Şimdi, o salladığınız parmağın arkasında dursanız eyvallah ama bakın, bir Rus
uçağının düşürülmesinde bu ülkeyi ne hâle getirdiğinizi hep birlikte gördük.
Bir taraftan Irak Başbakanına parmak sallarken diğer taraftan heyet üstüne
heyet gönderip diplomatik bir dille durumu idare etmeye çalışıyorsunuz. 
Şimdi, basına yansıdı, Irak’a
gönderilen heyet Şengal’e yeni bir operasyon için Şengal halkına âdeta 75’inci
katliam fermanını dayatmak için temaslarda bulunuyormuş. Bakın, bu, ataşe
benzinle gitmektir. Orada yaşayan Ezidilere 74’üncü fermanı, katliamı IŞİD
yaptı. Siz eğer 75’inci güç olarak “Ben yaparım.” gibi bir anlayışla
davranırsanız başınıza çok büyük bela alırsınız. Orada Ezidi halkı mazlum bir
halktır. O mazlum halk IŞİD zulmüne karşı YBŞ altında kendi öz savunmasını
geliştiren bir örgütlülük düzeyi yarattı. “Musul’u Musullular yönetsin, Halep’i
Halepliler yönetsin.” diyorsun da, ya, Şengal’i Şengalliler yönetince niye bunu
ortadan kaldırmak için heyet üstüne heyet gönderip diplomasi yapıyorsunuz? Ama
buradan da bir sonuç çıkmayacağını siz de biliyorsunuz.
Bakın, yürüttüğünüz yanlış
politikalarla ordusu dağılmış bir devlet aygıtı yarattınız. Ordunun kurmay
ekibinin yarısı cezaevinde; yargısı dağılmış, bürokrasisi dağılmış, emniyeti
dağılmış yani tarihin en zayıf devlet aygıtıyla “Ben gücüm, dünyaya da parmak
sallarım.” şeklinde, ayakları yere basmayan politika yürütüyorsunuz. İçeride
de, dışarıda da bu ülkeyi felakete götürüyorsunuz. Bu kafayla devam ederseniz,
maalesef, hani kendi sonunuzu getirirsiniz ama ülkeyi de büyük tehlikelerin,
badirelerin içerisine atarsınız. Onu da hiçbirimiz istemiyoruz. Neticede aynı
gemideyiz. Bu ülke yandıktan sonra hiçbirimiz, siz hesap veriyorsunuz diye de
mutlu olmayız. Yol yakınken bu yanlışlardan dönün. Temel politikalarda bu
Meclisi doğru işletin diyorum.
Hepinize saygılar sunuyorum.
(HDP sıralarından alkışlar) 
BAŞKAN – Teşekkür ederim
Sayın Baluken.
MEHMET MUŞ (İstanbul) – Sayın
Başkan…
BAŞKAN – Bir saniye Sayın
Muş, önce önergenin işlemini yapayım.
Önergeyi oylarınıza
sunuyorum: Kabul edenler... Kabul etmeyenler... Önerge kabul edilmemiştir. 
Buyurunuz Sayın Muş.
MEHMET MUŞ (İstanbul) – Sayın
Başkan, hatip konuşmasında açıkça grubumuza sataşmıştır. 
BAŞKAN – Hangi cümlelerle
Sayın Muş?
MEHMET MUŞ (İstanbul) – “Bir
diktatörlük anayasası var gündeminizde, 82 Anayasası’ndan bir diktatörlük
anayasası yapmaya çalışıyorsunuz.” Bu açık bir sataşmadır. Bizim gündemimizde
bir diktatörlük anayasası yoktur.
BAŞKAN – Sesiniz o kadar az
geliyor ki Sayın Muş.
MEHMET MUŞ (İstanbul) – Hatip
şunu söylüyor Sayın Başkan: AK PARTİ’nin gündeminde bir diktatörlük anayasası
olduğunu… İtham ediyor.
BAŞKAN – Buyurunuz Sayın Muş.
Sizler orada konuşurken belki
duyuyorsunuz ama buraya ses o kadar iyi gelmiyor. 
MEHMET MUŞ (İstanbul) –
Kusura bakmayın. 
BAŞKAN – Buyurunuz. (AK PARTİ
sıralarından alkışlar) 
VII.- SATAŞMALARA İLİŞKİN KONUŞMALAR (Devam)
4.- İstanbul Milletvekili Mehmet Muş’un, Diyarbakır
Milletvekili İdris Baluken’in 418 sıra sayılı Kanun Tasarısı’nın 16’ncı
maddesiyle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması 
MEHMET MUŞ (İstanbul) – Sayın
Başkan, değerli milletvekilleri; Mecliste de yazdığı üzere -gayet de büyük
şekilde yazılmış- “Egemenlik kayıtsız şartsız milletindir.” ve millet her
noktada son söze, son söz hakkına sahiptir. Türkiye'nin önemli meselelerinde
karar verecek olan, yine milletin kendisidir. Burada bir tek kişi etrafında bir
gündem dayatmasından ziyade bir sistem tartışması olduğunu biz defalarca ifade
ettik ve burada eğer bu anlamda bir uzlaşı yoksa bunun karar vericisinin millet
olduğunu ifade ettik; millete bu iş götürülür ve millet bu noktada bu işin
kararını verir. Ha, bizim diktatörlükle vesaireyle falan bir alakamız da
olmadı, olamaz. Her yıl yenilenen seçimlerle gücünü pekiştirerek iktidara gelen
bir partiyiz ve aynı şekilde de Cumhurbaşkanı artık Parlamento tarafından
değil, bizatihi milletin kendisi tarafından seçilmektedir ve seçilme şekli de
kanun ve yasalarda belirtilmiştir. 
Değerli milletvekilleri,
bakın, biz, terör örgütleri neredeyse onları takip edeceğiz, kovalayacağız ve
onları Türkiye'ye tehdit olmaktan çıkaracağız. Ordumuz ayaktadır ve son olarak
Fırat Kalkanı operasyonuyla beraber de hem teknik kapasitesini hem caydırıcılık
gücünü ortaya koymuştur. Orada terör örgütünün hayali olan o kantonları
birleştirme suya düşmüştür ve birden kendisini alev almıştır. Bu hayali
gerçekleştirememesinin acısıyla beraber feryat figan etmektedir. Mesele budur. 
Aynı şekilde, Irak’ta da hem
DAİŞ’e karşı hem PKK’ya karşı da Türkiye’yi korumak Hükûmetimizin temel
görevidir ve Silahlı Kuvvetlerimiz, Türk Silahlı Kuvvetleri de bu terör
örgütlerinin üstesinden gelecek güce ve kapasiteye sahiptir. 
Genel Kurulu saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ederim
Sayın Muş. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Ticari İşlemlerde Taşınır Rehni Kanunu Tasarısı
(1/753) ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 418) (Devam)
BAŞKAN – Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte olan 418 sıra
sayılı Ticari İşlemlerde Taşınır Rehni Kanunu Tasarısı’nın 16’ncı maddesinin
(1)’inci fıkrasında geçen "Rehin veren veya taşınırı rehin yüklü olarak
devralan;" ibaresinin "Rehin verenin veya taşınırı rehin yüklü olarak
devralanın;" şeklinde değiştirilmesini arz ve teklif ederiz.
Mahmut
Tanal (İstanbul) ve arkadaşları
BAŞKAN – Komisyon önergeye
katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ
BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge hakkında
konuşmak isteyen Mahmut Tanal, İstanbul Milletvekili. 
Buyurunuz Sayın Tanal. (CHP
sıralarından alkışlar) 
HAKAN ÇAVUŞOĞLU (Bursa) –
Kardeşi de AK PARTİ’li olmuş ama küçümsüyor, “cahil” falan diyor. 
MAHMUT TANAL (İstanbul) –
Değerli Başkan, değerli milletvekilleri; benim kardeşim, Şaban Dişli’nin
kardeşi gibi, gayet rahat, darbe girişiminde ikinci adam değildi ve o gündeme o
kadar düşmedi benim kardeşimin AKP’ye üye olması. 
İLYAS ŞEKER (Kocaeli) –
Kardeşini niye aşağıladın o zaman Mahmut Bey?
MAHMUT TANAL (Devamla) – Hiç
olmazsa, benim kardeşlerimden darbeci yok, FETÖ’cü yok ama sizde hepsi var. 
İLYAS ŞEKER (Kocaeli) – Niye
“cahil” dedin?
MAHMUT TANAL (Devamla) – 34
tane belediye başkanınız FETÖ’den dolayı görevden alındı, gayet rahat,
manşetlerden düşmedi. Manşetlere geldi mi hiç? Gelmedi. Gazetelere geldi mi?
Gelmedi. Yani, netice itibarıyla, FETÖ’cü ararsanız AKP FETÖ’cüdür, darbeci
derseniz AKP darbecidir. 
İLYAS ŞEKER (Kocaeli) –
Kardeşinize niye “cahil” dediniz?
MAHMUT TANAL (Devamla) – 2004
yılında, dün, Özkök… Bak, bak, general bir arkadaşımız burada. Özkök generaldi,
belki arkadaşımız da o dönem bunu uyarmıştı. Neydi? Arkadaş, AKP, bu
FETÖ’cüleri, sizi uyardı. Uyardığınız hâlde niçin işlem yapmadınız? Onun için,
sizler gayet rahat yardım ve yataklıktan dolayı mutlak surette günün birinde
yargılanacaksınız. Bu, nokta bir. 
İki: Gelelim kanuna. Değerli
arkadaşlar, Cumhuriyet Halk Partisi, biz… Bizde demokrasi kültürü var.
İnsanların siyasi düşüncesine, felsefi düşüncesine saygı duymak lazım. Onun
için bunun ne olduğu… Bu sizin gayet itaatkâr olduğunuzu, biat kültüründen
geldiğinizi gösterir. Bizde demokrasi var, özgürlük var. Herkesin özgürlüğüne
saygı duymak lazım.
Değerli Başkan, değerli
milletvekilleri; bir: Burada rehin alacaklısının hakları nedir, rehin
borçlusunun hakları nedir? Rehin borçlusunun haklarıyla ilgili, rehin alacağı
zaman aşımına uğrarsa bunu sona erdiren bir hüküm var mı? Bakan burada, bu
tasarının sahibisiniz, bir tane hüküm bulun. Bir hüküm yok, zaman aşımıyla
ilgili hüküm yok.
Geliyoruz, iki: 5’inci
maddede diyorsunuz ki: “Rehin konusu konulabilecek taşınırlar, her türlü kazanç
ve irat…” Sayıyorum: Siz, kadın fuhşu bir gelirdir, buna rehin koyacak mısınız?
İki: Uyuşturucu bir gelirdir, buna koyacak mısınız rehini? Kumar borcu, buna
rehin koyabilecek misiniz? Bari şu ibareyi koysaydınız: “Her türlü meşru
kazanç…” deseydiniz hakikaten saygı duyardım. 
Geçiyorum ben buradan. Yine,
aynı şekilde, aynı maddenin, 5’inci maddenin (f) fıkrası: “Başka bir sicile
kaydı öngörülmeyen, idari izin belgesi niteliğinde olmayan her türlü lisans ve
ruhsatlar.” Benim avukatlık ruhsatım rehin konusu olabilecek mi? Nedir bu? Bana
bir tane somut örnek gösterin Sayın Bakanım, sayın bürokratlar. 
İki: Burada, benim sürücü
belgem, idari izinle alınmış, rehin konusu olabilecek mi? Benim, burada,
diploma, bunlar rehin konusu olabilecek mi? Görebildiğimiz kadarıyla burada
bunlar yok.
Geliyoruz, bakın, sizi ikna
edebilmek için “Eşya Hukuku”nu getirdim Profesör Doktor Şeref Ertaş’ın ve rehin
hukukuyla ilgili; yine, sınırlı rehin haklarıyla ilgili Mehmet Ayan’ın… Arkadaş
diyor ki: “Rehin konusu yapılacak eşyanın muayyen ve belirli olması lazım.” Siz
burada ürünü getirdiniz. Yahu, Allah yağmuru yağdırmadı o yıl, ürün rehinini
getirdiniz, ne yapacak bu? Oldu da bu ürünün muhafazası… Rehin alacaklısının
bunu muhafaza etmesi gerekiyor. Yağmur yağmadı, Allah bu ürünü vermedi, ne
yapacak kardeşim, sorumlusu kim olacak bunun? Yani burada bugüne kadar böyle
bir olay hakikaten olmadı.
Gelelim bir başka konuya,
somut örnekler. Siz önünü açıyoruz veya… Bunlar hikâye. Bana rehinle ilgili…
Dövizle ilgili rehin yapabilecek misiniz, koyabilecek misiniz? Dövizle ilgili
bir rehin koyma hükmü yok, Borçlar Kanunu’nda yok, Ticaret Kanunu’nda yok. Yıl
2016, doğru düzgün kanun yapıyorsak, içimizde hukukçu arkadaşlarımız var,
siyasi parti kimliklerini bir tarafa atsalar, gelip vicdanen deseler: “Ya
arkadaş, çağımız artık hakikaten global bir çağ ve biz bu anlamda
küreselleşmedeyiz, dövizle bu yapılabilir mi, yapılamaz mı?” 
Geliyoruz, bununla birlikte,
Anayasa’mızın 38’inci maddesi ne diyor: “Ekonomik suçlardan dolayı hiç kimse
hürriyeti bağlayıcı cezaya mahkûm olamaz.” Yaptırım maddelerine gelmişsiniz,
yaptırım maddelerinde idari para cezasını ödeyemezse hapis cezasına dönüşecek.
Geliyoruz, rehin alacaklısının terkiniyle ilgili, “Alacaklı üç gün içinde
terkin olmazsa şu kadar idari para cezası...” Peki eski kanunda üç aylık bir
hüküm vardı, niye üç ay getirmiyorsunuz? Yani bu burada alacaklıya pusu kurmak
değil de nedir değerli arkadaşlar? Yani burada elinizi vicdanınıza koyun. Cuma
günü alacaklı kalktı alacağını aldı, alacak rehinlisi, cumartesi pazar araya
girdi. Pazartesi günü Hakkâri’den gelemedi, İstanbul’a gelemedi, İstanbul’dan
oraya gidemedi veya yapamadı, avukatı bilgi vermedi -meslektaşlarımız bu işi
bilirler- alacaklı niye idari para cezasına mahkûm olsun? Mevcut olan, geçmişte
üç ay varken bunun üstüne niçin sınır koyuyorsunuz?
Teşekkür ediyorum, saygı ve
hürmetlerimi sunuyorum.
BAŞKAN – Teşekkür ederim
Sayın Tanal. 
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
16’ncı maddeyi oylarınıza
sunuyorum: Kabul edenler… Kabul etmeyenler… 16’ncı madde kabul edilmiştir.
Sayın Altay, söz talebiniz mi
var?
ENGİN ALTAY (İstanbul) – Evet
Başkanım.
BAŞKAN – Mikrofonunuzu
açıyorum, buyurunuz.
ENGİN ALTAY (İstanbul) –
Teşekkür ederim Sayın Başkanım.
Görüşmekte olduğumuz 418 sıra
sayılı Kanun Tasarısı, yeterli olmamakla birlikte çiftçimize, küçük esnafımıza,
ticaret erbabımıza, sanayicimize, KOBİ’lere, finansmana ulaşmakta kısmî
kolaylık sağlamakta. Bu yüzden, Cumhuriyet Halk Partisi Grubu olarak, an
itibarıyla kanunla ilgili yapıcı eleştirilerimizi ortaya koymakla birlikte,
kanunu oylarımızla destekledik. Bu haftanın son çalışma günü olması hasebiyle
de 17, 18, 19, Geçici 1, 20 ve 21’inci maddelerdeki önergelerimizi çekerek
kanunun bir an önce yasalaşmasına katkı sunmak istiyoruz. 
Kanun küçük esnafımıza,
çiftçimize, KOBİ’lerimize hayırlı uğurlu olsun efendim.
Teşekkür ederim. (CHP ve AK
PARTİ sıralarından alkışlar)
BAŞKAN – Teşekkür ederim
Sayın Altay.
17’nci madde üzerinde bir
önerge var ama geri çekilmiştir.
17’nci maddeyi oylarınıza
sunuyorum: Kabul edenler... Kabul etmeyenler... 17’nci madde kabul edilmiştir.
18’inci maddeyi oylarınıza
sunuyorum: Kabul edenler... Kabul etmeyenler... 18’inci madde kabul edilmiştir.
19’uncu madde üzerinde bir
önerge vardır, okutup işleme alacağım.
Türkiye Büyük Millet Meclisi
Başkanlığına
Görüşülmekte
olan 418 sıra sayılı Kanun Tasarısı’nın 19’uncu maddesinin (1)’inci fıkrasında
yer alan “benzeri giderlerden” ibaresinin “değerli kâğıt bedelinden” şeklinde
değiştirilmesini arz ve teklif ederiz.
 Mehmet
Şimşek
 Başbakan
Yardımcısı
 Gaziantep
BAŞKAN –
Komisyon önergeye katılıyor mu?
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Takdire bırakıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ
BAKANI FARUK ÖZLÜ (Düzce) – Katılıyoruz Sayın Başkan. 
BAŞKAN – Gerekçeyi
okutuyorum:
Gerekçe:
Önergeyle muafiyet sağlanan
giderler konusundaki muğlaklık giderilmiştir. Ayrıca, rehin sözleşmesinin
düzenlemesiyle Rehinli Taşınır Sicilinde tesis edilen işlemler nedeniyle
doğacak değerli kâğıt bedeline muafiyet sağlanmıştır.
BAŞKAN – Önergeyi oylarınıza
sunuyorum: Kabul edenler... Kabul etmeyenler... Önerge kabul edilmiştir.
19’uncu maddeyi kabul edilen
önergede yapılan değişiklik doğrultusunda oylarınıza sunuyorum: Kabul
edenler... Kabul etmeyenler... 19’uncu madde kabul edilmiştir.
Geçici madde 1’i oylarınıza
sunuyorum: Kabul edenler... Kabul etmeyenler... Geçici madde 1 kabul
edilmiştir.
20’nci maddeyi oylarınıza
sunuyorum: Kabul edenler... Kabul etmeyenler... 20’nci madde kabul edilmiştir.
21’inci maddeyi oylarınıza
sunuyorum: Kabul edenler... Kabul etmeyenler... 21’inci madde kabul edilmiştir.
Komisyonun bir redaksiyon
talebi vardı.
Buyurunuz. 
SANAYİ, TİCARET, ENERJİ,
TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) –
Sayın Başkanım, bir redaksiyon talebimiz var. 
Sayın Başkan, 15’inci maddede
kabul edilen Denizli Milletvekili Sayın Kazım Arslan ve arkadaşlarına ait
önergenin kanun tekniği açısından aşağıdaki şekilde redaksiyona tabi tutulması
yönünde bir talebimiz vardır. 
“Rehin alacaklısının,
alacağın son bulmasını müteakip rehinin terkini için süresi içinde sicile
başvurmaması hâlinde, borcunu ödeyen ve bunu belgeleyen borçlu rehinin
terkinini sicilden isteyebilir.” 
Gereğini arz ederim. 
BAŞKAN – 15’inci madde
üzerinde Denizli Milletvekili Kazım Arslan ve arkadaşlarının verdiği ve daha
önce okunan ve yapılan değişiklik konusunda Genel Kurula bilgi verilen, tüm
siyasi partilerin mutabakatı olan önerge, Sayın Komisyonun da ifade ettiği
gibi, kanun tekniği açısından redaksiyon yetkisiyle tadil edilmiştir. Söz
konusu redaksiyon talebi tutanaklara geçmiştir. 
Bilgilerinize sunuyorum. 
İkinci bölümde yer alan
maddelerin oylamaları tamamlanmıştır. 
Tasarının tümünü oylamadan
önce, İç Tüzük’ün 86’ncı maddesi gereğince, oyunun rengini belli etmek üzere
bana ulaşan bir talep vardır. 
Aleyhte olmak üzere İstanbul
Milletvekili Sayın Mahmut Tanal. 
Buyurunuz Sayın Tanal. 
MAHMUT TANAL (İstanbul) –
Değerli Başkan, değerli milletvekilleri; hepinizi saygıyla selamlıyorum. 
Şimdi, son günlerde FETÖ
tartışması alıp gidiyor. Şurada, elimde Şaban Dişli’nin yakın akrabalarının
kadrolaşmasıyla ilgili bir çizelgeyi size sunuyorum. 
ABDULLAH NEJAT KOÇER
(Gaziantep) – Kanunla ilgili konuş, kanunla ilgili. 
ALİM TUNÇ (Uşak) – İşiniz
gücünüz çamur atmak. 
MAHMUT TANAL (Devamla) –
Tabii, bu kişi sizin Genel Başkan Yardımcınız ve kardeşi de aynı zamanda 15
Temmuz gecesinde basında çıkan haberler uyarınca, neydi bu? “İkinci General”
deniliyordu güya. 
Bakın, buradaki Ulaş Ekim,
ablasının oğlu mu? İstisnai kadrodan Sakarya Erenler Belediyesine memur olarak
yapılmış mıdır? İki: Yasin Dişli, yeğeni midir? İstisnai kadrodan Bursa
Büyükşehir Belediyesine memur yapılıp Adapazarı Belediyesi Spor Müdürü olarak
transfer edilmiş midir? Üç: Beyazıt Dişli, yeğeni, Tümgeneral Mehmet Dişli’nin
oğlu, Dışişleri Bakanlığı üzerinde konsolosluk üzerine istihdam edilmiş midir?
Dört: Nehir Dişli, ablasının kızı, Sakarya Büyükşehir Belediyesinde işe
sokulmuş mudur? Beş: Hüseyin Dişli, yeğeni, Geyve Belediyesinde işe başlatılmış
mıdır? Altı: Hızır Dişli, amcasının oğlu, Halk Sağlığı Müdürü yapılmış mıdır?
Yedi: Alaattin Dişli, ağabeyi, il millî eğitim müdür yardımcısı olarak
görevlendirilmiş midir? Sekiz: Süleyman Dişli, amcasının oğlu, Adapazarı
Belediye Başkanı mıdır?
Şimdi, değerli arkadaşlar,
burada baktığımız zaman -gayet rahat- buradaki bu kadrolaşma çizelgesiyle
Türkiye’de yükselme, tayin-terfi ilişkisi liyakat esasına göre mi yapılıyor
veyahut da cemaat usulüne göre mi yapılıyor?
BÜLENT TURAN (Çanakkale) –
Sayın Başkan, konuyla alakası ne bu konuşmaların? Maddeyle, mahkemeyle…
MAHMUT TANAL (Devamla) –
Veyahut da siyasi partilere göre mi yapılıyor? Aslında bu yapılandırma
Türkiye’nin nasıl çürümüş olduğunun bir belgesi ya, değerli arkadaşlar. 
BAŞKAN – Sayın Tanal,
sanıyorum konuya geleceksiniz, değil mi?
ABDULLAH NEJAT KOÇER
(Gaziantep) – Kanunla ilgili konuş.
ALİM TUNÇ (Uşak) – İşiniz
gücünüz çamur atmak.
BÜLENT TURAN (Çanakkale) –
Madde nerede, kanun nerede, tüzük nerede Sayın Başkan?
MAHMUT TANAL (Devamla) –
Konuya geleceğim, konuya geleceğim. Konuya nasıl geleceğim?
BÜLENT TURAN (Çanakkale) –
Sen ağabeyine “cahil” diyorsun, ayıp bir şey, bunu yapma diyoruz. 
MAHMUT TANAL (Devamla) –
Şimdi, burada, tabii böyle olunca KOBİ’ler…
BÜLENT TURAN (Çanakkale) – Bu
ne? Maddeye gel ya. 
MAHMUT TANAL (Devamla) –
Arkadaşlar, yani niye böyle rahatsız oldunuz ki?
ABDULLAH NEJAT KOÇER
(Gaziantep) – Rahatsız olmuyoruz, senden hiç rahatsız olmuyoruz. Sen kanunla
ilgili konuş.
MAHMUT TANAL (Devamla) –
İğneyi önce kendinize batırın, çuvaldızı bana. Ben biraz önce mevzuatı
anlattım, bana laf attınız. Bakın, mevzuatı anlattım laf attınız. Şimdi ben
sizdeki bir genel başkan yardımcısını anlatıyorum. 
HAKAN ÇAVUŞOĞLU (Bursa) – Ya,
biz bir insanı küçümsemeyin dedik yani o kardeşiniz dedik, bunu söyledik. Başka
bir şey söylemedik. 
MAHMUT TANAL (Devamla) –
Şimdi, bu genel başkan yardımcınız hâlen burada duracaksa vatandaşı suçlamayın.
(AK PARTİ sıralarından gürültüler)
HAKAN ÇAVUŞOĞLU (Bursa) –
Kendine hakaret ediyorsun.
MAHMUT TANAL (Devamla) –
Bakın, iki numaralı soruşturmada 15 Temmuzdaki general kim? Şaban Dişli’nin
abisi mi, kardeşi mi?
BÜLENT TURAN (Çanakkale) –
Sen FETÖ’nün kasetçaları oldun be!
MAHMUT TANAL (Devamla) – Ya,
bu, sizin genel başkan yardımcınız. Bu sizin partinizde bunlar mı idare
ediliyor? Yani FETÖ’nün içerisinde bulunmayan iki numaralı adam sizin nasıl
genel başkan yardımcınız olur?(x) 
HAKAN ÇAVUŞOĞLU (Bursa) – Ya,
senin parti meclisindeki adamları açığa aldılar.
MAHMUT TANAL (Devamla) – Bana
demokrasiden, özgürlükten nasıl bahsedersiniz?
Bakın, bu yetmedi, bakın,
size…
HAKAN ÇAVUŞOĞLU (Bursa) –
Parti meclisinizde iki adam açığa alındı görevlerinden, hâlâ ne konuşuyorsun?
MAHMUT TANAL (Devamla) – Bak,
bak ne yazmış vatandaş duyuyor musun?
NİHAT ÖZTÜRK (Muğla) – Ne
anlatıyorsun?
MAHMUT TANAL (Devamla) –
“Koş, koş, Şaban koş.” diyor. Nereye koş, nereye gidiyor bunlar?
Değerli arkadaşlar, benim
sizden istirhamım şu.
HAKAN ÇAVUŞOĞLU (Bursa) –
Ahmet Caner Yenidünya kim, şu anda ne iş yapıyor, partinizdeki görevi ne?
Diğeri neydi; Alper Keten kim, senin partiden, üniversiteden atıldı. Konuşma
oradan!
MAHMUT TANAL (Devamla) –
İçinizdeki FETÖ’cüleri ve içinizde bulunan genel başkanlarınızı temizlemeden
halka hiç bir şey söyleyemezsiniz. İlk önce genel başkanınızı görevden alın. Bu
genel başkan yardımcınız durduğu müddetçe ve bu genel başkan yardımcınız
sürekli başınızda olduğu müddetçe bu sözlerden de rahatsız olmayınız. 
GÖKCEN ÖZDOĞAN ENÇ (Antalya)
– Sizin genel başkanınız nasıl duruyor?
İLYAS ŞEKER (Kocaeli) – Bir
hukukçuya yakışmıyorsun söylediklerinle.
MAHMUT TANAL (Devamla) –
Vatandaş, hasbelkader, yasal anlamda kurulan sendikaya üye olmuş, görevden
alacaksınız, cezaevine atacaksınız. Kardeşi sizin genel başkan yardımcınız ya.
Önce iğneyi kendinize
batırın, sonra çuvaldızı başkasına batırın.
Hepinize teşekkür ediyorum,
saygılarımı sunuyorum. 
BAŞKAN – Teşekkür ederim
Sayın Tanal.
İLYAS ŞEKER (Kocaeli) - Bu
kadar istismar olmaz be Tanal. Kürsü bu kadar istismar edilmez be.
BAŞKAN – Sayın Usta,
buyurunuz.
VI.- AÇIKLAMALAR (Devam)
26.- Samsun Milletvekili Erhan Usta’nın, Ticari
İşlemlerde Taşınır Rehni Kanunu Tasarısı’nı desteklediklerine ve hayırlı
olmasını temenni ettiğine ilişkin açıklaması
ERHAN USTA (Samsun) –
Teşekkür ederim Sayın Başkan.
Bu Ticari İşlemlerde Taşınır
Rehni Kanunu Tasarısı’nı hem Genel Kurulda hem de komisyon aşamasında
destekledik. Bunun milletimize, esnafımıza, çiftçimize, KOBİ’mize, sanayicimize
hayırlı olmasını temenni ediyorum.
Ancak, tabii finansa erişimin
de kolaylaştırılmasını bekliyoruz, rekabet gücüne katkıda bulunmasını,
maliyetleri düşürmesini bekliyoruz fakat bunun tabii ki olmazsa olmazı -bu, bu
tür kanunlarla da olacak şey değildir- ekonominin temellerinin güçlendirilmesi
lazım. Esas olarak Hükûmetin bu konuda adım atmasını bekliyoruz. 
Bu kanun, aynı zamanda geç
kalmış bir kanundur yani on dört yıllık bir iktidar için çok geçtir ve bunu dün
Sayın Mehmet Şimşek bir reform olarak sundu. Bu reform değildir, bu küçük bir
düzeltmedir ancak önemlidir, biz de destekledik.
Tekrar hayırlı uğurlu
olmasını diliyorum.
Teşekkür ederim.
BAŞKAN – Teşekkür ederim
Sayın Usta.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Ticari İşlemlerde Taşınır Rehni Kanunu Tasarısı
(1/753) ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 418) (Devam)
BAŞKAN –
Tasarının görüşmeleri tamamlanmıştır. 
Tasarının tümü açık oylamaya
tabidir. 
Açık oylamanın şekli hakkında
Genel Kurulun kararını alacağım.
Açık oylamanın elektronik
oylama cihazıyla yapılmasını oylarınıza sunuyorum: Kabul edenler… Kabul
etmeyenler… Kabul edilmiştir.
Oylama için iki dakika süre
vereceğim. Bu süre içinde sisteme giremeyen üyelerin teknik personelden yardım
istemelerini, bu yardıma rağmen de sisteme giremeyen üyelerin oy pusulalarını
oylama için öngörülen iki dakikalık süre içinde Başkanlığa ulaştırmalarını rica
ediyorum. Ayrıca, vekâleten oy kullanacak sayın bakanlar var ise hangi bakana
vekâleten oy kullandığını, oyun rengini ve kendisinin ad ve soyadı ile imzasını
da taşıyan oy pusulasını yine oylama için öngörülen iki dakikalık süre
içerisinde Başkanlığa ulaştırmalarını rica ediyorum. 
Oylama işlemini başlatıyorum.
(Elektronik cihazla oylama
yapıldı) 
BAŞKAN – Sayın
milletvekilleri, Ticari İşlemlerde Taşınır Rehni Kanunu Tasarısı açık oylama
sonucunu bilgilerinize sunuyorum:
“Kullanılan Oy Sayısı : 207
Kabul : 206
Çekimser : 1 (x)
 Kâtip Üye Kâtip
Üye
 Mustafa Açıkgöz İshak
Gazel
 Nevşehir Kütahya”
Tasarı kabul edilmiş ve kanunlaşmıştır, hayırlı olsun.
Alınan karar gereğince, kanun tasarı ve teklifleri ile komisyonlardan
gelen diğer işleri sırasıyla görüşmek için 25 Ekim 2016 Salı günü saat 15.00’te
toplanmak üzere birleşimi kapatıyorum, iyi akşamlar diliyorum. 
Kapanma Saati:
19.48




(x) Bu bölümde hatip tarafından Türkçe
olmayan bir kelime ifade edildi.


(X) 418 S. Sayılı Basmayazı 19/10/2016
tarihli 9’uncu Birleşim Tutanağı’na eklidir.


(x) Bu ifadeye ilişkin düzeltme
25/10/2016 tarihli 11’inci Birleşim Tutanak Dergisi’nin 37’nci sayfasında
“Geçen Tutanak Hakkında Konuşmalar” bölümünde yer almıştır.


(x) Açık oylama kesin
sonuçlarını gösteren tablo tutanağa eklidir.




