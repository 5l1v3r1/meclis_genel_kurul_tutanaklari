



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 88’inci
Birleşim
 4
Mayıs 2017 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Batman Milletvekili Mehmet Ali Aslan’ın, 28 Nisan-4 Mayıs Kardeşlik
Haftası’na ilişkin gündem dışı konuşması
2.- Mersin Milletvekili Serdal Kuyucuoğlu’nun, 6 Mayıs Deniz Gezmiş ve
arkadaşlarının idam edilmelerinin 45’inci yıl dönümüne ilişkin gündem dışı
konuşması
3.- Konya Milletvekili Halil Etyemez’in, 4-10 Mayıs İş Sağlığı ve
Güvenliği Haftası’na ilişkin gündem dışı konuşması

IV.- AÇIKLAMALAR
1.- Mersin Milletvekili Aytuğ Atıcı’nın, AKP’nin kendisine boyun
eğmediği için Mersin’i cezalandırmaya devam ettiğine ilişkin açıklaması
2.- Kayseri Milletvekili Çetin Arık’ın, AKP iktidarının liyakati esas
almayıp yandaşı esas alan tutumuyla Türkiye Cumhuriyeti’nin temeline dinamit
koyduğuna ilişkin açıklaması
3.- Mersin Milletvekili Hüseyin Çamak’ın, bir bürokratın milletvekilinin
partisini sorarak ona göre muamele yapmasının kabul edilebilir bir şey
olmadığına ilişkin açıklaması
4.- Adana Milletvekili İbrahim Özdiş’in, Ceyhan ile Erzin arasındaki
sınır ihtilafı ve BOTAŞ yetki sahası içerisinde bulunan çeşitli firmaların
iskelelerinin İskenderun’a devredilmesi konularının düzeltilmesi için ne zaman
girişimde bulunulacağını öğrenmek istediğine ilişkin açıklaması
5.- Kahramanmaraş Milletvekili İmran Kılıç’ın, hakkını ve haddini
bilmenin en büyük erdem olduğuna ilişkin açıklaması
6.- Uşak Milletvekili Özkan Yalım’ın, Başbakanı ve Bakanlar Kurulunu
ülkenin ekonomisini düzeltmek adına gerekli adımların atılması konusunda göreve
davet ettiğine ilişkin açıklaması
7.- Çanakkale Milletvekili Bülent Öz’ün, bir yanlış atamanın ülkeyi
FETÖ’ye teslim edebileceğine, hukuk mücadelelerinin ve yarına umutla
bakışlarının sürdüğüne ilişkin açıklaması
8.- İstanbul Milletvekili Sibel Özdemir’in, YSK müdahalesiyle meşruluğu
tartışmalı hâle gelen Anayasa değişikliğinin partili Cumhurbaşkanı maddesinin
hayata geçirildiğine ve Cumhurbaşkanının partisini mi devleti mi temsil
edeceğini öğrenmek istediğine ilişkin açıklaması
9.- Denizli Milletvekili Kazım Arslan’ın, büyümesi düşen, ekonomisi
tıkanmış piyasa için ne tür önlemler düşünüldüğünü, üretim odaklı ekonomiye ne
zaman geçileceğini ve ihracatçıya kur garantisi verilip verilmeyeceğini
öğrenmek istediğine ilişkin açıklaması
10.- Şırnak Milletvekili Aycan İrmez’in, Silopi’de MHP ilçe binası
önünde nöbet tutan polislerin alkollü araç kullanmaları sonucu yaşanan kazaya
ve Valiliğin “kader” olarak bu olayın üzerini örtmesinin kabul edilemez
olduğuna ilişkin açıklaması
11.- Manisa Milletvekili Erkan Akçay’ın, 4-10 Mayıs İş Sağlığı ve
Güvenliği Haftası’na ilişkin açıklaması
12.- İstanbul Milletvekili Filiz Kerestecioğlu Demir’in, Suruç
katliamının ilk duruşmasının bugün yapılacağına ve ailelerin, bu davanın
ciddiyetle, yakınlarının anısına saygıyla yürütülmesini istediklerine, Dersim
katliamının 80’inci yıl dönümüne ilişkin açıklaması
13.- Manisa Milletvekili Özgür Özel’in, Fatsa’yı halk komiteleriyle
yöneten devrimci Belediye Başkanı Fikri Sönmez’in ölümünün 32’nci yıl dönümüne,
4-10 Mayıs İş Sağlığı ve Güvenliği Haftası’na, CHP olarak bugün görüşülmeye
başlanan Suruç katliamı davasını yakından izleyip tüm sorumlularının yargılanıp
ceza aldığı güne kadar da peşini bırakmayacaklarına ilişkin açıklaması
14.- İstanbul Milletvekili Mehmet Muş’un, Hakkâri Çukurca’da
teröristlerle çatışmada yaralanan 7 askere acil şifalar dilediğine, Türkiye
Cumhuriyeti devletinin terörle mücadelede gösterdiği kararlılığın neticesi
olarak terörün tamamen bitirilmesi konusunda önemli bir noktaya erişildiğine
ilişkin açıklaması
15.- İstanbul Milletvekili Filiz Kerestecioğlu Demir’in, polis
araçlarının yaptığı kazalar konusunda İçişleri Bakanlığını göreve davet
ettiğine ilişkin açıklaması
16.- Tokat Milletvekili Kadim Durmaz’ın, şeker fabrikalarının ve şeker
işçilerinin sorunlarının çözümü konusunda ortak bir anlayışta buluşmak
gerektiğine ilişkin açıklaması
17.- Mersin Milletvekili Aytuğ Atıcı’nın, anne ve bebek ölüm hızlarının
bir ülkedeki sağlık hâlinin en iyi göstergelerinden biri olduğuna ve AKP
döneminde bebek ölüm hızının arttığına ilişkin açıklaması

V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Mersin Milletvekili Baki Şimşek ve 20 milletvekilinin, çiftçilerin
üretim ve pazarlama konusunda yaşadıkları sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/515)
2.- Mersin Milletvekili Baki Şimşek ve 20 milletvekilinin, çocuk
kaybolma vakalarının sebeplerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/516)
3.- Mersin Milletvekili Baki Şimşek ve 20 milletvekilinin, kayısı
üretiminde yaşanan sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/517)
4.- Adalet ve Kalkınma Partisi Grup Başkan Vekili İstanbul Milletvekili
Mehmet Muş, Cumhuriyet Halk Partisi Grup Başkan Vekili Manisa Milletvekili
Özgür Özel, Halkların Demokratik Partisi Grup Başkan Vekili İstanbul
Milletvekili Filiz Kerestecioğlu Demir ve Milliyetçi Hareket Partisi Grup
Başkan Vekili Manisa Milletvekili Erkan Akçay’ın, çölyak hastalığıyla ilgili
farkındalık yaratılması, teşhis aşamasıyla ilgili önlem alınması, sebep ve
sonuçlarının detaylı bir şekilde araştırılması ve bu hususlarda çözümler üretilmesi,
ayrıca bu hastalığa maruz kalan hastalara kalıcı yardımlar sağlanması amacıyla
Meclis araştırması açılmasına ilişkin önergesi (10/518)

VI.- ÖNERİLER
A) Danışma Kurulu Önerileri
1.- Danışma Kurulunun, çölyak hastalığının sebepleri ve sonuçlarını konu
alan, Adalet ve Kalkınma Partisi Grup Başkan Vekili İstanbul Milletvekili
Mehmet Muş, Cumhuriyet Halk Partisi Grup Başkan Vekili Manisa Milletvekili
Özgür Özel, Halkların Demokratik Partisi Grup Başkan Vekili İstanbul
Milletvekili Filiz Kerestecioğlu Demir ve Milliyetçi Hareket Partisi Grup
Başkan Vekili Manisa Milletvekili Erkan Akçay tarafından grupları adına imzalı
ortak Meclis araştırması önergesinin, Genel Kurulun 4 Mayıs 2017 Perşembe günkü
birleşiminde okunmasına ve ön görüşmesinin aynı tarihli birleşiminde
yapılmasına; söz konusu görüşmede Hükûmet, siyasi parti grupları ve önerge
sahipleri adına yapılacak konuşmaların onar dakika olarak yapılmasına ilişkin
önerisi

VII.- MECLİS ARAŞTIRMASI
A) Ön Görüşmeler
1.- Adalet ve Kalkınma Partisi Grup Başkan Vekili İstanbul Milletvekili
Mehmet Muş, Cumhuriyet Halk Partisi Grup Başkan Vekili Manisa Milletvekili
Özgür Özel, Halkların Demokratik Partisi Grup Başkan Vekili İstanbul
Milletvekili Filiz Kerestecioğlu Demir ve Milliyetçi Hareket Partisi Grup
Başkan Vekili Manisa Milletvekili Erkan Akçay’ın, çölyak hastalığıyla ilgili
farkındalık yaratılması, teşhis aşamasıyla ilgili önlem alınması, sebep ve
sonuçlarının detaylı bir şekilde araştırılması ve bu hususlarda çözümler üretilmesi,
ayrıca bu hastalığa maruz kalan hastalara kalıcı yardımlar sağlanması amacıyla
Meclis araştırması açılmasına ilişkin önergesi (10/518)

VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Çevre ve Orman Bakanlığı ile Irak Cumhuriyeti
Ulaştırma Bakanlığı Arasında Meteoroloji ve Meteorolojik Araştırmalar Alanlarında
Mutabakat Zaptının Onaylanmasının Uygun Bulunduğuna Dair Kanun Tasarısı (1/606)
ve Dışişleri Komisyonu Raporu (S. Sayısı: 358)
2.- Türkiye Cumhuriyeti Gümrük ve Ticaret Bakanlığı ile Azerbaycan
Cumhuriyeti Devlet Gümrük İdaresi Arasında Gümrük Alanında Ortak Komite
Kurulmasına İlişkin Mutabakat Zaptının Onaylanmasının Uygun Bulunduğuna Dair
Kanun Tasarısı (1/684) ve Dışişleri Komisyonu Raporu (S. Sayısı: 359)


IX.- YAZILI SORULAR VE CEVAPLARI
1.-  İzmir Milletvekili Murat Bakan'ın, seçimlerden önce yurt dışından
gelen yüksek tutarlı para girişlerinin kaynağına ilişkin Başbakandan sorusu ve
Başbakan Yardımcısı Mehmet Şimşek’in cevabı (7/11968)
2.-  Niğde Milletvekili Ömer Fethi Gürer'in, farklı eğitim
durumlarındaki işsiz sayılarına ilişkin sorusu ve Çalışma ve Sosyal Güvenlik
Bakanı Mehmet Müezzinoğlu’nun cevabı (7/12372)
3.-  İstanbul Milletvekili Mahmut Tanal'ın, Türkiye İş Kurumunda bulunan
iş ve meslek danışmanı kadrolarına ve yapılan atamalara ilişkin sorusu ve
Çalışma ve Sosyal Güvenlik Bakanı Mehmet Müezzinoğlu’nun cevabı (7/12947)

4 Mayıs 2017 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli),
Fehmi KÜPÇÜ (Bolu)
----- 0 -----
BAŞKAN – Türkiye Büyük Millet Meclisinin 88’inci
Birleşimini açıyorum.
Toplantı yeter sayısı vardır, görüşmelere başlıyoruz.
Gündeme geçmeden önce üç sayın milletvekiline gündem
dışı söz vereceğim. 
Gündem dışı ilk söz, Kardeşlik Haftası münasebetiyle
söz isteyen Batman Milletvekili Mehmet Ali Aslan’a aittir. 
Buyurun Sayın Aslan. (HDP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Batman Milletvekili Mehmet Ali Aslan’ın, 28 Nisan-4 Mayıs Kardeşlik
Haftası’na ilişkin gündem dışı konuşması
MEHMET ALİ ASLAN (Batman) – Sayın Başkan ve Sayın Genel
Kurulu saygıyla selamlıyorum. 
Tabii, bugün, bu hafta hem Kardeşlik Haftası hem
Hıdırellez -yani Hazreti Hızır ve İlyas Haftası- hem Yunus Emre Kültür ve Sanat
Haftası. Bundan dolayı hepsine değineceğim ama Kardeşlik Haftası’nda Adana’da,
Mersin’de, Hatay’da AKP’li ve MHP’li belediyelerin Arapça tabelaları
indirmesini şiddetle kınıyorum. Kaç gündür Arap yurttaşlarımız, kardeşlerimiz
bu konudaki rahatsızlıklarını dile getiriyorlar, bize iletiyorlar. Kardeşlik
Haftası’nda, “kardeş” dediğimiz insanların dillerine saldırmamalıyız,
tabelalarına karışmamalıyız. 
Bakın, bununla ilgili bir ayetikerime okumak istiyorum.
Rûm suresi 22’nci ayette buyuruyor: “…”(x) Yani “Göklerin ve yerin yaratılması,
dillerinizin ve renklerinizin farklı olmasında, bilenler için, akıl sahipleri
için ibretler vardır.” diyor. Yani Allahutaala, dünyayı tek dilli yaratmadığı
gibi Türkiye’yi de tek dilli yaratmamıştır. Ayetikerimede diyor ki: “Ben, sizi
çok dilli ve çok renkli yarattım. “ Dolayısıyla bizim bütün dillere, bütün
renklere saygılı olmamız gerekiyor ve yine Kardeşlik Haftası’nın bir gereği
olarak kardeşlikle ilgili bin dört yüz yıl önce söylenmiş bir hadisişerifi de
nakledeyim: “Kendiniz için istediğinizi, kendi nefsiniz için istediğinizi
kardeşiniz için istemedikçe tam iman etmiş sayılmazsınız, tam mümin
sayılmazsınız.” diyor. 
Peki, biz, kendi dilimiz için, kendi ırkımız için,
kendi kültürümüz için istediğimiz şeyleri neden bir başka kültür için, bir
başka dil için istemiyoruz? Bizim buradan başlamamız gerekiyor. Bu anlamda AK
PARTİ’li belediyelerden ve MHP’li belediyelerden de bu konuda açıklama
bekliyoruz. Referandumda yaptıkları ittifakın ilk somut icraatı, Arapça dil
tabelalarını indirmek olmuş. Arap kardeşlerimiz de bizler de buradan hesabını
soruyoruz ve ben, bunu Arapça olarak da kınamak istiyorum: “…”(x) Yani
şimdi ben, Arapça konuşuyorum diye herhâlde gelip dilimi sökecek değilsiniz.
Allah, bana bu dili bahşetmiş. Lütfen, kardeşliğin gereğini yerine getirelim.
Bu uygulamaların hiç kimseye bir faydası yoktur. Yabancı tabelalar da tabii,
indirilmesin ama yabancı tabelalar yani İngilizce, Fransızca, Almanca, Japonca
neyse duruyor ama Arapça tabelalara saldırı var. Bu da ayrıca tartışılması,
görüşülmesi, konuşulması gereken bir meseledir. 
Yunus Emre Kültür ve Sanat Haftası da dedik. Bakın ne
demiş: 
“Bir kez gönül yıktın ise
Bu kıldığın namaz değil. 
Yetmiş iki millet dahi, 
Elin yüzün yumaz değil.”
“Gelin tanış olalım.
İşi kolay kılalım.
Sevelim sevilelim.
Dünya kimseye kalmaz.”
Bir dörtlüğünü daha paylaşayım: 
“Olsun be aldırma Yaradan yardır.
Sanma ki zalimin ettiği kârdır.
Mazlumun ahı indirir şahı.
Her şeyin bir vakti vardır.”
İyi ki Yunus Emre, bu zamanda, bu yüzyılda, bu yılda
yaşamıyor yoksa büyük ihtimalle bu dörtlüklerinden dolayı “barış, kardeşlik”
dediği için şu anda belki de Selahattin Demirtaş Eş Başkanımızla aynı koğuşta
şiir yazacaktı, saz çalacaktı. Komik gelebilir ama Ayşe öğretmen “Çocuklar
ölmesin, analar ağlamasın.” dediği için -ki hepiniz dinlediniz- on beş ay hapis
cezası aldı. Yani kardeşlik istemenin, barış istemenin bu ülkede ceza değil,
bilakis ödüllendirilmesi gerekiyor. Umarım bu yanlış yoldan bir an önce dönülür
ve acı, gözyaşı dindirilir.
Ayrıca, dinlediğiniz için hepinize teşekkür ediyorum,
hepinizin Kardeşlik Haftası da kutlu olsun. (HDP sıralarından alkışlar)
BAŞKAN – Teşekkür ederim Sayın Aslan.
Gündem dışı ikinci söz, Deniz Gezmiş ve arkadaşlarının
idam edilmelerinin yıl dönümü münasebetiyle söz isteyen Mersin Milletvekili
Serdal Kuyucuoğlu’na aittir.
Buyurun Sayın Kuyucuoğlu. (CHP sıralarından alkışlar) 
2.- Mersin Milletvekili Serdal Kuyucuoğlu’nun, 6 Mayıs Deniz Gezmiş ve
arkadaşlarının idam edilmelerinin 45’inci yıl dönümüne ilişkin gündem dışı
konuşması
SERDAL KUYUCUOĞLU (Mersin) – Sayın Başkan, değerli
milletvekilleri; 6 Mayısın, Türkiye devrimci hareketinin lideri Deniz Gezmiş ve
arkadaşlarının idam edilişlerinin yıl dönümü olması nedeniyle gündem dışı söz
almış bulunuyorum. Bu vesileyle hepinizi saygıyla selamlıyorum.
6 Mayıs 2017 yani iki gün sonra Denizlerin idamının
45’inci yılı. Emperyalizme ve işbirlikçilerine karşı çıktıkları için Deniz
Gezmiş, Yusuf Aslan ve Hüseyin İnan idam edildiler. O gün idam edilen sadece 3
devrimci değildi, adalet de vicdan da akıl da idam edildi. (CHP sıralarından
alkışlar) Yargılamanın hiçbir aşamasında hukuk kuralları içinde kalınmadı,
taraflı ve bağımlı mahkemelerin ürünü oldu bu cinayetler. Vicdanlar, intikamla
kararmıştı; hortlayan karşı devrim, öç alma peşindeydi; akılları, ihanetin
altında ezilmiş, dumura uğramıştı. Tarihten ders alınmıyor, tarih geriye doğru
aksın isteniyordu. Gençler, vatanlarına bağımsızlık ve demokrasi, halklarına
kardeşlik ve birlik istiyorlardı. (CHP sıralarından alkışlar) Tarih, onları
haklı çıkardı, yüceltti. Sınırlarımıza dayanan emperyalist ordular ve
işbirlikçileri daha sonra, yıktıkları devletlerin ve yok ettikleri halkların
üzerine basarak bize tehditler savuruyorlar, bayrak gösteriyorlar. 
Elli yıl önce 1967’de ABD desteğindeki İsrail, yeni
toprak kazanmak, yerleşik Filistin halkını vatanından uzaklaştırmak için
komşularına saldırdı, işgal etti. Elbette Filistin halkı da direnişe geçti.
İdam edilen 3 devrimci genç de direnen Filistin halkının yanında arkadaşlarıyla
beraber savaşa katıldılar; halkların kardeşliği, özgürlüğü, bağımsızlığı için
savaştılar; kanları, canları pahasına katıldılar halkların mücadele saflarına;
üniversitelerinde, yaşadıkları şehirlerin sokaklarında, meydanlarında tam
bağımsız Türkiye’nin mücadelesini verdiler. ABD 6’ncı Filo erlerini denize, Vietnam
Kasabı Komer’i ülkesine iade ettiler. (CHP sıralarından alkışlar) İşçi, köylü
direnişlerinin hep yanında ve ön saflarında oldular. 
Bugün iyi biliyoruz ve hatırlıyoruz ki onlar, yüz
yıldır halkların birbirine boğazlatıldığı bu koca kıtada halkların özgürlüğünü,
kardeşliğini ve birliğini savunuyorlardı. Bugün, kırk beş yıl sonra kim haklı
çıktı? Asılan devrimci gençler mi, onları asan ve bugün adları bile
hatırlanmayan iş birlikçi yöneticiler mi? Emperyalistlerin yedeğinde onursuzca
sürüklenirken bizi ve vatanımızı beka sorunuyla karşı karşıya bıraktılar. 1975
yılında ambargolarla kuşatılmış ülkemizde iç kargaşayı kışkırtarak 12 Eylül
darbesine kadar sürüklediler. 
12 Eylülün diktatörleri ve destekçileri, cumhuriyet
devrimi kazanımlarını ortadan kaldırmak için tarikatçılığı, cemaatçiliği
dayanak yaparak müttefik bulmaya çalıştılar; Irak’ın ABD tarafından işgalini
fırsat olarak gördüler; Irak’ın parçalanmasının aracı olmayı “Demokrasi
gelecek.” diye yutturmaya çalıştılar; zenginlikleri yağmalanırken utanmazca pay
beklediler; Libya, haydutlar tarafından yağmalanırken pay almaya koştular.
Sonra Suriye’ye geldi sıra. Arap-Müslüman dünyasındaki emperyalist yalanın adı
“Arap Baharı” oldu. Bizimkiler de sınırları açarak katıldı kampanyaya. Sonuçta
ABD bayraklı zırhlılar sınırlarımızda göründü. 
Emperyalist işgalciler, Batı Akdeniz’den, Orta Doğu’dan
çekilmelidir. Bölge halkları, kendi sorunlarını kendileri çözerler. Türkiye ve
Orta Doğu üzerindeki Amerikan emperyalizminin hesapları ve oyunları devam
ediyor. Bu işbirlikçi emperyalistlerin taşeronu olmaktan, tekçi ve baskıcı
yönetimden ülkemizin kurtulması için birlik ve dayanışmaya ihtiyacımız vardır. 
Değerli arkadaşlar, Deniz Gezmiş, Yusuf Aslan ve
Hüseyin İnan’ı bir kez daha saygı ve sevgiyle, özlemle anarken bütün
heyecanımız ve samimiyetimizle tekrar haykırıyoruz: Kahrolsun emperyalizm! (CHP
sıralarından alkışlar)
BAŞKAN – Teşekkür ederim Sayın Kuyucuoğlu.
Gündem dışı üçüncü söz, iş sağlığı ve güvenliği haftası
münasebetiyle söz isteyen Konya Milletvekili Halil Etyemez’e aittir.
Buyurun Sayın Etyemez. (AK PARTİ sıralarından alkışlar)
3.- Konya Milletvekili Halil Etyemez’in, 4-10 Mayıs İş Sağlığı ve
Güvenliği Haftası’na ilişkin gündem dışı konuşması
HALİL ETYEMEZ (Konya) – Sayın Başkan, değerli
milletvekilleri; 4-10 Mayıs tarihleri arası İş Sağlığı ve Güvenliği Haftası
olması münasebetiyle gündem dışı söz almış bulunmaktayım. Hepinizi saygıyla
selamlıyorum.
Öncelikle, 1 Mayıs Emek ve Dayanışma Bayramı’nı
geçtiğimiz Pazartesi günü kutlayan emekçilerimizin ve sendikalarımızın huzur
içerisinde yapmış oldukları bu dayanışma gününden dolayı kendilerine teşekkür
ediyorum.
Sosyal uyumun ana unsurlarından birisi de çalışma
barışıdır. Çalışma barışının tesisi için iş sağlığı ve güvenliğinin sağlanması
gerektiği konusunda hiç şüphemiz yoktur. Bu açıdan bir ülkedeki iş sağlığı ve
güvenliğinin seviyesi, aynı zamanda o ülkede insan hayatına verilen değerin bir
yansımasıdır.
Değerli milletvekilleri, iş sağlığı ve güvenliği, tüm
dünyanın çözüm üretmesi gereken ortak sorunudur. Dünyada her yıl 2 milyonu
meslek hastalıkları, 350 bini iş kazaları nedeniyle toplamda 2 milyon 350
binden fazla çalışan, hayatını kaybetmektedir. İş kazalarının dünya ekonomisine
maliyeti, yaklaşık olarak 600 milyar dolar civarındadır. Bu rakam, ülkemiz için
2016 yılında yaklaşık 12 milyar TL olarak hesaplanmaktadır. 
İş sağlığı ve güvenliği alanında hem özel hem kamu
olarak bütün çalışanlarımızı kapsayan ve ülkemizin ilk müstakil iş sağlığı ve
güvenliği yasası olan 6331 sayılı Kanun’u yasalaştırarak çalışma hayatının
hizmetine sunduk. 
İş sağlığı ve güvenliği konusunda ülkemizin vizyonuna
yakışır standartlara uygun mevzuata sahip olmanın yanında Uluslararası Çalışma
Örgütü sözleşmelerinin onaylanması da büyük öneme sahiptir. 2013 yılına kadar
onaylanmamış olan 155/161 sayılı sözleşmeler, çerçeve sözleşmeleri, 167 sayılı
İnşaatlarda Sağlık ve Güvenlik Hakkındaki Sözleşme ile 176 sayılı Madenlerde
Sağlık ve Güvenlik Hakkındaki Sözleşmeler imzalanmıştır. İş sağlığı ve
güvenliği mevzuatının çağdaş ve uluslararası normlara uyumlu hâle getirilmesini
sağlayan toplam 36 yönetmelik, 7 tebliğ yayımlanmıştır.
Değerli milletvekilleri, iş kazalarının yüzde 98’i,
meslek hastalıklarının ise yüzde 100’ü önlenebilir. İş sağlığı ve güvenliği
tedbirlerinin uyulması gereken bir mecburiyetten ziyade çalışanların sağlığını
ve güvenliğini gözeten, verimi ve kaliteyi artıran bir unsur olarak görülmesi
gerektiğini düşünüyorum.
Kültürün oluşturulması, iş kazası ve meslek
hastalıklarının önlenmesine katkı sağlayacak, maddi ve manevi kayıpların önüne
geçecek, böylece “işçi” kavramı yerine “çalışan” kavramı getirilerek, tüm
çalışanlar ve tüm iş yerleri aynı kanun altında toplandı. Kuralcı bir yaklaşım
yerine risk değerlendirmesine dayalı proaktif yani önleyici, iyileştirici ve
geliştirici bir yaklaşım benimsenmektedir.
İş kazaları ve meslek hastalıklarının azaltılması,
çalışanların çalışma ortamlarının iyileştirilmesi ve yaşam kalitesinin
artırılması amacıyla AK PARTİ Hükûmeti olarak önemli çalışmalar yaptık ve
yapıyoruz. İşte, bu anlamda, bizler, önlemenin ödemekten daha ucuz ve insani
olduğunun bilincinde hareket ediyoruz.
Eğitimde okul öncesinden yüksek öğretime öğrencilerin
iş sağlığı ve güvenliği kültürüne sahip olmasını sağlayacak “İş Sağlığı ve
Güvenliğinin Eğitim Sistemine Entegre Edilmesi Projesi” başlatılmıştır. 
YÖK Kanunu’nda yaptığımız değişiklikle üniversitelerde,
mezunları iş güvenliği uzmanı olabilecek fakültelerde iş sağlığı ve güvenliği
derslerini zorunlu kıldık. Madenlerde kaza sırasında veya acil durum anında
çalışanların hayatlarını kurtarabilecek sığınma odaları gibi uygulamaların iç
yönetmelikle düzenlemesi yapıldı. Ayrıca ölümlü iş kazaları meydana gelen maden
iş yerlerinde işveren, mahkeme kararıyla iki yıl kamu ihalesinden menedilecek.
İş kazası olmayan iş yerleri ödüllendirilerek sosyal güvenlik işveren payı,
yüzde 2’den yüzde 1’e indirildi. Yapı denetim kuruluşlarına iş sağlığı ve
güvenliği şartlarını kontrol etme yükümlülüğü getirildi. 2017 yılı itibarıyla
iş güvenliği uzmanı ve iş yeri hekimi görevlendirilmesi yapıldı. İş yerlerine
iş sağlığı ve güvenliği hizmetleri sunumunu gerçekleştiren ortak sağlık ve
güvenlik birimleri sayısı 2.384’e ulaşmıştır. Bugün itibarıyla toplam 105.475
iş güvenliği uzmanı 32.974 iş yeri hekimi hizmet sunmak üzere belgelendirildi.
Sayın Başkan, değerli milletvekilleri; tüm süre
içerisinde ifade edebildiğim ve edemediğim çalışmalarımıza baktığımızda iş
sağlığı ve güvenliği alanında çıktığımız yol ve aldığımız mesafe, önemli ve
kayda değerdir. 
(Mikrofon otomatik cihaz tarafından kapatıldı)
BAŞKAN – Teşekkür ederim Sayın Etyemez.
HALİL ETYEMEZ (Devamla) – Bu anlamda sadece
çalışanlarımızın sağlık ve güvenliğini değil, tüm toplumun sağlık ve
güvenliğinin değerini bilerek ve onu korumak adına gereken ne varsa yaparak
2023 hedeflerine emin adımlarla yürümekteyiz.
Tekrar yüce heyeti saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederim, Sayın Etyemez.
Sayın milletvekilleri, şimdi sisteme giren ve söz
isteyen sayın milletvekillerine yerlerinden birer dakikalık söz vereceğim.
Söz talebinde bulunan sayın milletvekillerinin
isimlerini okuyorum: Sayın Atıcı, Sayın Arık, Sayın Çamak, Sayın Özdiş, Sayın
Kılıç, Sayın Yalım, Sayın Öz, Sayın Özdemir, Sayın Arslan ve Sayın İrmez. Bugün
10 kişi söz talebinde bulunmuş.
Başlıyoruz.
Sayın Atıcı, buyurun.
IV.- AÇIKLAMALAR
1.- Mersin Milletvekili Aytuğ Atıcı’nın, AKP’nin kendisine boyun
eğmediği için Mersin’i cezalandırmaya devam ettiğine ilişkin açıklaması
AYTUĞ ATICI (Mersin) – Teşekkürler Sayın Başkan.
Değerli arkadaşlar, AKP, kendisine boyun eğmediği için
Mersin’i cezalandırmaya devam ediyor. Mersin, Türkiye genelinde vergi ödemede
6’ncı sıradayken yatırım alma sırasındaysa 22’nci sıradadır. Yapılan yatırımlar
ise Mersin’in öz varlıkları satılarak yapılmaktadır. Üstelik AKP, bu satışlardan
da kâr etmektedir, Mersin’i açıkça sömürmektedir. Örneğin, Tevfik Sırrı Gür
Stadyumu TOKİ’ye satılmış ve bu gelirin sadece bir kısmıyla spor tesisleri
yapılmıştır.
Şimdi de Mersin Taşucu Limanı açıkça peşkeş
çekilmektedir. Taşucu Limanı’nın, otuz altı yıl süreyle işletme hakkının
devredilerek özelleştirileceği ilan edilmişti. Şimdi ise bir hülleyle limanın
çok kıymetli olan geri sahası açıkça satışa çıkarılmıştır. Vatan toprakları,
AKP tarafından parsel parsel satılmaktadır. AKP elini Mersin’den çekmelidir.
(CHP sıralarından alkışlar)
BAŞKAN – Sayın Arık...
2.- Kayseri Milletvekili Çetin Arık’ın, AKP iktidarının liyakati esas
almayıp yandaşı esas alan tutumuyla Türkiye Cumhuriyeti’nin temeline dinamit
koyduğuna ilişkin açıklaması
ÇETİN ARIK (Kayseri) – Sayın Başkan, tarih, tarihten
ders almayanlar için tekerrür eder. Görüyoruz ki AKP iktidarı, Türkiye’yi
uçuruma sürüklediği onca olaya rağmen, yaşadığı ve yaşattığı olumsuzluklara
rağmen tarihten ders almıyor. Dün yandaşı atama uğruna Türkiye’nin kilit noktalarını
FETÖ’ye teslim edip bu güzel ülkeye 15 Temmuzu yaşatan AKP iktidarı, yine
liyakati göz ardı edip düzmece mülakatlarla yandaşı almaya devam ediyor. Hani
yargı tarafsız ve bağımsız olacaktı? Bakın, atadığınız 341 hâkimin yüzde 90’ı,
AKP’de yöneticilik yapan avukatlar. Tarafsız ve bağımsız yargıyı böyle mi
sağlayacaksınız? Liyakati esas almayıp yandaşı esas alan bu tutumunuzla Türkiye
Cumhuriyeti’nin temeline dinamit koyuyorsunuz. Sizi uyarıyorum, hâkimin,
polisin, öğretmenin yandaşı olmaz; devletin hâkimi, polisi, öğretmeni olur.
Atamaları yandaşa göre değil, liyakate göre yapın.
Teşekkür ediyorum. (CHP sıralarından alkışlar) 
BAŞKAN – Teşekkür ederim.
Sayın Çamak...
3.- Mersin Milletvekili Hüseyin Çamak’ın, bir bürokratın milletvekilinin
partisini sorarak ona göre muamele yapmasının kabul edilebilir bir şey
olmadığına ilişkin açıklaması
HÜSEYİN ÇAMAK (Mersin) – Teşekkür ederim Sayın Başkan.
KPSS’yle ataması çıkan ama aylardır bekletilen bir
vatandaşın sadece göreve başlatılmama nedenini öğrenmek için bağlı olduğu
kurumu aradım. Danışmanım “Mersin Milletvekili Hüseyin Çamak mümkünse ilgili
kişiden bilgi almak ister.” deyince telefondan gelen tepki aynen şuydu: “AK
PARTİ milletvekili, değil mi?” CHP milletvekili olduğumuzu öğrendikten sonra
ilgili kişiden maalesef konu hakkında bilgi alamadık. Hepinize soruyorum:
Muhalefet milletvekilleri bu milletin temsilcileri değil mi? Vatandaşa
sunulmayan bilgi hakkı o vatandaşın vekiline de verilemeyecekse bizim bu
Mecliste ne işimiz var? Bir bürokratın vekilin partisini sorarak ona göre
muamele yapması kabul edilebilir bir şey değildir. 
Teşekkür ederim.
BAŞKAN – Teşekkür ederim. 
Sayın Özdiş…
4.- Adana Milletvekili İbrahim Özdiş’in, Ceyhan ile Erzin arasındaki
sınır ihtilafı ve BOTAŞ yetki sahası içerisinde bulunan çeşitli firmaların
iskelelerinin İskenderun’a devredilmesi konularının düzeltilmesi için ne zaman
girişimde bulunulacağını öğrenmek istediğine ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.

Sorum, Sayın Ömer Çelik’e: Sizin de bilginiz var,
müfettişlerin Ceyhan lehine rapor vermesine rağmen Ceyhan ile Erzin arasında
bir sınır ihtilafı söz konusu. Daha bu çözülmemişken, şimdi de BOTAŞ yetki
sahası içerisinde bulunan çeşitli firmaların iskeleleri İskenderun’a
devredildi. Bu durumun Ceyhan başta olmak üzere tüm Adana’nın ekonomisini nasıl
etkileyeceğini siz de benim gibi biliyorsunuz. Bu iki konuyu düzeltmek için ne
zaman girişimde bulunacaksınız? Ceyhan ve Adana sahipsiz mi sanılıyor Sayın
Bakan? Siz de Adanalısınız, Hükûmetin Bakanısınız, Adana’ya bugün değil de ne
zaman sahip çıkacaksınız? 
Teşekkür ediyorum Sayın Başkan. 
BAŞKAN – Teşekkür ederim ben de Sayın Özdiş. 
Sayın Kılıç…
5.- Kahramanmaraş Milletvekili İmran Kılıç’ın, hakkını ve haddini
bilmenin en büyük erdem olduğuna ilişkin açıklaması
İMRAN KILIÇ (Kahramanmaraş) – Teşekkür ederim Sayın
Başkan. 
Hakkını ve haddini bilmek en büyük erdemdir. Ulu bir
çınar ağacının yanında bir sarmaşık filizi, baharla birlikte boy verip kavak
ağacının gövdesine sarılarak yükselmeye başlamış, hızla büyümüş ve neredeyse
kavak ağacının boyuna yetişmiş. Bir gün kavak ağacına sormuş sarmaşık: “Sen kaç
ayda bu hâle geldin?” Kavak: “On yılda.” demiş. Kibirle yapraklarını sallayıp
gülmüş sarmaşık ve “On yılda mı? Ben neredeyse iki ayda seninle aynı boya
geldim bak.” demiş. Kavak “Doğrusun.” demiş ve başka bir şey söylememiş. Sonra,
sonbahar gelmiş, sarmaşığın yaprakları savrulup solmaya ve büzülerek aşağıya
doğru inmeye başlamış ve endişeyle “Bana ne oluyor?” diye kavağa sormuş. Kavak,
haddini bildiren sözünü söylemiş sarmaşığa: “Benim on yılda geldiğim yere sen
iki ayda gelmeye çalıştığın için.” demiş. 
Hakk’a eğilene halk eğilir. 
BAŞKAN – Sayın Yalım…
6.- Uşak Milletvekili Özkan Yalım’ın, Başbakanı ve Bakanlar Kurulunu
ülkenin ekonomisini düzeltmek adına gerekli adımların atılması konusunda göreve
davet ettiğine ilişkin açıklaması
ÖZKAN YALIM (Uşak) – Teşekkür ederim Sayın Başkan. 
Sayın Başkan, değerli arkadaşlar ve de Türkiye
Cumhuriyeti’ndeki bütün vatandaşlarımız; enflasyon, son sekiz buçuk yılın en
yüksek oranına ulaşmıştır, ortalama 14’ü bulmuştur. İşsizlik şu anda 17’yi
geçmiş, üretici mağdur, esnaf mağdur, fabrikatör mağdur durumdadır. Maalesef,
AK PARTİ Hükûmeti referandumda ülkenin bütün bütçesini har vurup harman
savurmuştur ve de korkarım bu rakamlar önümüzdeki yılbaşına kadar daha da
yükselecektir. Ben buradan Başbakanı ve de Bakanlar Kurulunu göreve davet
ediyorum. Ülkenin ekonomisini düzeltmesi adına gerekli adımların atılmasını
özellikle belirtiyorum.
Teşekkür ediyorum.
BAŞKAN – Teşekkür ediyorum.
Sayın Öz…
7.- Çanakkale Milletvekili Bülent Öz’ün, bir yanlış atamanın ülkeyi
FETÖ’ye teslim edebileceğine, hukuk mücadelelerinin ve yarına umutla
bakışlarının sürdüğüne ilişkin açıklaması
BÜLENT ÖZ (Çanakkale) – Sayın Başkan, tarafsızlık yemini
etmiş fakat partisiyle ilişkisi hiç kesilmemiş ve taraf olmaktan rahatsızlık
duymayan Cumhurbaşkanının, AK PARTİ’ye hasret duyduğuna şaşırıyoruz. Üyelik
esnasında ağlayan Başbakan da Başbakanlık gittiği için ağlamıştır herhâlde. 
Referandum sonrası Sayın Cumhurbaşkanı, bizim
söylediklerimizi kabul edercesine üstelik “Onlar kendilerini gayet iyi
gizliyorlar.” diyerek hâlâ gizlenmiş FETÖ’cülerden bahsetti. Her seferinde
uyardık ama “Olmaz öyle şey." dediler. Bu bir itiraftır. “Gizlenmiş”
anlayışınız nedir? Ya kendini gizlemiş bir FETÖ’cü, Cumhurbaşkanı yardımcısı
atanırsa yine “Aldatıldık.” mı diyeceksiniz? “Darbeler artık bitti.” diyenlere
sesleniyorum: Bir yanlış atama ülkemizi FETÖ’ye teslim edebilir. Ülkemizi böyle
bir tehlikeye atmamak için “hayır” dedik. “Bu, olur.” demiyoruz ama ihtimal
dâhilindedir. Hukuk mücadelemiz ve yarına umutla bakışımız sürüyor çünkü
“Hayır, daha bitmedi.” diyoruz.
Teşekkür ederim. (CHP sıralarından “Bravo” sesleri,
alkışlar)
BAŞKAN – Teşekkür ederim.
Sayın Özdemir…
8.- İstanbul Milletvekili Sibel Özdemir’in, YSK müdahalesiyle meşruluğu
tartışmalı hâle gelen Anayasa değişikliğinin partili Cumhurbaşkanı maddesinin
hayata geçirildiğine ve Cumhurbaşkanının partisini mi devleti mi temsil
edeceğini öğrenmek istediğine ilişkin açıklaması
SİBEL ÖZDEMİR (İstanbul) – Teşekkür ederim Sayın
Başkan.
YSK müdahalesiyle meşruluğu tartışmalı hâle gelen
Anayasa değişikliğinin partili Cumhurbaşkanı maddesi hayata geçirildi. Partili
Cumhurbaşkanı, önümüzdeki günlerde aynı zamanda bir siyasi partinin de genel
başkanı olacak. Tarafsızlık yemini yapan partisiz Cumhurbaşkanına verilen tüm
yetkileri kullanacak. Anayasa “Cumhurbaşkanı, devletin başıdır, bu sıfatla
Türkiye Cumhuriyeti’nin ve Türk milletinin birliğini temsil eder.” derken
partili ve siyasi parti genel başkanı olan bir Cumhurbaşkanı, kimin, nerenin
başı olacak? Bu sıfatlarla devleti mi, yoksa âşığı olduğu partisini mi temsil
edecek? Devletin mi yoksa partisinin mi çıkarlarını savunacak? Ülkemiz ve
geleceğimiz için hayati olan bu soruları, bir kez daha tüm değerli
milletvekillerinin ve milletimizin takdirlerine sunuyorum. 
Teşekkür ederim.
BAŞKAN – Teşekkür ederim ben de.
Sayın Arslan…
9.- Denizli Milletvekili Kazım Arslan’ın, büyümesi düşen, ekonomisi
tıkanmış piyasa için ne tür önlemler düşünüldüğünü, üretim odaklı ekonomiye ne
zaman geçileceğini ve ihracatçıya kur garantisi verilip verilmeyeceğini
öğrenmek istediğine ilişkin açıklaması
KAZIM ARSLAN (Denizli) – Ekonomi Bakanına soruyorum:
Uygulamış olduğunuz yanlış ekonomik politikalar nedeniyle yıllık TÜFE
enflasyonu yüzde 11,87 olmuş, üretici enflasyonu da yüzde 16,37 olmuştur.
İşsizlik yüzde 13’e yükselmiş, genç işsizlerimizin oranı yüzde 25’in üzerine
çıkmıştır. İş yaratma bakımından 187 ülke içinde 130’uncu sıradayız. OHAL
ekonomisi, büyüme oranımızı düşürmüştür. 1950’den 2002’ye kadar tek parti ve
koalisyon döneminde büyüme ortalaması yüzde 5,1 iken 2002’den 2016 arasındaki
büyüme ortalaması yüzde 4,6’dır. Sürekli yüksek teknolojik mal alıyor, buna
karşılık düşük katma değerli mal ihraç ediyoruz. Büyümesi düşen, ekonomisi
tıkanmış bu piyasa için ne tür önlemler almayı düşünüyorsunuz?
Tüketim ve borçlanma ekonomisinden üretim odaklı
ekonomiye ne zaman geçeceğiz? 
Dalgalanan kurlar karşısında ihracatçımıza kur
garantisi vermeyi düşünüyor musunuz? 
Teşekkür ederim.
BAŞKAN – Teşekkür ederim.
Sayın İrmez…
10.- Şırnak Milletvekili Aycan İrmez’in, Silopi’de MHP ilçe binası
önünde nöbet tutan polislerin alkollü araç kullanmaları sonucu yaşanan kazaya
ve Valiliğin “kader” olarak bu olayın üzerini örtmesinin kabul edilemez
olduğuna ilişkin açıklaması
AYCAN İRMEZ (Şırnak) – Teşekkür ederim Sayın Başkan.
Sayın Başkan, dün gece saat bir sularında Silopi
ilçemizde MHP ilçe binası önünde nöbet tutan polisler, fazlaca alkol almışlar
ve alkol aldıkları hâlde araç kullanmışlar ve bu aracın kullanılması esnasında
Furkan ve Muhammed isimli, 6 ve 7 yaşlarında 2 kardeş evin salonunda uyurken
zırhlı aracın eve girmesi sonucu üzerlerine duvar yıkılıyor ve maalesef
yaşamlarını yitiriyorlar. Bu kolluk kuvvetlerine görev başında alkol kullanma
ve bu pervasız tutumlarda bulunmalarını yasal olarak koruyan siyasi iktidar ve
“kader” diyerek olayın vahametini ortadan kaldıran valilik, bu cinayetin
ortağıdır. Özellikle bunu belirtmek istiyoruz. Valiliğin özellikle bu olaya “kader”
diyerek üzerini örtmesi de kabul edilemez. Bu açık ve…
(Mikrofon otomatik cihaz tarafından kapatıldı)
BAŞKAN – Teşekkür ederim Sayın İrmez. 
Şimdi sisteme giren sayın grup başkan vekillerine söz
vereceğim.
Sayın Akçay, buyurun. 
11.- Manisa Milletvekili Erkan Akçay’ın, 4-10 Mayıs İş Sağlığı ve
Güvenliği Haftası’na ilişkin açıklaması
ERKAN AKÇAY (Manisa) – 4 ve 10 Mayıs tarihleri arası,
İş Sağlığı ve Güvenliği Haftası’dır. Çalışanların çalışma ortam ve koşulları,
sağlık ve güvenlik açısından sürekli bir iyileştirme alanıdır. İş sağlığı ve
güvenliği, tavizsiz önem verilmesi gereken bir konudur. Bu alanı sadece teknik
boyutuyla görmemek gerekir. Meselenin hukuki ve toplumsal bilinç düzeyini
ilgilendiren tarafları da vardır. 13 Mayıs 2014’te Soma’da 301 madencimizin
hayatını kaybettiği kazadan sonra bir komisyon kurmuştuk. Komisyonun adı:
“Manisa’nın Soma İlçesinde Başta 13 Mayıs 2014 Tarihinde Olmak Üzere Meydana
Gelen Maden Kazalarının Araştırılarak Bu Sektörde Alınması Gereken İş Sağlığı
ve İş Güvenliği Tedbirlerinin Belirlenmesi Amacıyla Kurulan Meclis Araştırması
Komisyonu” Bu komisyonda çok önemli çalışmalar yaptık ve neticede 2 ciltlik
büyük bir rapor ortaya çıktı. Bu raporda muhalefet şerhleriyle birlikte iş
sağlığı ve güvenliğine ilişkin çok önemli tespitler ve öneriler yer aldı. Ancak
bu rapor Meclis Genel Kurulumuzda görüşülmedi. 
İş Sağlığı ve Güvenliği Haftası’nı idrak ettiğimiz
bugün itibarıyla Soma Maden Kazası Komisyonu raporunun Genel Kurul gündemine
getirilerek görüşülmesi gerektiğini bir kez daha hatırlatmak istiyorum.
Böylece, iş sağlığı ve güvenliğinin hukuki ve toplumsal bilinç boyutu Türkiye
Büyük Millet Meclisinin bu yönde göstereceği iradeyle şekillenecektir. Bu
görev, iş kazalarında, maden kazalarında hayatını kaybeden vatandaşlarımıza ve
yüz binlerce çalışanımıza karşı bir görevdir. Bu vesileyle bir kez daha
belirtmek isterim ki iş sağlığı ve güvenliği mevzuatlarının, gelişmiş ülke
mevzuatları da dikkate alınmak suretiyle, ülkemizin ihtiyaçları da…
(Mikrofon otomatik cihaz tarafından kapatıldı) 
BAŞKAN – Tamamlayın lütfen Sayın Akçay.
ERKAN AKÇAY (Manisa) - …göz önünde bulundurularak
yeniden ele alınma mecburiyeti vardır. 
Teşekkür ederim Sayın Başkan.
BAŞKAN – Ben de teşekkür ederim.
Sayın Kerestecioğlu…
12.- İstanbul Milletvekili Filiz Kerestecioğlu Demir’in, Suruç
katliamının ilk duruşmasının bugün yapılacağına ve ailelerin, bu davanın
ciddiyetle, yakınlarının anısına saygıyla yürütülmesini istediklerine, Dersim
katliamının 80’inci yıl dönümüne ilişkin açıklaması
FİLİZ KERESTECİOĞLU DEMİR (İstanbul) – Teşekkürler
Sayın Başkan.
Yirmi bir ay önce gerçekleşen ve 33 kişinin hayatını
kaybettiği, IŞİD ve bazı karanlık güçler tarafından gerçekleştirilen Suruç
katliamının ilk duruşması bugün, Genel Kurulun şu saatlerinde Hilvan’da
başlayacak. 
Gencecik insanlar sınırların hemen öbür tarafında
insanların yaşadıkları acılara ve IŞİD’in katliamlarına sessiz kalmamış ve tüm
güzel ve devrimci duygularıyla, Kobane’de kreş yapmak, kütüphane yapmak için
Suruç’a gelmişlerdi ve Suruç’ta bu yolculuklarıyla ilgili basın açıklaması
yaptıkları sırada Türkiye tarihindeki en karanlık saldırılardan biri meydana
geldi. Türkiye’deki barışa yönelik bu saldırı sonrası onlarca saldırı daha
gerçekleşti ve binlerce sivil hayatını kaybetti. Bu planlı saldırının arkasında
çok karanlık güçler olduğuna eminiz ve bunu planlayanlar bugün bu davada
yargılanmıyorlar ama ileride mutlaka ortaya çıkarılacaklar. 
Suruç katliamı davasında iddianame katliamdan tam on
sekiz ay sonra hazırlanmıştı ve yirmi bir ay sonra, katliamdan yirmi bir ay
sonra bugün ilk duruşma yapılıyor. Bu bile zaten Türkiye’de adaletin ve
cezasızlığın vardığı durumu, noktayı gösteriyor. İddianamede yalnızca 3 sanık
hakkında yüz dörder kez müebbet hapis cezası isteniyor. Sorumlu kamu
görevlileriyle ilgili istenen bir ceza yok ve bugüne kadar yalnızca Suruç
Emniyet Müdürü hakkında, görevi kötüye kullanmak suçundan 7.500 lira para
cezası verilmişti. 
Bugün mahkemede aileler bir kez daha davanın
ciddiyetle, yakınlarının anısına saygıyla yürütülmesini istediklerini ifade
ettiler. 
(Mikrofon otomatik cihaz tarafından kapatıldı) 
BAŞKAN – Tamamlayın lütfen Sayın Kerestecioğlu.
FİLİZ KERESTECİOĞLU DEMİR (İstanbul) - Esas failler
yakalanana ve siyasi sorumlular yargılanana kadar bizler de adalet
mücadelesinden vazgeçmeyeceğiz. 
Bugün, aynı şekilde, Dersim katliamının da 80’inci yıl
dönümü. Orada kaybettiğimiz insanları da saygıyla anıyoruz. 
Teşekkür ederim. 
BAŞKAN – Teşekkür ederim Sayın Kerestecioğlu. 
Sayın Özel, buyurun. 
13.- Manisa Milletvekili Özgür Özel’in, Fatsa’yı halk komiteleriyle
yöneten devrimci Belediye Başkanı Fikri Sönmez’in ölümünün 32’nci yıl dönümüne,
4-10 Mayıs İş Sağlığı ve Güvenliği Haftası’na, CHP olarak bugün görüşülmeye
başlanan Suruç katliamı davasını yakından izleyip tüm sorumlularının yargılanıp
ceza aldığı güne kadar da peşini bırakmayacaklarına ilişkin açıklaması
ÖZGÜR ÖZEL (Manisa) – Teşekkür ederim Sayın Başkan. 
Bugün Fatsa’yı halkla birlikte, halk komiteleriyle
yöneten devrimci Belediye Başkanı Fikri Sönmez’in ölümünün 32’nci yıl dönümü. 1979’da
Ordu’nun Fatsa ilçesinde bağımsız belediye başkanı olarak seçilen ve ilçeyi
halkla birlikte yöneten Terzi Fikri’yi ve arkadaşlarını buradan rahmetle
anıyoruz. Dönemin hedef tahtasına oturtulmuştu. 12 Eylülde gözaltına alınmıştı.
Darbe koşullarında cezaevinde tutulmuş, işkence görmüş, bozulan sağlık
koşullarına rağmen içeride tutulmaya devam etmiş ve o rejimin devamında 8
Temmuz 1980’de Kenan Evren’in talimatıyla başlayan operasyonun sonucunda 4
Mayıs 1985’te cezaevinde, geçirdiği iddia edilen bir kalp krizi sonucu, şüpheli
şekilde hayatını kaybetmişti. Terzi Fikri’yi, onunla birlikte Türkiye’ye halkçı
belediyeciliği, halkla birlikte yerel yönetimi kazandıran tüm arkadaşlarını
buradan minnetle ve rahmetle bir kez daha anıyoruz.
İçinde bulunduğumuz İş Sağlığı ve Güvenliği
Haftası’nda, biraz önce Sayın Grup Başkan Vekili Erkan Bey’in de değindiği
gibi, o dönemde üyesi bulunduğumuz Soma Komisyonu raporunun, deyim yerindeyse,
o günlerde kamuoyundaki büyük beklentiye rağmen Meclisin tozlu raflarında
kaldığı ve Genel Kurul gündemine bir türlü getirilmediği, Çalışma ve Sosyal
Güvenlik Bakanlığının bu konuda yapması gereken çalışmaların hiçbirini yerine
getirmediği, Enerji ve Tabii Kaynaklar Bakanlığının çıkarmış olduğu yeni maden
kanunlarında içindeki önerilerden hiç yararlanmadığı ve bir sonraki facia
yaşandığında dönüp “Komisyon bunları söylemişti, o tedbirler alınsaydı bu
acılar yaşanmazdı.” şeklindeki…
(Mikrofon otomatik cihaz tarafından kapatıldı)
BAŞKAN – Tamamlayın lütfen Sayın Özel.
ÖZGÜR ÖZEL (Manisa) - …yakınmalarına kadar Meclisin
raflarında bekletilen bu rapora dikkat çekmek istiyoruz. İktidar partisinin
bunun Meclisin gündemine alınması konusunda gösterdiği muhalefeti, gösterdiği
geri duruşu anlamakta güçlük çekiyoruz gerçekten.
Bugün, yirmi bir ay sonra, Suruç’ta yaşanan o katliamın
Hilvan’da davası görülmeye başladı. Genel Başkan Yardımcımız Veli Ağbaba’nın
başkanlığında Sayın Şenal Sarıhan, Necati Yılmaz, Mahmut Tanal, Ali Şeker ve
Mehmet Gökdağ milletvekillerimiz bugün davayı Hilvan’da takip ediyorlar.
Cumhuriyet Halk Partisi olarak hem ailelerin, Suruç Dayanışma Platformu’nun hem
de kamuoyunun bu davayı gerçek azmettiricileriyle ve kasta varan kusurlarıyla o
katliama engel olamayanların da…
(Mikrofon otomatik cihaz tarafından kapatıldı)
BAŞKAN – Bir dakika daha vereyim size.
Buyurun.
ÖZGÜR ÖZEL (Manisa) – Hem tüm bağlantılarıyla hem
istihbarat zafiyetiyle hem kasta varan kusurlarıyla Suruç katliamının
gerçekleşmesini, o günkü, 7 Haziran-1 Kasım arasında yaşanan o tartışmalı
süreci de göz önünde bulundurarak, tüm boyutlarıyla ortaya çıkarılması için
takipçisi olacağımızı ifade ediyoruz. Yirmi bir ay sonra başlamış olan bu
davayı en yakından izleyip tüm sorumlularının yargılanıp ceza aldığı güne kadar
da peşini bırakmayacağımızı açıkça ifade etmek istiyorum.
Teşekkür ederim.
BAŞKAN – Teşekkür ederim.
Sayın Muş, buyurun.
14.- İstanbul Milletvekili Mehmet Muş’un, Hakkâri Çukurca’da
teröristlerle çatışmada yaralanan 7 askere acil şifalar dilediğine, Türkiye
Cumhuriyeti devletinin terörle mücadelede gösterdiği kararlılığın neticesi
olarak terörün tamamen bitirilmesi konusunda önemli bir noktaya erişildiğine
ilişkin açıklaması
MEHMET MUŞ (İstanbul) – Sayın Başkan, bugün Hakkâri
Çukurca’da askerî üs bölgemize sızmaya çalışan teröristlerle çatışmaya giren, 8
teröristi etkisiz hâle getiren ve yaralanan 7 kahraman askerimize Cenab-ı
Allah’tan acil şifalar diliyoruz. 
Şu husus artık görülmektedir ki Türkiye Cumhuriyeti
devletinin terörle mücadelede gösterdiği kararlılığın neticesi olarak son
süreçte yürütülen büyük çaplı operasyonlarla terör örgütünün beli kırılmış ve
terörün tamamen bitirilmesi konusunda önemli bir noktaya erişilmiştir. Kuzey
Irak Sincar bölgesinde, Suriye’nin kuzeyinde ve yurt içinde yürütülen
operasyonlarla terör örgütü çok ağır kayıplar vermiştir. 
Özellikle Sincar’a yapılan şok ve ani hava
operasyonları PKK inlerini darmadağın etmiş, mühimmat depolarını başlarına
geçirmiş ve eli kanlı teröristleri perişan etmiştir. Sincar’da teröristin
kafasına düşen her bomba teröre destek verenlerin hezeyan dolu sözlerinde yankı
bulmuştur. Terörün sözcülüğünü yapanlar Sincar operasyonları sonrası halkı
sokağa davet etmiş, ayaklanma çağrısında bulunmuş ve orada ölen teröristleri
kardeşleri olarak nitelendirme ihanetinde bulunmuşlardır. Sincar’a düşen
bombayı Diyarbakır’a düşmüş gibi ifade eden bu aymazların ayaklanma çağrılarına
kimse iştirak etmemiş ve hüsrana uğramışlardır. Kim ne yaparsa yapsın, hangi
söylemlerle terörü masumlaştırmaya çalışırsa çalışsın Türkiye terörle mücadele
etmekten ve operasyonlarını sürdürmekten geri durmayacaktır. Elinde silah olan
bir terörist varsa; askerimize, sivil vatandaşlarımıza, çocuklarımıza kurşun
sıkıyorsa o hain terörist eninde sonunda yok edilir ve kimse de bu eli kanlı
teröristi kardeşi olarak niteleyip yok edilmesini engelleyemez. 
Kahraman Mehmetçik Hakkâri’de teröriste karşı
kahramanca mücadele verirken, şehit olurken, gazi olurken terör sözcüsü bazı
siyasetçilerin teröristleri övmesi kamu vicdanını yaralamaktadır. Aklı, insafı,
vicdanı ve ahlakı olan her bir siyasetçi eli kanlı teröristin siyasi
avukatlığını yapar mı; çocukları öldüren bir teröristi savunur mu? 
(Mikrofon otomatik cihaz tarafından kapatıldı) 
BAŞKAN – Tamamlayın lütfen.
MEHMET MUŞ (İstanbul) – Bu gibi terörü övücü söylemleri
gördükçe, bağımsız yargı tarafından terörü destekleyenlere yönelik yapılan
hukuki tahkikatların ne kadar yerinde olduğunu milletimiz bir kere daha
görmüştür.
BAŞKAN – Teşekkür ederim.
ÖZGÜR ÖZEL (Manisa) – Sayın Başkan, müsaadenizle bir
konuyu tutanağa geçirip dikkatinize…
BAŞKAN – Buyurun Sayın Özel.
ÖZGÜR ÖZEL (Manisa) – Tabii bir yoğunluk da yaşanıyor,
Mersin Milletvekilimiz Sayın Hüseyin Çamak ifade ettiğinde belki dikkatinizden
kaçmış olabilir. 
Dün bir telefon görüşmesi yapıyor, Türkiye Kamu
Hastaneleri Kurumu Başkanının Özel Kalemini arıyor, bir konuda bilgi almak
istiyorlar. Kendisi “Vekilimiz AK PARTİ milletvekili mi?” diye soruyor. “Hayır,
Cumhuriyet Halk Partisi milletvekili.” dendiği andan itibaren bize bilgi
verilemeyeceğini söylüyor Türkiye Kamu Hastaneleri Kurumu Başkanının Özel
Kalemi. Telefon numarası 705 10 00 ve saat olarak da yaklaşık on bir civarında.

Bu bence sizin doğrudan ilgilenmeniz gereken bir husus.
Biz bu konuda yaşananları, bu işin soruşturulmasını, Meclisin itibarı ve devlet
kurumlarında görev yapan devlet memurlarının Hükûmet memuru ya da iktidar
partisi memuru değil, devletin memuru olduğu ve tüm Parlamentonun denetim ve
vatandaşın sorunlarını dile getirme çabalarına karşı eşit mesafede davranmaları
gerektiği gerçeğini hem tutanaklara geçirmek için hem de Başkanlık Divanının
dikkatine arz ediyoruz bir kez daha efendim.
BAŞKAN – Teşekkür ederim.
Sayın Çamak, geçmiş olsun.
Gerçekten yaşanması istenmeyen bir durumla
karşılaşmışsınız. İlgileneceğim konusunda size bilgi vermek istedim. 
HÜSEYİN ÇAMAK (Mersin) – Teşekkür ederim.
BAŞKAN – Gündeme geçiyoruz.
Başkanlığın Genel Kurula sunuşları vardır.
Meclis araştırması açılmasına ilişkin üç önerge vardır,
ayrı ayrı okutuyorum: 
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Mersin Milletvekili Baki Şimşek ve 20 milletvekilinin, çiftçilerin
üretim ve pazarlama konusunda yaşadıkları sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/515)
Türkiye Büyük Millet Meclisi Başkanlığına
Çiftçilerimizin üretim ve pazarlama konusunda
yaşadıkları sorunların araştırılması, gübre ve mazot fiyatlarının makul
seviyelere çekilebilmesi için gerekli araştırmaların yapılması, üretimin
artırılabilmesi için tarımsal arazilerin uygun şekilde kullanılması ve
saydığımız tüm bu sorunlara gerekli önlemlerin alınması amacıyla Anayasa'nın
98'inci, İç Tüzük’ün 104'üncü ve 105'inci maddeleri gereğince Meclis
araştırması açılmasını arz ederiz.
1) Baki Şimşek  (Mersin)
2) Erkan Akçay  (Manisa)
3) Ahmet Kenan Tanrıkulu  (İzmir)
4) Emin Haluk Ayhan  (Denizli)
5) Ruhi Ersoy  (Osmaniye)
6) Mevlüt Karakaya  (Adana)
7) Mehmet Erdoğan  (Muğla)
8) Arzu Erdem  (İstanbul)
9) Edip Semih Yalçın  (İstanbul)

10) Atila Kaya  (İstanbul)

11) Erkan Haberal  (Ankara)
12) Saffet Sancaklı  (Kocaeli)
13) Deniz Depboylu  (Aydın)
14) Ahmet Selim Yurdakul  (Antalya)
15) Oktay Öztürk  (Mersin)
16) Mustafa Mit  (Ankara)
17) Kadir Koçdemir  (Bursa)
18) Ümit Özdağ  (Gaziantep)
19) Nuri Okutan  (Isparta)
20) Ekmeleddin Mehmet İhsanoğlu  (İstanbul)
21) Zihni Açba  (Sakarya)
Gerekçe:
Türkiye'nin 77,9 milyon hektar olan toprak varlığının
26,3 milyon hektarını tarım arazileri oluşturmaktadır. Ancak son yıllarda
birçok ilimizde çarpık kentleşmeden dolayı tarım arazileri bilinçsiz bir
şekilde kullanılmıştır. Yine, ülke içindeki göçler sebebiyle büyük
şehirlerimizde nüfus artışının getirdiği plansız ve sağlıksız bir yapılaşma
tarım alanlarının bilinçsiz şekilde kullanılmasına neden olmuştur.
Mevcut tarım arazilerimizin, çarpık kentleşme, göç ve
gerekli önlemlerin alınmaması sebebiyle büyük bir kısmı yok edilmiş, geriye
kalan tarım arazileriyle uğraşan çiftçilerimiz için de üretim yapmak âdeta
imkânsız hâle gelmiştir. Öyle ki ülkemiz yakın zamana kadar tarım ürünleri
açısından kendi kendine yetebilen 7 ülkeden biriyken son dönemlerdeki tarımda
uygulanan yanlış politikalar, tarım ürünlerinin yurt dışından temin edilmesi,
üreticilerin sattıkları ürünlerinin paralarını altı-on iki ay gibi geç bir
zaman dilimi içerisinde almaları çiftçilerimizi âdeta çıkmaza sokmuştur. Ek
olarak, yüksek mazot fiyatları ve gübre fiyatlarını da eklediğimizde, çiftçilik
ve üretimin nerelere geldiğini daha açık bir şekilde görebiliriz. 2002 yılında
mazotun litre fiyatı 0,94 TL iken 2014 yılında 4,56 TL olmuştur. Aynı şekilde
gübre fiyatlarında da çok büyük artışlar olmuş, 2002 yılında gübrenin tonu 162
TL iken 2014 yılında 546 TL olmuştur.
Çiftçilerimizin üretim ve pazarlama konusunda
yaşadıkları sorunların araştırılması, gübre ve mazot fiyatlarının makul
seviyelere çekilebilmesi için gerekli araştırmaların yapılması, üretimin
artırılabilmesi için tarımsal arazilerin uygun şekilde kullanılması ve
saydığımız tüm bu sorunlara gerekli önlemlerin alınması amacıyla Anayasa'nın
98'inci, İç Tüzük’ün 104'üncü ve 105'inci maddeleri gereğince Meclis
araştırması açılmasını arz ederiz.
2.- Mersin Milletvekili Baki Şimşek ve 20 milletvekilinin, çocuk
kaybolma vakalarının sebeplerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/516)
Türkiye Büyük Millet Meclisi Başkanlığına
Son günlerde çocuk kaybolma vakalarında artışların
olması nedeniyle bu vakaların sebeplerinin araştırılması, kamuoyunun
aydınlatılarak endişelerin giderilmesi ve kayıpların önlenmesine yönelik
çalışmaların neler olabileceği konularının araştırılarak tespit edilmesi
amacıyla Anayasa'nın 98’inci ve TBMM İçtüzüğü'nün 104 ve 105’inci maddeleri
gereğince Meclis araştırması açılmasını saygılarımızla arz ederiz.
1) Baki Şimşek  (Mersin)
2) Erkan Akçay  (Manisa)
3) Emin Haluk Ayhan (Denizli)
4) Arzu Erdem  (İstanbul)
5) İsmail Faruk Aksu  (İstanbul)
6) Saffet Sancaklı  (Kocaeli)
7) Ruhi Ersoy  (Osmaniye)
8) Nuri Okutan  (Isparta)
9) Oktay Öztürk  (Mersin)
10) Mustafa Mit (Ankara)
11) Mevlüt Karakaya  (Adana)
12) Celal Adan (İstanbul)
13) Muharrem Varlı (Adana)
14) Kadir Koçdemir (Bursa)
15) Kamil Aydın (Erzurum)
16) Mehmet Parsak (Afyonkarahisar)
17) Mehmet Erdoğan  (Muğla)
18) Edip Semih Yalçın (İstanbul)
19) Atila Kaya  (İstanbul)
20) Erkan Haberal (Ankara)
21) Deniz Depboylu  (Aydın)
Gerekçe:
Türkiye'de resmî kayıtlara göre yaklaşık 2 bin
civarında çocuğun kayıp olduğu bilinmektedir. Çocukların suç örgütleri
tarafından organ ticareti, uyuşturucu dağıtımı, fuhuş gibi korkutucu pek çok
sebepten dolayı kaçırıldıkları şüphesi kamuoyunu ciddi olarak meşgul
etmektedir.
Toplum artık neredeyse her hafta birkaç çocuğun
kaybolması haberleriyle sarsılmaktadır. Kaybolan çocukların uzun süre
bulunamaması toplumsal travmalara yol açmakta, ailelerin korku içinde yaşamalarına
neden olmaktadır. 
Türkiye'de kayıpların yüzde 75-80 oranında önemli bir
bölümünün ilk on beş gün içinde bulunabildiği ve kayıpların bulunmasında en çok
ailenin çabasının etkili olduğu ve geri kalan yüzde 20-25 oranında
küçümsenmeyecek kayıpların ise ya hiç bulunmadığı ya da yıllar sonra
bulunabildiği bilinmektedir. Bu durum toplumda bir tedirginliğe ve güvensizliğe
neden olmaktadır.
Kayseri'de 2009 yılında Ramazan Bayramı'nın 2’nci
gününde şeker toplamak üzere evden çıkan ve bir daha haberi alınamayan 3 çocuk
bir buçuk yıl sonra bulunmuş, çocukların hunharca katledildiği görülmüştür.
Yine geçtiğimiz aralık ayında Tokat'ın Reşadiye ilçesinde komşu çocukları olan
8 yaşındaki Bayram Erol ile 5 yaşındaki Dursun Kağan Taşçı'nın evlerinin
yakınlarında parkta oynarken kaybolmalarının ardından çocuklardan hâlâ bir
haber alınamamıştır.
Türkiye'de çocuklarını kaybetmenin üzüntüsünü yaşayan
yüzlerce aile bulunmaktadır. Bu suretle hem ailelerin hem de çocukların
kaçırılma olaylarına karşı eğitilmeleri önemli bir husustur. Çocuk
kaçırılmasıyla ilgili yasal düzenlemelerimizin gözden geçirilmesi, varsa
yetersizliklerinin giderilmesi, yasaların caydırıcı hâle getirilmesi de
gereklidir.
Son günlerde çocuk kaybolma vakalarında artışların
olması nedeniyle bu vakaların sebeplerinin araştırılması, kamuoyunun
aydınlatılarak endişelerin giderilmesi ve kayıpların önlenmesine yönelik
çalışmaların neler olabileceği konularının araştırılarak tespit edilmesi
amacıyla Anayasa'nın 98’inci ve TBMM İçtüzüğü'nün 104 ve 105’inci maddeleri
gereğince Meclis araştırması açılmasını saygılarımızla arz ederiz.
3.- Mersin Milletvekili Baki Şimşek ve 20 milletvekilinin, kayısı
üretiminde yaşanan sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/517)
Türkiye Büyük Millet Meclisi Başkanlığına
Ülkemizin en önemli ihraç ürünlerinden biri olan
kayısının, Mersin’in Mut ilçesi başta olmak üzere, ülke ekonomisine daha fazla
katkı sağlaması, Türkiye'nin ihracattaki payının artırılması ve sorunların
giderilmesi için gerekli önlemlerin alınması hususunda Anayasa’nın 98’inci ve
İç Tüzük’ün 104 ve 105’inci maddeleri gereğince Meclis araştırması açılmasını
arz ederiz.
1) Baki Şimşek (Mersin)
2) Erkan Akçay (Manisa)
3) Ahmet Kenan Tanrıkulu (İzmir)
4) Emin Haluk Ayhan (Denizli)
5) Ruhi Ersoy (Osmaniye)
6) Mevlüt Karakaya (Adana)
7) Mehmet Erdoğan (Muğla)
8) Arzu Erdem (İstanbul)
9) Edip Semih Yalçın (İstanbul)
10) Atila Kaya (İstanbul)

11) Erkan Haberal (Ankara)
12) Saffet Sancaklı (Kocaeli)
13) Deniz Depboylu (Aydın)
14) Ahmet Selim Yurdakul (Antalya)
15) Oktay Öztürk (Mersin)
16) Mustafa Mit (Ankara)
17) Kadir Koçdemir (Bursa)
18) Ümit Özdağ (Gaziantep)
19) Nuri Okutan (Isparta)
20) Ekmeleddin Mehmet İhsanoğlu (İstanbul)
21) Zihni Açba (Sakarya)
Gerekçe:
Kayısı coğrafi olarak dünyanın hemen her yerine
dağılmış olsa da üretiminin en yoğun yapıldığı ülkeler Avrupa ve Akdeniz'e
komşu olan ülkelerdir.
Kayısı ağacı, yazları çok sıcak ve kurak geçen
bölgelerde, dağların güneş gören güney eteklerinde ve su tutmayan bölgelerde
çok iyi yetişmektedir. Ülkemizde kayısı üretiminde Malatya ili başta
gelmektedir. Malatya çevresinde Baskil (Elâzığ), Elbistan (Kahramanmaraş),
Gölbaşı (Adıyaman), Gürün (Sivas) ilçelerinde kayısı yoğun olarak üretilmektedir.
Coğrafi olarak Malatya'ya da çok yakın olan bu bölgelerde üretilen kayısılar da
hemen hemen Malatya kayısısıyla aynı özelliklere sahiptir. Kayısı üretimi
yapılan diğer iller ise Nevşehir, Kahramanmaraş, Iğdır, Kayseri, Elâzığ, İçel,
Konya, Ankara, Sivas, ve Erzincan'dır. Malatya'nın yanı sıra Niğde, Elâzığ,
Nevşehir ve Erzincan'da kurutmalık, diğer illerde ise sofralık kayısı üretimi
yapılmaktadır.
“Kayısı” dendiği zaman aklımıza ilk Malatya gelse de
Türkiye'nin sofralık kayısı ihracatının yüzde 80'ini Mersin’in Mut ilçesi
karşılamaktadır. Gıda, Tarım ve Hayvancılık İlçe Müdürlüğü verilerine göre
toplam 55.240 dekar kayısı bahçesinde 912.113 adet meyve verir kayısı ağacının
bulunduğu ilçenin yıllık rekoltesi ise 80 bin ton civarındadır ancak kayısının bölge
halkına ve ülke ekonomisine katkısı henüz istenilen düzeyde değildir.
Malatya kayısı üretimi, Türkiye yaş kayısı üretiminin
yaklaşık yüzde 50-55'ini teşkil etmektedir. Ülkemizde ticari manada yapılan
kuru kayısı üretiminin ise hemen hemen tümü Malatya ilinde
gerçekleştirilmektedir. Üretilen kuru kayısının önemli bir bölümü ihraç
edilmektedir.
Malatya'da halkın yarısından fazlası geçimini doğrudan
ya da dolaylı olarak kayısıdan sağlamaktadır. Türkiye'de üretilen kayısıdan
üreticiler değil, en çok yurt dışındaki aracılar kazanmaktadır. Markette
satılan kayısı ile üreticiden çıktığı fiyat arasında kayda değer bir fiyat
uçurumu vardır. Bu da üreticinin kayısıyı toplayana kadar yapmış olduğu
elektrik, su, gübre ve benzeri masrafları karşılayamayacak duruma gelmesine ve
aldığı kredileri ödeyemediğinden icra davalarıyla karşı karşıya gelmesine neden
olmaktadır. 
Fiyat istikrarsızlığı, ilkbaharda yaşanan don olayları,
tarımsal işletme büyüklüklerinin yetersiz olması, aktif üretici ve ihracatçı
birlikleri ile düzenleyici bir kurumun olmaması gibi temel sebepler nedeniyle
kayısıdan istenilen düzeyde verim alınamamıştır.
Yine, kayısının ulusal ve uluslararası alanda medyada
reklamı ya da tanıtımının ciddi bir şekilde yapılmaması, kayısı üretim ve
pazarlama problemlerine dair bir çalışmanın olmaması üreticilerimizin bugünkü
durumda olmalarının nedenlerinden biridir.
Kayısı üretimi hâlen geleneksel yöntemlerle yapılmakta,
bu da ürünlere önemli ölçüde zarar vermektedir. Bu sebeple bilimsel yöntemlerle
yeni tarım metotları kullanılmalıdır.
Kayısı çekirdeklerinin tatlı olanları çerez olarak
tüketilmekte, acı olanları ise kozmetik ve ilaç sanayisinde ham madde olarak
kullanılmaktadır. Ancak yapılan çalışmalarda yaş kayısı gibi kayısı
çekirdeğinin de kabuk ve iç kabuk olarak değerlendirilmesi istenilen seviyede
değildir.
Bu saydığımız sebeplerden dolayı kayısının bölge ve
ülke ekonomisine daha fazla katkı sağlaması, Türkiye'nin ihracattaki payının
artırılması ve sorunların giderilmesi için gerekli önlemlerin alınması için bir
Meclis araştırması yaptırılmasını arz ederim.
BAŞKAN – Bilgilerinize sunulmuştur. 
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler sırası geldiğinde
yapılacaktır.
Sayın milletvekilleri, şimdi grupların önerilerini
görüşeceğiz. Yalnız, öncelikle görüşeceğimiz Milliyetçi Hareket Partisinin grup
önerisinde sanıyorum diğer partilerin de ortak bir tavır alma durumu söz
konusu. 
Bunun için on beş dakika ara veriyorum ve grup başkan
vekillerini toplantıya davet ediyorum. 
Kapanma Saati: 14.51
İKİNCİ OTURUM
Açılma Saati: 15.44
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli),
Fehmi KÜPÇÜ (Bolu)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 88’inci Birleşiminin İkinci Oturumunu açıyorum.
Danışma Kurulunun İç Tüzük'ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
VI.- ÖNERİLER
A) Danışma Kurulu Önerileri
1.- Danışma Kurulunun, çölyak hastalığının sebepleri ve sonuçlarını konu
alan, Adalet ve Kalkınma Partisi Grup Başkan Vekili İstanbul Milletvekili
Mehmet Muş, Cumhuriyet Halk Partisi Grup Başkan Vekili Manisa Milletvekili
Özgür Özel, Halkların Demokratik Partisi Grup Başkan Vekili İstanbul Milletvekili
Filiz Kerestecioğlu Demir ve Milliyetçi Hareket Partisi Grup Başkan Vekili
Manisa Milletvekili Erkan Akçay tarafından grupları adına imzalı ortak Meclis
araştırması önergesinin, Genel Kurulun 4 Mayıs 2017 Perşembe günkü birleşiminde
okunmasına ve ön görüşmesinin aynı tarihli birleşiminde yapılmasına; söz konusu
görüşmede Hükûmet, siyasi parti grupları ve önerge sahipleri adına yapılacak
konuşmaların onar dakika olarak yapılmasına ilişkin önerisi
Danışma Kurulu Önerisi
4/5/2017
Danışma Kurulunun 4/5/2017 Perşembe günü yaptığı
toplantıda, çölyak hastalığının sebepleri ve sonuçlarını konu alan, Adalet ve
Kalkınma Partisi Grup Başkan Vekili İstanbul Milletvekili Mehmet Muş,
Cumhuriyet Halk Partisi Grup Başkan Vekili Manisa Milletvekili Özgür Özel, Halkların
Demokratik Partisi Grup Başkan Vekili İstanbul Milletvekili Filiz Kerestecioğlu
Demir ve Milliyetçi Hareket Partisi Grup Başkan Vekili Manisa Milletvekili
Erkan Akçay tarafından grupları adına imzalı ortak Meclis araştırması
önergesinin Genel Kurulun 4/5/2017 günkü (bugün) birleşiminde okunması, bu
önergenin görüşmesinin Genel Kurulun 4/5/2017 günkü (bugün) birleşiminde
yapılması, söz konusu görüşmede Hükûmet ve siyasi parti grupları adına
yapılacak konuşmaların onar dakika, önerge sahipleri adına yapılacak
konuşmaların onar dakika olarak yapılması önerilmiştir.
 İsmail
Kahraman
 Türkiye
Büyük Millet Meclisi
 Başkanı
 Mehmet Muş Özgür
Özel
 Adalet ve Kalkınma Partisi Cumhuriyet
Halk Partisi
 Grubu Başkan Vekili Grubu
Başkan Vekili

 Erkan Akçay Filiz
Kerestecioğlu Demir
 Milliyetçi Hareket Partisi Halkların
Demokratik Partisi
 Grubu Başkan Vekili Grubu
Başkan Vekili
BAŞKAN – Kabul edenler… Kabul etmeyenler… Kabul
edilmiştir.
Alınan karar gereğince gündemin “Genel Görüşme ve
Meclis Araştırması Yapılmasına Dair Öngörüşmeler” kısmına geçiyoruz.
Görüşülecek olan Meclis araştırması önergesi bilgiye
sunulmadığı için, okutuyorum:
V.- BAŞKANLIĞIN GENEL KURULA SUNUŞLARI (Devam)
A) Meclis Araştırması Önergeleri (Devam)
4.- Adalet ve Kalkınma Partisi Grup Başkan Vekili İstanbul Milletvekili
Mehmet Muş, Cumhuriyet Halk Partisi Grup Başkan Vekili Manisa Milletvekili
Özgür Özel, Halkların Demokratik Partisi Grup Başkan Vekili İstanbul
Milletvekili Filiz Kerestecioğlu Demir ve Milliyetçi Hareket Partisi Grup
Başkan Vekili Manisa Milletvekili Erkan Akçay’ın, çölyak hastalığıyla ilgili
farkındalık yaratılması, teşhis aşamasıyla ilgili önlem alınması, sebep ve
sonuçlarının detaylı bir şekilde araştırılması ve bu hususlarda çözümler
üretilmesi, ayrıca bu hastalığa maruz kalan hastalara kalıcı yardımlar
sağlanması amacıyla Meclis araştırması açılmasına ilişkin önergesi (10/518)
Türkiye Büyük Millet Meclisi Başkanlığına
Dünyada geleceğin hastalığı olarak görülen çölyak
hastalığı ülkemizde de yaygınlaşan bir hastalıktır. Çölyak hastalığıyla ilgili
farkındalık yaratılması, teşhis aşamasıyla ilgili önlem alınması, sebep ve
sonuçlarının detaylı bir şekilde araştırılması ve bu hususlarda çözümler
üretilmesi, ayrıca bu hastalığa maruz kalan hastalara kalıcı yardımlar
sağlanması amacıyla Anayasamızın 98’inci, Türkiye Büyük Millet Meclisi
İçtüzüğü’nün 104’üncü ve 105’inci maddeleri gereğince Meclis araştırması
açılması için gereğini saygılarımızla arz ederiz.
 Erkan Akçay Özgür
Özel
 Manisa Manisa
 MHP Grup Başkan Vekili CHP
Grup Başkan Vekili

 Filiz Kerestecioğlu Demir Mehmet
Muş
 İstanbul İstanbul
 HDP Grup Başkan Vekili AK
PARTİ Grup Başkan Vekili
Gerekçe:
Çölyak hastalığı, genetik yatkınlığı olan çocuk ve
erişkinlerde çeşitli tahıl (buğday, çavdar, yulaf ve arpa) proteinlerinin (glüten)
oluşturduğu ve daha çok ince bağırsaklarda emilim bozukluğunun ön planda olduğu
sistemik bir hastalıktır.
Çölyak, çeşitli tahıl proteinlerinin oluşturduğu, ön
planda ince bağırsağın hasara uğradığı ama neredeyse her organı da
etkileyebilmektedir. Bu durumun sonucu olarak çölyak hastaları tahıl ve tahıl
ürünlerinden yapılan (ekmek, pasta, kek vs.) hiçbir besin maddesiyle
beslenememektedir. Ve bu mağduriyetleri dikkate alacak olursak günlük hayatta
ne kadar zorluk çektiklerini tahmin etmek çok da güç olmayacaktır. Bu durumda,
çölyak hastaları ömür boyu yediklerine, içtiklerine, giydiklerine hatta başka
hastalıklar için tedavi amaçlı aldıkları ilaçlara dikkat etmek zorunda
kalmaktadır. 
Çoğunlukla gizli seyreden çölyak hastalığının teşhis
edilebilmesi için öncelikle bu hastalığın bireyler tarafından tanınması ve bu
hastalığa dikkat çekilmesi gerekmektedir. Bundan sonraki aşama ise kan testleri
ve ince bağırsaktan biyopsiyle parça alınmasıyla hastalığın teşhisidir. Çölyak
hastalığının farkında olmayan sağlık çalışanları yüzünden teşhisler
gecikebilmektedir ve teşhis koyulması için yapılması gereken testin ücreti
devlet tarafından karşılanmasına rağmen, farkındalığı olmayan sağlık
çalışanları tarafından yapılmamaktadır. Ayrıca, sağlık çalışanlarının meslek sonrası
literatürdeki yenilikleri de takip edip farkındalıklarını arttırmaları
gerekmektedir. Aynı zamanda bu farkındalığı arttırmak için de hastanelerde
bulunan gastroenteroloji bölümlerinin sayısının artırılması ve geliştirilmesi
gerekmektedir.
Çölyak hastalığı teşhis edildikten sonra, tedavi şekli
ancak ve ancak diyetle olmaktadır, başka tedavi yöntemi bulunmamaktadır. Bunun
için glütensiz bir diyet yapılması gerekmektedir. Çölyak hastaları yediklerine
ve içtiklerine dikkat etmeyip ömür boyu diyet yapmazlarsa kemik erimesinden
kanserin birçok çeşidi gibi birçok hastalıkla karşı karşıya kalmaktadır.
Çölyak hastalarının diyetlerine dikkat edebilmesi için
alacakları ürünlerin glütensiz olması gerekmektedir. Bu ürünler belirli büyük
alışveriş merkezlerinde satılmakta ve fiyatları çok pahalıdır. Çölyak
hastalarına devlet tarafından yapılan yardımlar ise çok azdır. Hastalara 0-5
yaş aralığında ise 78.75 TL, 5-15 yaş aralığında ise 120 TL ve 15 yaş üstü için
108,75 TL yardım yapılmaktadır.
Çölyak hastalarının sosyal hayatları da sekteye
uğramaktadır. Dışarıda yemek yiyebilecekleri mekânlar kısıtlıdır. Çölyak
hastaları için menü hazırlayan mekânlarda ise fiyatlar çok pahalıdır. Örneğin,
1 dilim su böreği 20 TL, 4 dilim baklava 50 TL, 1 simit 5 TL ve 1 gofret 12 TL'dir.
Türkiye'de gıda ve diğer sektörler çölyak hastaları için özel üretim
yapmadığından ürünler yurtdışından gelmektedir. Türkiye'de üretilen tek bir
marka sadece kek ve bisküvi üretmektedir. Bu da yeterli değil ve bu ürünler her
markette bulunmamaktadır. Ayrıca, yurtdışında çölyak hastaları için sadece gıda
sektörü ürünleri değil, ilaç, kıyafet ve temizlik ürünleri de onlara göre
üretilmektedir.
Yukarıda açıklanan nedenlerle çölyak hastalığıyla
ilgili farkındalık yaratılması, teşhis aşamasıyla ilgili önlem alınması, sebep
ve sonuçların detaylı bir şeklide araştırılması ve bu hususlarda çözümler
üretilmesi, ayrıca bu hastalığa maruz kalan hastalara kalıcı yardımlar
sağlanması amacıyla bir Meclis araştırması açılması gerekli görülmektedir. 
BAŞKAN – Sayın Kerestecioğlu, söz talebiniz var.
Buyurun.
IV.- AÇIKLAMALAR (Devam)
15.- İstanbul Milletvekili Filiz Kerestecioğlu Demir’in, polis
araçlarının yaptığı kazalar konusunda İçişleri Bakanlığını göreve davet
ettiğine ilişkin açıklaması
FİLİZ KERESTECİOĞLU DEMİR (İstanbul) – Sayın Başkan,
söz almak zorunda hissettim kendimi çünkü bu görüntü şimdi elimize ulaştı. Az
önce Şırnak vekilimizin söz ettiği ve gece 01.00’de eve girip de bir evi bu
hâle getiren zırhlı araçtan, polis aracından söz ediyoruz. Yani, insan hayatı gerçekten
hiçbir dönem bu kadar ucuz olmamıştı. 6 ve 7 yaşlarında 2 çocuk uyurken
öldüler. Yani herkes kendi çocuklarını düşünsün ve kendini bunun yerine koysun.
Böyle bir şey olamaz ve bu araçlar şehirlerin her yerinde gayet fütursuzca
dolaşmaya devam ediyorlar, insan hayatını hiçbir şekilde önemsemiyorlar.
Örneğin, Van Edremit’te 17 Nisanda 3 yurttaşa çarpıyor polis aracı; 1 ölü, 2
yaralı var.
(Mikrofon otomatik cihaz tarafından kapatıldı)
BAŞKAN – Tamamlayın lütfen.
Bir dakika daha süre veriyorum.
FİLİZ KERESTECİOĞLU DEMİR (İstanbul) – Yine Van
Edremit’te, aynı gün, 17 Nisanda 18 yaşında bir yurttaşa çarpıyorlar ve ağır
yaralı. 23 Nisanda Elif Çağ, Van merkezde polis aracının çarpması sonucu
yaralanıyor. En son da Silopi’de bu ve daha kaydedemediğimiz birçok olay var.
Bununla ilgili açılmış olan hiçbir soruşturma da yok. Yani İçişleri
Bakanlığının herhâlde biraz da bununla ilgilenmesi gerekiyor. Gerçekten insan
hayatı, yaşam hakkı herkes için saygıdeğerdir ve herkesin buna dikkat etmesi
gerekiyor başta İçişleri Bakanlığı olmak üzere. Bir talimat mı verilecek, ne
yapılacak, şehir içlerinde bu araçların doğru dürüst hareket etmesi ve
insanların yaşamına dikkat etmesi, özen göstermesi gerekiyor. Bunu nefretle
kınadığımızı belirtmek isterim.
BAŞKAN – Teşekkür ederim.
Sayın milletvekilleri, çölyak hastalığının sebeplerinin
ve sonuçlarının araştırılarak alınması gereken önlemlerin belirlenmesi amacıyla
Adalet ve Kalkınma Partisi Grup Başkan Vekili İstanbul Milletvekili Mehmet Muş,
Cumhuriyet Halk Partisi Grup Başkan Vekili Manisa Milletvekili Özgür Özel,
Halkların Demokratik Partisi Grup Başkan Vekili İstanbul Milletvekili Filiz
Kerestecioğlu Demir ve Milliyetçi Hareket Partisi Grup Başkan Vekili Manisa
Milletvekili Erkan Akçay tarafından grupları adına imzalı olarak verilen ortak
Meclis araştırması önergesinin görüşmelerine başlıyoruz. 
VII.- MECLİS ARAŞTIRMASI
A) Ön Görüşmeler
1.- Adalet ve Kalkınma Partisi Grup Başkan Vekili İstanbul Milletvekili
Mehmet Muş, Cumhuriyet Halk Partisi Grup Başkan Vekili Manisa Milletvekili
Özgür Özel, Halkların Demokratik Partisi Grup Başkan Vekili İstanbul
Milletvekili Filiz Kerestecioğlu Demir ve Milliyetçi Hareket Partisi Grup
Başkan Vekili Manisa Milletvekili Erkan Akçay’ın, çölyak hastalığıyla ilgili
farkındalık yaratılması, teşhis aşamasıyla ilgili önlem alınması, sebep ve
sonuçlarının detaylı bir şekilde araştırılması ve bu hususlarda çözümler
üretilmesi, ayrıca bu hastalığa maruz kalan hastalara kalıcı yardımlar
sağlanması amacıyla Meclis araştırması açılmasına ilişkin önergesi (10/518)
BAŞKAN - Hükûmet? Yerinde. 
İç Tüzük’ümüze göre Meclis araştırması açılıp
açılmaması hususunda sırasıyla Hükûmete, siyasi parti gruplarına ve
önergelerdeki birinci imza sahiplerine veya onların göstereceği bir diğer imza
sahibine söz verilecektir. Konuşma süreleri, Hükûmet ve gruplar için onar
dakika, önerge sahipleri için onar dakikadır. 
Şimdi, Milliyetçi Hareket Partisi Grubu adına Antalya
Milletvekili Sayın Ahmet Selim Yurdakul konuşacak. 
Buyurun Sayın Yurdakul. (MHP sıralarından alkışlar) 
Siz, aynı zamanda hem önerge sahibi olarak hem de
grubunuz adına konuşacaksınız, bu yüzden konuşma süreniz yirmi dakikadır. 
MHP GRUBU ADINA AHMET SELİM YURDAKUL (Antalya)- Sayın
Başkan, değerli milletvekilleri; genetik bir hastalık olan çölyak hastalığını ve
çölyak hastalarının beklentilerini ifade etmek üzere Milliyetçi Hareket Partisi
adına söz aldım. 
Çölyak hastalığı genetik bir hastalık olup ince
bağırsağın glüten adlı proteine karşı ömür boyu süren ve kronikleşen alerjisi
ve hassasiyetidir. Bu alerji ve hassasiyet kişinin bağışıklık sistemini
etkileyip vücutta birçok dengeyi bozarak başka hastalıkların oluşmasına sebep
olmakta ve kişinin yaşam kalitesini maalesef kötü etkilemektedir. 
Genetik bir hastalık olan çölyak hastalığı kimi zaman
doğuştan, kimi zaman da çevresel faktörlerin tetiklemesiyle ileri yaşlarda da
ortaya çıkabilmektedir. Geleneksel beslenme alışkanlıklarımızdan çok olumsuz
etkilenen bir hastalıktır. Buğday, arpa, çavdar ve yulaf gibi glüten içeren
tahıllar insanların beslenmesinde büyük yer kaplamaktadır. 
Sayın milletvekilleri, muhterem vatandaşlar; genetik
bir hastalık olan çölyak geleneksel beslenme alışkanlıklarımızdan çok olumsuz
etkilenen bir hastalıktır. Bu hastalığa sahip olmayan vatandaşlarımızın
rahatlıkla tüketebildiği glüten içeren ekmek, gofret, makarna hatta çikolata
bile çölyak hastalarında çok ciddi rahatsızlıklara neden olmaktadır. Geçtiğimiz
gün grubumuzu ziyaret eden çölyak hastaları Milliyetçi Hareket Partisine bu
sorunlarını ilettiler. Yaptığımız istişarelerde, birkaç değişiklikle, bu
hastalıkla mücadele eden vatandaşlarımızın hayatlarını rahatlıkla
kolaylaştırabileceğimize kanaat getirdik. Hükûmetin de az sonra ileteceğimiz
önerileri müspet bir şekilde değerlendireceğini düşünüyoruz.
Saygıdeğer milletvekilleri, çölyak hastalığıyla ancak
özel bir diyetle mücadele edilmektedir. Bilinen tek tedavi biçimi glüten
içermeyen gıdaların tüketilmesidir. Aslında çok basit olmasına rağmen, uygulama
çeşitli nedenlerden dolayı çok zordur. Bunun için, devlet düzenleyici rolüyle
çölyak hastalarına pozitif ayrım uygulamalıdır. Pozitif ayrımdan ne
kastediyoruz? Örneğin, küçük bir mevzuat değişikliğiyle, belli metrekarelerin
üstündeki marketlerde glütensiz yiyecek reyonları kurulması sağlanmalıdır.
Glütensiz gıda üretimini teşvik etmek için vergilerde bir düzenleme
yapılmalıdır. Tam sayısı bilinmemekle birlikte, ülkemizde yaklaşık 750 bin
çölyak hastası olduğunu hatırlatmak isterim. Beraber yaşadığımız, beraber
çalıştığımız ve bu ülke için hizmet eden kardeşlerimizin hayatını kolaylaştıralım.
Biz, Milliyetçi Hareket Partisi olarak, daha önce
vermiş olduğumuz önergelerde ifade ettiğimiz gibi, beslenme hassasiyetlerinde
tüm çölyak hastalarının ve ailelerin yanındayız. Yalnızca Ankara, İstanbul ve
İzmir gibi büyük kentlerimizde bulunan glütensiz yiyeceklerin Anadolu’nun her
bir tarafına yayılması şarttır. Biz, büyük bir ülkeyiz Antalya İbradı’dan veya
Nevşehir’den çölyak hastası bir çocuğumuza istediği bir çikolatayı
sağlayamıyorsak veya makarnayı o kardeşimize ulaştıramıyorsak bu meseleyi hep birlikte
çözüme kavuşturmalıyız. 
Binlerce yıldır birçok medeniyete ev sahipliği yapan
Anadolu, aslında tarım ve hayvancılıkla anıldı. Bugün bizler endüstriyel
ziraata geçmek zorundayız. Gıda güvenliği için, genetiği değiştirilmiş
organizmaları beslenme zincirimizden kesinlikle uzaklaştırmalıyız. Hükûmet ve
devlet vatandaşlarının sağlığından sorumludur, sağlıklı nesiller oluşturmanın
en önemli yolu da sağlıklı ve doğru bir beslenmedir. Devlet olarak sahip
olduğumuz imkânlarla gıda sektörünü denetlemek ve vatandaşlarımızın taleplerini
sağlamak çok kolay. 
Bakın, çölyak hastalarının tüketmek zorunda olduğu
birkaç glütensiz gıdanın fiyatını sizlerle paylaşmak istiyorum: Bizim 2 liraya
aldığımız makarnanın glütensiz olanı 6 lira, 75 kuruşa satılan sıradan bir
bisküvinin glütensiz olanı 9 lira, 50 kuruşa aldığımız krakerin çölyak
hastalarının tüketebileceği tipi 9 lira ve bunu bulmak da gerçekten hiç kolay
değil.
Saygıdeğer milletvekilleri, muhterem vatandaşlar;
gördüğünüz gibi, çölyak hastaları beslenme tarzı itibarıyla önemli bir
maliyetle karşı karşıyalar. Sosyal Güvenlik Kurumu, rapor sahibi bu
hastalarımız için, yaş gruplarına göre, 78 lira ila 150 lira arasından bir
ödeme yapıyor. Allah devletimizden razı olsun ancak bu ödeme günün şartlarına
göre çok da uygun değil, düzeltilmesi gerekir. Çölyak hastalarının tükettiği
çoğu gıda yurt dışından şu anda ithal edilebiliyor, sıradan gıdalar gibi
vergilendirilen glütensiz gıdalar çölyak hastalarının yaşam şartlarını
zorlaştırıyor. Bakın, domates fiyatlarının üç kat arttığı andan itibaren, bir
haftadır domates fiyatları gündemimizde oysa çölyak hastaları yıllardır her
aldıkları için en az üç kat para ödemek zorunda kalmaktadırlar. Bu nedenle,
Sağlık Bakanlığı, Çalışma ve Sosyal Güvenlik Bakanlığı, Tarım ve Sanayi
Bakanlıkları ortak bir çalışmayla glütensiz gıdaların ülkemizde üretimini
teşvik edecek programları bir an önce hayata geçirmelidirler. Devlet destekleri
planlanırken 1 milyona yakın çölyak hastasının ve ailelerinin yaşam şartlarını
kolaylaştırmak gayet mümkün. Belki bugün bizler sağlıklıyız ancak bunun yarını
da var, bir tedbir almak için başımıza bir musibet gelmesini veya bir hastalığa
yakalanmayı beklemeyelim. 
Büyük devletler, sağlık sisteminin her bir bileşenini
ayakta tutmak için gerçekten büyük çabalar sarf eder. Sağlık sisteminin en
önemli parçası da sağlık çalışanlarıdır. Yeri gelmişken ifade etmek isterim,
özveriyle gece ve gündüz çalışan sağlık çalışanlarının alamadığı ve beklemediği
bazı haklar var, yıpranma payı talebi de bu haklardan biri.
Milliyetçi Hareket Partisi olarak, her söz hakkımızda
yıpranma payını dile getirdik, bununla ilgili kanun teklifleri verdik, Sayın
Sağlık Bakanlığımıza her 14 Martta ve akabinde yıpranma payı taleplerimizi
ifade ettik. Gerek Adalet ve Kalkınma Partisi Hükûmeti, Başbakanları gerekse
Sağlık Bakanlarımız bu hakkın verileceği sözünü çeşitli açılışlarda ve
toplantılarda ifade ettiler, son olarak Cumhurbaşkanımız Sayın Recep Tayyip
Erdoğan da sağlık çalışanlarına yıpranma payı hakkını dile getirdi. Umuyoruz ki
Sağlık Bakanlığımız, bu konuyla ilgili çalışmaları aradan geçen elli günün
ardından neticelendirmek üzeredir, bu konuda da duyumlar almak üzereyiz. Adalet
ve Kalkınma Partisinin hem kurucusu olan hem de Cumhurbaşkanımız Sayın Recep
Tayyip Erdoğan’ın sağlıkçılara verdiği bu yıpranma payını artık gündeme
getireceğini düşünüyoruz ve tekrar umuyoruz ki Sağlık Bakanlığımız en kısa
zamanda bu konudaki düzenlemeyi hayata geçirecektir. 
Sayın Başkan, muhterem milletvekilleri, sevgili
vatandaşlarımız; bu konuyu ısrarla dile getirmemizin sebebi şu: Ben de bir
sağlık çalışanıyım ve bu sağlık çalışanları gerçekten bizleri ısrarla aramakta
ve yıllardır, yaklaşık on beş yıldır bu isteklerinin bir an önce
gerçekleştirilmesi için bu Mecliste bulunan tüm partilere bunları ifade
etmektedirler. Aslında tüm partilerimiz de bu konuda hemfikirdir. Ben de
umuyorum ki Cumhurbaşkanımızın da talimatıyla bu konu bir an önce Meclise gelir
ve bu sağlık çalışanlarımıza bu müjdeyi hep birlikte veririz çünkü bu siyasi
bir konu değil, uzun zamandır bekliyorlar. Ben de görüyorum ki tüm partilerin yetkilileri
de –biraz önce konuştum- bu konuda hemfikirler. Hatta biraz önce Bakanımız da
burada ifade etti, bu konuyu tekrar gündeme getireceğini söyledi. Dolayısıyla,
aslında, Meclis olarak da sağlık çalışanlarımıza buradan bir müjde verebiliriz
diye düşünüyorum. 
Bununla birlikte, darbe girişimi, terör, yurt içi ve
yurt dışı kaynakla mücadele ettiğimiz sıkıntılı bir dönemi Allah’ın izniyle
geride bırakacağız. Çok şükür, Türk varlığını tehdit eden tüm odaklara hak
ettikleri cevabı verebilecek güçlü bir devlete sahibiz. Bizi yıktıklarını
düşündükleri anda arkalarında onlarca zırhlı gemi enkazı bırakan devletler
tarihten bir kez daha ders çıkarmalılar. Tarih bize “Karamsar olma.” diyor;
tarih bize “Hiçbir düşmandan korkmana gerek yok.” diyor; tarih bize “Düşmanlarına
asla ama asla arkanı dönme.” diyor. Şimdi biz de Yüksek Seçim Kurulunun da
onayladığı referandumun arkasından ülkemizi kalkındırmak ve güvenlik meseleleri
başta olmak üzere vatandaşlarımızın huzuru amacıyla çalışmak durumundayız. 
Genel Başkanımız ve liderimiz Sayın Devlet Bahçeli
geçtiğimiz grup toplantımızda ülkemizin gündemini şu dört başlıkta
özetlemiştir: 
Birincisi, öncelikli olarak terörle mücadelenin çok
etkin, çok acımasız, çok kararlı ve millî güç unsurlarının çok yoğun
katılımıyla icrası ve devamı şarttır. 
İkincisi, cumhurbaşkanlığı hükûmet sistemine istikrar
içinde geçebilmek amacıyla uyum yasalarının uzlaşmayla çıkarılması, devlet ve
toplum hayatının yeni sisteme bir an önce uyarlanması gerekir. 
Üçüncüsü, ilk iki gündem konusuyla eş zamanlı olarak,
gecikmiş, ihmale uğramış, vatandaşlarımızın umutla beklediği sosyal ve ekonomik
iyileştirmeler ve yapısal reformlar acilen hayata geçirilmelidir. 
Dördüncüsü ise dış politikadan kaynaklanan zincirleme
açmaz ve kördüğümlerin bir an önce hep birlikte giderilmesi gerekmektedir.
Bunun için de hep birlikte saygı ve sevgi içinde çalışmamız gerekir.
Ben burada konuşmama son verirken Milliyetçi Hareket
Partisinin vermiş olduğu, çölyak hastaları ve onların yakınlarıyla ilgili
beklentileri ifade ettiğimiz bu önergenin Türkiye Büyük Millet Meclisinde tüm
gruplarla birlikte, başta Hükûmetimiz ve muhalefetimiz olmak üzere hep birlikte
kabul edilmesi için birlikte toplu bir önerge verildiği için ben hepinize
huzurunuzda teşekkür ederim, saygı ve sevgilerimi iletirim. (MHP ve AK PARTİ
sıralarından alkışlar)
BAŞKAN – Teşekkür ederim Sayın Yurdakul.
Halkların Demokratik Partisi Grubu adına Adana
Milletvekili Sayın Meral Danış Beştaş konuşacak.
Buyurun Sayın Danış Beştaş. (HDP sıralarından alkışlar)
HDP GRUBU ADINA MERAL DANIŞ BEŞTAŞ (Adana) – Sayın
Başkan, değerli milletvekilleri; çölyak hastalığıyla ilgili sorunlar gerçekten
çok ciddi bir aşamada. Biz partimiz adına da daha önce defalarca araştırma
önergeleri vermiştik ama bugün dört partinin anlaşarak bu meselede ortak
komisyon kurulması aşamasına gelmesi sevindirici bir durum. Öncelikle bunu
ifade etmek istiyorum.
Partimiz Halkların Demokratik Partisi adına da şunu
ifade etmek istiyorum: Gerçekten, çölyak hastalığıyla ilgili özellikle
farkındalık yaratılması, teşhisin doğru temelde yapılması, önlemlerin alınması
noktasında araştırmalar yapılması gerekiyor. Hatta Türkiye’de çölyak
hastalığının haritasının tespit edilmesi gerekiyor ve buna ilişkin…
Çölyak hastaları, beslenme konusunda ekonomik olarak
çok ciddi bir zorlukla da karşı karşıyalar yani partimize, grubumuza da
yaptıkları ziyaretlerde ve bizim bilgimiz dâhilinde olduğu kadarıyla gerçekten
beslenme ihtiyaçlarının çok pahalı karşılanması söz konusu. Buna dair kurulacak
komisyonda da eminim bütün bu önlemlerin alınması değerlendirilecektir. Örneğin
derneklerinin yaptığı tespite göre günlük beslenmeleri 120 lira yani bizim
elimize geçen bilgiye göre. Biz simidi 1 liradan alıyoruz ama onlar 11 liradan
almak zorunda ve glütensiz ekmeklerin olmaması, bu konuda fırınların olmaması,
havaalanlarında, toplu alanlarda kendi yiyeceklerini alamamaları sebebiyle çok
ciddi bir sıkıntıyla… Aynı zamanda, yaşamlarını devam ettirmeleri için hayati
bir mesele bu uygun yiyecek bulma meselesi. Bütün bunlar bu komisyonla, umarız gerekli
önlemleri almak suretiyle çözülecek diyorum ve parti olarak bu konuda bizim de
komisyonda gerekli katkıları yapacağımızı ifade etmek istiyorum. Ama aynı
zamanda cezaevlerinde de çölyak hastalarının olduğunu ve orada çok daha zor
koşullarda bulunduklarını ifade etmek istiyorum. Yıllar önce hasta tutuklularla
ilgili partimiz adına yaptığımız bir çalışmada, birçok hastanın olduğunu
gördüm. Mesela, bizzat Nesimi Kalkan isimli hükümlüyle görüşmüştüm.
Zorluklarını uzun uzun anlatmıştı. Dışarıda çölyak hastası olmak korkunç ama
cezaevinde çölyak hastası olmak daha da korkunç bir aşamada. Umarız ileride bu
komisyon en kısa zamanda gerekli önlemleri alır.
Değerli arkadaşlar, çölyak hastalarına ilişkin
ortaklaştığımızdan dolayı bu konuyu daha fazla açmak istemiyorum, zaten herkes
konuşacak. Ülke gündemi çok yoğun, gelişmeler çok sıcak. Aslında yargı
konusunda bir önergemiz vardı, haftaya yine indireceğiz ama çok acil olduğu
için birkaç başlıkla buna da değinmek istiyorum. 
Bu arada, geldikten sonra öğrendim, basında da
izlemiştim; bu KHK’lerle ihraçlar gerçekten artık yaşama mal olmaya başladı,
birçok intihar haberi duyuyoruz cezaevlerinde, dışarıda ama bir tanesi yanı
başımızda meydana gelmiş, basından okudum. 27 Nisanda, yedi gün önce, burada,
kulislerde, bizim kulislerimizde, muhalefet kulislerinde görev yapan bir polis
memuru intihar etmiş; Hasan Erkuş. Yani o vasıtayla aynı zamanda bu KHK ve OHAL
sisteminin ne kadar büyük zararlara sebebiyet verdiğini, bizim birlikte
çalıştığımız güvenlik personelinin bile bundan ne kadar ağır etkilendiğini
ifade etmek istiyorum.
Değerli milletvekilleri, her ne kadar boş olsa da
sıralar ben yine de halkımız diyerek başlamak istiyorum. Yargı vahim bir pratik
içinde. Son dönemlerde, Sayın Yarkadaş’ın da üzerinde durduğu, benim de bir iki
önerge verdiğim ve dikkatle izlediğimiz kadrolaşma faaliyetleri var. Çok çok
ileri boyutlara vardı ve 900 hâkim, savcıdan 800’ü AKP’li. Yani bu iddia değil,
bunların hepsi gün gün açıklanıyor; isimler. “Bağımlı yargı” demek yetmiyor,
başka bir şey oluşuyor burada. Artık, yargı var mı, yok mu, yargı ne yapıyor,
aslında onu tartışmamız gerektiğine inanıyorum. Çünkü öyle bir süreçte
yaşıyoruz ki yargı verdiği kararlardan dolayı tutuklanıyor, çok söyledik bunu.
Tutuklanmamak için hâkimler tutuklama kararı veriyor. Bunu artık hiçbir zaman
göz önünden ayırmayalım. Yani hukukçu arkadaşların birçok sınıf arkadaşı, okul
arkadaşı vardır. Ben Dicle Üniversitesinde okudum ve o dönem hukuk fakülteleri
çok azdı, sınıfımın yüzde 80’i hâkim, savcı oldu, birçoğuyla da zaman zaman
görüşürüz. Emin olun, onun dışında da hâkim, savcılarla temasımız var,
gördüğümüz her yerde, ufak temaslarda bile ne kadar baskı altında olduklarını,
özgürlüklerinden yoksun olduklarını çok net bir şekilde görüyoruz. Korkuyla
bile ifade edilemeyecek bir durum. Yani yargı, şu kadrolaşmayla birlikte aynı
zamanda bağımlılık dışında, bağlılık dışında büyük de bir tehdit altında. Çünkü
kendi görevini yapamıyor, vicdanıyla karar veremiyor. 
Grup Başkan Vekilimiz İdris Baluken hâlâ Sincan
Cezaevinde. Bu kürsüden çok söylendi, biz de söyledik, izledik de bunu,
Diyarbakır 8. Ağır Ceza Mahkemesi Başkanı tahliye kararı verdi diye Ankara’ya
icra hâkimi olarak atandı, cezalandırıldı. Yine, ben Silivri’deyken -bunu çok
söylemeyeceğim ama aklıma geliyor, ne yapayım- 21 kişi Silivri’den tahliye oldu
ve biz sabaha kadar uyumadık. Neden? Çünkü tahliyeler çıktı. Ne oluyor dedik
“21 kişi tahliye olmuş.” dediler. Sonra tekrar gürültü başladı, görevlilere
şimdi ne oluyor dedik “Vallahi, tekrar gözaltı kararı alınmış, geri geldiler.”
dediler. Sabah bir haberlere baktık, aman Allah’ım, bütün mahkeme heyeti -işte
önümde- Mahkeme Başkanı İbrahim
Lorasdağı, Barış
Cömert, Necla Yeşilyurt Gülbiçim,HSYK tarafından açığa alındı;
bu heyet, tahliye kararı veren heyet. Üstüne üstlük onlar da tekrar geri
götürüldüler gözaltına ve önemli bir kısmı tutuklandı. Şimdi, biz buna bir
yargılama faaliyeti diyemeyiz, hiç kendi kendimizi kandırmayalım. Açığa
alınacak, çocuğu var, eşi var, yaşamı var, kariyeri var. Açığa alınmamak için,
ihraç edilmemek için, cezaevine girmemek için ne yapıyor? İstenilen doğrultuda
karar vermek zorunda kalıyor. Yani aslında hâkim ve savcılar da özgür değiller,
asıl hapishanede olan onlar. Onlar kendi vicdan muhasebesiyle vicdanlarına
hapsolmuş durumdalar çünkü vicdanları doğrultusunda maalesef karar
veremiyorlar.
Yani siyasetin müdahalesini falan, onları sonra
önergemizde ayrıntılı konuşacağız ama kıskaç çok büyük, vicdani kanaatine göre
karar veren hâkimler ya tutuklanıyor ya açığa alınıyor ya ihraç ediliyor. E
zaten AKP’den, iktidar partisinden doğru, alınanların böyle bir sorunu yok,
zaten partililer, parti ne isterse onu yapıyor. Hâkim ve savcılar bence artık
bu duruma bir son vermeli. Biz hâkim ve savcıları da direnişe davet ediyoruz,
vicdanları doğrultusunda, adalet duygularını gerçekten unutmadan, daha fazla
köreltmeden, vicdanlarının sesini, aldıkları hukuk eğitiminin gereğini yerine
getirmeleri gerekiyor. Korku nereye kadar? Korkarak yaşanmaz, cesaretle
yaşanır, direnerek yaşanır. Bizim her zaman temel bir sloganımız vardır “Direne
direne kazanacağız.” diye. Gerçekten yargı direnmeli çünkü başka yolu yok. Yani
birkaç hâkim çıkıp kafa tutsa “Ya ben artık bu vicdanıma hesap veremiyorum.”
dese eminim peşinden binlerce yargı mensubu gelecek. Onlar karar veremiyorlar,
ben görüyorum, duyuyorum, konuşuyorum, mektup alıyorum, temas ediyorum, eminim
hepinizde var çünkü büyük bir baskı var ve şimdi bunu görenler temizleye
temizleye… Bu arada hemen not düşeyim, iktidar partisi “Biz Gülen cemaatini,
cemaatçileri temizleyeceğiz.” diye -bir türlü bu yargı düzelmedi, bitiremediler
bu temizliği- her gün değişiklik yapıyorlar, 2010’da yaptılar, şimdi yeni
pakette de diyorlar “HSYK’yı değiştireceğiz.” “Temizlik” dedikleri kendi emir
ve talimatlarıyla çalışacak yargı mensuplarını aslında göreve almak. 
Gerçekten, emirle, talimatla karar veren hâkimler demir
parmaklıklar arasında değil ama bizce asıl onlar demir parmaklıklar arasında
çünkü vicdanları ömür boyu onların yakasını bırakmıyor. Bu nedenle yargıyı
suçlamak yerine aslında yargının özgürleşmesi için, tarafsız hâle gelebilmesi
için hepimize de büyük görevler düşüyor diyorum ve bugünlerde en önemli
meselelerden birinin bu olduğuna inanıyorum. 
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Danış Beştaş.
Cumhuriyet Halk Partisi Grubu adına Eskişehir
Milletvekili Sayın Gaye Usluer konuşacak. 
Buyurun Sayın Usluer. (CHP sıralarından alkışlar)
CHP GRUBU ADINA GAYE USLUER (Eskişehir) – Teşekkür
ederim.
Sayın Başkan, değerli milletvekilleri; hepinizi
saygıyla selamlıyorum. 
Bir hekim olarak Mecliste siyasi değil de tıbbi bir
konuda konuşma yapıyor olmaktan, yapacak olmaktan gerçekten çok mutluyum. 
Çölyak hastalığı toplumun bir yarası; hem sağlık
personeli, hekimler açısından ciddi önemli konulardan biri hem de hasta
popülasyonu, hastaların yakınları açısından son derece önemli bir konu. Bu
konunun Mecliste bir araştırma önergesi şeklinde görüşmeye açılması, ardından
dört siyasi partinin bu konuda uzlaşma içinde olması, konunun önemi, konudan
muzdarip olan kişiler açısından çok önemli diye düşünüyorum. Bu açıdan da
burada bulunan herkese bu uzlaşı için teşekkür etmek istiyorum. 
Şimdi, Türkiye’de çölyak hastalığı gerçekten önemli
sağlık problemlerinden biri. Her 150 kişiden 1’i çölyak hastası Türkiye’de.
Görülme sıklığı aslında yüzde 1 ile binde 3 arasında değişiyor ki özellikle,
akraba evliliklerinin fazla olduğu ülkelerde çölyak hastalığının daha da önemli
bir sorun olduğunu biliyoruz.
Şimdi, bu hastaların -birçok ülkede aynı, bizim ülkemizde
de- ancak yüzde 10’una tanı konulabiliyor. Türkiye’de tahmin edilen rakam, 250
bin ile 750 bin arasında çölyak hastası olduğu ancak tanı konulmuş hasta
sayısına baktığımızda Türkiye’de 25 bin ile 75 bin arasında çölyak hastası
olduğunu görüyoruz. 
Şimdi, glüten alerjisi, yaşam boyu süren, hastanın
yaşamını tehlikeye atan, hastanın yaşamsal fonksiyonlarını bozan bir gıda
alerjisi ve yaşamı boyunca bireyin glüten içermeyen bir diyet alması gerekiyor.
Şimdi, glüten dediğimizde aklımıza sadece arpa, buğday, çavdar, yulaf geliyor
ve diyoruz ki ekmeksiz yaşam gibi bir yaşam; aslında değil. Bir kişinin ömür
boyu ekmek yemediğini, makarna, pasta, baklava, gofret, boyoz yemediğini
düşünün. Yaşamı buna göre şekillenecek ve yaşamı birtakım eksiklikler üzerinden
devam edecek çocuklardan, erişkinlerden bahsediyoruz, yaşam boyu süren bir
alerjiden.
Şimdi, sorunlar neler? Neden sağlık personeli,
metabolizma hekimleri bu konuyu sıkça gündeme getiriyorlar? Neden hasta
sahipleri burada bulunan tüm siyasi parti üyelerini, milletvekillerini sıkça
çölyakla ilgili sorunlar nedeniyle ziyaret ediyorlar? Bir kere, hastalığın tanı
sorunları var. Biraz önce söyledim, gerçek rakamlar, tanı konulan rakamlar
ancak onda 1’lik bir grubu temsil ediyor. Bu şekilde baktığımızda, bu hastalar
poliklinik poliklinik, hastane hastane dolaşıyorlar ve çok farklı tanılar
alıyorlar gerçek tanıya ulaşana kadar. Bir tanısal sorun çözümü gerekiyor iş
birliğiyle. 
Bir başka önemli sorun tedavi sorunları ki çölyak
hastalarında tedavi dediğimizde glütensiz diyet, glütensiz besinlere kolay
ulaşımı tartışmamız gerekiyor. Tabii ki burada diyetle birlikte, gıdaya kolay
ulaşımla birlikte maliyet sorunlarının da hemen devreye girdiğini görüyoruz.
Bir kısmı erkek bu hastaların; erkek hastaların askerlikle birlikte bu işi, bu
hastalığı birlikte götürebilmeleri mümkün değil, askerlik muafiyeti konusunda
gerekli düzenlemelerin ve kolaylıkların sağlanması gerekiyor.
Bir başka önemli sorun, bu hastaları aynı zamanda
engelli olarak kabul etmemiz gerekiyor mevcut durumları nedeniyle. Mutlaka
engellilik durumlarının belirlenmesi, belgelenmesi ve tüm yaşamlarını da
içermesi gerekmekte.
Bakınız, 24’üncü Dönemde Grup Başkan Vekilimiz Sayın
Özgür Özel’in konuyla ilgili bir yasa teklifi var. Gerçekten bu dönem önemli,
geçtiğimiz dönem önemliymiş, ondan önceki dönemde de önemli ama bu dönemin
farkı bir araştırma komisyonunun kurulacak olması, belki de çözüm yolunda
gerekli adımların atılabilecek olması önemli diye düşünüyorum. Nisan 2004’te
aslında Adalet ve Kalkınma Partisi iktidarları döneminde bir düzenleme
yapılmış, demişler ki: “Çölyak hastalığı bir metabolik hastalık, hastalara bir
heyet raporu verilsin, bu heyet raporuyla hastalığın tanımı belirlensin ve bu
hastaların gıdaya ücretsiz ulaşımları sağlansın.” Bakınız, son derece güzel bir
düzenleme ve olması gereken bir düzenleme ama Mayıs 2006’da muhtemeldir ki
maliyet çok fazlaya çıkınca yeni bir düzenleme getirilmiş, demişler ki: “Gıdaya
ücretsiz ulaşım olmasın da kişi başı 5 kilogram glütensiz ürün verelim
kişilere.” Tabii, kişilerin yaş dağılımına baktığımızda çocuk hastaya verilen
miktar ile erişkin hastanın miktarı birbirinden farklı olacak, dolayısıyla bu
işin de çok fazla olumlu bir süreci dâhil etmediğini görüyoruz.
Şimdi, Türkiye’de glütensiz besinlerin üretimi yok, esas
sorun bu. Türkiye bu soruna sorun diye yaklaşırken öncelikle bu ürünlerin
üretimini sağlamamız gerekiyor. Glütensiz ürünler Türkiye’ye ithal ürünler
olarak getiriliyorlar ve ithal edilen ülkelerde bu ürünlerin fiyatları son
derece makul iken ithal edilmeleri nedeniyle üzerine gümrük vergisinin de ilave
edilmesiyle örneğin glütensiz ekmeğin fiyatının Türkiye’de yedi kat fazla
olduğunu, glüten içermeyen yiyeceklerin fiyatlarının yurt dışından yedi kat, on
kat daha fazla olduğunu görüyoruz. Demek ki birinci sorun ve çözmemiz gereken
sorun, glütensiz ürünlerin Türkiye’de üretiminin sağlanması.
Bakın, 2011 yılında daha feci bir düzenlemeyle
karşılaşıyoruz. 11 Mart 2011’de Sosyal Güvenlik Kurumu bir tebliğ yayımlıyor ve
diyor ki: “Çölyak hastaları için gıda ürünlerinin bir kısmında geri ödemeyi
kaldırıyoruz.” Bu ne demek? Bizim seçtiğimiz ürünleri çölyak hastaları yesinler
ama bizim pahalı bulduğumuz ürünleri parası olan çölyak hastaları yesinler,
paraları varsa alsınlar, onun dışında biz Sosyal Güvenlik Kurumu olarak bunu
ödemiyoruz diyorlar ve ürünlerin hepsinin reçeteye yazılma zorunluluğu da 2011
yılında kaldırılıyor. Bakın, 2011 yılına kadar hekim raporuyla glütensiz diyete
çölyak hastaları rahatlıkla ulaşabilirken 2011 yılından sonra bu iş değişiyor.
Son noktada geldiği yere baktığımızda, diyorlar ki: “Artık biz bu reçete
işinden de vazgeçiyoruz, çölyak hastaları bundan sonra nakdî yardımla glütensiz
besinlere ulaşacaklar.” Gıda satışında azalma ortaya çıkıyor. Örneğin bir aile
başına glütensiz diyet için 5 bin lira nakdî yardım yapılıyorsa bakılıyor ki
aileler bu nakdî yardımı glütensiz yiyecekleri almak yerine evin diğer
ihtiyaçlarını da karşılamak için kullanıyorlar ve glütensiz besinlerin satışı
2011 yılındaki bu tebliğden sonra yüzde 50 oranında azalıyor. Hasta mı
azalıyor? Hayır, hasta sayısı aynı ama çoğu yoksul olan aileler nakdî yapılan
yardımı çocukları için değil, evdeki hastaları için değil, evin genel
ihtiyaçları yönünde kullanma yoluna gidiyorlar. 
Bir başka sorun, Türk Silahlı Kuvvetlerinde aslında
Sağlık Yeteneği Yönetmeliği’ne göre çölyak hastaları askerlikten muaf. Buradaki
sorun ne? Bu hastalar genelde üniversite hastanelerinde biyopsi yapılarak tanı
konmuş hastalar ama askerlik yaşına gelince Millî Savunma Bakanlığı diyor ki:
“Ben bu tanıyı, bu teşhisi kabul etmem, ben sil baştan geçeceğim, yeniden tanı
sürecini başlatacağım.” Ama tanı sürecinin başlayabilmesi için de hastaların
glüten diyetine son veriliyor. Yani diyorlar ki: “Hele bir siz glütenli yemeye
başlayın, semptomlar ya da bulgular ortaya çıksın, ondan sonra biz size tanı
yöntemlerini uygulayalım.” İşte bu noktada da askerliğe gidişle birlikte
kişilerin sağlık durumlarında bozulma görüyoruz. Burada da bir ortak noktanın
oluşturulması gerekiyor. 
Son bir sorun olarak da bu hastaların engellilik
durumunun tartışılması gerekiyor. Bakın bu hastalar mutlaka ve mutlaka gıda
engelli olarak kabul edilmelidirler; örneğin, Avusturya’da çölyak hastaları
yüzde 65 oranında engelli hasta olarak kabul edilmektedir. Bizde de en az yüzde
50 oranında bir engellilik durumunun kabul edilmesi, gelir vergisinden muaf
olmaları, sakatlık indirimi uygulanması, daha kolay iş bulmaları, erken
emeklilik, kamu ulaşım araçlarından ücretsiz faydalanım; sanıyorum tüm bunları
ele aldığımızda çölyak hastaları için daha umutlu bir geleceği hep birlikte
inşa edeceğiz. 
Hepinizi saygıyla selamlıyorum. Teşekkür ederim. (CHP
sıralarından alkışlar) 
BAŞKAN – Teşekkür ederim Sayın Usluer.
Adalet ve Kalkınma Partisi Grubu adına Kütahya
Milletvekili Sayın Vural Kavuncu konuşacak.
Buyurun Sayın Kavuncu. 
AK PARTİ GRUBU ADINA VURAL KAVUNCU (Kütahya) – Kıymetli
Başkanım, değerli arkadaşlar, değerli vatandaşlar, çölyak hastaları ve
yakınları; hepinizi saygıyla selamlıyorum.
Güzel bir önerge çünkü dört partinin ortaklaştığı, bir
ortak sorun olarak algıladığı ve çözüm yolları araştırmak için çölyak
hastalarının ve yakınlarının maruz kaldığı sıkıntılarla ilişkili bir araştırma
komisyonu kurulması için. Dört parti grup başkan vekiline özellikle
teşekkürlerimi iletiyorum bu duyarlılık ve hassasiyetleri için çünkü aslında
bir hastalığın tedavisinde sadece şikâyetlerin giderilmesi veya hastalıkla
ilişkili yeti yitiminin yerine konulması değil ama bu hastaların beraberinde
toplumsal katılımı, mesleki katılımı ve “engellilik” diye tabir ettiğimiz o
tamamlayıcı unsurların da yerine getirilmesi, mümkün olduğunca iyileştirilmesi
yönünde yapılacak çalışmalar da artık sağlık tanımımızın içerisinde. 
Ben burada bir sağlık dersi anlamında bir şeyler
anlatmak istemiyorum ama çok kısaca çölyak hastalığıyla ilişkili çok basit
birkaç tanımlama: Bahsettiler ama bu bir genetik zeminde bir immünolojik yani
bağışıklık sistemiyle alakalı bir rahatsızlık. Tahılların içerisindeki “glüten”
isimli proteine karşı bazı bünyelerin hassasiyeti var ve ne zamanki bu bünye bu
proteinle, tahılla karşılaşıyor -yani bebekler için bu ek gıdaların başlandığı
zamandır- ince bağırsaklarda bir alerjik reaksiyon gelişiyor. Oralarda
bağırsakların emilimini sağlayan çok sayıda girinti ve çıkıntılar var. Bu
bağışıklık sistemi nedeniyle, bozukluk nedeniyle bu girinti ve çıkıntılar
bozulmaya başlıyor ve artık emilim bozuluyor; emilim bozulunca da çeşitli
vitaminler, mineraller vücuda giremiyor, bazı eksiklikler ve sorunlar meydana
çıkmaya başlıyor. Bunların ortaya çıkması çok sinsi olabiliyor, gizli
kalabiliyor, seneler sonra ortaya çıkan veya hiç çıkmayan bazı glüten
enteropatisi yani çölyak hastaları var. Bunlar da şöyle tahmin ediliyor: Bir
görülme sıklığı var yüzde 0,3 ile 1 arasında yani Türkiye’de aslında 500-700
bin civarında bir hasta bu noktada olması öngörülürken şu anda kayıtlı olarak
67-68 bin kadar hastamız var yani yapacak daha çok iş var, henüz tanınamayan
hasta grupları var. Bunların bir kısmı belki hastaların dikkatli olmaması,
belki bir kısmı çeşitli nedenlerle hekim bakılarında yeterli dikkate maruz
kalmaması nedeniyle olabilir. Tabii ki bunlar araştırma konusu. Ama bu hastalık
eğer teşhis edilmezse artık geri dönüşümsüz hasarlar oluşabiliyor ve yaşam
kalitesini bozan, bazen de yaşam süresini kısaltan nedenler ortaya çıkabiliyor.
Tabii bunun için şüphelenilen vakalarda öncelikle alerji testleri var. Alerji
testleri eğer müspet çıkarsa daha sonra da biyopsiyle kesin tanı konulabiliyor.
Bu tanı konulduktan sonra, tabii, asıl iş o zaman başlıyor; aileye ve hastaya
yeni bir yaşam, yeni bir yaşam şekli merhaba diyor. Çünkü bu hastalığın tek
tedavisi çok sıkı bir diyet ve bu diyette asla “glüten” denilen proteinle de
karşılaşılmaması gerekiyor. Bu kolay bir şey değil tabii. Öyle ki bir çay
kaşığı miktarınca bu unla yani bu glüten içeren unla temas edildiği zaman bile
hastalığın alevlenmesi söz konusu. Elbette bizim günlük yaşam alışkanlığı
içerisinde kullandığımız besinlerin pek çoğundan muaf olmak, pek çoğunu
engellemek… Hele çocuk yaşta bunların hepsi gerçekten önemli sorunlar. Bunları
aşmak elbette vazifemiz. 
Önce anlamak lazım, bu aileler, bu hastalar nelerle
karşılaşıyor? İşin maddi konusu bir yana ama ulaşılabilirlik açısından, örneğin
bu hastalar istedikleri yerlerde bu gıdalara ulaşabiliyorlar mı özellikle toplu
tüketim yerlerinde, marketlerde ve önemli alanlarda? Tabii bunun tüm Türkiye’de
çok yaygın olduğunu da doğrusu söyleyemeyiz. Özellikle büyük şehirlerde bu
yaygınlaşmış durumda ama herhâlde yapmamız gereken bütün Türkiye’de bu
hastaların bu tip gıdalara en kolay bir şekilde ulaşması. Bunların önemli bir
kısmı ithal ve Gıda, Tarım ve Hayvancılık Bakanlığının bir yönetmeliğine tabi,
bu yönetmeliğe göre geliyor. Tabii yurt dışından geldiği zaman da fiyatlar
farklılaşabiliyor. O zaman bunun yerli üretim modellerini desteklemek,
zenginleştirmek ve yaygınlaştırma ihtiyacı ortaya çıkıyor. Burada bu hastalara
diyet katkısı olarak -biraz evvel de bahsedildi- şu anda Sosyal Güvenlik Kurumu
belirli yaş gruplarına göre yaklaşık 88 lira ile 120 lira arasında bir ödeme
yapıyor. Tabii bu ödemeler hastaların ihtiyaçlarının tamamını karşılamaya
yetecek bir düzeyde değil. Bunun için bununla ilgili düzenlemeler yapılabilir
ama geleneksel ürünlerimizin glütensiz özel tahıllarla evde yapılabilecek
şekillerinin de öğretilmesi ve geliştirilmesi lazım. Bu konuda derneklerin
yaptığı faaliyetleri gerçekten takdir etmek lazım. Dernekler bununla ilişkili
değişik formülleri üretebiliyorlar ve çeşitli web sayfalarında, sanal ortamda
bunları hasta yakınlarına iletiyor ve mutfaklarını biraz daha zenginleştirmeye
yönelik çalışma yapılıyor. 
Engellilikten bahsedildi. Tabii ki engellilik, sağlıkla
ilişkili yeti yitimlerinin ortaya çıkardığı katılım sorunlarıdır yani bir hasta
eğer sorunu nedeniyle günlük yaşamda bazı dezavantajlarla karşılaşıyorsa bunlar
engelliliktir. Önce, engelliliği azaltıcı yönde çalışmalar yapmamız lazım.
Bunun için bu eğitimlerin yanı sıra bu hastaların bu gıdalara ulaşabilmesinin
kolaylaştırılması, bilinçlendirilmesi, tanının biraz daha farkındalık
oluşturularak yaygınlaştırılması en önemli konular. 
Ben kurulacak olan bu komisyonda bunların çok detaylı
bir şekilde konuşulacağı ve önemli çözüm yolları üretileceği kanaatindeyim.
Bununla ilişkili bakanlıklarımızın daha önce yapmış olduğu 2016-2020 Eylem
Planı’nında da özellikle bu kronik hastalık ve çölyak eylem planında önemli bir
yol haritası çıkarılmıştı. Bunlar da rehber olabilir, eğer eksikleri varsa
bunlar tamamlanır üstüne konulur ve üstümüze düşen de en güzel bir şekilde
yapılır. 
Ben tekrar, bu duygularla bu önergenin verilmesine
katkıda bulunan tüm gruplara teşekkürlerimi sunuyorum. Hasta derneklerine,
sorumluluk sahibi hasta yakınlarına tekrar teşekkür ediyorum. 
Komisyonumuzun güzel ve hayırlı sonuçlar getirmesi,
hastalarımıza ve yakınlarımıza yaşam kalitesi getirmesi temennisiyle hepinize
saygılarımı, sevgilerimi sunuyorum. (AK PARTİ sıralarından alkışlar)
BAŞKAN – Teşekkür ederim Sayın Kavuncu. 
Şimdi, önerge sahipleri adına konuşmalar bölümüne
geçeceğiz ancak Sayın Durmaz sisteme girmiş.
Buyurun Sayın Durmaz, size bir dakikalık bir süre
veriyorum. 
IV.- AÇIKLAMALAR (Devam)
16.- Tokat Milletvekili Kadim Durmaz’ın, şeker fabrikalarının ve şeker
işçilerinin sorunlarının çözümü konusunda ortak bir anlayışta buluşmak
gerektiğine ilişkin açıklaması
KADİM DURMAZ (Tokat) – Teşekkür ederim Sayın Başkanım.
Bugün Türkiye Büyük Millet Meclisi örnek günlerinden
birini daha yaşıyor. Bu anlamda, değerli grup başkan vekillerimize ve Başkanlık
Divanına teşekkür ediyorum. 750 bin çölyak hastasının sorunuyla ortak mücadele
ve gerekli yasal düzenlemelerin yapılmasıyla ilgili bir çalışma ve komisyon
kurulacak. Bu anlayışla, emek verecek arkadaşlarıma şimdiden de teşekkür
ediyorum. 
Tam da bu noktada, tabii, bizim geri çekmek durumunda
kaldığımız, şeker fabrikaları ve şeker işçilerinin sorunları da bu anlamda önem
arz ediyor. Yani vücut organizmamızı tanımayan, doğal gıdalarla beslenmenin
araştırılmasıydı. Bu konuda bu ülkede yarın fabrikası özelleştirilerek
geleceğini göremeyen; mazotunu, gübresini, sulama parasını zor ödeyen;
evlatlarını göçe kurban etmiş pancar üreticisi için sendikaların, ziraat
odalarının, üretici birliklerinin, meslek odalarının ve tüm siyasi partilerin
az önceki örnek anlayışla…
(Mikrofon otomatik cihaz tarafından kapatıldı) 
BAŞKAN – Tamamlayın lütfen, bir dakika daha veriyorum
size Sayın Durmaz.
KADİM DURMAZ (Tokat) – Teşekkür ederim. 
…şeker fabrikalarımız ve şeker işçilerinin sorunları
noktasına da ortak bir anlayışla yaklaşacaklarına inanıyorum.
Tabii, bu kapanan ofislerin açılıp köylüyü yeniden
milletin efendisi yapmak; üretim için çiftçimize ÖTV’siz ve KDV’siz mazot
vermek; onurlu emek mücadelesi veren şeker işçilerinin kadro sorunlarını
çözmek; kaçak şeker girişine neden olan, üretimin engeli pancar ekim kotasını
kaldırmak; cumhuriyetin ilk yıllarında üretim ve sosyal bir kalkınma projesi
olan, ülkemize serpiştirilmiş şeker fabrikalarının özelleştirme havuzundan
çıkartılması; çiftçiye 2016 yılı fiyatlarıyla 2017’de yapılan şeker pancarı
ödemelerinin taban fiyat sistemiyle düzenlenmesi; ülkemiz insanının sağlığını
tehdit eden nişasta bazlı şeker kotasının Avrupa Birliği ülkelerinde olduğu
gibi sıfıra kadar indirilmesi…
(Mikrofon otomatik cihaz tarafından kapatıldı) 
BAŞKAN – Sayın Durmaz, bir dakikalık bir ek süre daha
veriyorum. Tamamlayın lütfen.
KADİM DURMAZ (Tokat) – Sayın Başkanım, toparlıyorum.
…şekerle ilgili gelecek her türlü düzenlemede ortak
hedefimiz olacak; üreticimiz köylüyü, ŞEKER-İŞ emekçilerini ve millî şeker
üretim politikamız için herkesi ortak bir anlayışta buluşmaya davet ediyorum.
Teşekkür ediyorum. (CHP sıralarından alkışlar)
BAŞKAN – Teşekkür ederim Sayın Durmaz.
VII.- MECLİS ARAŞTIRMASI (Devam)
A) Ön Görüşmeler (Devam)
1.- Adalet ve Kalkınma Partisi Grup Başkan Vekili İstanbul Milletvekili
Mehmet Muş, Cumhuriyet Halk Partisi Grup Başkan Vekili Manisa Milletvekili
Özgür Özel, Halkların Demokratik Partisi Grup Başkan Vekili İstanbul
Milletvekili Filiz Kerestecioğlu Demir ve Milliyetçi Hareket Partisi Grup
Başkan Vekili Manisa Milletvekili Erkan Akçay’ın, çölyak hastalığıyla ilgili
farkındalık yaratılması, teşhis aşamasıyla ilgili önlem alınması, sebep ve
sonuçlarının detaylı bir şekilde araştırılması ve bu hususlarda çözümler
üretilmesi, ayrıca bu hastalığa maruz kalan hastalara kalıcı yardımlar
sağlanması amacıyla Meclis araştırması açılmasına ilişkin önergesi (10/518)
(Devam)
BAŞKAN - Şimdi, önerge sahibi olarak Mersin
Milletvekili Sayın Aytuğ Atıcı konuşacak. 
Süreniz on dakika Sayın Atıcı.
Buyurun. (CHP sıralarından alkışlar)
AYTUĞ ATICI (Mersin) – Teşekkür ederim Sayın Başkan.
Değerli arkadaşlar, çölyak hastalığının sebep ve
sonuçlarının araştırılması için bir komisyon kurulmasını desteklemek üzere söz
almış bulunuyorum. Çocuklarımızın toplumun ortak değeri olduğunu idrak eden,
çocuklarını kendi emelleri için kullanmayan, çocuklar arasında ırk, ana dil,
mezhep ayrımını gerçekten yapmayan milletvekillerini saygıyla selamlıyorum.
Değerli arkadaşlar, çölyak hastalığıyla ilgili genel
olarak söylenecekler söylendi, bana da bir özet yapmak düştü. Çölyak
hastalığının bir ince bağırsak hastalığı olduğunu biliyoruz. İnce bağırsaklarda
tahılların içinde bulunan “glüten” isimli bir proteine karşı bir alerjik durum
sonucunda bir hastalık ortaya çıktığını biliyoruz. Çölyak hastaları bu glütenli
yiyecekleri tükettiklerinde bağırsaklarının iç yüzleri alerji nedeniyle giderek
küçülüyor ve besinler emilemez hâle geliyor ve bebekler açlık içinde oluyorlar.
Böylece, sonuçta, beslenme bozukluğuna bağlı çok ciddi sorunlar ortaya çıkıyor.
Ülkemizde de tanı konulmuş 70 bin civarında çölyak hastası olduğunu biliyoruz.
Bu nedenle bu hastaların derdine derman olmak üzere bir komisyon kurulması, çok
pahalı olan diyetlerin belki de daha ucuzlatılması ya da ücretsiz verilmesi
gibi konulara parmak basılacak. Bu komisyonu canıgönülden destekliyoruz.
Peki, çölyak hastalarını anladık. Bunlar hasta, bunlar
hasta oldukları için besinleri ememiyorlar ve zor durumda kalıyorlar. Peki,
ülkemizde bağırsakları sağlam olduğu hâlde acaba çocuklar yeterince besleniyor
mu ya da açlıktan ölüyor mu? Bütün mesele bu. 70 bin çocuğumuzu, hastamızı
elbette başımızın üstünde taşıyacağız ama bağırsakları sağlam olanları acaba
yeterince besleyebiliyor muyuz? Hükûmetin anayasal görevlerinden, devleti
yöneten Hükûmetin anayasal görevlerinden biri toplumunu sağlıklı bir şekilde
beslemektir. 
Şimdi bakalım… Ben ana muhalefet partisinin bir
milletvekiliyim, kendim sizlere bazı sonuçlar verirsem belki şüpheye
düşebilirsiniz ama ben size TÜİK yani sizin elinizde olan bir kurum ve OECD
yani Ekonomik İşbirliği ve Kalkınma Örgütünün bazı rakamlarını vereceğim.
Örneğin TÜRK-İŞ -hani size de çok uzak değil ya- diyor ki: “Asgari ücretin
1.400 Türk lirası olduğu ülkemizde açlık sınırı 1.518 Türk lirasıdır.” Bunun
anlamı nedir? Bunun anlamı asgari ücretle çalışan herkes bu ülkede açtır
arkadaşlar. Şimdi, bu konudan kaçmak nereye kadar? Bu konunun üstüne gideceğiz.
En az bunun kadar önemli, 1.400 lira asgari ücretin olduğu bir ülkede yoksulluk
sınırını yine TÜRK-İŞ 4.945 lira olarak belirliyor. Yani özetle diyor ki: “5
haneden 1 tanesi yoksulluk sınırı altındadır.” Bakın, bunlar çölyaklı filan
değil normal; anam, babam, evladım, kardeşim, bacım. Bunlar, her 5 haneden 1
tanesi yoksulluk sınırının altında. Daha çarpıcı bir rakam vereyim mi?
Ülkemizde 6,6 milyon kişi açlık sınırının altında yaşıyor. Bunların
bağırsakları sağlam, bunların bağırsaklarında glütene karşı herhangi bir
hassasiyet ya da alerji yok. Evlatlarınızı düşünün. 6,6 milyon kişi bu ülkede
açlık sınırının altında yani 2 milyon aile, 2 milyon aile ülkemizde açlık
sınırının altında. 
Şimdi gelelim, acaba Avrupa’dan nasıl görünüyoruz,
Avrupa bizi nasıl görüyor? OECD rakamlarına göre Türkiye’de -utanılacak bir
durum- çocuklarımızın dörtte 1’i yani 25’i yoksuldur, OECD yeni güncelledi bu
rakamları. Eşitsizlik raporuna göre yoksulluğun oranı genel anlamda Türkiye'de
yüzde 17’yken çocuklar arasında yani 18 yaş altı çocuklar arasında yoksulluk
oranı yüzde 25 yani her 4 çocuktan 1’i ülkemizde yoksul. 
Peki, karnı doyanlar mutlu mu, bakalım kimin karnı
doyuyormuş? OECD diyor ki; dikkat edin, size önemli bir rapor veriyorum: “Nüfusun
en altta yer alan en fakir yüzde 10’luk dilimi toplam gelirinizin yüzde 2,5’ini
alıyor, hatta 2,3’ünü alıyor.” Yani toplumun en yoksul yüzde 10’luk kesimi
toplam gelirimizin sadece yüzde 2,3’ünü kullanıyor. Peki, toplumumuzun en
üstteki yani cebi dolu, karnı tok, sırtı pek olan insanlar ne kadar kullanıyor?
Yüzde 30. Bakın, yüzde 10’luk en yoksul kesim yüzde 2,3 geliri kullanırken en
çok zengin olan yüzde 10’luk kesim gelirimizin yüzde 30’unu kullanıyor. Ben
şimdi daha ne diyeyim size. 
Elbette çölyak hastalarına bakacağız, elbette bütün
hastalarımıza bakacağız. Ben bir çocuk hekimiyim, çölyağın ne demek olduğunu
çok iyi bilirim, elbette onlarla uğraşacağız ama geride milyonlar var, sağlıklı
ve devletimizin bakmakla yükümlü olduğu milyonlar var. 
Bakın, OECD bize diyor ki: “Avrupa’da, daha doğrusu
OECD ülkeleri arasında çocuklar açısından şartları en kötü olan ülke
Türkiye’dir.” Yani açıkça bize “Türkiye'de çocuk olmayın.” diyor. 
Bakın, birçok rakam veriyor, diyor ki: “Yoksulluk
ortalaması OECD ülkelerinde yüzde 13,2 -bu rakamı unutmayın- Türkiye’de yüzde
25,3.” OECD ülkeleri derken öyle aklınıza büyük ülkeler gelmesin, örneğin en
düşük yoksulluk Danimarka’da yüzde 2,7. Bırakın onu bir kenara bize yakın
olanlara bakalım: Örneğin Macaristan, bizde 25,3 Macaristan’da 11,8; bizde 25,3
Estonya’da 14,3; bizde 25,3 beğenmediğiniz -ekonomik olarak beğenmediğiniz
demek istiyorum- Yunanistan’da 18,7. Görüyor musunuz rakamları? 
Peki, bu aç çocuklar, bu yoksul çocuklar bizim
karşımıza nasıl geliyorlar? Bunlar eğitimden mahrum kalıyorlar. Her yıl 190 bin
çocuk okulu bırakıyor yoksulluk ve açlık yüzünden, her yıl; 143 bini de
bunların kız çocuğu. Bu çocuklar çocuk işçiliğine maruz kalıyorlar. 8 milyon
çocuk aç ve yoksul olduğu için bu ülkede çalışıyor, çoğu mevsimlik tarım
işçisi. Bunlar aç ve yoksul olduğu için erken evlendiriliyorlar. Kızların erken
evlilik oranı yani 18 yaş altı evlilik oranı yüzde 26 açlıktan ve yoksulluktan
dolayı. Bunların hiçbiri çölyak hastası değil arkadaşlar. 18 yaşından önce
babası bir an önce evinden gitsin istiyor. Çocuklar aç ve yoksul oldukları için
uyuşturucu tuzağına düşüyor. Birazdan size uyuşturucu rakamlarını da vereceğim.
Bakın, sizi biraz daha rahatsız edeceğim. Her yıl 200
kişi ülkemizde açlıktan ölüyor, başka hiçbir sebepten değil, bunlar çölyaklı da
değiller. Bu ülkede her yıl acından ölen 200 kişi var. 11.284 bebek her yıl
çeşitli sebeplerden dolayı ölüyorlar, biz bunları yaşatamıyoruz. 
Cezaevlerindeki çocuklar... Bakın, bir kitap
hazırladık, çocuk cezaevlerini tek tek gezdik, dikkatinize sunduk;
cezaevlerindeki çocuklar aç dedik size. 18 yaş altı her yıl yaklaşık 2 bin, 3
bin çocuk cezaevinde, 18-20 yaş arası 8-10 bin çocuk cezaevinde. Bunlar
yeterince beslenemiyor; gittim, gördüm, rapor ettim çünkü bu çocukların
beslenme ücretleri daha sonra tahsil ediliyor. Annenin yanında kalan
çocuklar... Her yıl yaklaşık 500 çocuk cezaevinde annesinin yanında kalıyor.
Cezaevi yönetimi diyor ki: “Ya sen yemek yiyeceksin ya çocuk yemek yiyecek.”
Anne diyor ki: “Ben aç kalırım, çocuğuma verin bari.” Bunlar çölyaklı değil,
bunlar yurdumuzun insanı ve iyi yönetilmediğimiz için açlık, yoksulluk altında
suç işlemişler; anneleri suç işlemiş, cezaevine düşmüşler; şimdi de onları
orada da besleyemiyoruz.
Değerli arkadaşlar, elbette çölyak hastaları önemli ama
ülkemizin bütün çocuklarını hep birlikte korumalı, kollamalıyız; bunun için de
daha fazla komisyonlar kurmalıyız. 
Teşekkür ediyorum. (CHP sıralarından alkışlar) 
BAŞKAN – Teşekkür ederim Sayın Atıcı. 
Önerge sahibi olarak şimdi de Muş Milletvekili Sayın
Ahmet Yıldırım konuşacak. 
Buyurun Sayın Yıldırım. (HDP sıralarından alkışlar) 
Sizin de konuşma süreniz on dakika. 
AHMET YILDIRIM (Muş) – Teşekkür ederim Sayın Başkan. 
Sayın Başkan, değerli milletvekilleri; gerçekten rakam
dile kolay, 750 bin çölyak hastası, ülkenin neredeyse yüzde 1’ine tekabül
ediyor. Bu, önemli bir rakam ve artık böyle toplumsal bir mesele hâline gelmiş
konuda Parlamentoda grubu bulunan siyasi partilerin bir ortaklaşma sağlamış
olması, en azından ilk adım açısından ortaklaşma sağlamış olması önemli. Ama
umut ediyoruz ki kurulacak olan araştırma komisyonu, bu hastaların
ihtiyaçlarını karşılayabilecek, onların derdine deva, hastalığına şifa
olabilecek neticeyi de iktidar partisinin adım atması neticesinde
sağlayabilirler. 
Bu komisyona ve araştırma önergesine imza koyduk ve
ortaklaştık, bundan yana şüphe yok ancak ben gerek Divanı gerek Genel Kurulu
gerekse halkımızı farklı bir konuyla alakalı olarak bilgilendireceğim.
O konuya geçmeden önce, bugün 4 Mayıs. 4 Mayıs 2017
bizim açımızdan Dersim tertelesinin 80’inci yıl dönümü. 4 Mayıs 1937’de
“Tunceli Tenkil Harekâtı” ismiyle bir Bakanlar Kurulu kararı yayımlanıyor ve
onu takip eden on-on bir aylık süre içerisinde, maalesef, bugün adı “Tunceli”
olan, dönemin adı itibarıyla “Dersim” olan kentimizde on binlerce kadın, çocuk,
yaşlı, sivil bir göçe maruz bırakılıyor; bunların büyük bir çoğunluğu
katlediliyor ve kız çocuklar ise ailelerinden koparılarak başka yerlere zorunlu
evlatlık olarak veriliyor. Ben 4 Mayıs Dersim tertelesinin ve orada yaşanan
dramın 80’inci yıl dönümünde bu tertele mağdurlarını saygıyla anıyorum. 
Evet, benim dikkatinizi çekmek istediğim noktalardan
biri, Diyarbakır merkez Sur ilçesinde Çevre ve Şehircilik Bakanlığının TOKİ
marifetiyle, aracılığıyla yürüttüğü bir proje kapsamında hâlâ insanların meskûn
mahal olarak kullandığı evlerinin zorunlu kamulaştırma kararıyla boşaltılmaya
tabi tutulmasıdır. Dünyada ve ülkemizde şiddetin gittikçe tırmandığı ve
uygarlıkların birikim alanları olan kentlerin çatışmanın, yıkımın ve ayrışmanın
özneleri hâline getirildiği bir süreçte yaşıyoruz. Diyarbakır’ı az biraz bilen
biri, siyasi iktidarın Başbakanları ve sözcüleri tarafından dile getirilen
“Sur’u Toledo yapacağız.” veya bugünkü adıyla bu söylemin sahibi olan Başbakan
Başbakanlığı elinden alınıp düşürüldükten sonra yeni Hükûmet tarafından “Sur’u
sevgiyle yükseltiyoruz.” adı altında toplum vicdanında mahkûm olmuş bir proje
yürütülmeye çalışılıyor. 
Diyarbakır tarihî Sur kenti beş bin yıldır kesintisiz
yaşamın devam ettiği bir yer. Bugün yeryüzünde Diyarbakır Sur kenti gibi nüfuz
etmiş, yaşam bulmuş iki ayrı daha kent var: Biri Ege’de Faselis, diğeri ise
aşağı Mezopotamya’da Ninova. Ancak Faselis de Ninova da şu anda varlığını
sürdürebilen kentler değildir, Diyarbakır Sur kentiyle birlikte kurulmuş olan
Faselis ve Ninova kentsel yaşamlarını sonlandırmışlardır. Diyarbakır Sur’u
Toledo’ya benzeten bir iktidar anlayışı Sur’u aslında ne kadar tanıdığını da
ele vermiş oluyor çünkü Diyarbakır Sur’a belli yerler benzetilebilinir,
Diyarbakır Sur’un bir yere benzetilebilinecek bir tarafı yok. Toledo dediğiniz
birkaç yüz yıllık geçmişe sahip. Diyarbakır Sur beş bin yıllık yaşamın
kesintisiz hüküm sürdüğü bir antik kenttir ve bu kent şiirlere, söylencelere,
edebi eserlere, türkülere konu olmuş bir kenttir. İnsanların hamuru bu kentin
küçeleriyle birlikte yoğrulmuştur; acıları, sevgileri, ezgileri, tınıları bu
kentin mabetleriyle, surlarıyla, yapılarıyla, camileriyle, kiliseleriyle
birlikte yoğrulmuştur. Bunu bilmeyenlerin Ankara’dan merkezî kararlarla almış
oldukları yok “Toledo yapma”, yok “Sur’u sevgiyle yükseltme” gibi projeler bir
tek şeye hizmet etmektedir ki o da betonlaşmadır. Zaten, bakın, mevcut Çevre ve
Şehircilik Bakanlarımızdan biri AKP iktidarı döneminde ne demişti? “Beton
makinesinin sesi bu ülkede hiç eksik olmasın.” Bunu bir Çevre ve Şehircilik
Bakanı söylüyor. “Beton makinesinin sesi bu ülkede hiç eksik olmasın. Bu beton
makinesinden çok keyif alırım, onun sesinden, böyle pat pat vurdukça.” İşte
tarih dediğiniz beton, yapı dediğiniz beton, siyasetin betonlaşması gibi. 
Bu sadece Sur kentine hissedilen bir duygu değildir,
Sur kentinin temsiliyetini ve vekâletini almış siyasetçilerini nasıl eş genel
başkanlarıyla birlikte içeri tıkma, bir siyasi kararla yok etme, tasfiye etme
çabası var ise, belediye başkanının nasıl bir kayyum ucubesiyle iradesini
elinden alma ve zorla yönetme çabası var ise onun küçelerine yani sokaklarına,
kentlerine, tarihî eserlerine de aynı duyguyla yaklaşılmaktadır. 
Buradan hareketle söyleyelim. Hani Diyarbakır Sur’u
bilmeyenler karıştırabilir. Şu anda 1 Mayıs 2017 tarihi itibarıyla yıkım kararı
alınmış olan iki mahalle, Diyarbakır Alipaşa ve Lalebey mahalleleri, Alipaşa ve
Lalebey. İktidara bu konuda her eleştiri getirdiğimizde son bir yıllık sokağa
çıkma yasakları ile oradaki çatışmalara çekerler. Hiçbir zaman sokağa çıkma
yasağının ilan edildiği Sur bölümleri değil Alipaşa ile Lalebey ve 1 Mayıs
2017’den itibaren yıkım kararı almış olan Çevre Şehircilik Bakanlığının projesi
de öyle 2015’in, 2016’nın projesi değil, 2010’da alınmış bu karar. Yerel
yönetimler, halk, ahali itiraz edince 2012 yılında dönemin Cumhurbaşkanı
Abdullah Gül “Surlar artık benim himayemdedir.” demiştir. Bu yıkım, bu talan
kültürü, 2010-2011’e dayanmaktadır. 
Mahalleli istemiyor. Mahallelinin avlusuyla birlikte
evine biçilen değer 33 bin lira. Hadi ben herhangi bir AKP’li yönetici,
milletvekili ya da bakana söyleyeyim: Biri gelsin size, kullandığınız,
yıkılmamış, hâlâ içinde yaşamını sürdürdüğünüz ev için 33 bin lira versin,
“Çıkın buradan.” desin bakayım. 
ÖZGÜR ÖZEL (Manisa) – Sayın Bakana hemen teklif edelim.
AHMET YILDIRIM (Devamla) – Bunun adı zorbalıktır, bunun
adı yasa masa değildir. 
Kaldı ki hani yasayla ilgili gidilecekse bu kararın
aykırı olduğu Anayasa, bazı yasa ve uluslararası sözleşmeleri de söyleyeyim.
Alipaşa ve Lalebey için alınan karar, bu yıkım kararı hem Anayasa’nın 46’ncı
maddesindeki kamulaştırma hükmüne aykırıdır hem Anayasa’nın 35’inci
maddesindeki mülkiyet hakkına aykırıdır hem de -burada bir aykırılıktan daha
söz edeyim- Sur, tarihî Sur kenti çevresindeki Hevsel Bahçeleriyle birlikte
2015 yılında Dünya UNESCO Kültürel Miras Listesi’ne alınmıştır ve buradan
hareketle, özellikle Sur’un Dünya Kültür Mirası Listesi’nde yer alması
nedeniyle Türkiye'nin de onaylamış olduğu Dünya Kültürel ve Doğal Mirasın
Korunmasına Dair Sözleşme’ye de aykırıdır. Anayasa’ya aykırılık var, yasa
ucube, Anayasa’nın üzerinde kendini sayıyor ve yasaların, Anayasa’nın üzerinde
olan uluslararası sözleşmelere, Türkiye'nin altına imza koymuş olduğu uluslararası
sözleşmelere de aykırılık var. 
Yıkım nerede biliyor musunuz? Yıkım… Sur içinde toplam
7.714 parsel var, yıkım 6.300 parsel için çıkarılmış yani yüzde 82’si için
çıkarılmış yıkım kararı ve geri kalan yüzde 18’lik kısım ne oluyor biliyor
musunuz? TOKİ tarafından kentsel dönüşüm kapsamında kamulaştırılan alanları
kapsıyor. Tarihe yaklaşım bu, doğaya yaklaşım bu. Bu, sadece Diyarbakır Sur
için mi böyle? Tabii ki değil. Bu ülkenin Çevre ve Şehircilik Bakanı beton
makinesinin sesinden haz alıyorsa biz artık hayret etmiyoruz. AKP’nin çevreden,
ekolojiden, şehircilikten anladığı betonlaşmadır; Hasaykeyf’ten biliyoruz,
İztuzu Plajı’ndan biliyoruz, Bergama’daki siyanürle altın aramadan biliyoruz,
Cerrattepe’den biliyoruz, Karadeniz’deki Yeşil Yol’dan biliyoruz, Munzur’dan
biliyoruz. Bunu birçok açıdan söyleyebiliriz ve daha Yırca ormanlıkları,
zeytinlikleriyle… 
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Yıldırım. 
AHMET YILDIRIM (Devamla) – …ilgili ve sayabileceğimiz
daha birçok yerle ilgili, siyasi iktidarın, maalesef, özellikle doğaya ve
tarihe karşı yaklaşımı oldukça hoyrattır diyorum, bütün Genel Kurulu saygıyla
selamlıyorum. (HDP sıralarından alkışlar) 
BAŞKAN – Teşekkür ederim. 
Önerge sahipleri olarak şimdi de Kayseri Milletvekili
Sayın İsmail Tamer konuşacak. 
Buyurun Sayın Tamer. (AK PARTİ sıralarından alkışlar) 
İSMAİL TAMER (Kayseri) – Teşekkür ediyorum Sayın
Başkan. 
Saygıdeğer milletvekilleri, çölyak hastalığıyla ilgili
Mecliste grubu bulunan tüm partilerin birlikte, beraber bir Meclis araştırması
komisyonu kurulmasıyla ilgili vermiş olduğumuz önerge hakkında konuşmak
istiyorum. Hepinizi saygı ve sevgiyle selamlıyorum. 
Bu arada, 4 partideki bu arkadaşlarıma da ayrı ayrı
teşekkür etmek istiyorum. Bu birlikteliğin bundan sonra da Meclisteki
çalışmalarımıza yansımasını en büyük dileğim ve arzum olarak da ifade etmek
istiyorum. 
Benden önce konuşan değerli konuşmacılar, 4 doktor
arkadaşım çölyakla ilgili konunun aşağı yukarı tamamını izah ettiler. Ben de
kısaca şöyle ifade edebilirim: “Glüten” denilen proteinli maddelerin vücuda
girmesiyle birlikte özellikle ince bağırsaklarda alerji meydana getirerek
“villus” denilen bu çıkıntılardan emilimin yok olması anlamına geliyor. Emilim
niçin yok oluyor? Buradaki villusları yok ederek yok oluyor. Dolayısıyla
proteinler, vücuda giren gıdaların büyük bir kısmı da ince bağırsaklarda
sindiriliyor ve ince bağırsaklardan emiliyor. Buna bağlı olarak emilemeyen bu
gıdalar o zaman ince bağırsağın doku yapısında da bir bozukluk meydana getiriyor,
dolayısıyla fonksiyonunda da bir bozukluk söz konusu oluyor. Fonksiyondaki bu
bozuklukla birlikte de bağırsaktaki aşırı hızlanmayla ishaller meydana geliyor.
Bu, çocuk yaşta da oluyor, hayatın diğer bir döneminde de ortaya çıkabiliyor. 
Bunun teşhisi zor çünkü diğer hastalıklarla birlikte
semptomları başka hastalıklarla da karıştığı için teşhiste zorlanılıyor ama
kesin teşhisi de –daha önce arkadaşların belirtmiş olduğu gibi- doku
biyopsileriyle yani ince bağırsak biyopsileriyle birlikte kesin teşhis konuyor.
Tedavisi ne? Tedavisi de glütenli gıdaların vücuttan
uzaklaştırılması. Zaman içinde bozulan bu ince bağırsak villusları bu gıdalarla
karşılaşmadığı andan itibaren de kendini yeniliyor ve eski hâline geliyor,
hastalıktan kurtulmuş oluyor. 
Tabii, değerli arkadaşlarım belirttiler, bu hastalık
önemli bir hastalık, çölyak hastalığı; Türkiye’deki popülasyonu da ifade
edildi, yüzde 0,3 ile yüzde 1 arasında görülmesi. Şöyle nüfusumuza
oranladığımız zaman da aşağı yukarı 700-750 bin civarında hastanın olmasını
beklememize rağmen, bizim tespit ettiğimiz rakam, Sağlık Bakanlığımızın da
almış olduğu rakam 68 bin civarında hastanın olduğudur. 
AK PARTİ olarak bizler hem metabolik hastalıklarda hem
diğer hastalıklarda hem de çölyak hastalığıyla ilgili önemli çalışmalar yaptık.
Bunu değerli Cumhuriyet Halk Partisinden konuşmacı arkadaşım da burada ifade
ettiler. Özellikle 2004 yılında yapmış olduğumuz değişiklikler… Çünkü daha
önceleri hiç devlet desteği yok iken o zaman belli bir yardım yapılmıştı. Sonra
2006, sonra 2011, daha sonrada da 2015 yılında yapmış olduğumuz değişikliklerle
birlikte bu hastalarla ilgili önemli çalışmalar yaptık ve hastaları korumaya
çalışıyoruz. Yeterli mi? Tabii ki değil. Daha yeni yeni bu hastalarla ilgili
çalışmalar yaparak bu hastaların hem yaşam düzeylerindeki konforun artırılması
hem de toplum içerisindeki bireysel haklarını bunlara iade etmemiz gerektiğini,
sosyal devlet olarak en önemli, altını çizerek bunu yapan parti de biziz diye
ifade etmek istiyorum. 
İşte, kuracağımız bu Meclis araştırması komisyonuyla
birlikte bu hastalara daha neleri yapabiliriz, ne iyilikler getirebiliriz,
bunları birlikte inşallah o komisyonda tartışacağız, eksikleri belirleyeceğiz,
ona göre de yeni yeni tedbirler alacağız. Gastroenterolog olan her hastanede bu
hastalara verilen raporlarla birlikte bunların bir yıl kadar glütensiz gıdalara
ücretsiz erişimlerini sağlamıştık. Bunlarda değişiklikler söz konusuydu.
Özellikle 2011 yılında hasta yakınlarının bu gıdaların yetmemesiyle ilgili
şikâyetleri üzerine Sosyal Güvenlik Kurumunun toplanmasıyla bunlarda artışlar
olmuştu. 
O konuyla ilgili özellikle ifade etmek istiyorum,
sadece çölyak hastalıklarıyla ilgili değil, aynı zamanda protein emilimine
bağlı diğer metabolik hastalıkları olan hastalara da bu yardımlar yapılmıştı.
Aylara göre ifade edecek olursam -bunu protein metabolizması bozuk olan,
metabolik hastalığı olan hastalar için söylüyorum- 0-12 aylık hastalara 31 TL
verilirken yüzde 50 artışla bu rakam 46,50 TL’ye yükseltildi ve rakamlar 120
liraya kadar da çıktı. Çölyak hastalarında 78 ile 120 lira arasında
değişiklikler söz konusu oldu. Son zamanlardaki bu artışlar yeterli mi? Yeterli
bulmuyoruz. Sağlık Bakanlığımız bir çalışma yapıyor, bu çalışma kapsamında da
inşallah bir yol haritası belirleyeceğiz. Özellikle STK’lar, üniversiteler,
özel sektör... Erişkin bazı metabolizma hastalıkları, bunlar ne olabilir?
Tiroit, tiroidit, osteoporoz, gut gibi hastalıklar da dâhil olmak üzere, çölyak
hastalığında kontrol programıyla ilgili, Sağlık Bakanlığındaki yol haritası
belirlenmiş oldu. Hep beraber, inşallah bu Meclis araştırma komisyonunda da
bunların çalışmalarının içeriğini, genişliğini orada görmüş olacağız. Bu
kapsamda, 2017-2021 eylem planını yapmış oluyoruz. 
Tabii, Tarım Bakanlığının da hastalarla ilgili
çalışmaları söz konusu çünkü benden önceki arkadaşların yine ifade etmiş
oldukları gibi burada gıdaların büyük bir kısmı Türkiye'de üretilmemekte,
bunlar yurt dışından ithal edilmektedir. İthal edilenler arasında da
“glütensiz” denilmesine rağmen glütenli gıdaların olması da dikkat çekmektedir.
Bunu ortadan kaldırmak adına Tarım Bakanlığı etkin bir şekilde bunların
kontrolünü ve denetimlerini yapabilmektedir. Bunlar hatta bazen yüzde 20
glütenli gıdalara bile “glütensiz” yazıldığı görülmüştür. Bu açıdan, Tarım
Bakanlığımızın da dikkatli bir şekilde üzerine giderek bu gıdaların ithalini
daha doğru bir şekilde yapma adına çalışmaları mevcuttur. Bu bağlamda, tüm
partilerin duyarlı olmasından dolayı herkese teşekkür etmek istiyorum. 
Yine, ben, Milliyetçi Hareket Partisinden Ahmet Bey’in
ifade etmiş olduğu özellikle yıpranma payıyla ilgili görüşlerini, onun
kendisini bu kürsüden destekleyeceğimi ifade etmek istiyorum çünkü sağlık
çalışanları gerçek anlamda emekçi kardeşlerimizdir, çünkü onlar geceleri
gündüzleri olmadan, sabahlara kadar evlerine gitmeden nöbet tutmaktadırlar,
ağır işçi konumundadırlar. Bunların yıpranma payını vermenin de bizim görevimiz
olması gerektiğini ifade etmek istiyorum. Yine, sağlık çalışanlarıyla ilgili
yapacağımız iyileştirmeler de çok önemli. 
Tabii, “değerli kardeşim” diye hitap edeceğim
Cumhuriyet Halk Partisinden Aytuğ Bey’in birtakım eleştirileri söz konusu oldu,
ona da buradan şunu ifade etmek istiyorum: Değerli kardeşim, Türkiye sağlık
alanında çok önemli yerlere gelmiştir. Sen de biliyorsun ki özellikle bir
ülkede sağlık oranlarına bakmak, sağlıkta ilerleme anne ölüm hızı ve bebek ölüm
hızıyla tabir edilebilir, görülebilir. Türkiye’de binde 30’ların üzerindeki
bebek ölüm hızları bugün binde 7’lere, Avrupa Birliği standartlarına çekilmiştir.
Bu ne zaman yapılmıştır? On yıl içinde yapılmıştır. Gelişen ülkelerde bu, otuz
yıl içerisinde yapılmıştır. Anne ölüm hızları da yine aynı, 100 bin kişide 64
iken bugün artık 17’lere kadar inmiştir. Bu da Türkiye’nin sağlık alanında
yapmış olduğu büyük bir başarıdır diyorum ama yeterli mi? Değil. Daha ileriye
gitmemiz lazım, daha çok çalışmamız lazım diyor, hepinizi saygı ve sevgiyle
selamlıyorum, hoşça kalın diyorum.
Teşekkür ediyorum. (AK PARTİ sıralarından alkışlar) 
BAŞKAN – Teşekkür ederim Sayın Tamer.
AYTUĞ ATICI (Mersin) – Sayın Başkan…
BAŞKAN – Buyurun Sayın Atıcı.
AYTUĞ ATICI (Mersin) – Teşekkür ederim Sayın Başkan.
BAŞKAN – Açıklama mı yapacaksınız Sayın Atıcı?
AYTUĞ ATICI (Mersin) – Evet Sayın Başkan, izniniz
olursa bir dakika içerisinde…
BAŞKAN – Buyurun, bir dakika.
IV.- AÇIKLAMALAR (Devam)
17.- Mersin Milletvekili Aytuğ Atıcı’nın, anne ve bebek ölüm hızlarının
bir ülkedeki sağlık hâlinin en iyi göstergelerinden biri olduğuna ve AKP
döneminde bebek ölüm hızının arttığına ilişkin açıklaması
AYTUĞ ATICI (Mersin) – Değerli arkadaşlar, anne ve
bebek ölüm hızları bir ülkedeki sağlık hâlinin en iyi göstergelerinden bir
tanesidir ve maalesef, Türkiye Cumhuriyeti kurulduğundan bu yana ilk defa AKP
döneminde anne ölüm hızları da bebek ölüm hızları da artmıştır. Bakın, başka
hiçbir hükûmet döneminde böyle bir artış olmamıştır, AKP döneminde artmıştır.
Daha sonra tekrar azalmıştır ama asla Avrupa standartlarına maalesef
gelememiştir. Keşke gelse, ben de bunu çok arzu ederim.
Teşekkür ederim. 
BAŞKAN – Teşekkür ederim.
VII.- MECLİS ARAŞTIRMASI (Devam)
A) Ön Görüşmeler (Devam)
1.- Adalet ve Kalkınma Partisi Grup Başkan Vekili İstanbul Milletvekili
Mehmet Muş, Cumhuriyet Halk Partisi Grup Başkan Vekili Manisa Milletvekili
Özgür Özel, Halkların Demokratik Partisi Grup Başkan Vekili İstanbul
Milletvekili Filiz Kerestecioğlu Demir ve Milliyetçi Hareket Partisi Grup
Başkan Vekili Manisa Milletvekili Erkan Akçay’ın, çölyak hastalığıyla ilgili
farkındalık yaratılması, teşhis aşamasıyla ilgili önlem alınması, sebep ve
sonuçlarının detaylı bir şekilde araştırılması ve bu hususlarda çözümler
üretilmesi, ayrıca bu hastalığa maruz kalan hastalara kalıcı yardımlar
sağlanması amacıyla Meclis araştırması açılmasına ilişkin önergesi (10/518)
(Devam)
BAŞKAN - Sayın milletvekilleri, Meclis araştırması
önergeleri üzerindeki görüşmeler tamamlanmıştır.
Şimdi, Meclis araştırması açılıp açılmaması hususunu
oylarınıza sunacağım: Meclis araştırması açılmasını kabul edenler… Kabul
etmeyenler… Kabul edilmiştir. (Alkışlar)
Biz de Divan olarak bütün parti gruplarına böyle
anlamlı ve güzel bir harekette ortaklaşa hareket ettikleri için çok teşekkür
ediyoruz.
Meclis araştırmasını yapacak komisyonun 15 üyeden
kurulmasını oylarınıza sunuyorum: Kabul edenler… Kabul etmeyenler.. Kabul edilmiştir.
Komisyonun çalışma süresinin başkan, başkan vekili,
sözcü ve kâtip üyenin seçimi tarihinden itibaren üç ay olmasını oylarınıza
sunuyorum: Kabul edenler… Kabul etmeyenler… Kabul edilmiştir.
Komisyonun gerektiğinde Ankara dışında da çalışabilmesi
hususunu oylarınıza sunuyorum: Kabul edenler… Kabul etmeyenler… Kabul
edilmiştir.
İyi çalışmalar diliyorum bu komisyonda görev alacak
olan sayın milletvekili arkadaşlarımıza.
Gündemin “Kanun Tasarı ve Teklifleri ile Komisyondan
Gelen Diğer İşler” kısmına geçiyoruz.
1’inci sırada yer alan Türkiye Cumhuriyeti Çevre ve
Orman Bakanlığı ile Irak Cumhuriyeti Ulaştırma Bakanlığı Arasında Meteoroloji
ve Meteorolojik Araştırmalar Alanlarında Mutabakat Zaptının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu’nun
görüşmelerine başlayacağız.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Çevre ve Orman Bakanlığı ile Irak Cumhuriyeti
Ulaştırma Bakanlığı Arasında Meteoroloji ve Meteorolojik Araştırmalar
Alanlarında Mutabakat Zaptının Onaylanmasının Uygun Bulunduğuna Dair Kanun
Tasarısı (1/606) ve Dışişleri Komisyonu Raporu (S. Sayısı: 358)
BAŞKAN – Komisyon? Yok.
Ertelenmiştir.
2’nci sırada yer alan Türkiye Cumhuriyeti Gümrük ve
Ticaret Bakanlığı ile Azerbaycan Cumhuriyeti Devlet Gümrük İdaresi Arasında
Gümrük Alanında Ortak Komite Kurulmasına İlişkin Mutabakat Zaptının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız. 
2.- Türkiye Cumhuriyeti Gümrük ve Ticaret Bakanlığı ile Azerbaycan
Cumhuriyeti Devlet Gümrük İdaresi Arasında Gümrük Alanında Ortak Komite
Kurulmasına İlişkin Mutabakat Zaptının Onaylanmasının Uygun Bulunduğuna Dair
Kanun Tasarısı (1/684) ve Dışişleri Komisyonu Raporu (S. Sayısı: 359) (X)
BAŞKAN – Komisyon burada.
Hükûmet burada. 
Komisyon Raporu 359 sıra sayısıyla bastırılıp
dağıtılmıştır.
Tasarının tümü üzerinde söz isteyen yok.
Maddelere geçilmesini oylarınıza sunuyorum: Kabul
edenler… Kabul etmeyenler… Kabul edilmiştir.
1’inci maddeyi okutuyorum: 
TÜRKİYE CUMHURİYETİ GÜMRÜK VE TİCARET BAKANLIĞI İLE
AZERBAYCAN CUMHURİYETİ DEVLET GÜMRÜK İDARESİ ARASINDA GÜMRÜK ALANINDA ORTAK
KOMİTE KURULMASINA İLİŞKİN MUTABAKAT ZAPTININ ONAYLANMASININ UYGUN BULUNDUĞUNA
DAİR KANUN TASARISI
MADDE 1- (1)
15 Ocak 2015 tarihinde Ankara’da imzalanan “Türkiye Cumhuriyeti Gümrük ve
Ticaret Bakanlığı ile Azerbaycan Cumhuriyeti Devlet Gümrük İdaresi Arasında
Gümrük Alanında Ortak Komite Kurulmasına İlişkin Mutabakat Zaptı”nın
onaylanması uygun bulunmuştur. 
BAŞKAN – 1’inci madde üzerinde Cumhuriyet Halk Partisi
Grubu adına İstanbul Milletvekili Sayın Didem Engin konuşacak. 
Buyurun Sayın Engin. (CHP sıralarından alkışlar) 
CHP GRUBU ADINA DİDEM ENGİN (İstanbul) – Sayın Başkan,
sayın milletvekilleri; Hazreti Mevlâna bir şiirinde “Ya olduğun gibi görün ya
da göründüğün gibi ol.” der. Bu referandumda Adalet ve Kalkınma Partisi olarak
olduğunuz ya da göründüğünüz gibi değil, gerçekleri tamamen gizleyerek,
halkımızı aldatma ve yanıltma üzerine Makyavelist bir anlayışla kurguladığınız
bir tiyatroyu oynadınız. 
Bir taraftan kuvvetler birliğini hedefleyerek yargının
siyasileşmesi için teklif hazırladınız, diğer taraftan “Yargı bağımsızlığı için
evet” pankartları astınız. Bir taraftan, Meclisin yetkilerini sınırlandıran,
milletvekillerinin sözlü soru sorma imkânını bile kaldıran ve ülkemizdeki tüm
yetkileri tek bir kişide toplayan maddeleri hazırladınız, diğer taraftan “Güçlü
Meclis için evet” pankartlarıyla her yeri donattınız. İyi niyetli
vatandaşlarımızın oylarına göz diken sinsi siyasetçilerin yalanlar üzerine
kurulu bir propagandayı nasıl yürütebildiklerini tüm dünyaya gösterdiniz ve
ülkemizin demokrasi tarihine kara bir leke olarak kayda geçirdiniz. Bu Anayasa
değişikliğiyle ülkemizi bir ateşin, bir kaosun içine atarak her türlü dış
kumpasa açık hâle getirdiniz. Tarih, 26’ncı Dönem Meclisini kendi yetkilerini
ve işlevselliğini kısıtlayarak, alkışlarla demokrasimizi rafa kaldıran bir
Meclis olarak kayda geçirmiştir. Bu onur “evet” oyu veren tüm milletvekillerine
yeter. Partili Cumhurbaşkanlığıyla Cumhurbaşkanlığı makamının manevi
saygınlığını yok ettiniz, ülkemizin birlik ve bütünlüğünün altına dinamit
konulmasına göz yumdunuz. Bundan sonra Cumhurbaşkanı cumhurun başkanı olamayacaktır,
sadece kendi partisinin başkanı olacak ve bu şekilde karşılık bulacaktır.
Adalet sistemini siyasileştirerek hukuk devletini yok
ettiniz. Şimdi bütün dünyanın önünde milletimizin gözüne bakarak “Buna da
alışacaklar.” umursamazlığı içinde Hâkimler ve Savcılar Kurulunun siyasi
yapısını oluşturuyorsunuz. 
Baskılarınızla “evet” demek zorunda kalan
vatandaşlarımızın bile gönlünde kabul görmeyen bu Anayasa değişikliğiyle,
halkımızın sahip olduğu demokrasi bilincine rağmen ülkemizi bu şekilde
yönetemezsiniz. Çünkü bu Anayasa değişikliğiyle oluşacak hukuk sistemiyle
Türkiye içte ve dışta öngörülemez bir ülke konumuna düşmüştür. İşte, AGİT ve
Venedik Komisyonu raporları ve son olarak Avrupa Konseyi Parlamenterler Meclisi
kararı.
Siz istediğiniz kadar mezarlıkta ıslık çalarak “Bu
kararların hiçbir kıymetiharbiyesi yoktur.” deyin, bu referandum sonucunun
meşruiyeti sadece ülkemizde değil, tüm dünyada sorgulanmaktadır. Yürüttüğünüz
dış politikayla zaten dünyadan tecrit edilmiş duruma getirdiğiniz ülkemize bu kararların
hem dış politikada hem de ekonomide faturası çok ağır olacaktır. Hem yerli hem
de yabancı yatırımcıların, yatırımların durmasının, ülkemizden sermaye
çıkışlarının hızlanmasının, ihracatın her geçen yıl daha da gerilemesinin,
turizm gelirlerinin her yıl daha da azalmasının, finansman bulunmasının
zorlaşmasının, cari açıkların tolere edilemez boyutlara ulaşmasının,
ekonomimizdeki çarkların yavaşlamasının, iflasların hızla artmasının,
sokaklarımızı çığ gibi büyüyen işsizler ordusunun kaplamasının, ülkemizin
içinden çıkılamaz bir girdabın içine sürüklenmesinin müsebbibi bu sorunları
görmezden gelerek sadece kendi çıkarlarını düşünen ve kendi menfaatleri için
Anayasa değiştiren, olağanüstü hâl sürecinde referandum düzenleyen ve güzel
ülkemizi bir parti devletine dönüştürmeye çalışan AKP olacaktır.
Hemen her fırsatta millet iradesinden bahsediyorsunuz.
Bu Mecliste her tartışmada millet iradesinin arkasına sığınıyordunuz, “Millet
iradesinin başımızın üzerinde yeri var.” diyordunuz.
Şimdi soruyorum: Referandumda milletimizin iradesinden
neden korktunuz? Neden milletimizin iradesinin özgürce sandığa yansımasını
engellemek için her türlü baskıyı denediniz? Milletimizin vergilerini neden
“evet” için hesapsızca harcadınız? Neden bütün vatandaşlarımızın cebinden çıkan
vergileri kullanarak dağı taşı “evet” afişleriyle donattınız? Neden “hayır”
afişlerine tahammül edemediniz? Neden “hayır” pankartlarının çoğunu asıldığı
gün kestiniz, yırttınız, kaldırdınız? Neden lise öğrencilerini, kamu
çalışanlarını “evet” propagandası yaptığınız açılışlarınıza, mitinglerinize
katılmaya zorladınız? Neden taşeron işçileri ve belediye çalışanlarını işten
atma tehditleriyle “evet” oyu vermeye zorladınız ve bu oylarını fotoğraflarla
ispatlama mecburiyetinde bıraktırdınız? Neden “hayır” diyen vatandaşlarımıza
“terörist”, “vatan haini”, “çukur” yakıştırmalarını yaptınız? Neden? 
Bu referandumun bir faydası oldu, o da sizin “millet
iradesi” söylemlerinizin cilalarını dökerek, o cilanın altındaki gerçek
yüzünüzü halkımıza göstermiş olmasıdır. 
Bu Anayasa değişiklik teklifiyle ilgili Genel Kurulda
şunları söylemiştim: AKP, bu defolu Anayasa değişiklik teklifiyle üzerine
yapışan bu kapkara lekeyi asla silemeyecektir. Teklif bu Meclisten geçsin ya da
geçmesin, demokrasi tarihimize bir ibret vesikası olarak zaten geçmiştir.
Kapalı kapılar ardında hazırlanan, dar bir kadro tarafından hazırlanan metni
görmeden imzalayan milletvekilleriyle, eleştiri ve önerilerin görmezden
gelinmesiyle, konuşmaların televizyondan canlı yayınlanması talebimizin gerekçesiz
reddedilmesiyle, sivil toplum kuruluşlarına, anayasa hukukçularına,
akademisyenlere Komisyonda söz hakkı verilmemesiyle, kifayeti müzakere
önergeleriyle, Genel Kurulda gizli oylamada açık “evet” oyu kullanılmasıyla, bu
teklif artık AKP ruhunun silinemez alametifarikası olmuştur.” 16 Nisan
referandumu ise bu alametifarikayı tescillemiştir. Mühürsüz oy pusulaları ve
zarfların Yüksek Seçim Kurulu tarafından geçerli sayılmasıyla, Türkiye'nin her
yerinde devletin tüm imkânlarının “evet” için seferber edilmesiyle, baskıyla,
hileyle, kanunsuzlukla, “Evet çıkması için her yol mubahtır.” anlayışıyla
ölülere bile “evet” oyu verdirilmesiyle, silahla oy kabinlerinin önünde
bekleyen yandaşların vatandaşlarımızı “evet”e zorlamasıyla, oy vermeye gitmeyen
seçmenlerin yerine “evet” oyu kullanılmasıyla, seçim kurullarının “tercih”
mührü yerine “evet” mühürleri dağıtmasıyla, şaibeli milyonlarca oyla bu
alametifarika ilelebet tescillenmiştir. Tüm bu yaşananlar AKP Türkiyesinin
artık bir hukuk devleti olmadığının acı birer göstergesidir. 
İşte gerçek yüzünüz, itaat etme ve boyun eğme üzerine
kurgulanmış yönetim felsefeniz, işte sizin demokrasi anlayışınız. Bundan sonra
demokrasiden bahsedemeyeceksiniz çünkü her “demokrasi” diye ağzınızı
açtığınızda, her “millet iradesi” diye övündüğünüzde “İşte sizin demokrasi
anlayışınızın alametifarikası bu Anayasa değişiklik teklifi ve bu
referandumdur.” cevabını alacaksınız. Milletimiz, demokrasimizi rafa kaldıran
bu Anayasa değişiklik teklifini devlet terörüne ve her türlü baskıya rağmen,
sahip olduğu demokrasi bilinciyle reddetmiştir. Halkımız, hâkimiyetin kayıtsız
şartsız millete değil bir tek kişiye ait olduğu dayatmasını, bu oldubittiyi
hiçbir zaman kabul etmeyecektir; asla itaat etmeyecek ve asla boyun
eğmeyecektir. 
Son Meclis konuşmamda “Bu referandum AKP’nin çöküş
sandığı olacaktır.” demiştim. AKP’nin çöküş ve izmihlali de bu referandumla
başlamıştır. Alkışlarla kabul ettiğiniz partili Cumhurbaşkanlığıyla da bu çöküş
hızlanmıştır. Minareyi kılıfına uydurduğunuzu zannediyorsanız, “Bu iş oldu da
bitti maşallah.” diyorsanız, “Kurduğumuz düzene halkımız nasıl olsa zamanla
alışır.” diyorsanız yanıldığınızı kısa sürede anlayacaksınız. Kaçırdığınız at
henüz Üsküdar’a varamamıştır ve maç da henüz bitmemiştir. 
Referandum sürecinde ve oy sayım gecesinde
yaşadıklarımız hem “evet” diyen hem de “hayır” diyen tüm yurtsever
vatandaşlarımızın vicdanını sızlatmıştır. Vicdanı sızlayan bütün
vatandaşlarımızın mühürsüz seçim yapanlarla ve bu mizanseni hazırlayanlarla ilk
sandıkta görülecek bir hesabı vardır. Bu defa elinizdeki sopayla, tehditle,
baskıyla, zulümle milletimizi korkutamayacaksınız. Ne sandıkta yapacağınız
katakulliler ve ne de seçim kurullarınız sizleri kurtaramayacaktır.
Saygılar sunuyorum. (CHP sıralarından alkışlar)
BAŞKAN – Teşekkür ederim Sayın Engin.
1’inci maddeyi oylarınıza sunuyorum: Kabul edenler…
Kabul etmeyenler… 1’inci madde kabul edilmiştir.
Sayın Muş…
MEHMET MUŞ (İstanbul) – Sayın Başkan, bir açıklamada
bulunmak istiyorum.
BAŞKAN – Buyurun. 
MEHMET MUŞ (İstanbul) – Sayın hatip referandumla
alakalı aslı astarı olmayan pek çok ifadede bulundu. Dün, yapılan referandumla
ilgili gerekli açıklamaları yaptım. Türkiye’de yapılan referandum Anayasa ve
yasalara uygun bir şekilde yapılmıştır. Referandum sürecinde, az önce hatibin
kullandığı bir ifade vardır, “devlet terörü” ifadesini kullanmıştır. Bu,
kesinlikle kabul edilemez bir ifadedir ve bunu düzeltmeye davet ediyorum
hatibi. “Devlet terörü” diye bir ifade Cumhuriyet Halk Partili bir
milletvekiline yakışmaz, doğru değildir. 
DİDEM ENGİN (İstanbul) – Gerçeklerin düzeltilmesini
istememeniz lazım. 
MEHMET MUŞ (İstanbul) – Eğer bu ifadelerinde ısrar
ederlerse bunu milletimize şikâyet edeceğimizi ifade etmek isterim. Kimsenin de
minareye bir şey uydurduğu yok. Millet her şeyi olduğu gibi uydurmuş vaziyette
teslim etmiştir.
Teşekkür ederim.
BAŞKAN – Teşekkür ederim. 
DİDEM ENGİN (İstanbul) – Sayın Başkan, ben de
tutanaklara geçirilmesini istiyorum. Gerçekler sadece AKP grup başkan vekilinin
söyledikleri değildir. Gerçekler, referandum sürecinde ve referandum oylarının
sayıldığı gece bütün milletimizin gözlerinin önünde tecelli etmiştir. Medyanın
kısıtlanmasına, bütün baskılara rağmen gerçekleri milletimiz… O yüzden
konuşmamda bahsettim, “evet” oyu veren ve “hayır” oyu veren bütün vatandaşlarımızın
vicdanını sızlatmıştır bu süreç.
Saygılar sunuyorum. (CHP sıralarından alkışlar)
BAŞKAN – Teşekkür ederim.
2’nci maddeyi okutuyorum: 
MADDE 2- (1)
Bu Kanun yayımı tarihinde yürürlüğe girer.
BAŞKAN - 2’nci maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
3’üncü maddeyi okutuyorum:
MADDE 3- (1)
Bu Kanun hükümlerini Bakanlar Kurulu yürütür.
BAŞKAN – 3’üncü maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Sayın milletvekilleri, tasarının tümü açık oylamaya
tabidir. 
Açık oylamanın elektronik cihazla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir.
Oylama için iki dakika süre veriyorum ve süreyi
başlatıyorum.
(Elektronik cihazla oylama yapıldı)
BAŞKAN – Toplantı yeter sayısı yoktur.
Birleşime on beş dakika ara veriyorum.
Kapanma Saati: 17.28
ÜÇÜNCÜ OTURUM
Açılma Saati: 17.50
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET
(Kocaeli), Fehmi KÜPÇÜ (Bolu)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 88’inci Birleşiminin Üçüncü Oturumunu açıyorum.
359 sıra sayılı Kanun Tasarısı’nın yapılan açık
oylamasında toplantı yeter sayısı bulunamamıştı.
Şimdi tasarının açık oylamasını elektronik cihazla
tekrarlayacağım. 
Oylama için üç dakika süre veriyorum ve oylamayı
başlatıyorum.
(Elektronik cihazla oylamaya başlandı) 
BAŞKAN – Pusula veren sayın milletvekilleri lütfen
Genel Kuruldan ayrılmasınlar.
(Elektronik cihazla oylamaya devam edildi)
BAŞKAN – Pusula veren sayın milletvekillerinin
isimlerini okuyorum: 
Sayın Halil Yıldız? Burada.
Sayın Mustafa Yeneroğlu? Burada.
Sayın Selçuk Özdağ? Burada.
Sayın Abdullah Ağralı…
Sayın Nurettin Nebati? Burada.
Sayın Nurettin Canikli? Sayın Nurettin Canikli’yi
vekâleten Veysi Kaynak oy kullanmıştır.
Sayın Bennur Karaburun...
Sayın Serkan Bayram…
Sayın Emine Yavuz Görgeç? Burada.
Sayın Emrullah İşler…
Sayın Hasan Karal... 
Sayın Harun Karaca…
Sayın Selva Çam…
Sayın milletvekilleri, yapılan ikinci yoklamada da
toplantı yeter sayısı bulunamadığından, sözlü soru önergeleri ile kanun tasarı
ve teklifleri ile komisyonlardan gelen diğer işleri sırasıyla görüşmek için 9
Mayıs 2017 Salı günü saat 15.00’te toplanmak üzere birleşimi kapatıyorum.
Kapanma Saati: 17.59




(x) Bu bölümde hatip tarafından Rûm
suresinin 22’nci ayeti okundu. 


(x) Bu bölümde Hatip tarafından Türkçe
olmayan kelimeler ifade edildi.


(X) 359 S.
Sayılı Basmayazı tutanağa eklidir.




