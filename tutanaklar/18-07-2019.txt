



TBMM Tutanak Müdürlüðü





 
 TÜRKİYE
BÜYÜK MİLLET MECLİSİ
 TUTANAK DERGİSİ

 105’inci
Birleşim
 18 Temmuz
2019 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN
TUTANAK ÖZETİ
II.-
BU BİRLEŞİM TUTANAK ÖZETİ
III.-
GELEN KÂĞITLAR
IV.-
GÜNDEM DIŞI KONUŞMALAR
A)
Milletvekillerinin Gündem Dışı Konuşmaları
1.- Bursa
Milletvekili Atilla Ödünç’ün, Sağlıkta Dönüşüm Programı kapsamında Bursa ilinde
açılan şehir hastanelerine ilişkin gündem dışı konuşması
2.- Ankara
Milletvekili Mustafa Destici’nin, üniversite hastanelerinin işleyişine ve
beklentilere ilişkin gündem dışı konuşması
3.- Erzurum
Milletvekili Kamil Aydın’ın, Erzurum Kongresi’nin 100’üncü yıl dönümüne ilişkin
gündem dışı konuşması 

V.-
OTURUM BAŞKANLARININ KONUŞMALARI
1.- Oturum
Başkanı TBMM Başkan Vekili Levent Gök’ün, Düzce halkına geçmiş olsun dileğinde
bulunduğuna ilişkin konuşması
2.-
Oturum Başkanı TBMM Başkan Vekili Levent Gök’ün, On Birinci Kalkınma Planı’nın
görüşülme usulüne ve Cumhurbaşkanı Yardımcısı Fuat Oktay’ın sunuş konuşması
yapma talebini İç Tüzük’e göre karşılayamayacağına ilişkin konuşması
3.-
Oturum Başkanı TBMM Başkan Vekili Levent Gök’ün, Sakarya ilinde yaşanan sel
felaketi nedeniyle yurttaşlara geçmiş olsun dileğinde bulunduğuna ilişkin
açıklaması
4.-
Oturum Başkanı TBMM Başkan Vekili Levent Gök’ün, gerek Türkiye Cumhuriyeti’nin
gerekse Kuzey Kıbrıs Türk Cumhuriyeti’nin hak ve menfaatleri konusundaki
bildiriye katkı veren herkese teşekkür ettiğine ilişkin konuşması 
5.-
Oturum Başkanı TBMM Başkan Vekili Levent Gök’ün, 27’nci Yasama Dönemi İkinci
Yasama Yılının son birleşiminin tamamlanması nedeniyle çalışmalarda katkısı
bulunan herkese teşekkür ettiğine ilişkin konuşması 

VI.-
AÇIKLAMALAR
1.- Sakarya
Milletvekili Engin Özkoç’un, Düzce ilinde meydana gelen sel felaketine ilişkin
açıklaması
2.- İstanbul
Milletvekili Mehmet Muş’un, Düzce ilinde meydana gelen sel felaketine ilişkin
açıklaması
3.- Düzce
Milletvekili Ümit Yılmaz’ın, Düzce ilinde meydana gelen sel felaketine ilişkin
açıklaması
4.- Düzce
Milletvekili Ayşe Keşir’in, Düzce ilinde meydana gelen sel felaketine ilişkin
açıklaması
5.- Kırklareli
Milletvekili Turabi Kayan’ın, İğneada Beğendik sınır kapısının açılacağına ve
Beğendik köyünün su sorununa ilişkin açıklaması
6.- Mersin
Milletvekili Hacı Özkan’ın, Erbil’de şehit düşen konsolosluk çalışanı Osman
Köse’ye Allah’tan rahmet dilediğine ilişkin açıklaması
7.- Hatay
Milletvekili Suzan Şahin’in, Hatay Stadyumu’nun ve Hatayspor salonunun ne zaman
bitirileceğini öğrenmek istediğine ilişkin açıklaması
8.- Mersin
Milletvekili Ali Cumhur Taşkın’ın, Erbil’de şehit düşen konsolosluk çalışanı
Osman Köse’ye Allah’tan rahmet dilediğine ilişkin açıklaması
9.- Osmaniye
Milletvekili Mücahit Durmuşoğlu’nun, Erbil’de şehit düşen konsolosluk çalışanı
Osman Köse’ye Allah’tan rahmet dilediğine ilişkin açıklaması
10.-
Hatay Milletvekili Serkan Topal’ın, Hatay ili Defne ve Arsuz ilçelerinde
hastane olmadığına ilişkin açıklaması
11.-
Adıyaman Milletvekili Abdurrahman Tutdere’nin, Adıyaman ilinin mermer
rezervleri bakımından önemli merkez olduğuna ilişkin açıklaması
12.-
Kocaeli Milletvekili İlyas Şeker’in, Cumhurbaşkanı Recep Tayyip Erdoğan’ın S400
hava savunma sistemiyle ilgili kararlı tutumuna ilişkin açıklaması
13.-
Osmaniye Milletvekili İsmail Kaya’nın, geleceğin güçlü Türkiyesi için nitelikli
teknik elemanlara ihtiyaç olduğuna ilişkin açıklaması
14.-
Niğde Milletvekili Ömer Fethi Gürer’in, emeklilikte yaşa takılanların mağduriyetinin
giderilmesi gerektiğine ilişkin açıklaması
15.-
Uşak Milletvekili Özkan Yalım’ın, Meclis tatile girmeden af konusunun gündeme
alınarak emeklilikte yaşa takılanların, polislerin, sağlık çalışanlarının ve
öğretmenlerin mağduriyetinin giderilmesi gerektiğine ilişkin açıklaması
16.-
Manisa Milletvekili Bekir Başevirgen’in, On Birinci Kalkınma Planı’nın tarım
sektörü için hayal kırıklığı yarattığına ilişkin açıklaması
17.-
İstanbul Milletvekili Mahmut Tanal’ın, Düzce ilinde meydana gelen sel
felaketinden dolayı vatandaşlara geçmiş olsun dileğinde bulunduğuna ve
Karayollarında yardımcı işlerde çalışanların mağduriyetinin giderilmesi
gerektiğine ilişkin açıklaması
18.-
Amasya Milletvekili Mustafa Levent Karahocagil’in, şehitlere Allah’tan rahmet
dilediğine, Amasya ilinin tarihî, turistik ve doğal güzelliklerine ilişkin
açıklaması
19.-
Kahramanmaraş Milletvekili İmran Kılıç’ın, halk takviminin yeni nesillere
aktarılması gerektiğine ilişkin açıklaması
20.-
Eskişehir Milletvekili Arslan Kabukcuoğlu’nun, KHK’lerle kamudan ihraç
edildikten sonra beraat edenlerin dosyalarının OHAL Komisyonunda neden bekletildiğini
öğrenmek istediğine ilişkin açıklaması 
21.-
Sivas Millevtekili Ulaş Karasu’nun, CHP İstanbul İl Başkanı Canan
Kaftancıoğlu’nun duruşmasının İstanbul halkının iradesini yargılama girişimi
olduğuna ilişkin açıklaması
22.-
Konya Milletvekili Orhan Erdem’in, Kuzey Kıbrıs Türk Cumhuriyeti Kıbrıs
Harekâtı’nın 45’inci yılını Barış ve Özgürlük Bayramı olarak kutlayacağına
ilişkin açıklaması
23.-
Kütahya Milletvekili Ahmet Erbaş’ın, Erbil’de şehit düşen konsolosluk çalışanı
Osman Köse’ye Allah’tan rahmet dilediğine, Düzce ilinde meydana gelen sel
felaketinden dolayı Düzcelilere geçmiş olsun dileğinde bulunduğuna ve Kütahya
ili Zafer Organize Sanayi Bölgesi’nin yatırımcıları beklediğine ilişkin
açıklaması
24.-
Düzce Milletvekili Fahri Çakır’ın, Erbil’de şehit düşen konsolosluk çalışanı
Osman Köse’ye Allah’tan rahmet dilediğine ve Düzce ilinde meydana gelen sel
felaketinden dolayı Düzcelilere geçmiş olsun dileğinde bulunduğuna ilişkin
açıklaması
25.-
İstanbul Milletvekili Arzu Erdem’in, Muğla ili Köyceğiz ilçesinde çıkan yangın
vesilesiyle eğitim ve bilinçlendirmenin yanı sıra caydırıcı cezaların da
getirilmesi gerektiğine ilişkin açıklaması
26.-
İstanbul Milletvekili Mehmet Doğan Kubat’ın, Oturum Başkanı TBMM Başkan Vekili
Levent Gök’ün tutumunun Anayasa’nın 166’ncı maddesine, 3067 sayılı Kanun’a ve
İç Tüzük’e aykırı olduğuna ve usul tartışması açılmasını istediğine ilişkin
açıklaması
27.-
Cumhurbaşkanı Yardımcısı Fuat Oktay’ın, Düzce ili genelinde yaşanan sel
felaketinden dolayı mağdur olan vatandaşlara geçmiş olsun dileğinde bulunduğuna
ve arama kurtarma personelinin bölgeye sevk edildiğine ilişkin açıklaması 
28.-
Sakarya Milletvekili Muhammed Levent Bülbül’ün, Sakarya ilinde yaşanan sağanak
yağışın toprak kaymasına ve yolların kapanmasına sebep olduğuna ilişkin
açıklaması
29.-
Sakarya Milletvekili Engin Özkoç’un, Düzce ve Sakarya ilinde yaşanan sel
felekati nedeniyle oluşan mağduriyetin el birliğiyle sarılacağına ilişkin
açıklaması
30.-
İstanbul Milletvekili Mehmet Muş’un, Batman Milletvekili Necdet İpekyüz’ün On
Birinci Kalkınma Planı’nın ikinci bölümü üzerinde HDP Grubu adına yaptığı
konuşmasındaki bazı ifadelerine ilişkin açıklaması
31.-
Batman Milletvekili Necdet İpekyüz’ün, İstanbul Milletvekili Mehmet Muş’un
yaptığı açıklamasındaki bazı ifadelerine ilişkin açıklaması
32.-
İstanbul Milletvekili Mehmet Akif Hamzaçebi’nin, On Birinci Kalkınma Planıyla
ilgili olarak verilmiş bulunan önergelerin sıra numaraları ile kendilerine
dağıtılan önergelerin sıra numaralarının aynı olmadığına ilişkin açıklaması
33.-
Tokat Milletvekili Özlem Zengin’in, Siirt Milletvekili Meral Danış Beştaş’ın On
Birinci Kalkınma Planı’yla ilgili olarak verilmiş olan 1 numaralı önergeyle
ilgili yaptığı konuşmasına ilişkin açıklaması 
34.-
Sakarya Miletvekili Muhammed Levent Bülbül’ün, Siirt Milletvekili Meral Danış
Beştaş’ın On Birinci Kalkınma Planı’yla ilgili olarak verilmiş olan 1 numaralı
önergeyle ilgili yaptığı konuşmasına ilişkin açıklaması
35.-
Siirt Milletvekili Meral Danış Beştaş’ın, sözlerinden geri adım atmayacağına
ilişkin açıklaması
36.-
Ankara Milletvekili Mehmet Naci Bostancı’nın, İzmir Milletvekili Murat
Çepni’nin On Birinci Kalkınma Planı’yla ilgili olarak verilmiş olan 7 numaralı
önergeyle ilgili yaptığı konuşmasına ilişkin açıklaması

VII.-
USUL HAKKINDA GÖRÜŞMELER
1.- Oturum
Başkanı TBMM Başkan Vekili Levent Gök’ün On Birinci Kalkınma Planı üzerinde
Cumhurbaşkanı Yardımcısı Fuat Oktay’ın sunuş konuşması yapma talebininin İç
Tüzük hükümlerine uygun olup olmadığı konusunda 

VIII.-
BAŞKANLIĞIN GENEL KURULA SUNUŞLARI
A)
Önergeler
1.- Manisa
Milletvekili Erkan Akçay’ın (10/331) esas numaralı Meclis Araştırması
Önergesi’ni geri aldığına ilişkin dilekçesinin 18/7/2019 tarihinde Başkanlığa
ulaştığına ilişkin önerge yazısı (4/

IX.-
ÖNERİLER
A)
Danışma Kurulu Önerileri
1.- Danışma
Kurulunun, 103 ve 103'e 1'inci ek sıra sayılarıyla bastırılıp dağıtılan On
Birinci Kalkınma Planı’nın (2019-2023) ve Komisyon Raporu’nun TBMM Genel
Kurulundaki görüşmelerinde konuşmacı ve konuşma sürelerine; görüşmelerinin 18
Temmuz 2019 Perşembe günkü birleşiminde tamamlanması hâlinde Genel Kurulun daha
önce çalışılmasına karar verilen 19 Temmuz 2019 Cuma günü toplanmamasına ve On
Birinci Kalkınma Planı’nın (2019-2023) görüşmelerinin tamamlanmasından itibaren
Türkiye Büyük Millet Meclisinin 1 Ekim 2019 Salı günü saat 15.00'te toplanmak
üzere tatile girmesine ilişkin önerisi 

X.-
KANUN TEKLİFLERİ İLE KOMİSYONLARDAN GELEN DİĞER İŞLER
A)
Komisyonlardan Gelen Diğer İşler
1.- On
Birinci Kalkınma Planı’nın (2019-2023) Türkiye Büyük Millet Meclisi
Başkanlığına Sunulduğuna Dair Cumhurbaşkanlığı Tezkeresi ile Plan ve Bütçe
Komisyonu Raporu (3/777) (S.Sayısı: 103 ve 103’e 1’inci Ek)

XI.-
BİLDİRİLER - DEKLARASYONLAR
1.- Kocaeli
Milletvekili Lütfü Türkkan’ın, Türkiye’nin ve Kuzey Kıbrıs Türk Cumhuriyeti’nin
Doğu Akdeniz bölgesindeki hidrokarbon kaynaklarının paylaşımı konusunda hak ve
menfaatlerinin korunacağını ifade eden ortak bildiriye ilişkin açıklaması
2.- Manisa
Milletvekili Erkan Akçay’ın, Türkiye’nin ve Kuzey Kıbrıs Türk Cumhuriyeti’nin
Doğu Akdeniz bölgesindeki hidrokarbon kaynaklarının paylaşımı konusunda hak ve
menfaatlerinin korunacağını ifade eden ortak bildiriye ilişkin açıklaması
3.- Sakarya
Milletvekili Engin Özkoç’un, Türkiye’nin ve Kuzey Kıbrıs Türk Cumhuriyeti’nin
Doğu Akdeniz bölgesindeki hidrokarbon kaynaklarının paylaşımı konusunda hak ve
menfaatlerinin korunacağını ifade eden ortak bildiriye ilişkin açıklaması
4.- İstanbul
Milletvekili Mehmet Muş’un, Türkiye’nin ve Kuzey Kıbrıs Türk Cumhuriyeti’nin Doğu
Akdeniz bölgesindeki hidrokarbon kaynaklarının paylaşımı konusunda hak ve
menfaatlerinin korunacağını ifade eden ortak bildiriye ilişkin açıklaması
5.- İstanbul
Milletvekili Hakkı Saruhan Oluç’un, Doğu Akdeniz bölgesindeki hidrokarbon
kaynaklarının paylaşımı konusundaki ortak bildiriye niçin imza atmadıklarına ilişkin
açıklaması 

XII.-
OYLAMALAR
1.-
(S.Sayısı: 103 ve 103’e 1’inci Ek) On Birinci Kalkınma Planı’nın (2019-2023)
Türkiye Büyük Millet Meclisi Başkanlığına Sunulduğuna Dair Cumhurbaşkanlığı
Tezkeresi’nin oylaması
18 Temmuz 2019 Perşembe
BİRİNCİ OTURUM
Açılma Saati: 11.04
BAŞKAN: Başkan Vekili Levent GÖK 
KÂTİP ÜYELER: Bayram
ÖZÇELİK (Burdur), İsmail OK (Balıkesir) 
----- 0 -----
BAŞKAN – Türkiye Büyük Millet Meclisinin 105’inci Birleşimini açıyorum.
Toplantı yeter sayısı vardır, görüşmelere başlıyoruz. 
Gündeme geçmeden önce üç sayın milletvekiline gündem dışı
söz vereceğim.
Gündem dışı ilk söz, Bursa’da açılan şehir hastanesi
hakkında söz isteyen Bursa Milletvekili Sayın Atilla Ödünç’e aittir.
Buyurun Sayın Ödünç. (AK PARTİ sıralarından alkışlar)
Süreniz beş dakika Sayın Ödünç.
IV.-
GÜNDEM DIŞI KONUŞMALAR
A)
Milletvekillerinin Gündem Dışı Konuşmaları
1.-
Bursa Milletvekili Atilla Ödünç’ün, Sağlıkta Dönüşüm Programı kapsamında Bursa
ilinde açılan şehir hastanelerine ilişkin gündem dışı konuşması
ATİLLA ÖDÜNÇ (Bursa) - Sayın Başkan, değerli
milletvekilleri; Gazi Meclisimizi ve aziz milletimizi saygıyla selamlıyor,
şükranlarımı arz ediyorum.
Sözlerime başlamadan önce dün Erbil’de şehit olan
diplomatımıza Allah’tan rahmet, yaralılara da acil şifalar diliyorum.
Ülkemizde 2002 yılından beri sürdürülen Sağlıkta Dönüşüm
Programı kapsamında birçok önemli değişim yaşanmış
ve 23 hastanemiz tamamlanarak Bursalı hemşehrilerimizin hizmetine sunulmuştur.
Bursa şehrimiz son on yılda sağlık alanında tarihindeki en çok yatırımı almış
illerimizin başında gelmektedir. 
Şehir
hastaneleri, ülkemizde sağlık hizmetlerinin kalitesinin yükselmesine
sağlayacağı katkıyla kendisine yapılan yatırımları ziyadesiyle hak eden bir
projedir. Sağlık hizmetlerinde sağlanacak ilerleme, sağlık endüstrisinin
ülkemizde daha da gelişmesini sağlayacaktır. Bu yatırımlarla ülkemizi dünyanın
en ileri 5 sağlık turizm merkezinden biri hâline getirmeyi hedefliyoruz. Bunun
için belirlenen yol haritasına göre, 2023 hedeflerine doğru emin adımlarla
yürümekteyiz. 
Ülkemizde
sağlık hizmetleri son on yedi yılda çok büyük ilerlemeler katetmiştir. Kamu ve
özel sektör yan yana gelerek artık dev projeleri hayata geçirmektedir. Sağlık,
hayatımızın vazgeçilmezidir. Kanuni Sultan Süleyman’ın “Halk içinde muteber bir
nesne yok devlet gibi, olmaya devlet cihanda bir nefes sıhhat gibi” sözü
sağlığın ne denli önemli olduğunu vurgulamaktadır. 
AK PARTİ
iktidara geldiği ilk günden beri halkımızın daha iyi koşullarda, en iyi
yerlerde, en gelişmiş hastanelerde tedavi görmesi ve şifa bulması için
çalışmaktadır. Bunun için gereken adımları atmaktan geri durmuyoruz. 
Diğer taraftan,
ülkemizin coğrafi konumu itibarıyla cazibe merkezi olması sağlık turizminin
gelişmesinde de etkili olacaktır. AK PARTİ olarak bu fırsatı avantaja çevirmek
için çalışmaktayız.
Şehir
hastaneleri önümüzdeki dönemde performansıyla ve ülkemize sağlayacağı
girdilerle kendisinden söz ettirecektir. Sağlık turizminden ülkemiz hak ettiği
payı almalıdır. Bunun için ülkemiz insan kaynakları açısından gereken alt
yapıya da sahiptir. Geçmişte olduğu gibi, günümüzde de hekimlerimiz tüm dünya
insanlarına şifa dağıtmaya devam edeceklerdir. 
Gayrisafi millî
hasılamızı artırmak, vatandaşlarımızın en güzel, en özel yerlerde sağlık imkânlarından
yararlanması için çalışmalarımız olanca hızıyla devam ediyor. Gönülden
inanıyoruz ki şehir hastaneleriyle ülkemizde sağlık hizmeti zirveye çıkacaktır.
Milletimiz en iyisine ve en güzeline layıktır. 
Termal ve rehabilitasyon yönünden Bursa şehrimiz doğal
kaynaklar açısından da oldukça zengindir. Zamanla ülkemiz de sağlık turizminde
öncelikli bir yere sahip olacaktır. Şehir hastanesinin tam kapasite
çalışmasıyla sağlık turizminden de alacağımız pay artacaktır. Şehir hastaneleri
yatırımlarından Bursa nasibini almıştır. Şehir hastanemiz Bursa ilimizde en
özellikli ameliyatların yapılacağı, nitelikli sağlık hizmetlerinin bir arada
verileceği merkez konumunda olacaktır. Hastalarımız her türlü sağlık imkânına
bir arada erişecektir.
16 Temmuz 2019 tarihi itibarıyla şehir hastanemiz hasta
kabulüne başlamıştır. Bursa Şehir Hastanemizde uluslararası standartlarda, en
yüksek kalitede sağlık hizmeti sunumu gerçekleştirilecektir. Hastanemiz son
model teknolojiye sahip tıbbi cihazlarla hizmet verecektir. Artık Bursalı
hemşehrilerimiz tüm sağlık hizmetlerini şehir hastanesinden alabileceklerdir.
Bursa Şehir Hastanemiz ülkemizin 10’uncu şehir
hastanesidir. Buradaki fotoğrafta da ifade ettiğim gibi, şehir hastanemiz tam
merkezî bir konumda ve dört ana çekirdekten oluşmaktadır. Aynı zamanda, sismik
yalıtım sistemleri uygulanarak yapılan hastane olası bir deprem anında ve
sonrasında dahi faaliyetlerini aksatmadan sürdürebilecektir. Bu amaçla, şehir
hastanesi zeminine bine yakın deprem izolatörü yerleştirilmiştir. 
Bursa ve çevre illerle birlikte 6,5 milyonluk bir nüfusa
hizmet verecek olan hastanemiz 1 milyar 37 milyon 738 bin TL’ye mal olmuştur.
1.355 yataklı olan şehir hastanemiz bünyesinde 253 yataklı genel hastane, 254
yataklı onkoloji hastanesi, 271 yataklı kalp ve damar cerrahi hastanesi, 22
kadın doğum ve çocuk hastanesi, 29 yataklı psikiyatri, 26 yataklı yanık tedavi
merkezi… 
(Mikrofon otomatik cihaz tarafından kapatıldı)
BAŞKAN – Toparlayın Sayın Ödünç. 
HAYDAR AKAR (Kocaeli) – Kirası ne kadar, onları da söyle.
Kaç para kira ödeyeceğiz?
BAŞKAN – Siz tamamlayın sözlerinizi.
ATİLLA ÖDÜNÇ (Devamla) – …200 yataklı fizik tedavi ve
rehabilitasyon hastanesi, 100 yataklı yüksek güvenlikli adli psikiyatri
hastanesi yer almaktadır. Toplamda 403 adet poliklinik bulunmaktadır. 
HAYDAR AKAR (Kocaeli) – Hastane kimin, kim yaptı? Kaç para?
ATİLLA ÖDÜNÇ (Devamla) – Bursa Şehir Hastanesinin oturma
alanı 89.380 metrekaredir.
HAYDAR AKAR (Kocaeli) – Kaç para? Kirası kaç lira?
Sözleşmesi nerede?
ATİLLA ÖDÜNÇ (Devamla) – Şehir hastanemizde 217 yataklı
yoğun bakım ünitesi yer almaktadır. 49 adet ameliyathane, 15 adet de çok
fonksiyonlu doğumhane bulunmaktadır.
HAYDAR AKAR (Kocaeli) – Kaç yıl, kaç yıl?
ATİLLA ÖDÜNÇ (Devamla) – Bursalı hemşehrilerimiz her zaman
vatan hususunda gerekli duyarlılığı göstermiştir. Sayın Cumhurbaşkanımız Recep
Tayyip Erdoğan’a, göstermiş olduğu yakın ilgiden dolayı Bursalı hemşehrilerimiz
adına teşekkür ediyorum. İktidarda olan 11 AK PARTİ’li Bursa milletvekilimiz ve
muhalefetteki 9 milletvekiliyle birlikte Bursa’mız için çalışmaya var gücümüzle
devam edeceğiz. (Gürültüler)
BAŞKAN – Değerli arkadaşlar, hatibi dinleyelim.
ATİLLA ÖDÜNÇ (Devamla) – Beş yıldızlı hizmet vermeye
başlayan hastanemiz sayesinde Bursalı hemşehrilerimiz sağlıkta A kalite hizmeti
alacaklardır. 
Genel Kurulu saygıyla selamlıyorum. (AK PARTİ sıralarından
alkışlar)
BAŞKAN – Gündem dışı ikinci söz, üniversite hastanelerinin
işleyişi ve beklentileri hakkında söz isteyen Ankara Milletvekilimiz Sayın
Mustafa Destici’ye aittir. 
Buyurun Sayın Destici.
ENGİN ÖZKOÇ (Sakarya) – Efendim, Sayın Genel Başkanım eğer
müsaade ederse acil bir konuyu size hemen iletebilir miyim?
BAŞKAN – Gündem dışından sonra belirteceğim.
ENGİN ÖZKOÇ (Sakarya) – Peki efendim.
BAŞKAN – Buyurun Sayın Destici.
2.-
Ankara Milletvekili Mustafa Destici’nin, üniversite hastanelerinin işleyişine
ve beklentilere ilişkin gündem dışı konuşması
MUSTAFA DESTİCİ (Ankara) – Sayın Başkan, değerli
milletvekilleri; öncelikle hepinizi sevgi, saygı ve hürmetle selamlıyorum.
Dün Erbil’de diplomatlarımıza yönelik girişilen saldırıyı
lanetlerken bu saldırıda hayatını kaybeden Osman Köse’ye Allah’tan rahmet
diliyorum. Hayatını kaybeden Iraklı vatandaşlara da Allah’tan rahmet diliyorum.
Yaralılarımıza acil şifalar niyaz ediyorum.
Tabii, hepimiz şuna inanıyoruz ki bu saldırı da karşılıksız
bırakılmayacaktır. Geçmişte Taşnak, Hışnak çetelerinin akıbeti ne olmuşsa,
ASALA terör örgütü mensuplarının akıbeti ne olmuşsa bu hain, katil terör
örgütlerinin, PKK’nın, PYD’nin, YPG’nin sonu da o olacaktır. 
Değerli milletvekilleri, ikinci olarak, S400’leri almamız
üzerine ABD’den gelen açıklamaları, F35 projesinin askıya alınmış olduğunu
bildirmelerini öncelikle, hadsiz, hukuksuz bir eylem, davranış olarak
değerlendirdiğimizi belirtmek istiyorum. NATO’dan gelen açıklamaysa doğru bir
açıklamadır çünkü Türkiye’nin NATO’yla ilişkisi ABD’yle ilintili değildir ya da
ABD’yle olan ikili ilişkileriyle kaim ya da sona erecek de değildir. Ama
devletin, Hükûmetin ve Türkiye’nin S400 konusundaki bu kararlı tutumunu bir
kere daha takdir ettiğimizi belirtiyorum ve sonuna kadar gidilmesi gerektiğinin
altını çiziyorum.
Tabii, bugün
burada üniversite hastanelerimizin son durumuyla ilgili söz almış bulunuyorum.
Üniversite hastanelerimiz gerçekten büyük meselelerle bugün boğuşmaktadırlar.
Üniversite hastanelerimiz, bildiğiniz gibi, sadece tedavi hizmeti görmemekte
aynı zamanda bir eğitim yuvasıdır, bir staj yuvasıdır. Dolayısıyla buraların
desteklenmesi gerekir. Üniversite hastanelerimizin teşhis ve tedavi hizmetleri
için yıllık olarak tıbbi malzeme, ilaç, kit, kimyasal, tıbbi cihaz ve hizmet
alımları ihaleleri gerçekleştirilmekte olup yatan hastalar için de ayrıca
reçete bazlı tıbbi malzeme temini yapılmaktadır. Son dönemlerde artan döviz
fiyatları nedeniyle tedarikçi firmalar kabul edilemez oranlarda fiyat
artışlarıyla teklif verme eğilimine girmişlerdir. Verilen teklifler Sağlık
Uygulama Tebliği fiyatlarının 3-4 katını bulmaktadır, hatta bazı branşlarda
daha fazla olmaktadır. Doğrudan temin alımlarında firmalar döviz artışı
nedeniyle sipariş içeriği malzemeleri teslim etmemekte, yapılan ve sözleşme
imzalanan ihalelerden dahi teminatlarını yakarak vazgeçtikleri söylenmektedir.
Üniversite
hastaneleri yönetimleri de yılbaşında yaptıkları bütçeye mali olarak uyamamakta
bu durum firma ödemelerine de olumsuz yansımaktadır. Çok iyi olmayan ödeme
dengeleri daha da kötüleşmekte, firma, ödemelerinin kısıtlanması nedeniyle
zincirleme olarak mal tedariklerinde de sıkıntılı bir duruma girmektedir.
Yukarıda izah ettiğim hususlar meselenin maddi boyutlarıdır,
bir de sağlık boyutları vardır ki bunlar daha sıkıntılı bir hâl almıştır.
Firmaların yapmış olduğu aşırı fiyat artış politikası nedeniyle veya teklif
vermemeleri sonucu, başta kardiyoloji, kalp damar cerrahisi, üroloji, ortopedi,
radyoloji, beyin cerrahisi, hematoloji, ameliyathane, kulak burun boğaz vesaire
gibi bölümlerde çok sayıda işlem ve tedavi aksar hâle gelmiştir. Acil
durumlarda müdahale edilmek üzere kullanılması gereken tıbbi sarf malzemeleri
dahi temin edilemez boyuta gelmiştir. 
Tabii, bu meseleler çözülemeyecek boyutta değildir, bunları
çözebiliriz, devletimizin buna gücü vardır. Bunun için, bize göre yapılması
gereken bazı çözüm önerilerimiz vardır. Bunlardan birincisi, SUT fiyatlarının
iyileştirilmesi, artırılması; ikincisi, sağlık market uygulamasının
genişletilmesi; üçüncüsü, ilaç tedarik ofislerinin kurulması; dördüncüsü, tüm
borçların yeniden yapılandırılarak ödenmesi; beşincisi, Sağlık Bakanlığı
hastanelerimizde olduğu gibi üniversite hastanelerimizde de götürü usulü maliye
politikasının uygulamaya konulması… 
(Mikrofon otomatik cihaz tarafından kapatıldı) 
BAŞKAN –Devam edin, toparlayalım Sayın Destici. 
Buyurun. 
MUSTAFA DESTİCİ (Devamla) – Altıncısı, üniversite
hastanelerimizin BAĞ-KUR mensupları için şu ana kadar yaptığı harcamaların
ödenmesi ve bundan sonraki hizmetler için kalıcı düzenlemelerin yapılması ve
üniversite hastanelerimizde çalışan, doktor, hemşire, 4/A, 4/B, 4/C gibi
birtakım kategorilerdeki personelimizin ücretlerinin, birtakım sosyal yardım
giderlerinin döner sermayeden değil genel bütçeden ödenmesiyle ilgili bir talep
var. Ben, bunların karşılanacağını ümit ediyorum çünkü üniversite
hastanelerimizin, dediğimiz gibi, çok sayıda, 40 bine yakın yatak kapasitesi ve
binlerce çalışanı olduğunu ama onun da üstünde, bir eğitim yuvası olduğunu
hepimizin bilip bu konuda hassasiyet göstermemiz gerektiğini söylüyorum.
Son cümle de, terörle mücadele sırasında yaralanıp gazi
sayılmayan 20 bine yakın bize göre gazimiz var. Tek cümleyle bunların durumunu
özetleyip sözlerime son vermek istiyorum.
(Mikrofon otomatik cihaz tarafından kapatıldı)
BAŞKAN – Tamamlayalım Sayın Destici.
MUSTAFA DESTİCİ (Devamla) – Bir baba düşünün, devleti için
vurulmuş, eşine ve çocuklarına “Ben gaziyim.” diyemiyor. “Çok şey istemiyoruz,
bizler, çocuklarımıza bırakacağımız bir madalya, bir de öldüğümüzde ay yıldızlı
al bayrağa sarılmak istiyoruz.” diyorlar. Bu talebin de karşılanacağına olan
inancımla sizleri bir kere daha saygıyla selamlıyorum. (AK PARTİ sıralarından
alkışlar)
BAŞKAN – Gündem dışı üçüncü söz, Erzurum Kongresi’nin
100’üncü yıl dönümü münasebetiyle söz isteyen Erzurum Milletvekilimiz Sayın
Kamil Aydın’a aittir.
Buyurun Sayın Aydın. (MHP ve AK PARTİ sıralarından
alkışlar) 
Süreniz beş dakika.
3.-
Erzurum Milletvekili Kamil Aydın’ın, Erzurum Kongresi’nin 100’üncü yıl dönümüne
ilişkin gündem dışı konuşması 
KAMİL AYDIN (Erzurum) – Sayın Başkan, saygıdeğer
milletvekili arkadaşlar; malumunuz, yasama temsilcileri olarak, görev ve
sorumluluklarımız arasında ülkemizin genel meselelerini dile getirip çözüm önerileri
sunmak gibi, aynı zamanda seçildiğimiz illerin de kendine has birtakım
meselelerini, özel günlerini, varsa sorunlarını dile getirip onlarla ilgili de
birtakım çözüm önerilerini yürütmeden beklemek gibi bir ulvi sorumluluğumuz da
vardır.
Bu minvalde, önümüzdeki günlerde 100’üncü yılını idrak
edeceğimiz 23 Temmuz Erzurum Kongresi’nin anlam ve önemine ilişkin konuşmak
üzere gündem dışı söz almış bulunmaktayım. Bu vesileyle yüce heyetinizi
saygılarımla selamlayarak sözlerime başlamak istiyorum.
Sayın milletvekilleri, bundan tam yüz yıl önce yurdun her
köşesi işgal edilerek milletimizin istiklal ve bağımsızlığı gasbedilmişti. Buna
mukabil 19 Mayıs 1919’da yakılan bağımsızlık meşalesi ve Amasya Tamimi’yle
kayıt altına alınan “Milletin bağımsızlığını ve istiklalini yine milletin azim
ve kararlılığı kurtaracaktır.” akdiyle Erzurum’a taşınan millî irade, 23 Temmuz
1919 Erzurum Kongresi’yle tarihe not düşecek kararlara dönüşmüştür. Bu kongrede
kayıtlara geçirilip bugün dahi millî söylem hâline dönüştürdüğümüz kararlardan
ilk akla gelenler; vatanın bir bütün olup asla parçalanamayacağı ve hiçbir
manda ve himayenin kabul edilemeyeceğidir.
Sayın
milletvekilleri, zor bir coğrafya ve iklim şartlarını kendine kader edinen
dadaşlar diyarı Erzurum, her şeye rağmen sahip olduğu jeopolitik konumuyla
birçok medeniyete ev sahipliği yapmıştır. Bizans’tan Selçuklu’ya, Osmanlı’ya ve
cumhuriyete geçiş sürecinde genelde Doğu Anadolu Bölgesi ve özelde ise bölgenin
merkezî yerleşim noktası olan Erzurum, ağır bedeller ödemiştir. Bugün de yüksek
maliyet gerektiren Erzurum’da yaşamak, başlı başına ağır bedeller ödemenin çok
açık bir göstergesidir. Dolayısıyla yüksek millî, manevi, ahlaki seciyesiyle
karşılaştıkları güçlükleri sorunlaştırmadan vakarlı bir davranış sergileyen
sevgili hemşehrilerimin sosyal devlet vasfından dolayı Türkiye Cumhuriyeti
devletinin yürütmesinden öncelikli beklentileri bulunmaktadır. Bu beklentiler
arasında -daha önce grubumuz adına da bunu bir kanun teklifine dönüştürdüğümüz-
gerçekten özellikle barınma noktasında yüksek maliyetli enerji kaynaklarının
düşürülmesi bulunmaktadır. Bu da doğal gaz başta olmak üzere, gerçekten bölgede
sekiz ay kullanılmak zorunda kalan, ısınma amaçlı kullanılan birtakım enerji
maddelerinde bölgeye özel bir indirimin, bölgeye özel bir güzelliğin yapılması
noktasıdır. 
İkinci olarak,
yine, hazır sırası gelmişken... Gerçekten yarım kalan, kadük kalan birtakım
projelerimiz var. Doğu Anadolu’dan kuzeye, güneye ve Orta Asya’ya açılan bir
güzergâh olması hasebiyle, bölgede yarım kalmış tünellerimiz, yollarımız,
barajlarımız var; bunların bir an önce ödeneklerinin tahsis edilip bir an önce
bitirilmesi noktasında da büyük bir hassasiyet taşımaktayız. 
Öte yandan, 2’nci bir organize sanayi inşamız var. Burada,
daha önce bölgeye yönelik birtakım teşvikler öngörülmüştü, cazibe merkezleri
konusunda çok güzel şeyler düşünülüp planlanmış ama uygulamaya geçilmemişti.
Yine, Erzurum halkı, bu cazibe merkezlerine benzer ya da daha önce uygulanan
5084 sayılı Kanun’daki iyileştirmeyle ilgili bir adımın atılmasını
beklemektedir. 
Diğer ifade etmeye çalışacağım önemli bir mesele de...
Bölgemiz tarım ve hayvancılık bölgesi. Erzurum halkı, her türlü zorluğa rağmen,
yılda bir ürün alma gerçeğine rağmen, besilik hayvanını sekiz ay içerde
tutmasına rağmen, tarım ve hayvancılıktaki girdilerin gerçekten bölgeye özgü
birtakım iyiliklere kavuşması noktasında gerekli işlemlerin yapılmasını talep
etmektedir.
Efendim, bu, sanki bölgesel bir ayrımcılık gibi lanse
edilip algılanıyor. Hayır, böyle değil. Gelişmiş ülkelerin gelişme siyasetine
baktığınız zaman bu çok net bir şekilde görülür. Bölgenin şartlarına göre
birtakım kalkınma modelleri uygulanabilir, bu dünyanın her yerinde vardır. 
Dolayısıyla, Erzurum başta olmak üzere, bütün bölgemizin
özellikle beklentisi şudur…
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Aydın.
KAMİL AYDIN (Devamla) – Oradaki göçün önlenmesi adına,
bölgesel dengesizliklerin yaratılmaması adına, gerçekten, oradaki nüfusu orada
idame ettirme adına birtakım önlemlerin alınması noktasında taleplerimiz
bulunmaktadır. 
Bir diğer önemli husus ise, yine, belki Türkiye'nin
geneline teşmil edilecek bir meseledir ama bölgede, özellikle
müteahhitlerimizin, inşaat işiyle uğraşan arkadaşlarımızın kamu kurumları ve
belediyelerden KDV alacakları ve özellikle, diğer tahsis edilen imkânların
sağlanması noktasında biraz geciktirildiklerine tanıklık etmekteyiz, bunların
da bir an önce tahsis edilmesi noktasında gerekli hassasiyeti bekliyoruz.
Ben, bu vesileyle haftaya kutlayacağımız, idrak edeceğimiz
23 Temmuz 1919’un, 100’üncü yılını kutladığımız Erzurum Kongresi’nin, yeniden
bizdeki birliğe, dirliğe, beraberliğe vesile olmasını diler, saygılarımı
sunarım. (MHP ve AK PARTİ sıralarından alkışlar)
BAŞKAN – Teşekkür ederiz.
V.-
OTURUM BAŞKANLARININ KONUŞMALARI
1.-
Oturum Başkanı TBMM Başkan Vekili Levent Gök’ün, Düzce halkına geçmiş olsun
dileğinde bulunduğuna ilişkin konuşması
BAŞKAN – Değerli milletvekilleri, son derece yoğun bir
telefon ve bilgi akışı çerçevesinde Düzce ve yöresinde meydana gelen sel
felaketinin boyutlarının giderek büyüdüğüne dair haberler bizlere ulaşmaya
devam ediyor. Bu sel felaketinde hayvanların telef olduğuna, insani boyutta da
çok ciddi sıkıntıların çıktığına dair gelen bilgileri ben yürütme
temsilcileriyle paylaştım. Onlar da üzerinde gerekli bir çalışmayı zaten
yürütüyorlar, daha yoğun olarak yürütecekler. 
Düzce’de
yaşanan sel felaketinden dolayı tüm Düzceli hemşehrilerimize geçmiş olsun
dileklerimi iletiyorum. Bu konuda bütün olanaklarla devletin kendilerinin yanında
olacaklarına dair tarafıma ulaşan bilgiyi zaten burada söylememe gerek yok. Biz
de konuyu çok dikkatli takip ediyoruz. Bu sel felaketinin çok başka üzücü
sonuçlara yol açmamasını diliyor ve hepsine tekrar geçmiş olsun dileklerimi
iletiyorum. 
Sayın Özkoç,
sizin de hemen komşu iliniz. Size de çok yoğun bilgiler geldiğini biliyorum. 
Buyurun. 
VI.-
AÇIKLAMALAR
1.-
Sakarya Milletvekili Engin Özkoç’un, Düzce ilinde meydana gelen sel felaketine
ilişkin açıklaması
ENGİN ÖZKOÇ
(Sakarya) – Sayın Başkan, değerli milletvekili arkadaşlarım; çok samimi olarak
söylüyorum, şu anda aldığım telefonlar biraz ürkütücü telefonlar. “İkinci
kattayız. Alt kat tamamen su altında. Telefon şarjlarımız bitmek üzere.
Önümüzden hayvanlar geçiyor sürüler hâlinde, görüyoruz. Hiçbir kurtarma ekibi
gelemiyor, helikopter yok. Bizi kurtarın.” diye telefonlar alıyorum. Elbette
devletimiz gerekeni yapıyordur ama bu, sanıyorum, bir helikopterle, iki
helikopterle çözülecek bir şey değil. Bütün dikkatlerin oraya çevrilmesi
gerekiyor. Örneğin, Esmahanım köyünde yaşayan bir aile aradı, çocuk feryatları
geliyordu. Bunun ciddi bir şekilde dikkate alınmasını çok önemsiyoruz.
Gerçekten orada daha büyük bir felaketle karşılaşmamak için, devletimize, oraya
daha büyük bir güçle yardıma gitmesi için biz Meclisten sesleniyoruz.
Teşekkür
ediyorum. 
BAŞKAN – Şimdi
sisteme giren sayın milletvekillerine söz vereceğim. 
Önce, Sayın Muş
-bu konuda siz de herhâlde bir açıklama yapacaksınız- buyurun.
2.-
İstanbul Milletvekili Mehmet Muş’un, Düzce ilinde meydana gelen sel felaketine
ilişkin açıklaması
MEHMET MUŞ
(İstanbul) – Sayın Başkan, değerli milletvekilleri; Düzce ilimizde yaşanan sel
felaketiyle alakalı, devletimizin ilgili birimleri müdahalede bulunuyorlar. Az
önce Cumhurbaşkanı Yardımcımızla da konuyu konuştuk. Kendileri çalışmaların
koordinasyonu konusunda yeniden atılması gereken farklı adımlar neyse, onların
atılmasıyla alakalı da gerekli talimatları verdi ve meseleyi yakından takip
ediyor. Genel Kurula geldiği zaman da muhtemelen kendisi bu çalışmalar hakkında
bilgi verecektir. 
Teşekkür ederim. 
BAŞKAN – Şimdi, söz isteyen milletvekillerimizden önce söz
talep eden Düzce milletvekillerimize bir söz vereyim, onlar değerlendirmelerini
yapsın, ondan sonra diğer arkadaşlarımıza söz verelim. Zaten sisteme girmiştir
arkadaşlarımız. 
Sayın Yılmaz… 
3.-
Düzce Milletvekili Ümit Yılmaz’ın, Düzce ilinde meydana gelen sel felaketine
ilişkin açıklaması
ÜMİT YILMAZ (Düzce) – Teşekkür ederim Sayın Başkan. 
Maalesef, defalarca kez uyarmamıza rağmen Düzce ilimizin
Akçakoca ve Cumayeri ilçelerinde çok büyük bir sel felaketiyle karşı karşıya
kaldık. Özellikle Akçakoca ilçemizin merkezindeki Çivi Deresi taştı, Merkez
Cami yanında yüzlerce aracımız suya kapıldı ve denize gitti. Bunun yanında,
Esmahanım, Dilaver, Davutağa ve Uğurlu köyleri tamamen su altında kaldı.
Cumayeri’nde Harmankaya, Çelikdere, Esentepe, Kızılüzüm köylerine hâlâ ulaşım
sağlanamıyor. Grup yolları heyelan nedeniyle uçtu. Allah devletimize zeval
vermesin, helikopterle de mahsur kalanların kurtarılması için mücadele devam
ediyor ancak yollar uçtuğu için ve makinelerimiz yetersiz olduğu için,
maalesef, birçok vatandaşımıza hâlâ ulaşmaya çalışıyoruz. Bu arada, 100’den
fazla hayvanın telef olduğu bilgisi bize de geldi. Saat gece 2 buçuktan beri
ben telefonla görüşüyorum kendileriyle, bayağı kötü bir durum var. Bir an önce
afet bölgesi ilan edilmesi lazım. Bu konuda, özellikle Akçakoca ve Cumayeri’nde
Hükûmetimizin gerekli çalışmayı yapacağı kanaatindeyim. 
BAŞKAN – Teşekkür ederim. 
Bir diğer Düzce Milletvekilimiz Sayın Keşir… 
4.-
Düzce Milletvekili Ayşe Keşir’in, Düzce ilinde meydana gelen sel felaketine
ilişkin açıklaması
AYŞE KEŞİR (Düzce) – Sayın Başkan, değerli milletvekilleri;
dün gece yarısından itibaren Cumayeri ve Akçakoca ilçelerimiz yoğun sel ve su
baskınına maruz kalmışlardır. Beraberinde Cumayeri ilçemizin başta
Dokuzdeğirmen ve Iğdır köyleri olmak üzere, Akçakoca’nın Esmahanım, Uğurlu, Yeşiltepe,
Dilaver köyleri sel ve su baskınına maruz kalmıştır, keza, heyelan nedeniyle de
bazı köylerimize ulaşılamamaktadır. Cumayeri ilçemizde mahsur kalan 8
vatandaşımız an itibarıyla kurtarılmıştır, 1’i de bizim AK PARTİ ilçe
başkanımızdı. Aynı zamanda, Dilaver köyümüzde hâlâ mahsur kalan 7
vatandaşımızın kurtarılma çalışmaları devam ediyor. AFAD, Genelkurmay Başkanlığı,
Türk Kızılayı, Düzce ili ve Cumayeri ilçesi itfaiyeleri ve STK’lerle yaklaşık
50 kişilik kurtarma ekibi şu an bölgede. Beraberinde 13 kurtarma aracı, 2’den
3’e çıkarılan helikopterle havadan da müdahale edilmek...
(Mikrofon
otomatik cihaz tarafından kapatıldı) 
BAŞKAN –
Teşekkür ederim. 
Konu Genel
Kurulumuzun bilgisine sunulmuştur. Bu konuda titiz bir çalışmanın yapılması
gerektiği açıktır. Devletimizin tüm Düzcelilerin yanında olacağı muhakkaktır. 
Sayın Kayan,
buyurun. 
5.-
Kırklareli Milletvekili Turabi Kayan’ın, İğneada Beğendik sınır kapısının
açılacağına ve Beğendik köyünün su sorununa ilişkin açıklaması
TÜRABİ KAYAN
(Kırklareli) – Teşekkür ederim Sayın Başkan.
Bulgaristan’la
yapılan görüşmeler neticesinde İğneada Beğendik Kapısı açılmak üzeredir. Gümrük
işlemleri için Bulgaristan ve İğneada’dan geçirilecek olan yol, Demirköy’e
bağlı Beğendik köyü ile Bulgaristan’ın Rezovo yerleşim yeri arasında Rezve Deresi’ne yapılacak köprü ve
alan için askerî bölgeden yer tahsisi yapılmalıdır. Bu bölge, olduğu gibi
askerî alan olarak ayrılmış bir alandır. Beğendik köyünde su yok; sahil
bölgesi, denizi, güneşi bol, yerli turisti bol fakat su yok.
Ayrıca,
bölgede, Trakya’dan geçecek olan hızlı tren geçiş bölgelerinde menfezlerin
genişliği en az 18 metre olmalıdır. Burada, özellikle tarım alanlarında
kullanılan biçerdöverlerin karşılıklı geçmesi için, bu yolun bu köprüden en az
18-20 metre genişliğinde olması lazım; aksi takdirde, ikisi karşılaştığı anda
büyük problem yaratılmaktadır.
Teşekkür ediyorum.
BAŞKAN – Sayın Özkan…
6.-
Mersin Milletvekili Hacı Özkan’ın, Erbil’de şehit düşen konsolosluk çalışanı
Osman Köse’ye Allah’tan rahmet dilediğine ilişkin açıklaması
HACI ÖZKAN (Mersin) – Sayın
Başkan, dünyanın her yerinde milletimizin talimatlarını yerine getirmek, ülkemizin
çıkarlarını korumak için özveriyle çalışan görevlilerimiz var. Barış içinde bir
dünya için ve ülkemizin insanlığa mesajını hayata geçirmek için fedakârca görev
ifa ederken bu uğurda lanetli saldırılara uğrayıp şehadet mertebesine erenleri
hiçbir zaman unutmayacağız. Devletimizi ve milletimizi Erbil’de temsil eden
başkonsolosluk personelimize yönelik düzenlenen hain saldırıyı lanetliyorum.
Olayda şehit düşen başkonsolosluk çalışanı Mersinli hemşehrimiz Osman Köse
kardeşimize Allah’tan rahmet, ailesine sabır, yaralılarımıza acil şifalar,
milletimize başsağlığı diliyorum.
Ülkemize yönelik yapılan her
türlü saldırının birlik ve beraberliğimizi daha da güçlendireceğine inanıyor,
Genel Kurulu saygıyla selamlıyorum.
BAŞKAN – Değerli
milletvekilleri, bu söz taleplerini karşıladıktan sonra arkadaşlarımızın Genel
Kurul salonundan ayrılmamalarını rica ediyorum, önemli bir konuyu beraber
değerlendireceğiz.
Sayın Kaya yerine Sayın Şahin…
Buyurun Sayın Şahin. 
7.-
Hatay Milletvekili Suzan Şahin’in, Hatay Stadyumu’nun ve Hatayspor salonunun ne
zaman bitirileceğini öğrenmek istediğine ilişkin açıklaması
SUZAN ŞAHİN (Hatay) –
Teşekkürler Başkanım.
Düzce halkına geçmiş olsun
dileklerimi iletiyorum. 
Hatayspor 2018-2019’da 1’inci
Lig’de finale kalmış, final maçında penaltılarla elenerek Süper Lig’e
çıkamamıştır. Hatay’da 25 bin kişi kapasiteli yeni bir stadın yapımına 2016
yılında başlanmış olup Şubat 2019 tarihinde Gençlik ve Spor Bakanı Hatay
stadyumu ve Hatay spor salonunun bu yıl içerisinde tamamlanıp kullanıma açılacağını,
ayrıca İskenderun’da da gençlik merkezi, semt sahaları ve butik havuz
yapılacağını söylemiştir. Ancak ne yeni stadyum ne de diğer vaatler
gerçekleştirilmiştir. Yaklaşık yüzde 80’i tamamlanan stadın eksik kalan dış
cephe, üst çatı ve çimleme işlemleri ne zaman bitirilecektir? 
Nereye harcadığınızı şiddetle
saklamaya çalıştığınız paralardan biraz da spora, kültüre, çiftçiye, işçiye,
memura, öğrenciye, gençliğe, emekliye aktarın. Vergi veren vatandaş,
paralarının, mutluluğu ve refahı için harcanmasını istiyor. 
BAŞKAN – Sayın Taşkın…
8.-
Mersin Milletvekili Ali Cumhur Taşkın’ın, Erbil’de şehit düşen konsolosluk
çalışanı Osman Köse’ye Allah’tan rahmet dilediğine ilişkin açıklaması
ALİ CUMHUR TAŞKIN (Mersin) –
Teşekkür ederim Sayın Başkan.
Dün öğleden sonra Erbil
Başkonsolosluğumuzun bir görevlisi, başkonsolosluk binası dışında bulunduğu bir
sırada uğradığı menfur silahlı saldırı neticesinde şehit olmuştur. Konsolosluk
çalışanlarımıza yönelik düzenlenen bu menfur saldırıyı en şiddetli biçimde
kınıyorum. Saldırıda şehit olan Mersinli hemşehrim Osman Köse’ye Allah’tan
rahmet, acılı ailesine ve aziz milletimize başsağlığı ve sabırlar diliyorum.
Saldırının faillerinin süratle bulunması için Irak makamları ve yerel
yetkililer nezdinde devletimizin girişimleri sürmektedir. 
Pençe Harekâtı kapsamında aldığı darbelerle Kandil’de bitme
noktasına gelen bölücü terör örgütünün geldiği süreçte bu gelişmeleri
engellemek amacıyla düzenlediği bu tür kalleş saldırılarla bu hainler yok
olmaktan kurtulamayacaktır diyor, Genel Kurulu saygıyla selamlıyorum. 
BAŞKAN – Sayın Durmuşoğlu… 
9.-
Osmaniye Milletvekili Mücahit Durmuşoğlu’nun, Erbil’de şehit düşen konsolosluk
çalışanı Osman Köse’ye Allah’tan rahmet dilediğine ilişkin açıklaması
MÜCAHİT DURMUŞOĞLU (Osmaniye) – Teşekkürler Sayın Başkan. 
Dün Erbil’de diplomatlarımıza yönelik yapılan saldırı
sonucu şehit olan konsolosluk çalışanımıza Allah’tan rahmet, ailesine
başsağlığı diliyorum. 
Ayrıca bugün Düzce ilimizde meydana gelen sel felaketinden
etkilenen vatandaşlarımıza geçmiş olsun dileklerimi iletiyorum. 
Millî iradenin en yüksek düzeyde temsil edildiği Türkiye
Büyük Millet Meclisi, açıldığı günden bu yana milletimizin geleceğini
ilgilendiren kanun ve kararlara imza atarak ülkemizin karşı karşıya kaldığı
meselelerin yegâne çözüm yeri olmuştur. Cumhurbaşkanlığı hükûmet sistemiyle
beraber, millî iradenin önünde engel oluşturan sistem içindeki tüm vesayet
mekanizmaları artık ortadan kalkmış, yasama, yürütme ve yargı organlarının
görev alanlarını daha net bir şekilde belirleyerek demokrasimiz
güçlendirilmiştir. 
Yeni sistemin ilk milletvekilleri olarak milletimizin
itimadına, teveccühüne ve desteğine layık olabilmek için gece gündüz çalışmaya
devam edeceğiz. 27’nci Dönem İkinci Yasama Yılı başından itibaren yoğun bir
çalışma içerisinde yapılan görüşme ve çalışmaların büyük bir olgunlukla
tamamlanması gururu içerisinde, ayrıca bugün görüşeceğimiz Cumhurbaşkanlığı
hükûmet sisteminin ilk kalkınma planı olan On Birinci Kalkınma Planı’nı da… 
(Mikrofon otomatik cihaz tarafından kapatıldı) 
BAŞKAN – Sayın Topal… 
10.-
Hatay Milletvekili Serkan Topal’ın, Hatay ili Defne ve Arsuz ilçelerinde
hastane olmadığına ilişkin açıklaması
SERKAN TOPAL (Hatay) – Teşekkür ediyorum Sayın Başkan. 
Buradan Sayın Sağlık Bakanına ve Sayın Cumhurbaşkanına
sesleniyorum: Hatay ilimizin Defne ve Arsuz ilçesinde hastane yok. 
Değerli arkadaşlar, burada defalarca dile getirdim, Hükûmet
bu sözü yerine getirene kadar dile getirmeye devam edeceğim. Bakınız, Defne’de
150 bin nüfus, Arsuz’da 100 bin nüfus; 250 bin nüfuslu iki ilçede hâlâ hastane
yok. Bu, 21’inci yüzyılın Türkiyesi’nde kabul edilemez. Vatandaşlarımız başka
ilçelere gittikleri zaman inanın yolda ölüyorlar. 
Buradan bir kez daha Hükûmete, Sayın Cumhurbaşkanına, Sayın
Sağlık Bakanına sesleniyorum: Arsuz ve Defne’ye acilen hastane yapılması
gerekiyor. Diğer AK PARTİ milletvekillerine de, Hatay milletvekillerine de bu
konudaki hassasiyetlerinden dolayı teşekkür ediyorum. Acil hastane bekliyoruz
Defne ve Arsuz’a. 
Teşekkür
ediyorum, saygılarımı sunuyorum. 
BAŞKAN – Sayın
Tutdere…
11.-
Adıyaman Milletvekili Abdurrahman Tutdere’nin, Adıyaman ilinin mermer
rezervleri bakımından önemli merkez olduğuna ilişkin açıklaması
ABDURRAHMAN
TUTDERE (Adıyaman) – Teşekkür ediyorum Sayın Başkanım.
Yer altı ve yer
üstü doğal kaynaklar yönünden zengin olan Adıyaman’ımız mermer rezervleri ve
üretiminde de önemli bir merkezdir. Adıyaman’da mermer sektörü son dönemlerde
ciddi anlamda sıkıntılar yaşamaktadır. Mermer işletmeleri 2019’un ilk
çeyreğinde yüzde 60 oranında küçülmüştür. 16 olan işletme sayısı 5’e, bin olan
çalışan sayısı 100’e düşmüş durumdadır. Yatırımcı, çözüm bulunamayan sorunlar
nedeniyle Adıyaman’dan çekilmeye başlamış durumdadır. Bu sektörle paralel
olarak gelişen nakliye sektörü de ciddi anlamda sıkıntılar yaşamaktadır, şu
anda icralarla karşı karşıya kalmış durumdadır. Buradan Adıyaman Valiliğine ve
ilgili bakanlığa çağrıda bulunuyorum: Nakliyecinin ve mermercinin sesine kulak
verin, çözüm bekleyen sorunları bir an evvel çözün. 
Teşekkür
ediyorum.
BAŞKAN – Sayın
Şeker…
12.-
Kocaeli Milletvekili İlyas Şeker’in, Cumhurbaşkanı Recep Tayyip Erdoğan’ın S400
hava savunma sistemiyle ilgili kararlı tutumuna ilişkin açıklaması
İLYAS ŞEKER
(Kocaeli) – Teşekkür ediyorum Sayın Başkan. 
Gazi Mustafa
Kemal Atatürk vatan savunması için “Biz de herkes gibi doğal olarak savunmamıza
gerektiği kadar önem vermek zorundayız. Savunma sınırı yoktur, savunma yüzeyi
vardır. O yüzey, bütün vatandır.” demekte. 
Bugün
yaşadığımız S400’ler meselesi, tamamıyla, ülkenin 780 bin kilometrekaresinin
tamamının savunması için atılan önemli ve ciddi bir adımdır. Cumhurbaşkanımız
Sayın Recep Tayyip Erdoğan, S400 hava savunma sistemiyle ilgili olarak “Biz
S400’leri alarak savaşa hazırlanmıyoruz, barışı ve kendi millî güvenliğimizi
garanti altına almaya çalışıyoruz. S400 meselesi doğrudan egemenlik
haklarımızla ilgili bir konudur ve bundan geri adım atmayacağız.” demektedir. 
Sayın
Cumhurbaşkanımıza bu kararlı tutumundan dolayı teşekkür ediyorum. Ülkemizin
ekonomide, özellikle de savunma sanayisinde güçlü olması bir tercih değil, bir
zorunluluktur. S400’ler doğrudan egemenlik haklarımızla ilgilidir. Ülke
savunması için atacağımız adımlarda hiçbir ülkeden izin almayacağız, başka
baskılara boyun eğmeyeceğiz diyor; saygılar sunuyorum. 
BAŞKAN – Sayın
Kaya…
13.-
Osmaniye Milletvekili İsmail Kaya’nın, geleceğin güçlü Türkiyesi için nitelikli
teknik elemanlara ihtiyaç olduğuna ilişkin açıklaması
İSMAİL KAYA
(Osmaniye) – Teşekkürler Sayın Başkan. 
Ülkemizde iyi
mühendisler kadar iyi teknisyenlere; dil bilen, sektör için iyi yetişmiş
kaliteli ara elemanlara da ihtiyaç duyulmaktadır. Geleceğin güçlü Türkiyesi
için nitelikli teknik elemanlar yetiştirmek üzere Türkiye'nin en büyük savunma
sanayisi şirketi olan ASELSAN ile Millî Eğitim Bakanlığı arasında çok önemli
bir protokole imza atılmıştır. Savunma sanayisine yetişmiş personel sağlayacak
ilk teknik Anadolu lisesinin ASELSAN tarafından açılması planlanmaktadır.
ASELSAN mesleki ve teknik Anadolu lisesinde elektrik-elektronik teknolojisi,
makine teknolojisi alanları ile elektronik savunma sistemleri ve mekanik
savunma sistemleri dalı programlarında personel yetiştirilecektir. Program
sayesinde eğitim görecek olan gençler, mühendislerimizin tasarladığı ürünlerin
daha iyi imal edilmesini sağlayacaklar. Dolayısıyla millî ve yerli savunma
sanayisi için tercih yapacak öğrencilerimize mesleki ve teknik eğitimi bir
alternatif olarak düşünmelerini tavsiye ediyor, Genel Kurulu saygıyla
selamlıyorum.
BAŞKAN – Sayın Gürer…
14.-
Niğde Milletvekili Ömer Fethi Gürer’in, emeklilikte yaşa takılanların
mağduriyetinin giderilmesi gerektiğine ilişkin açıklaması
ÖMER FETHİ GÜRER (Niğde) – Teşekkürler Sayın Başkan.
Emeklilikte yaşa takılanlar, prim ve gün dolduğu hâlde yaş
nedeniyle emekli olamayan, işsiz kaldığında işverenin “yaşlı” diye iş
vermediği, devletin genç görüp emekli etmediği için ortada kalan mağdur
kesimdir. Binlerce EYT’li günlerdir sosyal medyada feryat ediyor. 8 milyona
ulaşan işsizlikte, prim ve gün sayısı tamam ama sakat bir kanuna takılan
EYT’linin emekli olması sağlanmalıdır. Aylık bağlama oranıyla düşen emekli
maaşı ve sosyal yardım düzeyinde maaş, EYT’liye çok görülmemelidir. AKP, sorunu
yok saymaktan vazgeçmelidir. 
Meclis tatile giriyor, keşke girmeseydi. AKP Genel Başkanı
Cumhurbaşkanına, bu soruna çözüm boyutunda yaklaşması için çağrıda bulunuyorum.
Ayrıca, taşeronda kalan ve Toplum Yararı Projesi kapsamında
çalışan binlerce mağdur emekçi de bir an önce kadroya alınmalı. Emekçilerin
sorunlarına AKP Hükûmeti çözüm üretmelidir.
Teşekkür ederim.
BAŞKAN – Sayın Yalım…
15.-
Uşak Milletvekili Özkan Yalım’ın, Meclis tatile girmeden af konusunun gündeme
alınarak emeklilikte yaşa takılanların, polislerin, sağlık çalışanlarının ve
öğretmenlerin mağduriyetinin giderilmesi gerektiğine ilişkin açıklaması
ÖZKAN YALIM (Uşak) – Teşekkür ederim Sayın Başkan.
Değerli milletvekilleri ve de yüce milletimiz, bugün
Türkiye Büyük Millet Meclisinin tatil öncesi son çalışma günü. Biz, iktidar
vekillerinden şunu istiyoruz ve de şunu talep ediyoruz: Ey iktidar milletvekili
arkadaşlarımız, gelin, tatile çıkmadan, Meclis kapanmadan, yüz binlerce insanın
beklediği af konusunu gündeme getirelim.
Ey iktidar vekili arkadaşlarımız, yine, yüz binlerce
insanın yani emeklilikte yaşa takılanların, EYT’lilerin uğramış oldukları
haksızlıkları, gelin Meclis kapanmadan gündeme alalım.
Ey iktidar vekili arkadaşlarımız, 24 Haziran seçimleri
öncesi polislerimize, sağlık çalışanlarımıza, öğretmenlerimize söz verdiğiniz
ama tutmadığınız 3600 gösterge yasasını gündeme getirelim Meclis kapanmadan.
Ey iktidar vekili arkadaşlarımız, ataması yapılmamış olan
binlerce öğretmenimizin ve memur adayımızın atamalarını yapalım, ondan sonra
tatile girelim. 
BAŞKAN - Sayın Başevirgen…
16.-
Manisa Milletvekili Bekir Başevirgen’in, On Birinci Kalkınma Planı’nın tarım
sektörü için hayal kırıklığı yarattığına ilişkin açıklaması
BEKİR BAŞEVİRGEN (Manisa) – Teşekkür ederim Sayın Başkanım.

Meclise sunulan On Birinci Kalkınma Planı tarım sektörü
için yine hayal kırıklığı yarattı. Somut hiçbir çözüme yer verilmeyen planda
vadedilen hedefler, yıllardır yapılacağı iddia edilen ancak bile isteye
yapılmayan tarımsal politikalardır. Maalesef “Tarımı Kalkındırma Planı” adı
altında belirlenmiş bu hedefler temenniden öteye geçmiyor. 2014 yılında zaten
kanunlaşmış olan tarım arazilerinin miras ve satış yoluyla bölünmesini
önleyecek yasa bile yeni yapılacak bir çalışmaymış gibi kamuoyuna lanse
ediliyor. Gözetilmesi gereken temel tarım prensiplerini yeni bir vizyon olarak
sunmak vizyonsuzluğun en büyük kanıtıdır. Somut çözüm önerilerinden uzak bu
vaatlerin hiçbir anlamı yoktur. Bitkisel üretimde hangi ürünlerin üretimini,
nasıl artıracaksınız? Hayvancılığı nasıl geliştirecek, ithalattan vazgeçmek
için ne gibi yollar izleyeceksiniz? Beli bükülmüş çiftçiyi nasıl doğrultacak,
bu toprakları yeniden tarım cenneti hâline nasıl getireceksiniz? Önemli olan
hedefleri yazmak değil, uygulamaktır.
(Mikrofon otomatik cihaz tarafından kapatıldı) 
BAŞKAN – Sayın Tanal…
17.-
İstanbul Milletvekili Mahmut Tanal’ın, Düzce ilinde meydana gelen sel
felaketinden dolayı vatandaşlara geçmiş olsun dileğinde bulunduğuna ve
Karayollarında yardımcı işlerde çalışanların mağduriyetinin giderilmesi
gerektiğine ilişkin açıklaması
MAHMUT TANAL (İstanbul) – Teşekkür ederim Sayın Başkanım.
Düzce’de meydana gelen sel felaketinden dolayı Düzceli
kardeşlerimize geçmiş olsun diyorum, yaraların bir an önce sarılmasını talep
ediyorum ve bu sel felaketi nedeniyle daha fazla mağduriyetin yaşanmaması için
çok acil tedbirlerin alınmasını istirham ediyorum. 
Değerli Başkanım, Karayollarında yardımcı işleri yapanlar
-aşçı, garson, temizlikçi, güvenlikçi, karla mücadele eden, yaz aylarında ot
biçen, çöp toplayan, yollarda yama yapan, asfalt serme işi yapan- ile
Karayollarında kadrolu çalışanlar aynı işi yaptıkları hâlde, yardımcı işleri
yapanlar kadroya alınmamıştır. Bu mağduriyet devam etmektedir. Bu kadro
mağduriyetinin bir an önce giderilmesini ve ayrıca -maaşlarını alamadıkları
için bu çalışanlarımız mağdurdur- maaşlarının da bir an önce ödenmesini talep
ediyorum, selam ve saygılarımı iletiyorum. 
BAŞKAN – Sayın Karahocagil…
18.-
Amasya Milletvekili Mustafa Levent Karahocagil’in, şehitlere Allah’tan rahmet
dilediğine, Amasya ilinin tarihî, turistik ve doğal güzelliklerine ilişkin
açıklaması
MUSTAFA LEVENT KARAHOCAGİL (Amasya) – Dünkü hain saldırıda
Rahmetirahman’a gönderdiğimiz şehitlerimizin Rabb’imizin cennetiyle, cemaliyle
şerefleneceklerine inancım sonsuz. Ve yine, bu saldırıyı yapanları, bunlara
destek verenleri de nefretle kınıyorum. 
Amasya eşsiz doğal güzellikleri, dağları, yaylaları,
Yeşilırmak havzası, sekiz bin beş yüz yıllık zengin geçmişi, sayısız tarih,
kültür, sanat, uygarlık eseriyle şehzadeler şehri; Ferhat ile Şirin’in şehri,
dünyanın kabul edilen ilk coğrafyacısı Strabon’un şehri, Fatih Sultan Mehmet
dönemi Osmanlı İmparatorluğu’nun tıp bilgini, cerrahı Şerefeddin
Sabuncuoğlu’nun şehri; Şehzade Yıldırım Bayezid, Şehzade Çelebi Mehmet, Şehzade
II. Murat, Şehzade Fatih Sultan Mehmet, Şehzade Alâaddin, Şehzade II. Bayezid,
Şehzade Ahmet’in şehri. Osmanlı İmparatorluğu’nun fetret dönemi, tekrar kurulduğu
Türkiye Cumhuriyeti…
(Mikrofon otomatik cihaz tarafından kapatıldı) 
BAŞKAN – Sayın Kılıç…
19.-
Kahramanmaraş Milletvekili İmran Kılıç’ın, halk takviminin yeni nesillere
aktarılması gerektiğine ilişkin açıklaması
İMRAN KILIÇ (Kahramanmaraş) – Teşekkür ederim Sayın
Başkanım. 
Bu topraklarda bize ait eşsiz değerler ve tecrübeler
vardır. Eskilerin özellikle iklimsel değişimler, hava tahmini ve doğa
hareketlerini gözlem ve yorumla belirledikleri dönemler “halk takvimi” olarak
anılır. Yüzyılların deneyim ve birikimiyle bugüne ulaşan tanımların her biri
bir hayat tecrübesinin mahsulüdür. Takvimlerde gördüğümüz ülker, kestane
karası, kuş geçimi ve ayandon birer fırtınadır. Daha eski ajandaların
kenarlarında da leyleklerin gelişi, kırlangıçların gidişi, ağaçlara su
yürümesi, uzun gecelerin sonu, sıcakların kırılması, nevruz, mihrican gibi
notlar yer alır. Bu halk takvimi neredeyse şaşmaz bir kesinlik içerir. Erbain,
hamsin, karakış, en uzun ve en kısa gün ve geceler, eyyamıbahur, cemreler,
zemheri, zemheri zürefası, mart dokuzu, kocakarı soğukları, öküz soğukları,
pastırma yazı; bize ait bu tecrübeler kaybolmaktan kurtarılmalı ve her
vesileyle yeni nesillerimize aktarılmalıdır.
BAŞKAN – Sayın Kabukcuoğlu…
20.-
Eskişehir Milletvekili Arslan Kabukcuoğlu’nun, KHK’lerle kamudan ihraç
edildikten sonra beraat edenlerin dosyalarının OHAL Komisyonunda neden
bekletildiğini öğrenmek istediğine ilişkin açıklaması 
ARSLAN KABUKCUOĞLU (Eskişehir) – Teşekkür ederim Sayın
Başkanım.
15 Temmuz darbe girişimi sonrası darbeyle ilişkisi olan pek
çok suçlu yurt dışına kaçmış, işinde gücünde olan, darbe girişimiyle ilgisi
olmayan yüz binlerce kişi KHK’lerle kamudan ihraç edilmiştir. Yargıya
başvurarak beraat eden bu kişilerin dosyaları OHAL Komisyonunda beklemektedir.
Mağdur vatandaşlarımız bize müracaat ederek neden bekledikleri sorusuna cevap
beklemektedir. Konuyu görüşmek için aradığımız OHAL Komisyonu Başkanı ise
görüşme talebimize cevap vermemektedir. Suçlu olanların ivedilikle
cezalandırılması, suçsuz oldukları ispatlanan yüz binlerce KHK mağduru
vatandaşımızın, özellikle mahkemece beraat edenlerin derhâl işine iade edilmesi
ve haksız olarak uğradıkları zararların tazmin edilmesi gerekmektedir.
Teşekkür
ederim.
BAŞKAN – Sayın
Karasu…
21.-
Sivas Millevtekili Ulaş Karasu’nun, CHP İstanbul İl Başkanı Canan
Kaftancıoğlu’nun duruşmasının İstanbul halkının iradesini yargılama girişimi
olduğuna ilişkin açıklaması
ULAŞ KARASU
(Sivas) – Teşekkür ediyorum Sayın Başkan.
Bugün, şu
saatlerde, Türkiye siyasi tarihine kara bir leke olarak geçecek bir yargılamayı
yaşıyoruz. İstanbul İl Başkanımız Canan Kaftancıoğlu’nun duruşması İstanbul
halkının iradesini yargılama girişimidir. 31 Martta yok saydıkları millî
iradeden 23 Haziranda gerekli cevabı alanlar, şimdi de başka bir kumpasla 16
milyon İstanbullunun iradesini yargılamaya çalışıyor; İstanbul’u ranta
açanlardan alıp halka vermek üzere yola çıkan iradeyi yargılamaya çalışıyor.
İl
Başkanımızdan İstanbul’u kazanmanın hesabını sorma niyetinde olanlara
sesleniyorum: Ne yaparsanız yapın, hakkı, hukuku, adaleti engelleyemezsiniz. Ne
yaparsanız yapın, baharın gelişini engelleyemezsiniz. Selam olsun İstanbul’a
baharı getiren tüm yol arkadaşlarıma ve İl Başkanımız Canan Kaftancıoğlu’na!
BAŞKAN – Sayın
Erdem…
22.-
Konya Milletvekili Orhan Erdem’in, Kuzey Kıbrıs Türk Cumhuriyeti Kıbrıs
Harekâtı’nın 45’inci yılını Barış ve Özgürlük Bayramı olarak kutlayacağına
ilişkin açıklaması
ORHAN ERDEM
(Konya) – Sayın Başkanım, teşekkür ediyorum.
20 Temmuz 1974
tarihinde, baskı ve zulüm altındaki Kıbrıs Türklerinin artık yaşama hakkı
kalmamış ve en sonunda mevcudiyetine de kastedilmiştir. Türkiye buna seyirci
kalamazdı, Türk Silahlı Kuvvetlerinin başlattığı Barış Harekâtı’yla Kıbrıs
Türkleri bağımsızlığına kavuştu. Türk askeri yeni bir zafere imza attı. Bu
zaferin 45’inci yılını Kuzey Kıbrıs Türk Cumhuriyeti 20 Temmuz 2019 Cumartesi
günü “Barış ve Özgürlük Bayramı” olarak kutlayacak.
Dünya ve Avrupa
Birliği bilmelidir ki Kıbrıs’taki sorunlarda muhatap Türkiye değil bağımsız
Kuzey Kıbrıs Türk Cumhuriyeti’dir. Türkiye garantörlük haklarıyla masada
olacaktır. Hidrokarbon kaynağı araştırmalarını ve Maraş bölgesinde Kuzey Kıbrıs
Türk Cumhuriyeti’nin attığı adımları destekliyoruz. 
BAŞKAN – Sayın Erbaş…
23.-
Kütahya Milletvekili Ahmet Erbaş’ın, Erbil’de şehit düşen konsolosluk çalışanı
Osman Köse’ye Allah’tan rahmet dilediğine, Düzce ilinde meydana gelen sel
felaketinden dolayı Düzcelilere geçmiş olsun dileğinde bulunduğuna ve Kütahya
ili Zafer Organize Sanayi Bölgesi’nin yatırımcıları beklediğine ilişkin
açıklaması
AHMET ERBAŞ (Kütahya) – Teşekkür
ediyorum Sayın Başkanım.
Erbil’de dün kahpece şehit
edilen elçilik görevlisi kardeşimize rahmet diliyor, yine, bugün Düzce’deki sel
felaketinden dolayı da Düzceli kardeşlerimize geçmiş olsun diyorum.
Değerli arkadaşlar, Zafer
Organize Sanayi Bölgesi, 6 bin dönüm arazisiyle, altyapısı Kütahya Ticaret
Odası tarafından yapılmak şartıyla yatırımcıya açık hâle gelmiştir. Özellikle
savunma sanayisinde iş yapacak olan büyük firmaları Zafer Organize Sanayi
Bölgesi’ne bekliyoruz çünkü içinde hızlı tren ve bir havalimanımız var. 
Emet ve Hisarcık’ta Etibor
tesislerinde taşıma ihalesi yapılıyor. Şeffaf yapıldığına inandığımız bu
ihalenin bir temizlik firmasına verilmesini anlamakta güçlük çekiyoruz.
Muhammen bedelin yüzde 35 altıyla yapılan bu ihalenin tekrar gözden
geçirilmesini istiyorum. 
Saygılarımla.
BAŞKAN – Düzce Milletvekilimiz
Sayın Fahri Çakır…
24.-
Düzce Milletvekili Fahri Çakır’ın, Erbil’de şehit düşen konsolosluk çalışanı
Osman Köse’ye Allah’tan rahmet dilediğine ve Düzce ilinde meydana gelen sel
felaketinden dolayı Düzcelilere geçmiş olsun dileğinde bulunduğuna ilişkin
açıklaması
FAHRİ ÇAKIR (Düzce) – Teşekkür
ediyorum Sayın Başkanım.
Ben de evvela Erbil’de şehit
olan Dışişleri yetkilimize rahmet diliyorum ve söylendiği gibi Düzce’mizde son
on iki saattir var olan sel felaketinden dolayı hemşehrilerimize geçmiş olsun
temennilerimi iletiyorum.
Akçakoca ilçemiz, Cumayeri
ilçemiz ve Gölyaka ilçemiz ciddi anlamda selden zarar görmüşlerdir. Tek
tesellimiz odur ki can zayiatının olmaması bir kazanımdır ancak ciddi anlamda
hayvan telef olmuş ve bunun yanında ekili dikili arazilerle alakalı ciddi zarar
oluşmuştur. Devletimiz tüm imkânlarını Hükûmetimiz eliyle ve yerel yönetimler
eliyle selzedelere ulaştırma gayreti içerisindedir ancak son elli yılın en şiddetli
yağışına maruz kalmış Düzce’mizde ümit ediyoruz ki, inşallah yaraları en kısa
zamanda sararız. Ben tekrar hemşehrilerime geçmiş olsun diyorum. Hükûmetimiz,
devletimiz iş başında. İnşallah en kısa zamanda yaralar sarılacaktır. 
Teşekkür ediyorum.
BAŞKAN – Son olarak Sayın Erdem…
25.-
İstanbul Milletvekili Arzu Erdem’in, Muğla ili Köyceğiz ilçesinde çıkan yangın
vesilesiyle eğitim ve bilinçlendirmenin yanı sıra caydırıcı cezaların da
getirilmesi gerektiğine ilişkin açıklaması
ARZU ERDEM (İstanbul) – Teşekkür
ederim Sayın Başkanım.
Değerli milletvekili
arkadaşlarım, dün Muğla Köyceğiz’de ormanlık alanda henüz belirlenemeyen bir
sebeple yangın çıkmış, rüzgârın da etkisiyle kısa sürede yayılmış ve çok
değerli itfaiye çalışanlarımız tarafından söndürülmüştür. Ülkemizin yazları
sıcak ve kurak geçen Akdeniz iklim kuşağında bulunması özellikle yaz aylarında
orman yangınlarına karşı daha dikkatli olmayı gerektirmektedir. 
Son on yıl
içerisinde meydana gelen orman yangınlarının çoğunun insan kaynaklı olduğu belirtilmektedir.
İnsanlarımızın bilinçsizce bahçede otlarını yakmaları, ormanlık alanda mangal
yapmaları ve birçok sebepten dolayı yangınlar oluşmaktadır. Yine, terör
örgütlerinin hain saldırılarının hedefinde olan ormanlarımızda bir sürü
canlımız ve malımız zarar görmektedir. Yapılan en ufak bir hata kedi, köpek,
kertenkele, karınca ve yaban hayvanlarının, yine, saymakla bitiremeyeceğim bir
sürü masum hayvanın katledilmesine sebep olmaktadır. Bu duruma, insan odaklı
çalışmanın, eğitim ve bilinçlendirme faaliyetlerinin yanı sıra, caydırıcı
cezaların da getirilmesi gerekmektedir. 
Teşekkür ediyorum. 
BAŞKAN – Teşekkür ederim. 
Değerli
milletvekilleri, bugün gündemimizin yoğunluğundan dolayı 60’a göre söz
taleplerini maalesef karşılayamayacağım. O yüzden, arkadaşlarımızın bu konudaki
taleplerini Başkanlığımıza iletmemelerini rica ediyorum. 
Şimdi gündeme geçiyoruz. 
V.-
OTURUM BAŞKANLARININ KONUŞMALARI (Devam)
2.-
Oturum Başkanı TBMM Başkan Vekili Levent Gök’ün, On Birinci Kalkınma Planı’nın
görüşülme usulüne ve Cumhurbaşkanı Yardımcısı Fuat Oktay’ın sunuş konuşması
yapma talebini İç Tüzük’e göre karşılayamayacağına ilişkin konuşması
BAŞKAN –
Değerli milletvekilleri, herkesin beni dikkatle dinlemesini rica edeceğim.
Önemli bir konuyu konuşacağız; lütfen telefonlarınızı kapatın, birbirinizle
sohbet etmeyi de bırakın. Birazdan görüşmelerine başlayacağımız kalkınma
planıyla ilgili bir değerlendirmem olacak. Bu konuda görüşleriniz de
gerekebilir. Bu çerçevedeki değerlendirmelerimizi sükûnetle bütün Meclisin
dinlemesini rica ediyorum. 
Sayın
milletvekilleri, bilindiği gibi, dünkü birleşimde alınan kararda 103 ve 103’e
1’inci ek sıra sayısıyla bastırılan ve dağıtılan On Birinci Kalkınma Planı’nın
ve Komisyon Raporu’nun kırk sekiz saat geçmeden gündemin “Özel Gündemde Yer Alacak
İşler” kısmına alınarak bugünkü birleşimde görüşmelerinin yapılması
kararlaştırılmıştı. 
Birazdan başlayacağımız kalkınma planının görüşmelerinde,
yürütmenin sunuş konuşması yapmasına dair talebi tarafıma ulaşmıştır.
Cumhurbaşkanı Yardımcısı Sayın Fuat Oktay tarafından Meclis Başkanlığına
verilen dilekçe, planla ilgili olarak yürütme adına sunuş konuşması yapma
talebi dilekçesi elimizdedir. 
Değerli milletvekilleri, kalkınma planlarının Türkiye Büyük
Millet Meclisinde görüşülmesine ilişkin süreç 30 Ekim 1984 tarihli ve 3067
sayılı Kalkınma Planlarının Yürürlüğe Konması ve Bütünlüğünün Korunması
Hakkında Kanun hükümlerine göre yapılmaktadır. Anılan kanunun 5’inci maddesi,
görüşme sürecinde, kanunda açıkça hüküm olmayan hâllerde İç Tüzük hükümlerinin
uygulanacağını amirdir. 3067 sayılı Kanun bu çerçevede, gerek Komisyonda
gerekse Meclis Genel Kurulunda Cumhurbaşkanı veya görevlendireceği
Cumhurbaşkanı Yardımcısı ya da bakan ve geri verme önergelerinde de birinci
imza sahibi veya göstereceği bir diğer imza sahibine konuşma hakkı
tanımaktadır. Bu, kanunda geçen metindir. Ayrıca kalkınma planlarının Türkiye
Büyük Millet Meclisi Genel Kurulunda görüşme usulüne baktığımızda, geçmiş
uygulamalarda yürütmenin sunuş konuşması yaptığı ve konuşma hakkını kullandığı
görülmektedir. 
Değerli milletvekilleri, bu çerçevede, elimizde kalkınma
planlarının nasıl görüşüleceğine dair 3067 sayılı bir Kanun bulunmakta ve
ayrıca Anayasa’mız ve İç Tüzük’ümüz bulunmakta. Kalkınma planlarının
görüşülmesine dair kanunda olan bu hükümler çerçevesinde 7/7/2018 tarihli ve
700 sayılı Kanun Hükmünde Kararname’yle Anayasa’ya uyum değişiklikleri
yapılmıştır ancak yapılan değişiklikler sadece “hükûmet” ibarelerinin
“Cumhurbaşkanı” “Cumhurbaşkanı Yardımcısı” ve “bakan” ibareleriyle değiştirilmesi
kapsamında kalmıştır. Yani 6771 sayılı Türkiye Cumhuriyeti Anayasasında
Değişiklik Yapılmasına Dair Kanun’da öngörülen yürütme ve yasamanın işleyişine
ilişkin değişiklikler 3067 sayılı Kanun’a yansıtılmamıştır. 
Değerli milletvekilleri, Anayasa değişikliğinden sonra özellikle
bütçenin Cumhurbaşkanı tarafından sunulması ve Mecliste görüşülmesi
kararlaştırıldığından, daha sonra İç Tüzük’ümüzde de bütçenin sunuşuyla ilgili
bir sıkıntı yaşanması üzerine, Meclis İçtüzüğü’müz 9/10/2018 tarihinde ve 1200
sayılı Meclis Kararı’yla değiştirilmiş ve sınırlı hâllerde, Cumhurbaşkanı,
Cumhurbaşkanı yardımcıları ve bakanların hangi hâllerde konuşacaklarına,
Mecliste temsil edeceklerine dair hükümler dercedilmiştir. 
Bu çerçevede yapılan İç Tüzük’teki değişikliklerde, yürütmenin temsili
şu hâllerde söz konusu olmaktadır: İç Tüzük’ümüzün 59’uncu maddesine göre,
Cumhurbaşkanı, Cumhurbaşkanı yardımcıları ve bakanlar olağanüstü acele hâllerde
gündem dışı söz isterse, Başkan bu istemi yerine getirmek durumundadır. Yani
ülkemizin önemli bir olayla karşılaşması hâlinde, takdir edilecek olağanüstü
durumlarda, Cumhurbaşkanı, Cumhurbaşkanı yardımcıları ve bakanlar gündem dışı
söz talebinde bulunabilirler. Bu hak İç Tüzük’ün 59’uncu maddesi çerçevesinde
mümkündür. 
Bir diğer hâl, bütçe görüşmelerinde çıkan sıkıntı giderilmiş, bütçe
sunuş konuşmasını yürütme adına Cumhurbaşkanı Yardımcısı veya bir bakanın
yapması öngörülmüştür.
Bir de Anayasa’mızın 119’uncu maddesindeki hâllerde yani olağanüstü hâl
talebine ilişkin bir konunun görüşülmesi sırasında Meclis Başkanının daveti
üzerine Cumhurbaşkanı yardımcıları, bakanlar veya zorunlu durumlarda bakan
yardımcılarının Mecliste temsili değerlendirilmiştir. 
Dolayısıyla, etraflıca belirttiğim gibi, İç Tüzük’ümüzün 59’uncu
maddesine göre, Cumhurbaşkanı yardımcılarının, bakanların Mecliste gündem dışı
söz talepleri karşılanabilir; bütçe sunuş konuşmaları yapmaları ve bütçe
zamanında Mecliste olmaları mümkündür ve Anayasa’mızın 119’uncu maddesi
çerçevesinde olağanüstü hâl ilanına ilişkin bir konu görüşüldüğü zaman Meclis
Başkanının daveti üzerine Genel Kurula gelip sunuş yapmaları mümkündür. İç
Tüzük’ümüz, tahdidi şekilde saydığı bu maddelerin dışında yürütmenin temsiline
başka kanunlarda cevaz vermemiştir. Dolayısıyla yapılan Anayasa değişikliklerinden
sonra yürütmenin kimi zamanlarda temsilinin gerektiği hâllerde, gerek
kanunlarda ve gerek İç Tüzük’ümüzde boşluk bulunmaktadır. Bu da bunlardan
biridir. Şimdi, görüşmelerine başlayacağımız kalkınma planıyla ilgili İç
Tüzük’ümüzde Cumhurbaşkanı yardımcıları ya da bakanların sunuş konuşması
yapmasına dair bir hüküm mevcut değildir.
MEHMET DOĞAN KUBAT (İstanbul) – Sayın Başkanım…
BAŞKAN – Bir saniye…
Yapılan İç Tüzük değişiklikleri, kalkınma planlarının görüşülmesine dair
kanun ve Anayasa arasında belirli bir çelişki ortaya çıkmıştır. Bakanlar, 3067
sayılı Kalkınma Planlarının Yürürlüğe Konması ve Bütünlüğünün Korunması
Hakkında Kanun çerçevesindeki o bakanlar değildir. O bakanlar, daha önceki
bakanlar, Meclisten güvenoyu alan ve yürütme olarak Mecliste daha önce İç Tüzük
hükümlerine göre her birleşimde bulunması gereken bakanlarken Anayasa’mız artık
bakanların Meclise karşı sorumlu olmadığı çerçevesinden hareketle bu
düzenlemeleri yapmıştır.
Şimdi, ortada bir sorun bulunmakta. Bir yandan, kalkınma planının
görüşülmesine dair kanunda Mecliste görüşmelerine imkân tanıyan Cumhurbaşkanı
yardımcıları ve bakanlarla ilgili maddeler, ayrıca önergeler sırasında onların
görüşünün de alınması gerekiyor, böyle bir durum kanunda var ama bu kanundaki
uyum ne yazık ki İç Tüzük’ümüzde yapılmamıştır.
Değerli milletvekilleri, Meclis başkan vekilleri olarak bizler Meclis
İçtüzüğü’nü uygulamakla görevliyiz. Meclis İçtüzüğü’nün dışındaki
hareketlerimiz bizim Meclis İçtüzüğü’nü ihlal etmemiz anlamına gelir. Ancak
ortada bir sorun olduğu da muhakkaktır. Etraflıca anlattığım çerçevede ben bir
tutum belirleyeceğim ve gerekirse bu tutum konusunda -talep olursa- bir usul
tartışması açacağım ve sonradan da Genel Kurulumuzun değerlendirmesini
alacağım.
Öncelikle, kendi tutumumu açıklamak istiyorum:
Cumhurbaşkanı Yardımcısı Sayın Fuat Oktay’ın On Birinci Kalkınma Planı Genel
Kurul görüşmelerinde sunuş konuşması yapmak için vermiş olduğu taleple ilgili
olarak, az önce etraflıca anlattığım değerlendirmeler çerçevesinde, İç Tüzük
Meclis Başkan Vekili olarak şahsıma Sayın Cumhurbaşkanı Yardımcısını Genel
Kurula davet etme yetkisini vermediğinden yürütmenin temsilinin mümkün
olmadığını ve sunuş konuşması yapma talebinin karşılanamayacağını ifade
ediyorum.
MEHMET DOĞAN KUBAT (İstanbul) – Değerli Başkanım…
BAŞKAN – Buyurun.
VI.-
AÇIKLAMALAR (Devam)
26.-
İstanbul Milletvekili Mehmet Doğan Kubat’ın, Oturum Başkanı TBMM Başkan Vekili
Levent Gök’ün tutumunun Anayasa’nın 166’ncı maddesine, 3067 sayılı Kanun’a ve
İç Tüzük’e aykırı olduğuna ve usul tartışması açılmasını istediğine ilişkin
açıklaması
MEHMET DOĞAN KUBAT (İstanbul) – Teşekkür ederim.
Değerli Başkanım, önemli bir plan görüşmesine
başlayacağız inşallah. Burada bir tutum belirlediniz, kanaatimizce bu tutumunuz
Anayasa’nın 166’ncı maddesiyle, 3067 sayılı Kanun’la ve bu kanunun İç
Tüzük’ümüze yaptığı atıflarla ve konuya ilişkin bugüne kadar süregelen Meclis
görüşme uygulamalarıyla bağdaşmamaktadır. Bu konuda, tutumunuz aleyhinde İç
Tüzük’ün 63’üncü maddesine göre bir usul görüşmesi açılmasını talep ediyorum.
BAŞKAN – Teşekkür ederim.
Değerli milletvekilleri, tabii, yeni sistemle ilgili
olarak ortaya çıkabilecek hukuki uyuşmazlıkların hem konuşulması hem Meclis
Genel Kurulunca değerlendirilmesi hem de hukuki denetimlerinin yapılması bundan
sonraki durumlar için de emsal teşkil edecektir. Bu nedenle, bu tartışmaları
yapacağız ve yolumuza bakmaya çalışacağız. 
Meclis Başkan Vekili olarak, az önce belirlediğim ve ayrıntılarını
anlattığım hususlar çerçevesinde, İç Tüzük’ün bana imkân vermediği bu çerçevede,
ben, Sayın AK PARTİ temsilcisinin -zaten kendim de usul tartışmasının
açılmasından yanayım- usul tartışması talebini karşılayacağım ve bu konuda
konuşmak isteyen arkadaşlarımız varsa söz vereceğim. 
MEHMET DOĞAN KUBAT (İstanbul) – Aleyhte Sayın Başkan. 
LÜTFÜ TÜRKKAN (Kocaeli) – Lehte Başkan. 
ERKAN AKÇAY (Manisa) – Sayın Başkan, ben de aleyhte söz istiyorum. 
MEHMET AKİF HAMZAÇEBİ (İstanbul) – Ben de lehte söz istiyorum Sayın
Başkan. 
BAŞKAN – Talepleri aldım arkadaşlar. 
Buyurun Sayın Türkkan. 
Süreniz üç dakika. 
VII.-
USUL HAKKINDA GÖRÜŞMELER
1.-
Oturum Başkanı TBMM Başkan Vekili Levent Gök’ün On Birinci Kalkınma Planı
üzerinde Cumhurbaşkanı Yardımcısı Fuat Oktay’ın sunuş konuşması yapma
talebininin İç Tüzük hükümlerine uygun olup olmadığı konusunda 
LÜTFÜ TÜRKKAN (Kocaeli) – Sayın Başkan, değerli milletvekilleri;
Türkiye, birdenbire, raftan inen bir dosyayla beraber öncelikle Adalet ve
Kalkınma Partisinin teklifiyle ama daha sonra Milliyetçi Hareket Partisinin
sonraki önerisiyle “Cumhurbaşkanlığı hükûmet sistemi” diye bir sistemin
içerisine girdi. Yapılan referandum sonucu da milletimiz bu sistemin Türkiye’de
uygulanması konusunda irade beyan etti. Yalnız, öyle paldır küldür girdik ki
buna, Meclisin İç Tüzük’ü ne yaparsanız yapın bu sisteme uymuyor; birtakım
değişiklikler yaptık, uydurmaya çalıştık ama hep geriden geliyoruz. Sistem ile
Tüzük çelişiyor, aslında sistem ile Türk milleti çelişiyor Tüzük de değil,
farkında mısınız bilmiyorum. Sistem, Türk milletine uygun bir sistem değil
çünkü dünyada bildiğimiz başkanlık sistemi değil bu, yarı başkanlık sistemi de
değil, parlamenter sistem hiç değil; kendimize özgü bir sistem, o yüzden de
özel bir isim taktık “Cumhurbaşkanlığı hükûmet sistemi” yani izah etmekte
zorlandığımız bir sistemin ismini de koyduk ama gördüğümüz şu: İçeride daha
önce -dün de- tartıştık, Danışma Kurulu kararı hiçbir zaman İç Tüzük'ün
aleyhinde olmaz, olmaması gerekir. O yüzden ben Sayın Başkanın bu tavrını doğru
buluyorum. Bu konuda alınacak karar, Danışma Kurulu kararının burada uygulanması
doğru bir karar olmaz. Burada biz bir teamül oluşturmaya çalışıyoruz ama bu
teamülden önce aslında revize edilmesi gereken ne İç Tüzük ne de bizim
yaptığımız çalışmalar, Cumhurbaşkanlığı hükûmet sistemi konusunda Türkiye'nin
ciddi bir revizeye ihtiyacı var. Hatta ve hatta bana göre sistemin geri alınıp
tekrar Türkiye'nin ihtiyacı olan parlamenter sisteme dönüş yapması gerekiyor. 
Hepinize saygılar sunuyorum, sağ olun. (İYİ PARTİ ve CHP sıralarından
alkışlar)
BAŞKAN – Aleyhte olmak üzere Sayın Akçay…
Süreniz üç dakika.
Buyurun. (MHP ve AK PARTİ sıralarından alkışlar) 
ERKAN AKÇAY (Manisa) – Teşekkür ederim Sayın Başkan.
Değerli milletvekilleri, hepinizi saygıyla selamlıyorum.
Öncelikle bu Anayasa değişikliği, Cumhurbaşkanlığı hükûmet sistemi öyle
raftan filan inmedi. Türkiye'nin en az iki yüz yıllık bir yönetim, tecrübe ve
birikiminden, yaşadığı pek çok tarihî ve siyasi hadiselerin bir sonucunda ileri
ve daha demokratik bir merhaledir. Önce bunu ortaya koyalım. (MHP ve AK PARTİ
sıralarından alkışlar) 
Sayın Başkan, gayet vazıh bir şekilde görüşlerinizi ve düşüncelerinizi
ifade ettiniz ve ortaya koydunuz. Son derece açık olmakla birlikte vardığınız
kanaatlere de katılmamız mümkün değil Sayın Başkan. Çünkü bu hususta herhangi
bir çelişki yok, sadece boşluk var; ayrıca sorun yok, bir mesele var. Hatta bir
özdeyiş de vardır “Meseleleri sorun yapmayalım.” diye.
Şimdi, Mecliste de bir meseleyi sorun yapmadan çözüp bir usul ihdas etme
yoluna gideceğiz. Anayasa'nın 166’ncı maddesi ve 3067 sayılı Kanun’un -kalkınma
planıyla ilgili- 5’inci maddesi ki burada da bir sorun yok, bir çelişki yok,
sadece uyumlaştırılmamış bir durum var… Elbette İç Tüzük ihdasları da usul
ihdasları da bu tecrübe ve birikimlerden kaynaklanan bir durumdur. İç Tüzük’ün
31’inci maddesi komisyonlara katılabilecek olanları saymış, buna göre, bütün
komisyon toplantılarına Cumhurbaşkanı yardımcıları, bakanlar, Sayıştay ve üst
düzey yöneticiler katılabilirler ve görüş bildirebilirler; sadece oylamalara
katılamazlar. Ayrıca, İç Tüzük’ün 62’nci maddesi de “yürütmenin temsili”
hususunu düzenlemiş. Burada, hem komisyonda hem de Genel Kurulda bütçe sunumu
ve bütçeye ilişkin görüş bildirme hususu… Diğeri de İç Tüzük 62’nci madde,
olağanüstü hâle ilişkin Anayasa’nın 119’uncu maddesine ilişkin bir çalışmada Meclis
Başkanının daveti üzerine katılabileceği ve Sayıştay Başkanının veya
yardımcılarının da bu görüşmelere katılabileceğini söylemiş. Kalkınma planı
gibi önemli bir hususta ve yürütmenin getirdiği, Meclise teklif ettiği bir
hususta ve yürütmenin uygulayacağı bir hususta da Genel Kurul görüşmeleri
sırasında -tıpkı komisyonda olduğu gibi- temsilinde büyük yarar var. 
(Mikrofon otomatik cihaz tarafından kapatıldı) 
BAŞKAN – Tamamlayın Sayın Akçay.
ERKAN AKÇAY (Devamla) – Bu da genel hatları itibarıyla mevcut duruma da
sisteme de gayet uygun olacaktır. 
Yine bu kürsüden defaatle ifade ettiğim üzere yeni Cumhurbaşkanlığı
hükûmet sisteminde kuvvetler ayrılığının daha belirgin hâle gelmiş olması ve
yürütmenin, Cumhurbaşkanının kanun tasarısı sunamayacak olması yürütme ile
yasama arasında bir kale duvarı örüldüğü anlamına, bir iletişimsizlik,
diyalogsuzluk olduğu anlamına gelmemektedir. Elbette, önümüzdeki zaman
diliminde yapacağımız İç Tüzük değişikliklerinde de bu hususlar İç Tüzük’e de
dercedilmek üzere yürütme-yasama ilişkileri daha formel ve kurumsal hâle
getirilecektir. 
Düşüncelerimi bu şekilde ifade ediyor, Genel Kurulu
saygıyla selamlıyorum. (MHP ve AK PARTİ sıralarından alkışlar) 
BAŞKAN – Teşekkür ederim Sayın Akçay. 
Lehte olmak üzere Sayın Akif Hamzaçebi… (CHP sıralarından
alkışlar) 
MEHMET AKİF HAMZAÇEBİ (İstanbul) – Sayın Başkan, değerli
milletvekilleri; “Cumhurbaşkanlığı hükûmet sistemi” olarak isimlendirilen,
aslında gerçekte Hükûmetin olmadığı bu sistemin zaman zaman uygulamada birtakım
sakıncalar, sorunlar yarattığını biliyoruz. Bu da onlardan birisi. 
Bir önce yaşadığımız sorun, uluslararası anlaşmalar
Türkiye Büyük Millet Meclisine nasıl gelecek, Genel Kurula nasıl sunulacaktı.
Anayasa değişikliğinde bu husus ihmal edilmiş. Anayasa’ya göre Cumhurbaşkanı
sadece ve sadece bütçe kanun teklifini Türkiye Büyük Millet Meclisine
sunmaktadır. Sonra bir mutabakatla uluslararası anlaşmaların görüşülmesine
ilişkin sorun çözüldü. Şimdi ortaya çıkan bir diğer sorunu görüşüyoruz bugün. 
Sanıyorum, olaya şöyle bakmak gerekiyor: Salt İç Tüzük
diye bakarsak bu değerlendirme eksik kalır. Evet, İç Tüzük ana kuralımızdır ama
hepsinin üzerinde “Parlamento hukuku” dediğimiz bir kavram vardır. Parlamento
hukukunun kaynakları arasında Anayasa, kanunlar, İç Tüzük, Başkanlık Divanı
kararları, teamüller, grup başkan vekilleri arasında varılan mutabakatlar,
Meclis başkan vekillerinin imzaladığı mutabakat metinleri vardır; bunların
hepsi Parlamento hukukunu oluşturur. 
“Teamüller” diyoruz, örneğin, İç Tüzük’e aykırı teamüller
vardır. Karar yeter sayısında işaretle oylama işleminin tereddüt hâlinde
buradan yapılması yani elektronik cihazla yapılması İç Tüzük’e aykırıdır ama bu
konuda, zamanında, Meclis başkan vekillerinin grup başkan vekilleriyle yapmış
olduğu mutabakat çerçevesinde bir teamül geliştirilmiştir. Teamüller de
Parlamento hukukunun bir parçasıdır. Sayın Meclis Başkan Vekilimizi anlıyorum;
evet, doğru, Genel Kurulun takdirine sunulma ihtiyacı var bu konunun. 3067
sayılı Kanun’un 2’nci maddesi Cumhurbaşkanının, yardımcılarının veya bakanların
Genel Kurula gelebileceğini söylüyor. Bu bir özel hüküm, İç Tüzük’te yok ama İç
Tüzük’ten daha yukarıda bir norm var; kanun. Kanun, Parlamento hukukunun
kaynaklarından birisidir. Bunu da biz teamülle burada geliştirmek zorundayız, oturtmak
zorundayız. Nasıl bütçe yasası Anayasa uyarınca buraya geliyor ve Cumhurbaşkanı
Yardımcısı onu sunuyor ise yürütme organından gelen bir başka teklif olan
kalkınma planı teklifinin de, önerisinin de burada Cumhurbaşkanı Yardımcısı
tarafından savunulması, anlatılması gerekir. Sorulara cevap verecek olan da
Sayın Cumhurbaşkanı Yardımcısıdır. 
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Hamzaçebi.
MEHMET AKİF HAMZAÇEBİ (Devamla) – Bizim hukukumuzda görüşülmesi özel
olarak düzenlenmiş olan iki tane yasa vardır. Birisi bütçe yasası, nasıl
görüşüleceği Anayasa’da belirlenmiştir, ona paralel İç Tüzük hükümleri
geliştirilmiştir; ikincisi de kalkınma planlarıdır, onun görüşülmesine ilişkin
bugün 3067 sayılı Yasa vardır. Onun öncesinde, 1963 yılında yürürlüğe girmiş
olan 77 sayılı Uzun Vadeli Planın Yürürlüğe Konması ve Bütünlüğünün Korunması
Hakkında Kanun vardır. Yani daima, kalkınma planlarının görüşülmesi özel bir
yasayla düzenlenmiştir. O yasalar uyarınca da, bugün yürürlükte olan 3067
sayılı Yasa uyarınca da Cumhurbaşkanı Yardımcısının Genel Kurula gelmesinde ben
şahsen bir sakınca görmüyorum. Aksi takdirde, planı Komisyonun savunması gibi
garip bir durum ortaya çıkacak, bu doğru değil.
Ama sistemin her geçen gün bir sorun yaratacağını bilelim. Bunları
sürekli olarak Meclisin teamüllerle aşma şansı yoktur. 
(Mikrofon otomatik cihaz tarafından kapatıldı) 
BAŞKAN – Tamamlayalım.
MEHMET AKİF HAMZAÇEBİ (Devamla) – Teşekkür ederim Sayın Başkan.
Arkadaşlar, sistem iyi dizayn edilmemiştir. Bunu böyle aşalım, doğrusu
budur ama sistem her gün yeni bir sorun yaratacaktır, bunu da bilginize
sunuyorum.
Hepinize saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Hamzaçebi.
Son olarak aleyhte olmak üzere Sayın Doğan Kubat… (AK PARTİ sıralarından
alkışlar) 
MEHMET DOĞAN KUBAT (İstanbul) – Sayın Başkanım, çok değerli milletvekili
arkadaşlarım; açılan usul görüşmesinde Sayın Başkanımızın az önce benimsediği
tutum aleyhinde görüşlerimi ifade etmek üzere söz almış bulunuyorum, bu
vesileyle yüce heyetinizi saygılarımla selamlarım.
Değerli arkadaşlar, yürütme organının kalkınma planlarının
görüşmelerinde söz hakkı olup olmayacağına ilişkin gerçekten mevzuatın
yeterince açık olmamasından kaynaklı bir tereddüt hasıl olabilir, bu yorum
farklılığını da saygıyla karşılarız. Değerli Başkanımız hukukçu kimliğiyle bu
konuda usul görüşmesi de açarak esasen meseleyi hukuki bir temele, sağlam bir
hukuki temele oturtma arayışında, bu konudaki hassasiyetini de takdirle
karşılıyoruz. Konuşan diğer üç değerli arkadaşımız ki Sayın Hamzaçebi -o da
Başkan vekilliği tecrübesi olan, uygulamayı çok iyi bilen bir Değerli Başkan
Vekilimiz olarak- az önce esasen bu planların hazırlanmasında ve uygulanmasında
asli role sahip olan yürütme organını temsilen Cumhurbaşkanı veya yardımcısının
veya yetki vereceği bir bakanın Genel Kurula gelip bu plan hakkında Genel
Kurulda bilgi vermesi, bölümleri üzerinde konuşması ve savunmasının işin doğası
gereği uygun, doğru olacağını ifade etmiştir; bu görüşe aynen katılıyoruz biz
de.
Değerli milletvekilleri, kalkınma planları, biliyorsunuz Türkiye’nin
ekonomik, sosyal, kültürel alanlarda bütüncül bir yaklaşımla gerçekleştireceği
dönüşümleri ortaya koyan temel politika dokümanlarıdır. Kalkınma planları,
Anayasa’nın 166’ncı maddesine dayanarak çıkarılan ve 1984 tarih ve 3067 sayılı
özel Kanun hükümlerine göre Genel Kurulda görüşülmektedir. Bu kanunda en son
2018 Temmuz ayında 700 sayılı KHK’yle, sadece uyum amaçlı, dikkat buyurun,
özünde bir değişiklik yapılmamış, Bakanlar Kurulu ve Hükûmete yapılan atıflar
“Cumhurbaşkanı” veya “Cumhurbaşkanlığına” şeklinde ibare değişiklikleriyle bir
uyum sağlanması amaçlanmış ancak kalkınma planlarının gerek Komisyon gerekse
Genel Kuruldaki görüşme usulüne dair başkaca esaslı bir değişiklik
yapılmamıştır. Bu kanunda önergelere ilişkin zaman, söz hakları, planın ne
şekilde görüşüleceğine ilişkin ayrıntılar yer almış olmakla birlikte, biraz
önce tereddüt doğuran hususlarda olduğu gibi, gerçekten bazı hususlarda açık
bir düzenleme yoktur. Bu konuda bir boşluk vardı, bunu kabul ediyorum. Yasanın
açık olmayan hükümleri yorumlanırken –hukukçu arkadaşlarımız gayet iyi bilir-
bu yasanın gerekçesine, bu konuda yerleşik uygulamalara bakılarak bir yorum
yapılması, buna amaçsal... 
(Mikrofon otomatik cihaz tarafından kapatıldı) 
MEHMET DOĞAN KUBAT (Devamla) – Başkanım...
BAŞKAN – Devam edin Sayın Kubat.
MEHMET DOĞAN KUBAT (Devamla) – ...gaî bir yorumla bu
şekilde boşluğun doldurulması hukukun genel ilkelerine daha uygun düşecektir.
Meclisimiz bugüne kadar -bugün 11- 10 tane plan
görüşmüştür değerli arkadaşlarım. Dokuz ve Onuncu Plan görüşmelerinde -2006
Haziran ve 2013 Haziran aylarındaki tutanaklar incelendiği zaman görülecektir-
bu konuda, o gün bütün siyasi parti gruplarımızın ittifakıyla Hükûmete söz
hakkı hem sunuş hem de bölümler üzerinde tanınmıştır. Bu, aslında katılımcı
demokrasi anlayışının da bir gereğidir. Kalkınma planlarının yürütme tarafından
hazırlanması, Cumhurbaşkanlığı tezkeresi olarak Meclisimize sunulması da göz
önüne alındığında, 3067 sayılı Kanun’un gerek 5 ve yine yürütme bakımından
Meclis Başkanlığına atıf yapan 8’inci maddesi hükümleri birlikte
değerlendirildiği zaman, Cumhurbaşkanı Yardımcımızın burada -böylesine önemli,
ki kanun tekliflerinin görüşmelerinde plana uygunluk denetimi de yapılır,
böylesine, gerçekten... 
(Mikrofon otomatik cihaz tarafından kapatıldı) 
BAŞKAN – Tamamlayın Sayın Kubat.
MEHMET DOĞAN KUBAT (Devamla) – ...çok büyük bir öneme
sahip bir hukuki metin olarak planlara bakmamız gerekir- bu konuda hem sunuş konuşması
hem de bölümler üzerinde konuşma yapmasında bir sakınca olmadığını düşünüyoruz.

Değerli Başkanım, bu konuda sizlerin gerçekten bundan sonraki planlara
da esas teşkil etmek üzere yüce Genel Kurulun bu konuda hukuki bir yol
benimsemesi noktasındaki tutumunuzu saygıyla karşılıyorum. Bu nedenle kalkınma
planlarının Türkiye Büyük Millet Meclisi Genel Kurulundaki görüşmelerinde tıpkı
komisyonda olduğu gibi, yürütme temsilcisinin konuşma, söz hakkının varlığını
kabul etmek İç Tüzük’ün 29, 30, 31, 59, 62’nci maddeleri; Anayasa’nın 166’ncı
maddesi ve 3067 sayılı Kanun’un hükümleri ve Tüzük’e atıf yapan hükümlerinin
bütüncül bir şekilde değerlendirilmesi neticesinde var olduğunun kabul
edilmesinin demokrasi anlayışının da aynı zamanda bir gereği olduğunu düşünüyorum.

(Mikrofon otomatik cihaz tarafından kapatıldı)
BAŞKAN – Tamamlayın Sayın Kubat. 
MEHMET DOĞAN KUBAT (Devamla) - Bu konudaki sizlerin de bizlerin de
tereddütlerinin en yüksek karar organımız olan yüce Parlamento tarafından bir
karara bağlanarak sağlıklı bir hukuki yol benimsenmesinin uygun olacağı
kanaatiyle İç Tüzük’ümüzün 63’üncü maddesinin ikinci fıkrası gereğince az önce
ifade ettiğiniz tutumunuzun yüce Genel Kurulun oyuna sunulmasını arz eder, yüce
heyetinizi saygılarımla selamlarım. (AK PARTİ sıralarından alkışlar) 
BAŞKAN – Teşekkür ederim. 
NAZIR CİHANGİR İSLAM (İstanbul) – Usul hakkında söz istiyorum efendim. 
BAŞKAN – Lütfen, Sayın İslam, şu anda usul hakkında dört kişiye söz
verebiliyoruz, daha sonra vereceğim. 
NAZIR CİHANGİR İSLAM (İstanbul) – Sayın Başkan, burada biz Tüzük’te
olmayan…
BAŞKAN – Sayın İslam…
NAZIR CİHANGİR İSLAM (İstanbul) – Lütfen tamamlamama izin verin. 
BAŞKAN – Sayın İslam, rica ediyorum ama bakın, öyle usulümüz yok, izin
verin, ben konuşmaya başladım, rica ediyorum. 
LÜTFÜ TÜRKKAN (Kocaeli) – İç Tüzük’e uygun değil bu. 
BAŞKAN – Değerli milletvekilleri, bu değerli tartışmaları dinledik,
bunlara ihtiyaç olduğu ortada, bir hukuki boşluk olduğunu bütün sayın
konuşmacılar ifade etti. Bizim de, hepimizin, tüm arzumuz, ortaya çıkacak
aksaklıklar ya da sorunlar karşısında kırmadan, dökmeden hepimizin bir yol
haritası belirlemesi ve ileriye emsal teşkil edecek konularda mutlaka en geniş
katılımın sağlanarak işler yapılması. Ben Meclis Başkan Vekili olarak hiçbir
zaman keyfî davranamam, Meclis Başkan Vekili olarak beni bağlayan İç Tüzük var
ama hukuki bir boşluk olduğu ortada. Bu nedenle, bu usul tartışmasını açmayı da
yararlı buldum. Beni dinlediniz, diğer sayın konuşmacıları dinlediniz. 
Ben, şimdi tutumumu oylarınıza sunacağım. “Tutumumu kabul edenler…
Etmeyenler…” diye soracağım sizlere ve Meclis Genel Kurulunun aldığı karar
çerçevesinde de bu konuda bir karara varacağız. 
Şimdi, ben tekrar tutumumu hatırlatıyorum ve o çerçevede sizlerin de
oyunuzu talep edeceğim. 
Benim bu konuda, yürütme organının kalkınma planının sunuş talebiyle
ilgili olarak yürütmenin temsili mümkün değildir İç Tüzük hükümlerine göre ve
sunuş konuşması yapma talebini karşılayamayacağım yönündeki tutumumu oylarınıza
sunuyorum: Kabul edenler… Kabul etmeyenler… 
Sayın milletvekilleri, İç Tüzük hükümlerine göre kalkınma planının
görüşmelerinde yürütmenin temsili mümkün değildir diye sunuş konuşması yapma
talebi karşılanamaz tutumumuz Sayın Meclis Genel Kurulu tarafından kabul
edilmemiştir. 
Dolayısıyla Genel Kurulun verdiği karar gereğince birazdan
başlayacağımız 103 ve103’e 1’inci ek sıra sayılarıyla bastırılıp dağıtılan On
Birinci Kalkınma Planı’nın ve Komisyon Raporu’nun görüşmelerinde yürütmenin
temsiline izin vereceğim ve yürütme temsilcisinin sunuş konuşması yapma
talebini karşılayacağım. 
Birleşime beş dakika ara veriyorum. 
Kapanma Saati: 12.27
İKİNCİ OTURUM
Açılma Saati: 12.40
BAŞKAN: Başkan Vekili Levent GÖK
KÂTİP ÜYELER: Mustafa AÇIKGÖZ (Nevşehir), İsmail OK
(Balıkesir)
----- 0 -----
BAŞKAN – Sayın milletvekilleri, Türkiye Büyük Millet Meclisinin 105’inci
Birleşiminin İkinci Oturumunu açıyorum.
VIII.-
BAŞKANLIĞIN GENEL KURULA SUNUŞLARI
A)
Önergeler
1.-
Manisa Milletvekili Erkan Akçay’ın (10/331) esas numaralı Meclis Araştırması
Önergesi’ni geri aldığına ilişkin talebinin 18/7/2019 tarihinde Başkanlığa
ulaştığına ilişkin önerge yazısı (4/40)
BAŞKAN - Sayın milletvekilleri, Başkanlığın Genel Kurula sunuşları
vardır. Milliyetçi Hareket Partisi Grubu adına Grup Başkan Vekili Erkan
Akçay’ın (10/331) esas numaralı Meclis Araştırması Önergesi’nin geri alındığına
dair dilekçesi 18/7/2019 tarihinde Başkanlığımıza ulaşmıştır. Böylece (10/331)
esas numaralı Meclis Araştırması Önergesi geri verilmiştir. Bilgilerinize
sunulur.
Sayın milletvekilleri, Danışma Kurulunun bir önerisi vardır, okutup
oylarınıza sunacağım.
IX.-
ÖNERİLER
A)
Danışma Kurulu Önerileri
1.-
Danışma Kurulunun, 103 ve 103'e 1'inci ek sıra sayılarıyla bastırılıp dağıtılan
On Birinci Kalkınma Planı’nın (2019-2023) ve Komisyon Raporu’nun TBMM Genel Kurulundaki
görüşmelerinde konuşmacı ve konuşma sürelerine; görüşmelerinin 18 Temmuz 2019
Perşembe günkü birleşiminde tamamlanması hâlinde Genel Kurulun daha önce
çalışılmasına karar verilen 19 Temmuz 2019 Cuma günü toplanmamasına ve On
Birinci Kalkınma Planı’nın (2019-2023) görüşmelerinin tamamlanmasından itibaren
Türkiye Büyük Millet Meclisinin 1 Ekim 2019 Salı günü saat 15.00'te toplanmak
üzere tatile girmesine ilişkin önerisi 
18/7/2019
Danışma Kurulu Önerisi
Danışma Kurulunun 18/7/2019 Perşembe günü yaptığı toplantıda aşağıdaki
önerilerin Genel Kurulun onayına sunulması uygun görülmüştür.
 Mustafa
Şentop
 Türkiye
Büyük Millet Meclisi
 Başkanı
 Mehmet Muş Engin
Özkoç
 Adalet ve Kalkınma Partisi Cumhuriyet
Hak Partisi
 Grubu Başkanvekili Grubu
Başkanvekili

 Hakkı Saruhan Oluç Erkan
Akçay
 Halkların Demokratik Partisi Milliyetçi
Hareket Partisi 
 Grubu Başkanvekili Grubu
Başkanvekili
 Lütfü Türkkan
 İYİ PARTİ 
 Grubu Başkanvekili
Öneriler:
103 ve 103'e 1'inci ek sıra sayılarıyla bastırılıp dağıtılan On Birinci
Kalkınma Planı’nın (2019-2023) ve Komisyon Raporu’nun TBMM Genel Kurulundaki
görüşmelerinin; planın mevcut bölümleri itibarıyla iki bölüm hâlinde yapılması,
her bölüm üzerinde siyasi parti grupları ile istemi hâlinde yürütmenin ve
Komisyonun konuşma sürelerinin otuzar dakika, kişisel konuşmaların her
bölümünde iki konuşmacı olmak şartıyla onar dakika, ayrıca istemleri hâlinde
ikinci bölüm görüşmelerinde TBMM'de grubu bulunmayan siyasi parti
temsilcilerinden birer kişiye en sonunda beşer dakika şeklinde olması, siyasi
parti gruplarının sürelerinin birden fazla konuşmacı tarafından
kullanılabilmesi ve yürütmenin sunuş konuşmasının altmış dakika olması, planın
yürütmeye geri verilmesine ilişkin gerekçeli önergelerin Başkanlığa, planın
bölümleri üzerindeki görüşmelerin bitimine kadar verilmesi, önergeler üzerinde
Komisyon, yürütme ve önerge sahibi tarafından yapılacak olan konuşmaların beşer
dakika olması, On Birinci Kalkınma Planı’nın (2019-2023) TBMM Genel Kurulundaki
görüşmelerinin 18 Temmuz 2019 Perşembe günkü birleşiminde tamamlanması hâlinde
Genel Kurulun daha önce çalışılmasına karar verilen 19 Temmuz 2019 Cuma günü
toplanmaması ve On Birinci Kalkınma Planı’nın (2019-2023) görüşmelerinin
tamamlanmasından itibaren Türkiye Büyük Millet Meclisinin 1 Ekim 2019 Salı günü
saat 15.00'te toplanmak üzere tatile girmesi önerilmiştir.
BAŞKAN – Teşekkür ederim. 
Danışma Kurulunun önerisini oylarınıza sunuyorum: Kabul edenler… Kabul
etmeyenler… Öneri kabul edilmiştir. 
Birleşime beş dakika ara veriyorum. 
Kapanma Saati: 12.44
ÜÇÜNCÜ OTURUM
Açılma Saati: 12.56
BAŞKAN: Başkan Vekili Levent GÖK 
KÂTİP ÜYELER: Mustafa
AÇIKGÖZ (Nevşehir), İsmail OK (Balıkesir) 
----- 0 -----
BAŞKAN – Türkiye Büyük Millet Meclisinin 105’inci Birleşiminin Üçüncü
Oturumunu açıyorum.
Değerli milletvekilleri, şimdi gündemin “Özel Gündemde Yer Alacak İşler”
kısmına geçiyoruz.
Bu kısımda yer alan, On Birinci Kalkınma Planı’nın Türkiye Büyük Millet
Meclisi Başkanlığına Sunulduğuna Dair Cumhurbaşkanlığı Tezkeresi ile Plan ve
Bütçe Komisyonu Raporu’nun görüşmelerine başlayacağız. 
X.-
KANUN TEKLİFLERİ İLE KOMİSYONLARDAN GELEN DİĞER İŞLER
A)
Komisyonlardan Gelen Diğer İşler
1.-
On Birinci Kalkınma Planı’nın (2019-2023) Türkiye Büyük Millet Meclisi
Başkanlığına Sunulduğuna Dair Cumhurbaşkanlığı Tezkeresi ile Plan ve Bütçe
Komisyonu Raporu (3/777) (S.Sayısı: 103 ve 103’e 1’inci Ek) (x)
BAŞKAN – Komisyon? Yerinde.
Yürütme temsilcisi? Yerinde.
Komisyon Raporu 103 ve 103’e 1’inci ek sıra sayılarıyla bastırılıp
dağıtılmıştır.
Görüşmeler, az önce kabul edilen Danışma Kurulu önerisine ve 3067 sayılı
Kalkınma Planlarının Yürürlüğe Konması ve Bütünlüğünün Korunması Hakkında
Kanun’un 2’nci maddesi hükümlerine göre, planın tümü üzerinde planın mevcut
bölümleri itibarıyla iki bölüm hâlinde yapılacaktır.
Bu görüşmelerde yürütmenin sunuş konuşması altmış dakika olup bölüm
üzerinde konuşma süreleri siyasi parti gruplarıyla istemi hâlinde yürütme ve
Komisyon için otuzar dakika, şahıslar için onar dakikadır. Siyasi parti
gruplarının süreleri birden fazla konuşmacı tarafından kullanılabilecektir.
Ayrıca, ikinci bölümün sonunda Türkiye Büyük Millet Meclisinde grubu bulunmayan
siyasi parti temsilcilerinden birer milletvekiline istemleri hâlinde beşer
dakikayla söz verilecektir.
Planın Cumhurbaşkanlığına geri verilmesine dair gerekçeli önergeler,
planın bölümleri üzerindeki görüşmelerin bitimine kadar Başkanlığa
verilebilecektir. Planın bölümleri üzerindeki görüşmeler tamamlandıktan sonra
önerge kabul edilmeyecektir. 
Şimdi, planın sunuş konuşmasına geçtik. Ben Sayın Oktay’ı kürsüye davet
etmeden önce, az önce Düzce’de meydana gelen sel felaketiyle ilgili kendisi de
birtakım girişimlerde bulundu, bu konuda bir söz talebi var. 
Sayın Oktay, buyurun lütfen. 
VI.-
AÇIKLAMALAR (Devam)
27.-
Cumhurbaşkanı Yardımcısı Fuat Oktay’ın, Düzce ili genelinde yaşanan sel
felaketinden dolayı mağdur olan vatandaşlara geçmiş olsun dileğinde bulunduğuna
ve arama kurtarma personelinin bölgeye sevk edildiğine ilişkin açıklaması 
CUMHURBAŞKANI YARDIMCISI FUAT OKTAY – Teşekkür ediyorum. 
Sayın Başkan, değerli milletvekilleri; Düzce ili genelinde dün başlayan
yağışlar sebebiyle Akçakoca ve Cumayeri ilçelerinde ve bağlı köylerde sel, su
baskını ve heyelanlar meydana gelmiştir hepinizin malumu olduğu üzere.
İl genelinde valiliğimiz başkanlığında ve yine il AFAD müdürlüğü eş
güdümünde yürütülmekte olan çalışmalar için Genelkurmay Başkanlığından ve
Jandarma Genel Komutanlığından 4 adet hava aracı yani helikopter ve yine diğer
il AFAD ekipleri -bölgelerden, diğer illerden- ve yine Jandarma Genel
Komutanlığından arama kurtarma personelleri bölgeye sevk edilmiştir.
Yürütülmekte olan çalışmalar çerçevesinde şu ana kadar toplamda 51
vatandaşımız tahliye edilmiştir, tüm vatandaşlarımızın tahliye işlemleri
tamamlanmıştır.
Yine bölgede köy yollarının açılması amacıyla, özellikle Iğdır,
Dokuzdeğirmen, Esmahanım, Yeşiltepe ve Dilaver gibi yerlerde yol temizleme
çalışmalarına, yol açma çalışmalarına valilik ve belediye ekiplerimizce
birlikte devam edilmektedir. İş makineleri bölgeye sevk edilmiştir. Can kaybı
olmaması en büyük tesellimizdir. Tüm çalışmaları yakinen takip ediyoruz. Hasar
tespit çalışmaları yine valiliğimizin öncülüğünde devam etmekte. Gerek mahsur
kalmış olan, sonradan kurtarılmış olan, gerekse bu afetten zarar gören
vatandaşlarımıza her türlü yardımı sağlamak üzere de çalışmalarımız çok sıkı
şekilde devam etmekte. 
Ben bu vesileyle sel felaketinde mağdur olan tüm
vatandaşlarımıza bir kez daha geçmiş olsun dileklerimi iletiyorum. 
Teşekkür ediyorum Sayın Başkanım. 
BAŞKAN – Teşekkür ederiz. 
ÜMİT YILMAZ (Düzce) – Başkanım, Sayın Cumhurbaşkanı
Yardımcımız da buradayken… 
Akçakoca ilçemizde esnafımız çok büyük bir mağduriyet
yaşamaktadır Sayın Yardımcım. O yüzden kendilerine KOSGEB’den özellikle afet
yardım kredisinin tahsis edilmesini istiyoruz. 50’nin üzerinde araç bertaraf
olmuştur bu selde, onların da zararlarının karşılanmasını talep ediyoruz. 50
milyon TL’nin üzerinde hasar gerçekleştiği tahmin edilmektedir şu anda sadece
Akçakoca merkezde -yollar hariç- onun için de bir pozitif ayrımcılık
bekliyoruz. 
BAŞKAN – Peki, teşekkür ederim. 
MAHMUT TANAL (İstanbul) – Sayın Başkanım, özür dilerim.
Ben Düzce’nin Cumhuriyet Halk Partisi sorumlu
Milletvekiliyim. Bizim mümkünse Sayın Cumhurbaşkanı Yardımcısından istirhamımız
şu: Düzce’de doğal afet ilan edilmesini istiyoruz, o bölgede. En azından, afet
ilan edildiği zaman pozitif ayrımcılık da yaratılmış olacak ki vatandaşımızın
yaşantısı kolaylaşır. Bunu kendilerinden istirham ediyoruz. 
Sağ olun. 
BAŞKAN – Teşekkür ederim Sayın Tanal, sizin de
duyarlılığınızı biliyorum. 
X.-
KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A)
Komisyonlardan Gelen Diğer İşler (Devam)
1.-
On Birinci Kalkınma Planı’nın (2019-2023) Türkiye Büyük Millet Meclisi
Başkanlığına Sunulduğuna Dair Cumhurbaşkanlığı Tezkeresi ile Plan ve Bütçe
Komisyonu Raporu (3/777) (S.Sayısı: 103 ve 103’e 1’inci Ek) (Devam)
BAŞKAN – Değerli milletvekilleri, şimdi planın sunuş konuşmasını yapmak
üzere yürütme adına Cumhurbaşkanı Yardımcısı Sayın Fuat Oktay’a söz veriyorum. 
Buyurun Sayın Oktay. (AK PARTİ ve MHP sıralarından alkışlar) 
Süreniz altmış dakika. 
MAHMUT TANAL (İstanbul) – Başkanım, AK PARTİ'li milletvekili
arkadaşlarımız Cumhurbaşkanı Yardımcımızı dinlemeye niye gelmiyorlar?
BAŞKAN - Sayın Tanal, herkes kendi durumunu kendi takdir eder.
Buyurun Sayın Oktay. 
CUMHURBAŞKANI YARDIMCISI FUAT OKTAY – Teşekkür ediyorum Sayın Başkan.
Sayın Başkan, çok değerli milletvekillerimiz; öncelikle hepinizi
saygıyla selamlıyorum.
Türkiye'nin kalkınma sürecinin yeni bir aşamasında ülkemizi daha ileriye
taşıyacak atılımın başlangıcını oluşturacak On Birinci Kalkınma Planı
görüşmelerinde Türkiye Büyük Millet Meclisi Genel Kurulunun siz değerli
üyeleriyle bir arada olmaktan mutluluk duyuyorum.
Özellikle usul tartışmaları esnasında gündeme gelen Cumhurbaşkanlığı hükûmet
sistemi, toplumda tüm paydaşların yıllarca tartıştığı, gerek Türkiye Büyük
Millet Meclisi ve gerekse halkımız tarafından kabul görmüş, onaylanmış bir
sistemdir. Bu sistemle milletin yüzde 50’den fazla temsil edilir hâle gelmesi,
yürütmede çok ciddi bir demokratik temsil sağlamıştır. Yasama, yürütme ve yargı
erklerinin ayrılığı ilkesine dayanan yeni sisteme ilişkin uyum süreçlerinin bir
an önce tamamlanması en büyük arzumuzdur.
Sözlerimin başında, dün gerçekleşen menfur saldırıda hayatını kaybeden
Dışişleri Bakanlığı personelimizi, hain terör örgütü PKK tarafından şehit
edilen Mehmetçiklerimiz ile masum yavrularımızı rahmetle anıyorum, ailelerine
Allah'tan sabır diliyorum, milletimizin başı sağ olsun. Bu vesileyle tüm
şehitlerimizi tekrar rahmetle anıyor, gazilerimize hayırlı ve uzun ömürler
diliyorum. Yüce Meclisimizin önünde bir kez daha vurgulamak isterim ki terörle
mücadelemiz her zamankinden daha kararlılıkla ve dirayetle sürdürülecektir.
Sayın Başkan, değerli milletvekilleri; ülkemizde 1963 yılında uygulamaya
konulan Birinci Beş Yıllık Kalkınma Planı’yla başlayan planlı kalkınma süreci,
dünyada ve ülkemizde değişen şartlar ve yaşanan dönüşümlere bağlı olarak her
dönem yaklaşım, yöntem ve perspektif değişikliklerini içererek günün şartlarını
ve daha iyi bir gelecek vizyonunu yakalamayı sağlamıştır. Planlı kalkınma
anlayışı, yön gösterici özelliğiyle ortak hedeflere yürümeyi sağlayarak
milletimizi ve tüm kurumlarıyla devletimizi daha yüksek hedeflere ulaşmaya
teşvik eden bir rol üstlenmiştir. 
On Birinci Kalkınma Planı 9-15-16 Temmuz 2019 tarihlerinde yapılan
görüşmeler sonucunda Plan ve Bütçe Komisyonumuzun onayının ardından yüce
Meclisimizde Genel Kurulun onayına sunulmuş bulunmaktadır. 
Sayın Başkan, değerli milletvekilleri; kalkınma planları Cumhurbaşkanlığı
yıllık programlarına, orta vadeli programlara, orta vadeli mali planlara ve
bütçeye yön veren temel politika dokümanıdır. Kalkınma planları geleneksel
olarak haziran ve temmuz aylarında Meclisimizde görüşülerek kabul edilmektedir.
Bunun nedeni, planların söz konusu programlara ve bütçelere yön vermesi ve yaz
döneminde başlayan bütçe sürecine girdi sağlamasıdır. Bu sebeple On Birinci
Kalkınma Planı’mızın da yine Meclisimiz tatile girmeden kabul edilerek bu yılki
program ve bütçe sürecine yön vermesini amaçlıyoruz. 
On Birinci Kalkınma Planı çalışmaları 2016 yılında başlamış ve 2018
Nisan ayında plan taslağı hazırlanmıştır. Bununla birlikte, 24 Haziran 2018
tarihinde erken genel seçim yapılmasına yönelik kararın alınmasıyla birlikte
Mecliste görüşülmesi mümkün olmamıştır. Seçim sonrasında yeni hükûmet sistemine
geçişle kamuda bazı kurumların teşkilatlanmasında birtakım değişikliklere
gidilmiştir. Bu değişikliklerin tamamlanmasıyla birlikte kalkınma planı için
yapılan hazırlıklar, aradan geçen süre de göz önüne alınarak güncellenmiş ve
2020 yılı bütçe sürecine de yön göstermesi için Türkiye Büyük Millet Meclisine
sunulmuştur. Kalkınma planları kamu için emredici, özel sektör için de yön
verici rol üstlenmektedir. Buna bağlı olarak kalkınma planının sadece kamu
kurumları tarafından uygulamaya konması ve bütçe sürecine girdi sağlanması
değil, aynı zamanda özel sektör başta olmak üzere toplumumuzun tüm kesimleri
tarafınca benimsenmesi önem arz etmektedir.
Sayın Başkan, değerli milletvekilleri; AK PARTİ hükûmetleri döneminde
yıllık ortalama yüzde 5,5’lik büyüme oranıyla kişi başına düşen millî gelir
2002 yılındaki 3.500 dolar seviyelerinden 9.600 dolar seviyelerine
yükselmiştir. Bu dönemde kayıt dışı istihdam yüzde 50’lerden yüzde 35’lerin
altına indirilmiş ve toplamda 10 milyon istihdam artışı sağlanmıştır.
Fazlasıyla önemsediğimiz ve ısrarcı politika ve teşviklerle desteklediğimiz
kadınların iş gücüne katılımında 2004 yılından bu yana yaklaşık 10 puanı aşkın
bir artış yakalanmıştır. Ülkemizin ihracata bakışının değiştiği bu dönemde
yüksek hedefler ve aktif politikalarla 36 milyar dolar seviyelerindeki ihracat
168 milyar dolara ulaşmış, benzer şekilde hizmet ihracatımızda başı çeken
turizm sektöründe atılım yapılarak 12,4 milyar dolar olan turizm gelirlerinin yaklaşık
30 milyar dolara yükselmesi sağlanmıştır. Cumhurbaşkanımız Sayın Recep Tayyip
Erdoğan liderliğinde gerçekleşen kişi başına düşen millî gelir ve istihdamdaki
artış ile ihracatta yakaladığımız ivme gibi gelişmeler, etkili mali disiplin
perspektifi ve uygulamaya konulan güçlü politikalarla gerçekleştirilmiş yüzde
11,3 olan bütçe açığı yüzde 2’lere, yüzde 72,1 olan Avrupa Birliği tanımlı
nominal borç stoku ise yaklaşık yüzde 30 seviyesine düşürülmüştür. 
Kalkınma planı gibi orta, uzun vadeli hedefleri içeren politika
dokümanları ekonominin, ülkenin, insanın, insan kaynağı potansiyelinin yanı
sıra bölgesel ve küresel gelişmeler çerçevesinde oluşturulmaktadır. Belli başlı
politikalarla bu potansiyelin üzerine nasıl çıkılacağı belirli varsayımlar
altında ortaya konulmaktadır. Bu nedenle, geçmişe yönelik değerlendirmeleri
öncelikle hedeflerin konulduğu o günün şartlarında ele alarak yapmak daha
sağlıklı olacaktır. 
Bu bağlamda, hepinizin bildiği üzere, Onuncu Kalkınma
Planı’nın hazırlandığı dönemde küresel ekonomiyle ilgili geleceğe yönelik
beklentiler olumluydu ancak plan döneminde hem küresel hem de ulusal düzeyde
yaşanan çeşitli gelişmeler özellikle belirsizlikleri artırmış ve küresel
ekonomi beklenenin altında bir performans sergilemiştir. Bu şartlar altında
planın makroekonomik tahminlerindeki varsayımlarda ciddi farklılıklar oluşmuş
ve planda yer alan bazı hedeflerde sapma meydana gelmiştir. 
Bu sapmalara rağmen, Onuncu Kalkınma Planı’nda
öngördüğümüz büyüme oranını yüzde 90 ölçüde yakaladık. Kalkınma planında yüzde
5,5 olarak öngörülen yıllık ortalama büyümeye yüzde 4,9’luk bir performans
gösterilerek oldukça yaklaşılmıştır. Ancak, planın açıklanması esnasında ve
hemen sonrasında yaşanan 17-25 Aralık yargıda darbe girişimi, Gezi olayları,
çeşitli terör odaklarının gerçekleştirdiği eylemler ve nihayetinde 15 Temmuz
FETÖ hain darbe girişimi Onuncu Kalkınma Planı hedeflerini olumsuz yönde
etkilemiştir. 
Ülkemizi istikrarsızlaştırma çabalarının yanı sıra, Orta
Doğu’da süregelen istikrarsızlık, Suriye meselesi, FED kararları ve hız kazanan
küresel korumacı ticaret politikaları neticesinde plan hedefleri kur, sermaye
hareketleri, finansman ve beklentiler gibi pek çok açıdan negatif
etkilenmiştir. 
Onuncu Kalkınma Planı’nda yer alan cari millî gelir ve
kişi başı gelir gibi döviz cinsinden hedeflerin tutmamasının temel nedeni de
budur. Bölgesel gelişmeler aynı zamanda turizm gelirlerinin de Onuncu Kalkınma
Planı için öngörülenin altında kalmasının nedenlerinden olmuştur. 
Sayın Başkan, değerli milletvekilleri; iç ve dış gelişmelerin etkisiyle
değişimin en hızlı bir biçimde görüldüğü alanların başında ticaret gelmektedir.
Ülkemizin yurt dışı ticaret kapasitesi orta uzun dönemde Türk lirasının
rekabetçi seviyesinden ziyade, ticaret ortaklarımızın talebine daha fazla duyarlıdır.
2023 hedefleri kapsamında, ihracat hedefinin belirlenmesinde öncelikli önemli
ticaret ortağımız avro bölgesi ile yeni ticaret alanları potansiyeliyle dünya
ticareti ve ekonomik büyüme tahminleri hesaba katılmıştır. 2023 yılı için
ihracat hedefinin çalışıldığı ilk dönemlerde, 2011 yılında dünya ihracat
hacminin artış tahmini yüzde 7,1 seviyesinde bulunmaktaydı. 2013 yılında,
Onuncu Kalkınma Planı hazırlanırken ise yüzde 6,5’e gerilemiştir. 2014-2018
yılı dünya ihracat artışı bu beklentilerin çok gerisinde, yüzde 3,6 olarak
gerçekleşmiştir. 2012 yılında ihracatımız 152,5 milyar dolar seviyesindeyken
yıllık ihracat artışları çift haneli rakamlardaydı ancak 2013’ten itibaren
ihracat artışımız yavaşlamış bulunmakta. Burada temel belirleyici faktör, dış ticaret
ortaklarımızdaki talep zayıflığı olmuştur. İhracatta hedefin altında
kalınmasında, zayıf seyreden küresel talep sonucunda ihracat fiyatlarında
yaşanan gerileme de etkili olmuştur. İhracat fiyatları artışı Onuncu Kalkınma
Planı döneminde yıllık ortalama yüzde 2,2 olarak varsayılmıştır. Talep
zayıflığının yanı sıra, ticarette korumacı yaklaşımların yaygınlaşarak serbest
ticareti sekteye uğratması küresel yatırım ve ücret artışlarındaki zayıf
görünüm ve gelir eşitsizliğindeki artış da uluslararası iktisadi faaliyetler
üzerinde baskı oluşmasına sebep olmuştur. Bütün bu gelişmeler sonucunda,
gelecek dönem için ihracat artışlarının iyi seyretmesi beklense de baz
yılındaki ihracatın geçmiş tahminlerin altında kalması ve gelecek dönem küresel
ekonomideki belirsizliklerin yüksek seyretmesi nedeniyle 2023 ihracat hedefi de
aşağı çekilmiştir.
Sayın Başkan, değerli milletvekilleri; döviz kuru sadece makroekonomik
faktörlerden değil, iç ve dış siyasi olayların tetiklediği arz talep
şoklarından da kolayca etkilenebilmektedir. Dalgalı kur rejiminin uygulandığı
ülkelerde döviz kurunu her zaman tahmin etmek mümkün olmamakta. Dolayısıyla üst
politika dokümanları için yapılan makroekonomik tahminlerde döviz kurunun
değeri geçmiş ve gelecekteki belirli eğilimlere ve kabullere göre
belirlenmektedir. Planın açıklanmasından sonra yaşanan, yukarıda bahsettiğim iç
ve dış gelişmeler Onuncu Kalkınma Planı’nda yer alan döviz cinsinden hedeflerin
tutmamasına da neden olmuştur. Büyüme hedefi açısından Onuncu Kalkınma
Planı’nda iyi bir performans gösterilse de döviz kuru kaynaklı gelişmeler 2018
yılı gerçekleşmesinin plan hedeflerinin altında kalmasına neden olmuştur. Bu
nedenle, On Birinci Kalkınma Planı’nda dönem sonu itibarıyla kişi başına gelir
aşağı yönlü revize edilmiştir. Bu yönüyle plandaki hedeflerimiz hem gerçekçi
hem de geliştirme ve dönüştürme iddiasını içeren güçlü hedeflerdir.
Bütün bu gelişmelere rağmen Hükûmet olarak uzun vadeli hedefimiz,
hedeflerimiz değişmemiştir. Cumhurbaşkanımız Sayın Recep Tayyip Erdoğan
liderliğinde daha çok üreten, gelirini daha adil paylaşan, daha müreffeh bir
Türkiye vizyonuyla 2023 ruhunu taşıyan, uzun vadeli hedeflerimizi koruyor ve
onlara ulaşmak için bütün enerjimizle çalışmaya devam ediyoruz; geri adım atmış
değiliz, asla da geri adım atacak değiliz.
Sayın Başkan, değerli milletvekilleri; Plan ve Bütçe
Komisyonunda da ifade ettiğimiz üzere, On Birinci Kalkınma Planı
bakanlıklarımız başta olmak üzere kamu kurum ve kuruluşlarının yanı sıra
toplumumuzun tüm kesimlerinden çok sayıda temsilcinin katkılarıyla, katılımcı
bir yaklaşımla hazırlanmıştır. Kalkınma planlarında katılımcılığı öncelikli bir
yaklaşım olarak benimsiyor, toplumumuzun tüm kesimlerinin temsilcilerinin
vatandaşlarımızın talep ve ihtiyaçlarını göz önüne alarak planlama çalışmalarımızı
tamamlıyoruz. Bu süreçte başta bakanlıklarımız olmak üzere özel sektör, sivil
toplum kuruluşları ve akademi dünyasından 3.500’ü aşkın temsilcinin katkı
verdiği 75 adet özel ihtisas komisyonu ve çalışma grubu oluşturulmuştur. Tüm
illerimizde toplam 267 toplantı ve çalıştay ile yerel düzeyde yaklaşık 12 bin
kişinin katkısı internet üzerinden gerçekleştirilen vatandaş anketi yoluyla da
19 bin kişiyi aşkın vatandaşımızın fikir ve önerileri kalkınma planına
yansıtılmıştır.
Sayın Başkan, değerli milletvekilleri; kalkınma planları
uzun vadeli, ufku olan ve orta vadeyi hedefleyen belgelerdir. Bu kapsamda,
odağında rekabetçi üretim ve verimlilik olan On Birinci Kalkınma Planı’nda
hedeflerin iddialı ve aynı zamanda gerçekçi olabilmesini teminen başta
odaklanılan öncelikle sektörler, yatay alanlar ve öncelikli gelişme alanları
olmak üzere kalkınma planında ortaya konulan politikalarla yapılacak sıçrama on
beş yıllık bir perspektifle ortaya konulmuştur. Bu kapsamda, hukukun üstünlüğü,
demokrasi, temel hak ve hürriyetlerin güçlendirilmesi, hukuk devleti,
demokratikleşme ve iyi yönetişim anlayışının pekiştirilmesi ve
kurumsallaştırılması, uluslararası iş birliklerinin ve stratejik ortaklıkların
güçlendirilmesi ve Avrupa Birliği üyelik hedefinin sürdürülmesi, ekonomide
istikrar ve sürdürülebilirlik; verimlilik temelli, sanayi ağırlıklı, ihracata
dayalı nitelikli büyüme; aktif sanayi politikaları, imalat sanayisinde yapısal
dönüşüm sektörel odaklılık; tarım, turizm ve savunma sanayisinin öncelikli
gelişme alanı olması, beşeri ve sosyal yapının her bakımdan güçlendirilmesi,
daha yeşil bir Türkiye ve medeniyet temelli şehirleşme, uluslararası ve çok
taraflı kalkınma iş birliklerinin güçlendirilmesi on beş yıllık perspektifin
temellerini oluşturmaktadır. Planın büyüme modeli, 2033 yılına kadar sürecek on
beş yıl boyunca nüfus projeksiyonları, yatırım ve üretim kapasitesi ile dış
ticarete yönelik analizler çerçevesinde oluşturulmuş ve bunun sonucunda tarım,
sanayi ve hizmet sektörlerinde katma değere katkının artarak sürdüğü, bununla
birlikte bu katma değer artışları içerisinde sanayinin payının arttığı yapısal
bir dönüşüm öngörülmüş ve bu dönüşümün kalkınma planı döneminde ulaşılabilecek
beş yıllık somut hedefleri belirlenmiştir. 
Sayın Başkan, değerli milletvekilleri; daha fazla değer
üreten, daha fazla, daha adil paylaşan, daha güçlü ve müreffeh Türkiye
vizyonuyla 2019-2023 dönemini kapsayan On Birinci Kalkınma Planı döneminde
Türkiye’nin, yüksek gelir grubu ülkeler ile en yüksek insani gelişmişlik
seviyesindeki ülkeler arasına girmesini amaçlıyoruz. Kalkınma planı, bu vizyona
hizmet edecek şekilde istikrarlı ve güçlü ekonomi, rekabetçi üretim ve
verimlilik, nitelikli insan ve güçlü toplum, yaşanabilir şehirler ve
sürdürülebilir çevre ile hukuk devleti, demokratikleşme ve iyi yönetişim olmak
üzere beş temel gelişme ekseninden oluşmaktadır. Planın istikrarlı ve güçlü
ekonomi ekseni altında, ekonomiye odaklı ilk ekseni altında güçlü ekonomi
politikalarının uygulandığı, ekonomi yönetiminde politika koordinasyonunun daha
etkin bir biçimde sağlandığı, iş ve yatırım ortamının daha da geliştirilerek
piyasa aksaklıklarının giderildiği ve tam rekabetçi serbest piyasanın
gelişiminin desteklendiği ortamın oluşturulması hedeflenmektedir. 
Planın üretime odaklanan rekabetçi üretim ve verimlilik ekseni altında
sanayi, tarım ve hizmetler sektörlerinin her birinde yapısal dönüşüm
hedeflenmekte; verimlilik artışını sürekli kılacak teknolojik yenilenmenin
sağlanması, imalat sanayisinde sektörel önceliklendirme yaklaşımıyla katma
değeri yüksek üretim potansiyelinin hızlı bir biçimde artırılması
benimsenmektedir. 
Nitelikli insan ve güçlü toplum ekseni altında beşerî sermayenin
güçlendirilmesi, kapsayıcı büyüme yaklaşımının belirgin bir biçimde hayata
geçirilmesi ve refahın toplumun tüm kesimlerine yaygınlaştırılması amacıyla
uygulanacak politikalar ele alınmaktadır. 
Makroekonomik üretim ve sosyal boyutlarının yanı sıra, planın mekânsal
boyutunun öne çıktığı yaşanabilir şehirler ve sürdürülebilir çevre ekseniyle
çevrenin korunması, şehirlerde ve kırsal kesimde yaşam kalitesinin
iyileştirilmesi, bölgeler arası gelişmişlik farklarının azaltılmasına yönelik
hedef ve politikalar oluşturulmuştur. 
Adil, demokratik ve katılımcı bir yönetim anlayışıyla kamu yönetiminde
katılımcılık, şeffaflık ve hesap verilebilirliğin artırıldığı, hukuk devleti ve
demokratikleşme ilkelerinin devleti oluşturan tüm kurumlarda güçlü bir şekilde
hayat bulduğu hukuk devleti, demokratikleşme ve iyi yönetişim ekseniyle
ekonomik ve sosyal gelişmenin taşıyıcı sütunları ortaya konulmaktadır. 
Sayın Başkan, değerli milletvekilleri; Kalkınma Planı dönemi sonunda
kişi başına gelirin 12.484 dolara ulaşmasını hedefliyoruz. Aynı zamanda, satın
alma gücü paritesi cinsinden kişi başına millî gelirin ise 37 bin doları
aşmasını ve 4,3 milyon yeni istihdamla işsizlik oranının plan dönemi sonunda
yüzde 9,9’a gerilemesini öngörmekteyiz.
2019-2023 döneminde dünya büyümesinin yüzde 3,6 olması beklenirken
gelişmiş ekonomilerin yüzde 1,7 ve gelişmekte olan ekonomilerin ise yüzde 4,7
oranında büyüyeceği tahmin edilmektedir. Türkiye'nin aynı dönemde yüzde 4,3
oranında büyümesi hedeflenmekte ancak plan döneminin ilk yıllarında, Türkiye’de
dengelenme sürecinin devam etmesi, takip eden döneminde ise ekonomimizin
ivmelenerek yüksek ve sürdürülebilir büyüme oranlarına erişmesi
planlanmaktadır. Gelişmekte olan ekonomilerde yüzde 4,8 olarak öngörülen
2020-2023 dönemi yıllık ortalama büyüme oranının Türkiye’de yüzde 5’in üzerinde
gerçekleşmesi ve Türkiye'nin, bu dönemde, gelişmekte olan ekonomilerin üzerinde
büyüme performansı sergilemesi öngörülmekte ve hedeflenmektedir. 
Ülkemizin bu büyüme performansıyla gelişmiş ülkelere olan refah
düzeyindeki yakınsaması da hızlanarak devam edecektir. 2018 yılında satın alma
gücü paritesi cinsinden kişi başına düşen millî gelirin Avrupa Birliği 28’e
yakınsama seviyesi yüzde 64,6 iken OECD ülkelerine ve Amerika’ya yakınsama
seviyesi sırasıyla yüzde 60,8 ve yüzde 45,1 düzeyindedir. On Birinci Kalkınma
Planı hedefleriyle uyumlu olarak, 2023 yılına kadar ortalama 4,3 büyüyerek satın
alma gücü paritesi cinsinden kişi başına millî gelirin yaklaşık 5-6 puan
artarak AB 28’in yüzde 69,5’ine, OECD’nin yüzde 64,4’üne, Amerika Birleşik
Devletleri’nin ise yüzde 51,1’ine ulaşacağı tahmin edilmektedir. Sonuç olarak,
Türkiye'nin gelişmiş ülkeler gelir seviyesine yakınsama süreci güçlü bir
şekilde devam edecektir. 
Sayın Başkan, değerli milletvekilleri; plan dönemi boyunca para ve
maliye politikaları koordineli bir biçimde yürütülmeye devam edilecek, kamu
mali disiplini kararlılıkla korunacaktır. Maliye politikası büyümeye destek
verecek şekilde esnek bir biçimde hayata geçirilecektir. Dalgalı döviz kuru
rejimi kapsamında fiyat istikrarını ve finansal istikrarı esas alan politika
çerçevesinde sürdürülerek enflasyonun yüzde 5 hedefine kademeli bir şekilde
yakınsaması sağlanacaktır. Bu kapsamda belirlenen hedeflere yönelik para
politikasının tüm araçlarının kararlılıkla kullanılmasına devam edilecektir.
Sayın Başkan, değerli milletvekilleri; On Birinci Kalkınma Planı’nın
üretim ve verimlilik odağı çerçevesinde ülkemizin teknolojide dışa
bağımlılığının azaltılması ve buna bağlı olarak imalat sanayisinde yapısal
dönüşümü sağlayabilmek için sektörel önceliklendirme yaklaşımını ortaya koyduk.
Bu çerçevede, imalat sanayisindeki tüm sektörlerin ticaret, üretim, katma
değer, istihdam, teknoloji düzeylerini karşılaştıran ve sektörler arası ileri
ve geri bağlantılarının analizini yapan çalışmalarla ülkemize orta ve uzun
vadede rekabet gücü kazandırarak daha hızlı bir büyümeye yöneltecek sektörleri
belirledik. Üretim yapısında rekabet gücü ve verimlilik artışlarına dayalı
dönüşümle plan dönemi sonunda imalat sanayisi ihracatını 158,8 milyar dolardan
210 milyar dolara çıkarmayı, yüksek teknolojili sektörlerin ihracatımız
içerisindeki payını yüzde 3,5’ten yüzde 5,5’e çıkarmayı, orta yüksek
teknolojili sektörlerin ihracatımız içerisindeki payını ise yüzde 36,4’ten
yüzde 44,2’ye çıkarmayı hedefliyoruz. Sanayileşme sürecimizin güçlü bir
finansal yapıyla desteklenmesini teminen KOSGEB desteklerinin imalat sanayisi
içerisindeki payının yüzde 48’den yüzde 75’e, Türk Eximbank desteklerinin
ihracat oranını da yüzde 26’dan yüzde 29’a çıkaracağız. Benzer şekilde,
kalkınma yatırım bankacılığı kredi hacmini yüzde 8,1’den yüzde 12’ye çıkaracak
şekilde kaynak sağlayacağız. Sanayileşmenin hızlandırılması amacıyla belirlemiş
olduğumuz öncelikli sektörlerin imalat sanayisi içerisindeki payını da yüzde
35’ten yüzde 43,4’e çıkarmayı hedeflemekteyiz. 
Kalkınma planı döneminde Teknoloji Odaklı Sanayi Hamlesi Programı’nı
ülkemizin ihtiyaçları doğrultusunda ve kaynakları çerçevesinde öncelikli
sektörlerde belirlenecek ürünlerde entegre bir biçimde hayata geçirerek
sektörler önceliklendirmeye dayalı daha hızlı bir ekonomik büyüme politikasına
ulaşmayı sağlayacağız. 
On Birinci Kalkınma Planı’nda öngördüğümüz şekliyle yerli üretimin ve
teknolojik kabiliyetlerin geliştirilmesi amacıyla bağlayıcı ve yönlendirici
karar almak üzere Sayın Cumhurbaşkanımızın başkanlığında “Sanayileşme İcra
Kurulu” oluşturulacaktır. Kurul, sanayileşmeye ilişkin ortak stratejileri
geliştirecek, eş güdümü sağlayacak, uygulamaları izleyecek, kamu alımları ve
yerli üretime ilişkin esas ve usulleri belirleyecek, kamu idareleri
ihtiyaçlarının öncelikli olarak yerli ve millî ürünlerle karşılanmasını
sağlayacak sanayileşmeye ilişkin bütçe kaynağının etkin kullanılmasına karar
verecektir. Bu kurulla bir anlamda savunma sanayisinin gelişiminde oluşturulan
ekosistemin sivil alanlarda da diğer sektörlerde de sağlanmasını mümkün kılacak
bir ekosistemin oluşturulması amaçlanmaktadır. Savunma sanayisinde geliştirilen
teknolojilerin ve elde edilen birikimlerin, tecrübelerin, teknolojik
gelişmelerin sivil alanlara transferi de yine bu vesileyle daha hızla
gerçekleştirilecektir. Teknolojide sıçrama yaptığımız sektörlerimizin başında
gelen savunma sanayisinde ülkemiz rekabet gücünün en temel göstergesi
ihracattır. 2013 yılında 1,6 milyar dolar olan savunma sanayisi ihracatımız
2018 yılında 2,2 milyar dolara yükselmiştir. Plan dönemi sonunda ihracatın 10
milyar dolara çıkartılması hedeflenmektedir. 
Sayın Başkan, değerli üyeler; kalkınma planı dönemi
boyunca yapacağımız yatırımlarla AR-GE harcamalarının millî gelire oranını
yüzde 0,96’dan yüzde 1,8’e çıkarmayı amaçlıyoruz. Bu harcamaların içerisinde
özel sektörün payını da yine yüzde 56,9’dan yüzde 67’ye yükseltmeyi
hedefliyoruz. Araştırma geliştirme işlemini güçlü bir biçimde sürdürecek
şekilde, tam zamanlı AR-GE personel sayımızı beş yılda 2’ye katlayarak 154
binden 300 bine çıkaracak beşerî sermaye yatırımlarını ve destekleri plan
kapsamında öngörmüş durumdayız. Sanayileşmenin gerektirdiği insan gücünün
yetiştirilmesi amacıyla plan döneminde eğitim yatırımlarına özel önem
veriyoruz. Bu kapsamda mesleki ve teknik eğitim liselerine giden öğrencilerin
toplam ortaöğretim öğrencileri içerisindeki payını yüzde 34,9’dan yüzde 40’a
çıkarmayı hedefliyoruz. Okullaşma oranını da yine plan dönemi sonunda yüzde
100’e çıkaracağız. 
Eğitimde beşerî ve fiziki altyapının iyileştirilmesi kapsamında okul
öncesi eğitim oranını yüzde 100’e çıkarmayı hedeflediğimizi ifade ettim. Tekli
eğitime geçişle bu hedefimizi destekleyecek ve eğitim kademelerinde okullaşma
ve tamamlama oranlarını artıracağız. Rekabetçi üretim ve verimliliğe
odaklandığımız bu plan döneminde yine teknik eğitime yönelik laboratuvarlar ve
atölyelerin modernizasyonunu sağlayacak, mesleki ve teknik eğitim ile iş gücü
piyasası arasındaki bağı güçlendireceğiz. 
Vizyonumuzda eğitimi bir ekosistem olarak görmeyi ve sistemin tüm alt
bileşenlerini eş zamanlı tasarlamayı hedefleyen bir yöntemden söz etmekteyiz.
“Öğrenci, ebeveyn, öğretmen ve okul” vizyon belgemizin, Sayın Cumhurbaşkanımız
tarafından kamuoyuna da açıklanan vizyon belgemizin de 4 temel kavramıdır.
Unutulmamalıdır ki her eğitim sistemi öğretmenlerin omuzlarında yükselir.
Cumhurbaşkanlığı hükûmet sisteminde eğitimde gerçekleştirmek istediğimiz
dönüşüm adil, insan merkezli, öğretmen temelli, kavramda evrensel, uygulamada
yerli, esnek, beceri ve görgü odaklı, hesap verebilir, sürdürülebilir bir
ilkesel duruş sergilemektedir. 
Diğer taraftan, okullar ve bölgeler arası farkları azaltmak, eğitim
sistemini bir bütün olarak görmek amacıyla “öğrenci başarı izleme araştırması”
sonuçları yıllar içerisinde akademik dünyayla birlikte çalışılarak takip
edilecek ve sistemde gerekli tedbirler alınacaktır. Mesleki ve teknik eğitim
öğrencilerinin gerçek iş ortamlarında kalma süreleri artırılacak, yükseköğretim
kurumlarının kapasiteleri güçlendirilerek eğitim istihdam bağlantısı
güçlendirilecektir. 
Sayın Başkan, değerli üyeler; gelişmişliğin göstergesi olan ulaştırma
altyapısında AK PARTİ hükûmetlerimizin Türkiye’yi getirdiği nokta uluslararası
platformlarda bile gıptayla zikredilmektedir. Kara, hava, deniz ve demir yolu
taşımacılığındaki gelişmeler de aynı şekilde gurur meselesidir. 
On Birinci Kalkınma Planı’nın rekabetçi üretimi destekleyecek şekilde
önemli politika alanlarından biri de ulaştırmada yük taşımacılığının
geliştirilmesidir, lojistik altyapının, lojistik merkezlerin geliştirilmesidir.
Özellikle üretime destek verecek şekilde yük taşımacılığında ağırlıklı olarak
demir yolu yatırımlarımızı artıracağız. Bu kapsamda, ana hattımızı 9.131
kilometreden 9.647 kilometreye çıkaracağız. Bu hatlara ilişkin üretim
merkezlerini geliştirme ve iyileştirme faaliyetleri de yine bu hedefin
içerisindedir. Bu kapsamda, üretim merkezlerini ana hatlara ve limanlara
bağlayacak demir yolu iltisak hatlarını 433 kilometreden 727 kilometreye
çıkaracağız. Aslında bununla, şu ana kadar yaptığımız yatırımlarla -özellikle
sanayiyi geliştirmeyle alakalı, üretimi, istihdamı geliştirmeyle alakalı,
lojistik altyapının entegrasyonuyla alakalı- daha az yatırımla çok daha büyük
bir entegrasyonun sağlanmasını ve geleceğe dönük de çok ciddi, güçlü bir
altyapının sağlanmasını gerçekleştirmiş olacağız. 
Yine, demir yolu hattında modernizasyon yatırımlarımızla elektrikli ve
sinyalli hatlarımızın oranını yaklaşık yüzde 45 seviyesinden yüzde 77’ye
çıkaracağız. Böylelikle karasal yük taşımacılığında demir yolunun payını yüzde
5’ten yüzde 10’a artırmış olacağız. Aslında, bu, gitmemiz gereken, yürümemiz gereken
yolun da mesafenin de ne kadar daha uzun olduğunu gösteriyor. 
Lojistik merkezlerinin geliştirilmesi de yine ana hedeflerimiz
arasındadır. 
Üretime de destek verecek şekilde enerjide temel amaçlarımızdan biri de
kaynak çeşitliliğini artırmak yoluyla arz güvenliğini sağlamaktır. Bu sebeple
nükleer enerjinin enerji portföyüne dâhil edilmesini önemsiyoruz. Yenilenebilir
enerji kaynaklarının kullanımının artırılması ise temel enerji
politikalarımızdandır. Bu alanda yürütülen çalışmalar neticesinde 2002 yılında
12.305 megavat olan yenilenebilir enerji kurulu gücü 2019 yılı Temmuz ayı
itibarıyla yaklaşık 2,5 kat artırılarak 43.418 megavata yükseltilmiştir. 
Sayın Başkan, değerli milletvekilleri; sanayileşmenin hızlandırılması
için öncelik verilecek imalat sanayisi sektörleri dışında plan kapsamında
öncelikli alanlar olarak belirlenen tarım, turizm ve savunma sanayisinde önemli
politika ve hedefler öngörmekteyiz. Bütçe imkânlarıyla tarım sektöründe
işletmeye alınan sulama alanını 750 bin hektar artırmayı hedefliyoruz. Ayrıca
alternatif finansman imkânları geliştirmek suretiyle ilave sulama alanları
açmayı da hedeflemekteyiz. Toplulaştırılan tarımsal arazi miktarını ise 2,6
milyon hektar artırarak 3,6 milyon hektardan 6,2 milyon hektara çıkarıyor
olacağız. 
Sadece sanayi ve tarımda değil hizmetler sektöründe de millî gelirimizi
büyütecek önemli oranda katma değer artışları öngördüğümüz kalkınma planında
turizm konusunda önemli bir atılım yapacağız. Bu aslında bugüne kadar çok ciddi
atılım yaptığımız alanlardan biri. Yine kendi kendimize yeterli görmediğimiz,
yeni bir atılım sürecine gireceğimiz bir dönemin, bir planlama döneminin, aynı
zamanda da uygulama döneminin içerisindeyiz. Sadece sanayi ve tarımda değil,
turizm alanında yapacağımız yatırımlar ve uygulamaya koyacağımız tanıtım
programlarıyla ülkemize gelen turist sayısını 46,1 milyondan 75 milyona
çıkarmayı, turizm gelirlerini ise yaklaşık 30 milyar dolardan dönem sonunda 65
milyar dolara çıkarmayı hedefliyoruz. 
On yedi yıl boyunca verdiğimiz öncelik ve gerçekleştirdiğimiz
teknoloji ve insan kaynağı yatırımlarıyla savunma sanayisi alanında yaptığımız
atılımlar ve elde ettiğimiz başarılar tartışılmazdır. 2002 yılında yüzde 25
olan yerlilik oranını yüzde 65’e taşıdık, plan dönemi sonunda bu oranı yüzde
75’e ulaştırmayı hedefliyoruz ve bunu da gerçekleştireceğiz inşallah. 
Sayın Başkan, değerli milletvekilleri; sürdürülebilir
kalkınma ve kapsayıcı büyüme anlayışıyla, On Birinci Kalkınma Planı, özel
politika gerektiren, çocuklar, gençler, kadınlar, engelliler, yaşlılar gibi,
toplumun tüm kesimlerini kapsayıcı bir yaklaşımla hazırlanmıştır. Ülkemizin
beşerî yapısının güçlenmesine yönelik tüm kademelerde kapsayıcı ve kaliteli
eğitim hamlesiyle nitelikli insan yetiştirilmesi hedeflenmektedir. Bu
çerçevede, tüm bireylerin kapsayıcı ve nitelikli bir eğitime ve hayat boyu
öğrenme imkânlarına erişimin sağlanması amaçlanmaktadır. 
İş gücü piyasasına girme ve kalmada özellikle gençlerin,
kadınların ve engellilerin yaşadıkları sorunlara çözümlerin geliştirildiği plan
döneminde, iş gücü piyasasında yaşanan dijital dönüşüm ve teknolojik
gelişmelerin neden olduğu önemli değişimleri de dikkate alan, toplumun tüm
kesimlerine, insana yaraşır iş fırsatlarının sunulmasına yönelik politikalar
uygulanacaktır. İş gücü piyasasının ihtiyaçlarına yönelik esnek çalışma
biçimleri etkinleştirilecek, çalışma saatleri üzerindeki denetimin etkinliği
artırılacaktır. Kısmi ve esnek çalışanların sosyal güvenceye erişimini artırmak
üzere gerekli değişiklikler yapılacaktır. Gençlerin, iş gücü piyasasına aktif
katılımları desteklenecek ve istihdam edilmeleri kolaylaştırılacaktır. Bu
bağlamda, staj, girişimcilik ve işbaşı eğitim programlarının etkinleştirilmesi
yoluyla gençlerin işe geçişleri kolaylaştırılacaktır. Gençlerin, iş gücü
piyasasında aranan eleman olmaları için ortaokuldan itibaren mesleki eğitim
özendirilecek, yeteneklerine ve piyasa taleplerine uygun eğitim almaları
sağlanacaktır. 
Kadınların, iş gücüne ve istihdama katılımlarının artırılmasını teminen,
bakım hizmetlerine erişimin kolaylaştırılması başta olmak üzere, iş ve aile
yaşamını uyumlaştıran uygulamalar dinamik bir biçimde hayata geçirilecektir.
Sayın Başkan, değerli milletvekilleri; plan döneminde sağlıkta da önemli
hedefler ortaya konulmakta ve toplum ve birey sağlığının daha etkin ve etkili
bir biçimde korunmasına yönelik politikalar geliştirilmektedir. Kişilerin
sağlıklı bir hayat sürerek yaşam kalitesinin yükseltilmesi, ekonomik ve sosyal
hayata aktif ve sağlıklı bir şekilde katılımlarının temin edilebilmesi için
erişilebilir ve kaliteli sağlık hizmet sunumunun sürdürülmesi amaçlanmaktadır.
Buna yönelik olarak, aile hekimlerince sunulan hizmetlerin kalitesinin ve
sayısının artırılması ile aile hekimi başına düşen nüfusun 3.207’den 2.700’e
düşürülmesi hedeflenmektedir. Buna ilaveten, yine, evde sağlık hizmetleri
yaygınlaştırılarak erişim ve kalitenin artırılması ve yoğun bakım, palyatif
bakım ve geriatri hizmetlerinin evde bakım hizmetleriyle entegrasyonunun
sağlanması, plan döneminin sağlıkta diğer önemli hedefleri arasında yer almaktadır.

Sayın Başkan, değerli milletvekilleri; güçlü toplumun inşası kadınların
güçlenmesiyle ancak mümkün olacaktır. Bu bağlamda, kız çocuklarının ve
kadınların eğitim ve öğrenime erişimi ile sosyal ve ekonomik hayata katılımının
artırılması, kaynaklara erişiminin kolaylaştırılması, kadının toplum içindeki
statüsünün geliştirilmesi için farkındalığın artırılmasına yönelik çalışmalar
yapılacaktır. Kadınların siyasete aktif katılımlarının artırılmasına ilişkin
teşvik edici çalışmalar yürütülecektir. Kadınların ekonomik faaliyetlerinin
geliştirilmesi için kadın girişimcilere iş geliştirme süreçlerinde danışmanlık
ve rehberlik hizmeti sunulacak, yine bu alandaki desteklerde kadınlara pozitif
ayrımcılık yapılacaktır. Kadınların kamuda yönetim ve karar organlarında daha
fazla oranda yer almalarını sağlamaya yönelik yönlendirici ve teşvik edici
yöntemler geliştirilecektir. İş gücü piyasasının değişen ihtiyaçları
çerçevesinde, kız çocuklarının fen, teknoloji, mühendislik ve matematik
alanlarındaki mesleklere yönlendirilmesi için de çalışmalar yürütülecektir.
Sayın Başkan, değerli milletvekilleri; kalkınma çabamızın
ana gayelerinden biri de yoksulluğun azaltılması ve gelir dağılımının
iyileştirilmesidir. Bu kapsamda, dezavantajlı kesimlerin gözetilmesi, sosyal
yardım ve sosyal hizmetlerin yaygınlaştırılması temel politika
önceliklerimizdendir. Ülkemizde göreli yoksulluk 2006 yılında yüzde 25,4 iken
bu oran 2017 yılında yüzde 20,1’e gerilemiştir. Ülkemizde son on yılda toplam
sosyal yardımların gayrisafi yurt içi hasıla içindeki payı artış göstermiştir.
Bu oran, 2002 yılında yüzde 0,38 iken 2018 yılında yüzde 1,15’e yükselmiştir.
Sosyal yardımların toplam genel bütçe gelirleri içerisindeki payı ise 2002
yılında yüzde 1,21 iken bu oran 2018 yılında yüzde 5,23’e çıkmıştır. 
Kalkınma planında, tüm nüfus kesimlerinin fırsatlara
erişiminin kolaylaştırılması yoluyla gelir dağılımının iyileştirilmesi ve
yoksulluğun azaltılması temel amaçlar olarak yer almaktadır. Kalkınma planı
döneminde, gelir dağılımı göstergesi olan Gini katsayısının 2023 yılı
itibarıyla 0,38 seviyesine düşürülmesi hedeflenmektedir. Eş değer hane halkı
kullanılabilir geliri medyan değerinin yüzde 60’ı, yoksulluk sınırı olarak
alınan göreli yoksulluğun 2017 yılındaki yüzde 20,1 seviyesinden kalkınma planı
dönemi sonunda yüzde 18 seviyesine gerilemesi hedeflenmiştir.
Yoksullukla mücadele ve gelir dağılımının iyileştirilmesiyle ilgili
olarak kalkınma planında öngörülen çerçevede, sosyal yardım yararlanıcılarından
çalışabilir durumda olanların istihdama yönlendirilmesi sağlanacaktır. Düşük
gelirli hanelerde yaşayan çocukların hizmetlere erişim imkânları
artırılacaktır. Geliri düşük kesimin ihtiyaç duyduğu sağlık hizmetlerine
ulaşmaları kolaylaştırılacak ve sosyal hayata aktif ve sağlıklı bir şekilde
katılımlarının temin edilmesi sağlanacaktır. Kırılgan kesimlerin ekonomik ve
sosyal hayata katılımlarının artırılmasına yönelik sosyal destek faaliyetleri
yaygınlaştırılacaktır. Gelir düzeyi düşük olan kırsal nüfusun üretim
faaliyetlerini geliştirici ve istihdam edilebilirliklerini artırıcı faaliyetler
yürütülecektir. Kent yoksulluğunun azaltılmasına ve kırdan kente göçün
yoksulluk üzerindeki olumsuz etkilerinin giderilmesine yönelik politikalar
uygulanacaktır. 
Sayın Başkan, değerli milletvekilleri; On Birinci Kalkınma Planı’nın
4’üncü alanı, yaşanabilir mekânlar, sürdürülebilir çevre olarak belirlenmiştir.
Plan döneminde ülkemizde insan odaklı doğal hayata ve tarihî mirasa saygılı
temel kentsel hizmetlerin adil ve erişilebilir şekilde sağlandığı, yaşam
kalitesi yüksek ve dayanıklı yerleşimler oluşturulmasına yönelik politikalara
ağırlık verilecektir. Şehirleşmede yatay mimari esas alınacak; kentsel ortak
yaşam, kentsel aidiyet, mahalle kültürü ve kent bilincini geliştirecek strateji
ve uygulamaların yaygınlaştırılması sağlanacaktır. Kent ve mahalle kültürü ve
estetik ölçütü olarak Medeniyetimizi Yaşatan Şehir Beratı ve Özgün Mahalle
Sertifikası verilecektir. Şehirlerdeki kamusal alanların korunması temin
edilecek ve bu alanların kadınlara, çocuklara, yaşlılara ve engellilere duyarlı
olarak insan-tabiat ilişkisi çerçevesinde yeniden kurgulanması sağlanacaktır.
Plan döneminde şehirlerimizde sağlıklı yaşam alanları oluşturmak, kentsel yeşil
alan standartlarını ve yaşam kalitesini yükseltmek için millet bahçeleri 81 ile
yaygınlaştırılacak, 2023 yılına kadar 81 milyon metrekare alanda millet bahçesi
yapılacaktır. 
Sayın Başkan, değerli milletvekilleri; hukukun üstünlüğü, güçlü
demokrasi ve temel hak ve hürriyetler On Birinci Kalkınma Planı’nın temel
taşıyıcı sütunlarını oluşturmaktadır. Ülkemizin kalkınması ancak hukukun
üstünlüğüne dayanan toplumsal düzene ve bireysel haklara saygıyı ilke kabul
eden, Anayasa’da güvence altına alınan temel hak ve özgürlükleri koruyan ve
güçlendiren, hak ihlallerine karşı etkili bir şekilde mücadele eden bir yönetim
anlayışıyla mümkündür. Bu kapsamda, yasama, yürütme ve yargının hukuka bağlı
olduğu, temel hak ve özgürlüklerin anayasal güvence altında bulunduğu, idarenin
tüm işlem ve eylemlerinin yargı denetimine açık olduğu, yargının bağımsızlığı
ve tarafsızlığı ile kanun karşısında eşitlik ve sorumluluğun benimsendiği,
vatandaşlara etkin hak arama yollarının sağlandığı hukuk devleti anlayışının
daha da güçlenmesi, kurumsallaşması ve pekişmesi plan döneminin en etkili
önceliklerinden birini oluşturmaktadır. Hukukta öngörülebilirlik, geriye
yürümezlik, genellik, kazanılmış hakların korunması, eşit muamele, açıklık ve
belirlilik ilkeleri yasama faaliyetlerinin temelini oluşturmaya devam
edecektir. 
İfade özgürlüğüne ilişkin mevzuat ve uygulama gözden geçirilerek
bireylerin hak ve özgürlük alanlarının geliştirilmesi yönünde düzenlemelere
yine katkıda bulunulacak ve bu tür çalışmalara ağırlık verilecektir.
Hak ve özgürlüklerin korunması ve geliştirilmesine yönelik olarak ilgili
kamu kurumlarının kapasiteleri geliştirilecek ve etkin koordinasyon
sağlanacaktır.
Yürütmenin hukuka bağlılığı, nesnelliği, şeffaflığı ve hesap
verebilirliği güçlendirilecektir. 
İdarenin işlem ve eylemlerinin kamuoyu tarafından şeffaf bir şekilde
izlenmesine yönelik mekanizmalar artırılacaktır. 
Vatandaş memnuniyetini esas alan, şeffaf, hesap verebilir, etkin, özel
sektör ve sivil toplumla katılımcı bir yaklaşımla çalışan ve toplumsal
potansiyeli güçlü bir biçimde harekete geçiren demokratik bir yönetim
anlayışıyla kamuda demokratik müessese ve usullerin güçlendirilmesi plan
döneminin temel hedeflerindendir. 
Kamu hizmetlerinin vatandaşa en yakın idari birimler eliyle yürütülmesi
ve vatandaş memnuniyetinin üst düzeye çıkarılması için yerel yönetimlerin
hizmet sunma kapasitesinin artırılması, yine daha şeffaf ve hesap verebilir bir
yapıya kavuşturulması amaçlanmaktadır.
Yargıyla alakalı, yine Sayın Cumhurbaşkanımızın kamuoyuna açıkladığı
2023 Yargı Reformu Strateji Belgesi aslında bütün bu çalışmaları sadece
politika düzeyinde değil, detay amaçlar ve hedefler boyutunda da son derece net
bir şekilde açıklığa kavuşturmuştur. Bir sonraki dönemde hızlı bir şekilde
bunların hayata geçmesiyle ilgili de yine yürütme olarak, Cumhurbaşkanlığı
olarak yine Sayın Cumhurbaşkanımızın liderliğinde, öncülüğünde bizim buradaki
kararlı ve yoğun çalışmalarımızı tüm kamuoyu da sizler de görüyor olacaksınız. 
Plan ve Bütçe Komisyonu görüşmelerinde de ifade ettiğim üzere, dijital
Türkiye'nin birinci versiyonunu planlanandan altı ay önce tamamladık.
Böylelikle internet bağlantısı sağlanan her noktadan kamu hizmetleri
sağlanmakta ve vatandaşlarımız üzerindeki belge yükü hafiflemektedir. Dijital
Türkiye'nin birinci versiyonun tamamlanmasıyla belge yükü ortalama 3,80’den
0,35’e düşürülmüştür; buradaki hedefimiz de bunu sıfıra indirgemektir.
Şeffaflığa da hesap verilebilirliğe de ve kalkınmada, gelişmede
sürdürülebilirliğe de önemli katkı sağlayacak alanlardan biri olduğunu
düşündüğümüz bir çalışmadır bu.
Plan döneminde e-devlet hizmetlerinin etkili bir şekilde kullanılması ve
yaygınlaştırılmasıyla vatandaş odaklı hizmet sunumu ilkesi uygulanmaya devam
edilecek, kamuda hesap verebilirlik ve şeffaflık güçlendirilecektir.
Gelişen teknolojilerin kullanımı, kaynakların etkili, ekonomik ve etkin
kullanımını desteklemek için kamusal yetki kullanan ve görev icra eden kurumlar
ve görevliler açısından hesap verme sorumluluğunun ve saydamlığının
geliştirilmesine de katkı sağlamaktadır. 
Plan döneminde, aktif vatandaşlık bilincinin geliştirilmesi, karar alma
süreçlerine sivil toplum kuruluşlarının etkin katılımının sağlanması, sivil
toplum, kamu-özel sektör iş birliğinin artırılması ve sosyal diyalog ortamının
geliştirilmesi, sivil toplum kuruluşlarının kurumsal, beşerî ve finansal
kapasitelerinin güçlendirilmesi hedeflenmektedir. 
Sayın Başkan, değerli milletvekilleri; bu düşüncelerle, başta şimdiye
kadarki büyük katkılarından dolayı Plan ve Bütçe Komisyonu Sayın Başkanı ve
değerli üyelerine, ayrıca bugünkü Genel Kurulda oturumlar süresince siz değerli
milletvekillerimiz tarafından yapılacak eleştiri ve katkılar için şimdiden
teşekkür ediyor, kalkınma planının milletimize ve devletimize hayırlı olmasını
diliyorum. (AK PARTİ ve MHP sıralarından alkışlar) 
BAŞKAN – Teşekkür ederim Sayın Oktay.
Değerli milletvekilleri, şimdi birinci bölümün görüşmelerine başlıyoruz.
Birinci bölüm “Giriş” “Küresel Gelişmeler ve Eğilimler” “Plan Öncesi
Dönemde Türkiye’de Ekonomik ve Sosyal Gelişmeler” kısımlarından oluşmaktadır.
Şimdi, birinci bölümde söz alan değerli milletvekillerimizin isimlerini
sırasıyla okutuyorum:
İYİ PARTİ Grubu adına Bursa Milletvekili İsmail Tatlıoğlu.
Milliyetçi Hareket Partisi Grubu adına Konya Milletvekili Mustafa
Kalaycı, İzmir Milletvekili Hasan Kalyoncu.
Halkların Demokratik Partisi Grubu adına Diyarbakır Milletvekili Garo Paylan,
Batman Milletvekili Ayşe Acar Başaran.
Cumhuriyet Halk Partisi Grubu adına Ankara Milletvekili Bülent Kuşoğlu.
Adalet ve Kalkınma Partisi Grubu adına Bingöl Milletvekili Cevdet
Yılmaz, Gaziantep Milletvekili Abdullah Nejat Koçer, İstanbul Milletvekili
Şirin Ünal.
Şahısları adına İstanbul Milletvekili Erkan Baş, Tekirdağ Milletvekili
Faik Öztrak.
Değerli milletvekilleri, şimdi birinci bölüm üzerindeki söz taleplerini
karşılıyoruz.
İlk söz, İYİ PARTİ Grubu adına Bursa Milletvekilimiz Sayın İsmail Tatlıoğlu’na
aittir. (İYİ PARTİ sıralarından alkışlar) 
Süreniz otuz dakika Sayın Tatlıoğlu.
İYİ PARTİ GRUBU ADINA İSMAİL TATLIOĞLU (Bursa) – Sayın Başkan,
Parlamentomuzun saygıdeğer üyeleri; hepinizi İYİ PARTİ adına ve şahsım adına
saygıyla selamlarım.
Öncelikle, dün Irak’ta kaybettiğimiz şehitleri tekrar rahmetle anıyor ve
bugünkü sel felaketi nedeniyle Düzce için bütün Türkiye’ye geçmiş olsun
diyorum.
Saygıdeğer milletvekilleri, öncelikle, bizim İYİ PARTİ olarak Türkiye
imanımız şudur: Türkiye güçlü bir ülke olmak için her şeye sahiptir. “Güçlü bir
Türkiye için her şeye sahibiz.” noktasından hareket ediyoruz; bu plana
bakışımız da Parlamentodaki çalışmalara katılışımız da siyasetteki duruşumuz da
bu noktadandır. Kalkınma, sadece bir kaynak meselesi değildir hatta en az
olarak bir kaynak meselesidir. Kalkınma, esasında kaynakları bilimle, ahlakla
ve adaletle buluşturma kabiliyetidir. Bakın, dünyada kaynağı olan ülkeleri bir
liste yapsak ve kalkınmış ülkeleri bir liste yapsak, inanın örtüşenin çok az
olduğunu göreceğiz. Dolayısıyla Türkiye'de esasında temel mesele, Türkiye'nin
kaynaklarını bilimle, adaletle ve ahlakla birleştiren bir kompozisyon
yaratmaktır. Ta başından söyleyeyim, Sayın Oktay’ın sunumu için çok teşekkür
ederim, hele adalet ve hürriyet konusundaki konuşmalarının âdeta bizi harikalar
diyarında dolaştırdığını da ifade etmek isterim. Türkiye, bölgesinde ve dünyada
kalkınma için en az dezavantajlı ülkelerden biridir ve başındadır. Bu vesileyle
ortak akıl ve potansiyeli uygulama gereği vardır. 
Değerli milletvekili arkadaşlarım, kalkınma planları
20’nci yüzyılın hikâyesidir ve genellikle Sovyetlere dayanır. Bunda tabii 1929
Büyük Dünya Bunalımı’nın ve kapitalist dünyanın iki yüzyıllık ezberini bozan
bir modelden vazgeçmesinin ve İkinci Dünya Savaşı’nın etkileri çoktur. Dünya
bunun çok kaymağını yemiştir ama yazmakla kalkınma olsaydı Sovyetler ayakta
dururdu. Kalkınma bir yapma meselesidir, yazma meselesi değildir; bu da
samimiyet korelasyonuyla alakalıdır. 2006’ya kadar baktığımızda, 60 kadar ülke
kalkınma planı uyguluyordu. 2006’dan 2018’e, dünyada bir kalkınma planı
uygulamasının çok arttığını görüyoruz, yaklaşık 135 ülke plan uyguluyor fakat
planların muhtevası değişmiş; artık klasik kalkınma planları yok, stratejik
planlar var ve Türkiye de bunlara geçmeli, bir geçme çalışmalarının olduğunu da
biliyoruz. 
Türkiye, bu hikâyeye 1961 Anayasası’yla başlıyor ve ilk plan 1963’te.
Birinci ve İkinci Plan’ın esasında dünyaya bile örnek gösterilecek bir başarı
hikâyesi var. Esasında Türkiye, bu planlamayla Devlet Planlama Teşkilatı gibi
devleti komple yürütebilecek bir kuruma da sahip oluyor. İstisnaları yok mu?
Var. Hep planlı dönem olmuş ama 1977’de, 1984’te, 1994’te Türkiye yıllık plan
yapamamış, bunun yerine yıllık programlarla geçiştirmiş değişik nedenlerle. Anayasa’nın
166’ncı maddesi; kamu için emredici, özel sektör için yol gösterici. 
Saygıdeğer milletvekili arkadaşlar, elimizde On Birinci Plan var, bugün
görüşmesini yapıyoruz. Sayın Cumhurbaşkanı Yardımcımızın Plan ve Bütçe
Komisyonuna sunduğu, orada görüşülen, burada da bugün kendine özel tarzıyla
görüşülüp sizlerin takdirine bırakılan bir plan. 
Ancak şunu belirtmek lazım ki “Usul esastan önce gelir.” diye bir kavram
var. Planların başarısı için iyi bir hazırlanma dönemi geçmesi lazım ve bu
hazırlanma döneminin temel noktasında da -özellikle kalkınma planıysa- toplumla
buluşması lazım, toplumla kucaklaşması lazım. Bu planın Türkiye’nin gündeminde
ticaret odaları gibi, sanayi odaları gibi, sendikalar gibi, siyasi partiler
gibi bütün mahallerde günlerce çok ciddi tartışılması lazım ama inanın, Sayın
Oktay’ın bu planı Plan ve Bütçe Komisyonunda sunumundan itibaren, bugün dahi,
medyada bile 1’inci, 2’nci, 3’üncü, 4’üncü sırada yer almadı. Biz bu işleri
biraz saklayarak götürüyoruz. Bu plan üniversitelerde tartışılmadı, bu plan
ticaret ve sanayi odalarında tartışılmadı. Biz katma değer vergisinin bile
ticaret ve sanayi odalarında nasıl tartışıldığının, Gelirler Genel Müdürlerinin
ticaret ve sanayi odalarında il il dolaşarak bunu anlattığının şahitleriyiz,
bir planın toplumda tartışılmasının ne demek olduğunu görerek bilenlerdeniz.
Bugün bunun tartışıldığı yok. Bugün burada, herhâlde Anayasa’nın 166’ncı
maddesinin bir gereğini yapıyoruz ve o nedenle zaten bir telaşe içerisindeyiz;
sadece planla değil, bütün Parlamento operasyonumuz. Ne diyor Ziya Paşa:
“Ulaşır menzil-i maksuduna aheste giden, tiz-i reftar olanın payine damen
dolaşır.” Evet, eğer uygun gidersek hedefe ulaşırız, acele edersek ayaklarımıza
eteklerimiz dolaşır ve dolaşıyor. Bakın, on yedi yıl ne diyor bize? On yedi yıl
bize şunu diyor: “İyiydik, durduk, geri dönüyoruz.” Bu rakamlar böyle diyor.
Sayın Oktay burada söyledi ama bir yapılanları, bir de 3 trilyon doları bir
yere koyarak karşılaştırmak lazım. Kedi ve ciğer gibi “Yapılanlar buysa 3
trilyon dolar nerede; 3 trilyon harcandıysa yapılanlar nerede?” diye bir de
sorgulamak gerekir. Ben onun için şöyle söylüyorum: Eğer usule riayet edemezsek
esasta isabet edemeyiz ve edemiyoruz. Zaten düşüşümüzün sebebi de bu. 
Çok değerli milletvekili arkadaşlar, bu planlar normalde Türkiye’de “beş
yıllık plan” diye adlandırılır; Birinci Beş Yıllık, İkinci Beş Yıllık ve On
Birinci Beş Yıllık Plan’dır. Bu plan 2019 ve 2023 yıllarını kapsar. Yani bu
plan eğer 2019 yılını kapsıyorsa bu planın 1 Ocak 2019 tarihinde yürürlüğe
girmesi lazımdı. Bu plan, atın arkasından koşan seyis gibi; yetişecek de ata
binecek de bunu sürecek de istikameti bulacak. Ya, bizzat Sayın Oktay söyledi.
“Bu planlar, bütçelere şekil veren dokümanlardır.” Biz 2019 bütçesini
bitiriyoruz arkadaşlar, yaptık, bitiriyoruz. Yani bu usul çerçevesinde, böyle
usullere riayet etmezsek esasta da tabii ki bunları yapamıyoruz.
Bakın, aynı tartışma Merkez Bankasında da oldu. Biz bir
şey sorduk, Sayın Yılmaz dedi ki: “Bu Merkez Bankası bağımsızlığı Allah’ın emri
değil. Ya yazdığınıza uyun ya da yaptığınızı yazın.” Sayın Oktay Merkez Bankası
Kanunu’nu açtı ve araç bağımsızlığından bahsetti. Yani o zaman yapın. O zaman
Türkiye’de Cumhurbaşkanı dâhil hiç kimse faiz konusunda beyanat veremez. Zaten,
bu Cumhurbaşkanlığı hükûmet sisteminin de ortaya çıkışı bu. Yani
Cumhurbaşkanlığı hükûmet sistemini öne sürenlerin bizzat başkanlık sistemiyle
ilgili çok daha olumsuz görüşleri var. Ama bakıldı ki mevcut sisteme uymuyor
Sayın Erdoğan, Erdoğan’a uygun bir sistem oluşturma kararı verildi, benim şahsi
kanaatim budur.
Şimdi, nedir mesela ihtiyat akçesi Merkez Bankasındaki? İhtiyat akçesi,
köylünün tohumluk buğdayıdır. Bir köylü, bir çiftçi tohumluk buğdayı ne zaman
değirmene götürür, ekmek yapar? Ne zaman yaparsa biz de bu ihtiyat akçesini
şimdi işte Hazineye götürüyoruz. Ne zaman yapar? Kıtlık zamanlarında, son
noktadır artık, değil mi? Tohumluk buğday değirmene gider mi? Gitmez. Ha, eğer
bu Merkez Bankasına ait bir kanun gelseydi Meclise, bunu görüşürken bu ihtiyat
akçesini görüşseydik yerden göğe kadar haklıydınız. Biz zaten söylüyoruz,
Merkez Bankasının bugün artık ihtiyat akçesine ihtiyacı yok. Sayın Yılmaz’ın
deyimiyle söyleyeyim: Zaten, ihtiyaç akçesinin bu kadar kârlılığının olması da
Merkez Bankasının ne kadar başarısız yönetildiğinin bir göstergesi. Ya, burası
şirket değil yani kâr ettikçe başarı… Kârlılık ile başarı arasında doğru orantı
çok söz konusu değil. O nedenle, bir şey söyleyip başka bir şey yapmada cidden
maharet sahibi olduk, bunları vurgulamak istiyorum.
Şimdi, bu kalkınma planının bir önemli maddesi, dünya ve Türkiye'yle
ilgili değerlendirme. Son beş yılda şöyle bir şey oluyor Türkiye'de hatta
17-25’ten beri: Kötüyüz, ee, dünya da kötü. Ben mesela, bir açıklama
hatırlıyorum; “Ya, yolsuzluk var ama dünyada da var canım.” Biz kötüysek herkes
bizden kötü zaten ama iyiye gelince biz herkesten iyiyiz.
Şimdi, efendim, değerli parlamenter arkadaşlar, dünya kötü değil, dünya
dünden daha iyi bir dünya, evet. Ama biz sadece dünyanın siyasi gündemini takip
ediyoruz, biz sadece ana aktörlerle uğraşıyoruz, sanki dünya da bu ana
aktörlerle uğraşıyor.
Bakın, ben başka ülkelerin 2023 hedeflerini söyleyeyim size: Amerika, 62
bin dolardan 72 bin dolara çıkıyor. Amerika, 2016 yılında her vatandaşının
cebine 2.400 dolar koydu. Çin, her vatandaşının cebine bin dolar koydu bir
yılda. Almanya, 845 euro koydu. Biz, 75 dolar koyduk. Eğer bizim millî
gelirimiz 8.500, Almanya’nın 50 binse, Almanya yüzde 1 kalkındığında bizim
yüzde 6 kalkınmamız lazım ki eşit olalım ya. Bu, böyle bir şey. Ancak o zaman
eşit olabiliyoruz, biz onun üzerinde kalkınmalıyız.
Bütçe konuşmasında da eski bir sayın bakan geldi buraya ve dedi ki bu
uluslararası kuruluşlarla ilgili: Zengin ülkeler kulübündeki ortalama büyümenin
üzerindeymişiz biz. Tabii olacağız. Almanya 2 büyürse bizim 8 büyümemiz lazım.
Bu, böyle bir şey, bunun aksine bir şey söz konusu değil.
Bakın, dünyada İrlanda 75 bin dolardan 91 bin dolara geliyor. Çin,
2008’de 9.600 dolar, 2013’te 13.700 dolar. 1,5 milyar Çinliden bahsediyoruz,
her biri bir Türkiye vatandaşından daha zengin. Onun için de artık, Çin’in el
koyduğu bir yerden elini çektiremiyoruz. Onun için de Sayın Cumhurbaşkanımız
gidiyor ve maalesef -hicap duyuyorum- “Sincan mutlu.” diyor. 
Çok değerli arkadaşlar, dünya insansız ordulara hazırlanıyor. Bakın,
Amerika 2009’da kriz geçirdi, yüzde 9 işsizlik vardı, bugün 3,6 işsizlik var.
3,6’ya düşmüş. 4 firma, 4 şirketin toplam piyasa değeri 3,4 trilyon dolar; 140
ülkenin millî gelirini topluyoruz, daha fazla ediyor. Nasıl bir kötülük dünyada
yani? Dünyayı, artık, bugün genç milyarderler coşturuyor; yüzlerce genç
milyarder var, dolar milyarderinden bahsediyorum. Biz biraz açalım bu dünyaya
kendimizi. Bizde işler iyi gitmiyorsa, dünyada da işler iyi gitmiyor değil.
Onun için mi etrafımızda bakanların, bürokratların çoğu Amerikan menşeli
eğitimli? Hepimiz, evladımız, çoluğumuz çocuğumuz, torunumuz… Türkiye'den
giderek medet ummayan bir yönetim kademesi oluştu. 
Şimdi, dünyanın merkezi Pasifik’e kayıyor, bu değişim var dünyada ve bu
değişimin ortasındayız ve maalesef, bu zenginlik, bizim yüzümüzden bize
uğramadan gidiyor; saklıyoruz, saklanıyoruz. 
Çok değerli milletvekili arkadaşlar; bakın, bu planın makro hedeflerine
baktığımızda çok canlı bir şey gözümüze çarpıyor. 2013’te, Onuncu Plan’ın
1’inci maddesinde “2014-2018 dönemini kapsayan Onuncu Kalkınma Planı ülkemizin
2023 hedefleri doğrultusunda…” deniliyor, gidiyor. Ne oldu bizim 2023
hedeflerine? 
Bakın, Yeni Türkiye Sözleşmesi var; 2012’de 63 madde, daha sonra Sayın
Ahmet Davutoğlu 100 maddeye çıkarmış. Fert başına millî gelir 25 bin dolar,
ihracat 500 milyar dolar, işsizlik yüzde 5; bir zengin Türkiye. Bunu, 600 AK
PARTİ milletvekili adayı ve on binlerce teşkilat mensubu 24 Haziran 2018
seçimlerinde tek tek anlattılar, öyle değil mi? Bırakın onu, bakın, bu
beyannamede, AK PARTİ’nin 2018 beyannamesinde 102 defa geçiyor, 31 Martta da
geçiyor. Sayın Cumhurbaşkanı 31 Mart seçimleri için “2023 hedefleri” diyor ya.
Ne oldu? Mecliste geçen bütçe görüşmelerinde konuşurken ben dedim ki: Bugün
itibarıyla 2023 hedefleri, çay kahve toplantısında yazılmış gibi geliyor. Sayın
Oktay 3 defa “2023 hedefleri” dedi, Ulaştırma Bakanı 7 defa, Aile Bakanı 8
defa, Millî Eğitim Bakanı 8 defa. Bir kişi dememiş, o biliyormuş bunların
hikâye olduğunu; Berat Albayrak, hiç ondan bahsetmemiş. 
Şimdi, arkadaşlar, esasında şunu söylemek lazım: 2023 hedefleri,
Sekizinci Plan’da 2023 Türkiyesiyle beraber getirilmiş. Aslında heyecanlandıran
“Haydi Türkiye!” diyen hedefler, aslında yakalanamasa da yaklaşılabilir
hedefler ve biz bunları duyduğumuzda da heyecanlandık. Fakat ne yaptık?
Türkiye'nin bunu yakalama, yaklaşma potansiyeli vardı. Ne yaptık biz? Birden
durduk 2007-2008’de. Ergenekon, Balyoz, 2010 referandumu, FETÖ süreçleri ile
FETÖ’yle beraber orada bir kısmını harcadık. Bir kısmını çözüm sürecinde,
Oslo’da, Habur’da, Sur’da harcadık. Kalanını da Türk devletinin ve milletinin
tarihi kodlarına ters Suriye, Irak ve çevre dış politikalarda harcadık; biz
harcadık, bunu tamamen.
Şimdi, bu On Birinci Plan’ın 2023 hedefleri 2008’de, 2012’de sahip
olduklarımız; dönüyoruz, onu arıyoruz. 
Çok değerli arkadaşlar, bakın, Dokuzuncu Plan, Onuncu Plan ve 2023
hedefleri çöpe gitmiş. Zaten, demokrasi, temel hak ve hürriyetler konusunda bir
şey söylemeye gerek yok, adalet konusunda bir şey söylemeye gerek yok. 6 Mayıs
2019 YSK kararı tek başına Türkiye’deki adalet sisteminin fotoğrafıdır, hiç
başka bir şey söylemeye gerek yok, bu fotoğraf yeter. Yani biz bugünkü siyasi
iradenin yürüdüğü yolu biliyoruz. Şimdi, bize diyorlar ki: “Buna onay verin.“
Şimdi, adamın biri köyün başında duruyor, ileriden bir genç geliyor.
Genç diyor ki: “Amca, Aşağıbelen köyüne
ne kadarda gidilir?” Adam ses çıkarmıyor, genç yürüyor. Bir müddet sonra adam
diyor ki: “Delikanlı, bir saat, kırk beş dakikada gidersin.” Genç kızıyor “Be amca,
biraz önce niye söylemedin?” diyor. “Be oğlum, yürüyüşünü bilmiyordum ki
yürüyüşünü gördüm.” diyor. Şimdi, bu kadar yürüyüşten sonra bu On Birinci
Plan’la ilgili nasıl “evet” diyelim arkadaşlar? Siz de diyemezsiniz esasında.
Bunları açık açık konuşmamız lazım. Bakın, pozitif bir eleştiri. 2023 orada;
Dokuzuncu Plan burada, Onuncu Plan burada. Bunlarla ilgili nasıl diyebiliriz?
Saygıdeğer milletvekilleri, makro hedefler konusunda bir konuya gelmek
istiyorum. Bakın, bu planda yıllık büyüme oranı yüzde 4,3 ama bu plan 2019’u da
kapsıyor. Eğer bu planda ortalama 4,3 ise bu -bakın, 2019’u kaybettik eksi
1,5’la- şu demek: Beş yılda 21,5 büyümemiz var -ortalama rakamları söylüyorum-
2019’u çıkardığımızda 17,2; 1,5’u düştüğümüzde 15,7; 5’e böldüğümüzde Türkiye'nin
bu plan döneminde ortalama büyümesi 3,14. Gerçek bu. Ya da diyeceksiniz ki:
“Hayır, biz ortalamayı yazdık.” O zaman da geriye, 2020, 2021, 2022, 2023’e 5,6
kalıyor ki bu, gelişmekte olan ülke ortalamasının üzerinde, biz bunu hiç
yakalayamadık. Burada bir hesap yanlışı var veya hesap yok da yazma var. 
Başka bir şey söyleyeyim. Diyorsunuz ki: “Biz 2023 yılında 9,9’luk
işsizlik hedefini yakalayacağız.” Şimdi, arkadaşlar, bakın, 2012’de yüzde
9,2’ymiş işsizliğimiz, altı yılda yüzde 5,4 büyümüşüz. Ne olmuş? İşsizlik
oranımız yüzde 13; artmış. Yani sizin büyüme politikanızın hastalıklı olduğunu
-“Dutch disease” dedikleri bu Hollanda hastalığı- yani istihdam sağlamayan
büyüme olduğunu çok kişi söyledi. Bir şekilde şimdi nasıl olacak da hem
arabanın hızı düşecek ama mesafeyi daha fazla alacağız? Şimdi diyorsunuz ki:
“5,4’le düşüremediğimiz, yükselttiğimiz…” Sizin hesabınızla, TÜİK’in hesabıyla…
Çünkü artık TÜİK’in hesabı var; kimsenin güvenmediği, benim de itibar
etmediğim. Yani mesafe büyüyecekse TÜİK şöyle yapıyor: “1 metre, 80 santimdir.”
diyor, 1 metreyi 80 santim olarak tanımladığımızda mesafe büyüyor. Kısalacaksa
da “1 metre, 150 santimdir.” diyor, kısalıyor yani artık böyle bu. Çünkü biz
kampanyayla istihdam artışı sağlama peşindeyiz. Hani, camiler için yaparız ya
“Pencereler kimden?” “Benden.” “Tuğlalar kimden?” “Benden.” gibi “Kim, kaç işçi
alacak?” İyi ki Türkiye… Bunların fazla izlenmediğini düşünüyorum uluslararası
arenada. Hakikaten üzüyor beni. Kampanyayla olur mu ya! Bak, kampanyayla yüzde
13 oldu ve gidiyor. Dünyayı tekrar keşfetmenin gereği yok, bunlar bilinen
şeyler. 
Şimdi, başka bir şey söyleyeyim, bunu Sayın Yılmaz Komisyonda da
söyledi: 2018 millî geliri Türk lirası olarak 3 trilyon 701 milyar TL, 2023
millî geliri 7 trilyon 453 milyar. 4,3 büyüme öngörüyorsunuz. Hesabı ortada
işte, burada iktisat bilenler var, matematik bilenler var; 3,14. Ama 4,3
dediğimizde, yüzde 5 enflasyon dediğimizde de burayı bulmuyor, yüzde 15’lik bir
artış var; 4,3’ü çıkardığımızda 10,7’lik bir deflatör var. Yani ya bu enflasyon
hesabında bir yanlışlık var ya bu millî gelir rakamında bir yanlışlık var.
Bununla ilgili doğru ve uygun bir şey olursa teşekkür ederim ki ben Sayın
Oktay’a soruların cevapları için de çok teşekkür ederim. Yani hakikaten, sizin
şahsınıza ve CV’nize yakışır bir şekilde hemen bu cevapları aldık, sonsuz
teşekkür ederim gerçekten.
Şimdi değerli arkadaşlar, çalışma çağında 61 milyon nüfusu var
Türkiye'nin, iş gücü piyasasında 32 milyon kişi var. 28 milyon çalışıyor; 22
milyonu kayıtlı, 6 milyonu kayıt dışı diyoruz yani devletin kayıtlarında 22
milyon var, 4 milyon işsiz var. Türkiye'nin istihdamdaki nüfusu yüzde 51, bizim
gibi ülkelerin yüzde 64. Türkiye, 38 milyonu çalıştırma iştahına sahip olmalı.
Böyle hesaplanır bu esasında. Böyle hesapladığımızda da Türkiye'nin işsiz
sayısı 4 milyon değil, Türkiye'nin işsiz sayısı 9 milyon. Buna göre yapmamız
lazım.
Çok değerli arkadaşlar, bir başka konuya geleceğim ben. Bakın, bu plana
göre Türkiye’de 5 milyon kişi yaşamıyor, ya yaşamıyor ya da Sayın Yüksel Özkan
diyor ki: “Hocam, yaşıyor ama bunlar yemiyor, içmiyor, harcamıyor, kazanmıyor.”

Çok değerli arkadaşlar, Türkiye’de 5 milyon mülteci var, 5 milyon.
Bunların Türkiye'nin kalkınmasına olumlu ya da olumsuz etkisi sıfır mıdır? Bu
plan bu konuda sessiz, yok bu planda, burada yok, bunlarla ilgili yok, 5 milyon
kişi yok. Ya diyeceğiz ki “Bunlar yok.” ya da “Bunlar yemiyor, içmiyor,
harcamıyor.” 
Çok değerli milletvekili arkadaşlarım -zamanı da uygun kullanmak
açısından- bizim önerimiz şudur: Şu önümüzdeki Cumhurbaşkanlığı kalkınma
planını gelin, yıllık program olarak kabul edelim; hep beraber, 1 Ocak 2020’de
başlayacak, Türkiye’ye yakışır bir plan oluşturalım. Giresunlu bir kızımız için
hepimiz bir araya geldik de Türkiye'nin planı için gelemeyecek miyiz? Şu ortak
akıl Türkiye’ye bir çıkış planı yapamayacak mı? Gelin, yararlanın bundan,
hepimiz için yararlanın çünkü fakirlik hepimize, zenginlik de hepimize. Bunu
yapalım, bizim önerimiz parti olarak bu. Bunu yapmış Türkiye 1977’de ve daha
önceki yıllarda. Çünkü bu plan, zaten kendini yitirmiş, ölü doğmuş. Bu plan,
plan tarihinde önemli bir özelliğe sahip, dünya plan tarihinde; geçmişi de
planlıyor, geçmişi de planlıyor.
Başka önemli bir şey söyleyeceğim: Bu planın zamanın ruhuna uygun
hedeflere vurgu yapan bir mottosu, bir sloganı, bir mesajı yok. Bu planı kim
okursa okusun, kim bakarsa baksın bu planın Türkiye’yi ileriye taşıyacak bir
kapasitesi, hacmi, yönü, yöntemi yok; bu plan kupkuru bir metin. 
Ve bir başka şeyi daha söyleyeyim: Bu sosyal güvenlik verilerinin ortadan
kalkması gibi, maalesef, artık Dokuzuncu ve Onuncu Planlardaki veriler kadar,
tablolar kadar bile yok. Kuru bir roman, roman havası var. Bu plan
heyecanlandırıcı değil. Bakın, 2023 öyle değildi, 2023 heyecanlandırıcıydı;
“Hadi Türkiye.” diyordu, “Hadi Türkiye.” Bu planda bu da yok. Bu plan, âdeta
bir aç çocuğun ağzına verilmiş bir şekersiz ciklet gibi bu plan. İnanın ne
karnı doyuyor ne umudu artıyor, isteyen çiğnesin ama biz çiğnemeyeceğiz. 
(Mikrofon otomatik cihaz tarafından kapatıldı) 
BAŞKAN – Tamamlayın Sayın Tatlıoğlu.
İSMAİL TATLIOĞLU (Devamla) - Bitiriyorum. 
Çok değerli arkadaşlar, On Birinci Kalkınma Planı 209
sayfa, 2 bölüm, 845 madde. Bu plan Onuncu Plan’daki “O olacak, bu olacak, şu da
olacak.” gibi, On Birinci Plan’daki “O olacak, bu olacak, şu da olacak.” gibi;
hedefsiz. Türkiye’ye yön çizen bir plan değil. 
Hazreti Türkistan’ın bir deyişi var: “Beşer basiga destar
sarar, ilmi yok neye yarar / Okun yok, yayın gerer, ahir zaman şeyhleri.” Bizim
okumuz yok ama ha boyuna yay geriyoruz; “O olacak, bu olacak, şu da olacak.”
Biz yay germeye talip değiliz, biz ok atmaya talibiz. Bütün Türkiye, Parlamento
olarak söylüyorum; yay germeye değil, ok atmaya talibiz, zengin bir Türkiye’ye
talibiz, özgür bir Türkiye’ye talibiz.
(Mikrofon otomatik cihaz tarafından kapatıldı) 
İSMAİL TATLIOĞLU (Devamla) – Sayın Başkan...
BAŞKAN – Lütfen ama çünkü bugün konuşmalar çok uzun.
Bir dakika daha vereyim.
İSMAİL TATLIOĞLU (Devamla) – Tamam, son bir dakika.
Biz, zengin bir Türkiye’ye talibiz, özgür bir Türkiye’ye talibiz.
Programının adı “demokratikleşme ve kalkınma” olan Adalet ve Kalkınma
Partisinin de hedefleri yeniden bu olmalı. Ortak bir plan yapabilmeli, bunu
becerebilmeliyiz. Tekrar ediyorum: Biz yay germeye değil, ok atmaya talibiz;
zengin bir Türkiye’ye talibiz, özgür bir Türkiye’ye talibiz ve de siyasette
bunun için milletimizin huzurundayız.
Hepinize saygılar sunarım. (İYİ PARTİ ve CHP sıralarından alkışlar)
BAŞKAN – Değerli milletvekilleri, konuşmacılarımızın bu özel bölümde,
görüşme yaptığımız bölümlerde konuşma sürelerine azami riayet etmelerini rica
edeceğim çünkü yoğun bir konuşma izlemek durumundayız, kesintisiz yapmak
durumundayız. Bu bakımdan sürelerimizi -lütfen- yerinde kullanmayı ben
sizlerden rica ediyorum.
Milliyetçi Hareket Partisi Grubu adına söz sırası Konya Milletvekilimiz
Sayın Mustafa Kalaycı’ya aittir. (MHP sıralarından alkışlar) 
Sayın Kalaycı, sizin süreniz yirmi dakika, kalan on dakikayı diğer sayın
milletvekiliniz kullanacak.
MHP GRUBU ADINA MUSTAFA KALAYCI (Konya) – Sayın Başkan, değerli
milletvekilleri; On Birinci Kalkınma Planı’nın birinci bölümü hakkında
görüşlerimizi açıklamak üzere Milliyetçi Hareket Partisi Grubu adına söz aldım.
Bu vesileyle yüksek heyetinizi ve ekranları karşısında bizleri izleyen aziz
milletimizi hürmetle selamlıyorum.
Dün Irak’ın Erbil kentinde Türk diplomatların gittiği restorandaki
silahlı saldırıda Türkiye’nin Erbil Başkonsolosluğunda çalışan 1 diplomatımız
şehit edilmiş, 2 Irak vatandaşı hayatını kaybetmiştir. Şehidimize Allah’tan
rahmet diliyorum, ailesinin ve milletimizin başı sağ olsun. Saldırının failleri
bir an önce bulunmalı ve cezalandırılmalıdır. Bu saldırıda Türkmen yurdu
Erbil’in ve Türkiye’nin seçilmiş olması dikkat çekicidir. Bilinmelidir ki Irak
ve Suriye’de son terörist yok edilinceye kadar Türkiye’nin terörle mücadelesi
kararlılıkla sürdürülecektir. Büyük Türk milleti çok kıymetli diplomatlarımızın
ve askerî operasyonlarla teröristlere bölgeyi dar eden kahraman
Mehmetçiklerimizin arkasındadır. 
Değerli milletvekilleri, Cumhurbaşkanlığı hükûmet sisteminin ilk
kalkınma planı olan ve 2019-2023 dönemini kapsayan On Birinci Kalkınma
Planı’nın ülkemiz ve milletimiz için hayırlara vesile olmasını diliyorum. 
Cumhurbaşkanlığı hükûmet sistemi, cumhuriyet tarihimizin 3’üncü ve
ilelebet var olmasını temenni ettiğimiz millî birlik ve dayanışma evresidir.
Güçlü devlet, güçlü yönetim, demokratik istikrar gayeleri yeni sistemin ana
omurgasıdır. Yasama, yürütme ve yargı organlarının kendi içinde daha güçlü,
daha bağımsız, denge ve denetleme mekanizmalarının daha etkin çalıştığı bir
yapıya kavuşması bu sistemin taşıyıcı kolonlarıdır. Cumhurbaşkanlığı hükûmet
sistemini karalamaya tevessül edenler rövanşist bir anlayışla hareket etmekte
ve körü körüne karşı çıkmaktadır. Türkiye’nin geriye gitmesini, eski sisteme dönülmesini
isteyenler bir defa samimi değildir, iyi niyetli değildir. 
Türkiye’de çok partili seçimlerin yapıldığı 21 Temmuz 1946 tarihinden 9
Temmuz 2018 tarihine kadar geçen yaklaşık yetmiş iki yılda 51 hükûmet görev
yapmış olup parlamenter hükûmet sisteminin uygulandığı bu dönemde hükûmetlerin
ortalama ömrü bir yıl beş ay düzeyindedir. Bu denli kısa ömürlü hükûmetlerin
yanı sıra, koalisyon ve hükûmet kurma çalışmaları, güvenoyu alma süreci ve
Mecliste yapılan Cumhurbaşkanı seçimlerinde yaşanan krizler, önemli zaman
kayıplarına ve istikrarsızlıklara neden olmuştur. Siyasal istikrarsızlıklar, Türkiye’yi
ekonomik ve sosyal yönden olumsuz olarak etkilemiş, hatta demokrasi dışı
müdahalelere zemin hazırlamıştır. Türkiye, darbelerin ceremesini çok çekmiş,
acı ve ağır faturalarına katlanmak durumunda kalmıştır. Darbeler, her defasında
yıkım getirmiş, Türkiye’yi tarihin gerisine itmiş, on yıllarımızı
kaybettirmiştir. 1982 Anayasası’nın barındırdığı darbe ruhu, yapılan
değişikliklere rağmen giderilememiş ve parlamenter sistemlerde sembolik
yetkileri olması gereken Cumhurbaşkanı çok geniş yetkilerle donatılmış, yürütme
iki güçlü organ tarafından yerine getirilmeye başlanmıştır. 
2007 yılındaki Cumhurbaşkanlığı seçiminde yaşanan ve 367 krizi olarak
bilinen hukuk garabeti üzerine, 2007 referandumuyla Cumhurbaşkanının halk
tarafından seçilmesi kabul edilmiş ve 2014 yılında ilk kez bir Cumhurbaşkanı
millet tarafından doğrudan seçilmiştir. Böylece, geniş yetkilerine rağmen
neredeyse hiç sorumluluğu bulunmayan Cumhurbaşkanı, meşruiyet açısından da
güçlenmiştir. Yürütmede çift başlılık sorunu daha da derinleşmiştir. Bu durum,
millî bekamıza yönelik tehdit ve tehlikelerin yaşandığı bir dönemde, özellikle
de 15 Temmuz hain darbe girişimi sonrasında çözülmesi gereken bir problem
olarak karşımıza çıkmıştı. Parlamenter sistemin yol açtığı sıkıntılardan ve
demokrasi dışı arayışlara zemin hazırlayan yapısından ülkemizi kurtarmak,
muhtemel krizleri engellemek ve kaos ve karışıklıkların önüne geçmek maksadıyla
bekamızı merkezine alan bir sistem değişikliğine gidilmesi zaruri hâle
gelmişti. Türk milleti, 16 Nisan 2017 halk oylamasıyla Cumhurbaşkanlığı hükûmet
sistemine onay vermiş, geleceğini bu sistemin ruhuna göre planlamış ve tayin
etmiştir. Emperyalizmin sınırlarımıza demirlediği, ülkemizle ilgili kirli
senaryo ve karanlık planlamalar yaptığı bir dönemde milletimiz bekasına,
beraberliğine ve kaderine sahip çıkmıştır. 
Cumhurbaşkanlığı hükûmet sistemi, cumhuriyet tarihimizdeki en önemli
yönetim reformu, şartlara ve gelişmelere cevap veren en dinamik, demokratik
tercihtir. Cumhurbaşkanlığı hükûmet sistemi, Türk milletinin tarihî misyonuna,
devlet geleneğine uygun bir yönetim modelidir. 24 Haziran 2018 seçimleriyle
yeni sistemin ilk Cumhurbaşkanı seçilmiş ve Cumhurbaşkanının ant içtiği 9 Temmuz
2018 tarihinde Cumhurbaşkanlığı hükûmet sistemi yürürlüğe girmiştir.
Parlamenter sistemde hükûmet kurulma sürecinde yaşanan uzun süreli gerginlik ve
çalkantıların hiçbiri vasat bulmamıştır. Hükûmet süratle teşkil etmiş, ülke
gündemine, temel meselelere odaklanmıştır. Cumhurbaşkanlığı hükûmet sisteminde
hükûmet krizleri, koalisyon çatlakları, güvenoyu virajları yoktur; karar
süreçlerindeki tıkanıklıklar açılmıştır, koalisyonlar devri kapanmıştır,
hükûmet bunalımlarına kilit vurulmuştur, hükûmet etme sistemindeki engeller
aşılmıştır. Cumhurbaşkanlığı hükûmet sistemi, Türkiye’nin önünü açmıştır; millî
güvenliğimizle ilgili hızlı ve etkin kararların alınmasını kolaylaştırmış,
devlette çift başlılığa neşter vurmuştur. Yeni hükûmet sistemine yönelik yıpratma
taktikleri beyhude bir gayrettir. Egemenliğin sahibi aziz milletimiz 16 Nisan
2017’de kati sözünü söylemiştir. Bizim sözümüz Türk milletinin sözüdür. Bu söz
yere düşmeyecek, Türkiye geriye sarmayacak, eskiye dönmeyecektir.
Cumhurbaşkanlığı hükûmet sistemi kökleşmeli, eksik kalan veya aksayan yönleri
varsa iyi niyetle tamir ve telafi edilmelidir. 
Değerli milletvekilleri, On Birinci Kalkınma Planı dünyada büyük
sorunların yaşandığı, belirsizliklerin arttığı, uluslararası iş birliklerinin
çeşitlenerek daha karmaşık bir hâle geldiği, ekonomik ve siyasi güç
dengelerinin hızlı biçimde değiştiği, küresel düzeyde yeniden dengeleme
sürecinin devam ettiği, yeni güç ve çekim merkezlerinin oluştuğu bir dönemde
hazırlanmıştır. Türkiye, coğrafyası itibarıyla hiçbir zaman bir sükûnet halkası
içinde olmadığı gibi özellikle son dönemde tam bir karmaşa, belirsizlik ve
çatışma düzeninin ortasında kalmıştır. Türkiye, artan bir şiddette tehdit
kuşağında tutulmuş, vatanımız tehlikeden tehlikeye girmiştir. 15 Temmuz 2016’da
tarihin en şiddetli işgal ve ihanet teşebbüslerinden birine milletçe maruz
kaldık. Hamdolsun ki Türk milleti istiklaline kanıyla, canıyla, imanıyla sahip
çıkmıştır. 
Küresel emperyalizm her türlü ayak oyunu, kirli
senaryoyla Türkiye’ye cephe almıştır. Suriye’nin kuzeybatısında artan tehlikeli
gerilim millî güvenliğimizi tehdit etmektedir. Akdeniz’e âdeta dünya üşüşmüş,
ülkeler askerî çıkarma yarışına girmişlerdir. Bölgesel kutuplaşma giderek vahim
seviyelere doğru genişlemektedir. Türkiye, çok boyutlu bir mücadelenin
içindedir. Doğu Akdeniz’de önümüzü kesmek istiyorlar, ülkemizi açıktan tehdit
ediyorlar. Türkiye’nin Doğu Akdeniz’deki egemenlik haklarını ve millî
çıkarlarını gasbetmeye hiçbir ülkenin gücü yetmeyecektir. S400 hava ve füze
savunması sisteminin getirilmesinde olduğu gibi, tehditlere aldırmadan, millî
güvenliğimiz ve millî menfaatlerimiz neyi gerektiriyorsa onu yaparız. 
Bir yanda terörle mücadele sürerken diğer yanda kuzu
postuna bürünmüş, müttefiklik boyasına sürünmüş ülkelerin ekonomik ve diplomatik
saldırılarına direnç gösterilmektedir. Türkiye ekonomisi son dönemde çok zorlu
bir süreçten geçmektedir. Türkiye ekonomisinin içinde bulunduğu durum
değerlendirilirken son yıllarda yaşanan iç ve dış gelişmelerin ekonomik ve
sosyal maliyetinin de dikkate alınması gerekmektedir. Ülkemize yapılan
saldırılara karşı gıkı çıkmayanlar, Türkiye’ye karşı küstahça yapılan
tehditlere sessiz kalanlar, ekonomideki sorunların dış saldırılarla hiç ilgisi
olmadığını söyleyerek felaket tellallığına soyunmuşlardır. Türkiye, karşı
karşıya kaldığı 15 Temmuz hain darbe girişimi ve terör saldırılarıyla birlikte
ekonomik kuşatmaya da maruz kalmıştır. Küresel güçlerin öncülüğünde kur ve faiz
üzerinden Türkiye ekonomisi ve siyaseti yönlendirilmek istenmiştir. Özellikle
24 Haziran seçimleri sonrasında Türkiye ekonomisinin çökertilmesi
hedeflenmiştir. Türkiye ekonomisi, hâlen çok cepheli bir kuşatma ve saldırı
altındadır. Ekonomik tetikçiler, sermaye çeteleri, ulus ötesi şirket ve
bankalar ekonomik operasyonun içindedir.
Milliyetçi Hareket Partisi, ülkemizin son dönemde maruz kaldığı iç ve
dış saldırılarda olduğu gibi, Türkiye’ye ekonomik olarak diz çöktürme
girişimleri karşısında da devletin ve yürütmenin yanında olmuştur. Biz tarafız,
Türkiye’nin tarafındayız. Türkiye ekonomisinde sorun olmadığını söylemedik,
ekonomimizin kırılgan durumundan ve yapısal sorunlarından devamlı surette
bahsettik; kur ve faiz artışından, azgınlaşan hayat pahalılığından, piyasaların
durgunluğundan, artan ekonomik ve sosyal sorunlardan biz de rahatsız ve şikâyetçi
olduk ancak bu ülke hepimizin, bu millet biziz, bu devlet bizimdir.
Türkiye’yi hedef alan saldırılar ve tehditler karşısında millî bir duruş
sergilemek, herkes için ahlaki ve vicdani zorunluluktur, vatanseverliğin asgari
bir icabıdır. Türkiye Cumhuriyeti tam bağımsızdır, ülkesi ve milletiyle
bölünmez bir bütündür, ilelebet böyle de kalacaktır. İster ekonomik
saldırılarla ister silahlı saldırılarla isterse de farklı vasıtalarla olsun
millî güvenliğimizi açıktan hedef alan, egemenliğimize, toprak bütünlüğümüze ve
millî birliğimize suikasta yeltenen kim olursa olsun kaybetmeye mahkûmdur. Türk
milleti birlik ve dayanışma ruhuna sahip olduktan sonra, isterse yedi düvel
zincirlerinden boşanmış hâlde geri gelsin, nafiledir. 
Cepheleşmelere dur demeli, birlikte ve kardeşçe yaşamayı tercih
etmeliyiz; Türkiye’nin iç ve dış sorunlarına karşı ortak, aşılmaz, yıkılmaz ve
sağlam millî bir set inşa etmeliyiz. Milletimizin ihtiyaç ve talepleri neyse
ortak akıl ve uzlaşmayla cevaplamak durumundayız. 
Türk milleti, tarih boyunca bağımsızlığının bedelini nice feragat ve
muhteşem mücadelelerle ödemiştir. Üstte gök delinmedikçe, altta yer
yarılmadıkça ilimizi ve töremizi bozmaya kimsenin gücü yetmeyecektir; Büyük
Önderimiz Gazi Mustafa Kemal Atatürk’ün ifadesiyle “Türkiye Cumhuriyeti
ilelebet payidar kalacaktır.”
Değerli milletvekilleri, millî birlik ve bütünlüğünü tesis ederek
kültürel değerleri ve sosyal yapısını güçlendiren, güçlü bir ekonomiye sahip
olan toplumlar, küresel düzenin belirleyici aktörleri olabilmekte ve dünya
refahından daha fazla pay alabilmektedir.
Türkiye, güçlü bir ekonomik yapıya kavuştuğu, toplumsal dokusunu
sağlamlaştırdığı, kardeşlik ve dayanışma kültürünü geliştirerek imkân ve
kabiliyetlerini büyük Türkiye hedefi doğrultusunda seferber ettiği takdirde,
bölgesel güç olmanın ötesine geçecek ve küresel bir güç hâline gelecektir.
Bunun gerçekleştirilebilmesi ve yeni bir bin yılın yakalanabilmesi ise geçmiş
bin yılların acı ve tatlı tecrübelerini özümseyerek kalkınma ve demokratikleşme
sürecini tamamlamak suretiyle büyük ve köklü devlet geleneğini ve tarihî
birikimlerini yeni yüzyılın şartlarında yeniden yorumlamaktan, çağdaş
gelişmelerle buluşturmaktan geçmektedir. 
Ülkemizin 21’inci yüzyılda bölgesinde barış ve istikrarın teminatı olan,
uluslararası ilişkilerde daha fazla söz ve itibar sahibi güçlü bir ülke
konumuna gelmesi için gerekli bütün şartların hazırlanması, Milliyetçi Hareket
Partisinin stratejik hedefidir. Bu çerçevede, partimiz 1990’lı yıllardan
itibaren uzun vadeli stratejisinin bir hedefi olarak topyekûn millî kalkınmayı
gerçekleştirerek Türkiye Cumhuriyeti’nin kuruluşunun 100’üncü yıl dönümü olan
2023’te Türkiye’yi lider ülke hâline getirmeye yönelik program ve politikaları
belirlemiş ve hükûmet ortağı olduğu dönemde Sekizinci Beş Yıllık Kalkınma
Planı’nda “Uzun Vadeli Strateji” başlığı altında 2023 vizyonuna yer vererek
devlet projesi hâline getirmiştir. 
Milliyetçi Hareket Partisi, toplumsal dayanışma ve uzlaşma kültürünün
geliştirilmesi suretiyle barış, huzur ve refah içinde topyekûn kalkınmanın
gerçekleştirilmesini öngörmektedir. Adalet, liyakat, hakkaniyet ve
kurumsallaşmayı sağlamanın önemine, bireysel yeteneklerin ancak kurumsallaşmış
bir ortamda üretim ve değere dönüşeceğine ve bunun da sadece adil bir toplumda
mümkün olduğu gerçeğine inanmaktayız. 
Tarih, kültür ve inanç temelinde derinliği olmayan yapay farklılıkların
ayrıştırıcılığı yerine, zengin ortak değerlerin bütünleştiriciliğini esas alan
bir anlayışla ekonomik ve sosyal birikimlerimizin ortak hedeflere seferber
edilmesini millî birlik ve bütünlüğümüzün teminatı saymaktayız. 
Toplumun demokrasiye ve devlete olan güven duygusunun zaafa uğramasına
neden olan siyasetteki yozlaşmanın önüne geçilmesinin millî, ahlaki ve
toplumsal duyarlılığa sahip bir anlayışı hâkim kılmakla mümkün olabileceğini
savunmaktayız. 
Toplumsal huzur ve barışın pekiştirilmesi için gelir dağılımını adaletli
ve dengeli bir biçimde gerçekleştirmeyi, toplumun millî duyarlılıklarını
yaşatmayı, dayanışma kültürünü geliştirmeyi, bencillik ve vurdumduymazlığa
karşı feragat ve fedakârlık gibi güzel hasletleri yüceltmeyi öngörmekteyiz. 
Serbest teşebbüsün esas olduğu, üretimin teşvik edildiği, rekabetçi ve
hakkaniyetli bir ekonomi politikasını savunmakta, Türk girişimcisinin dünya
ekonomisinde söz sahibi olabilmesi için Türk firma ve markalarının küresel
düzeyde rekabet gücü kazanmasına stratejik bir önem atfetmekteyiz. 
Bilgi toplumu altyapısının hızla oluşturulmasını, yapay zekâ, bilgi ve
teknoloji üretimi, kullanımı ve ihracını mümkün kılacak politikaların
uygulanmasını ve bu yönde toplumsal bilincin geliştirilmesini hedeflemekteyiz. 
Dış politikada siyasi eşitlik zemininde karşılıklılık esası ve millî
çıkarların gözetilmesi doğrultusunda etkin ve saygın devlet anlayışıyla sosyal,
ekonomik ve siyasi ilişkileri zenginleştirmeyi hedeflemekteyiz. 
Cumhurbaşkanlığı hükûmet sistemi sayesinde kendi millî ve tarihî
değerleriyle barışık, sorun çözme kabiliyeti olan, kalkınmış, etkin bir devlet
düzeni kurmuş ve devletler camiasında saygın konuma gelmiş güçlü bir Türkiye
21’inci yüzyılda dünya siyasetinde ve ekonomik hayatında söz sahibi olacaktır. 
Kökleri Türk milletinin tarihî ve kültürel gerçekliklerine dayanan ve
geleceği kucaklayan bir anlayışın ifadesi ve Türkiye merkezli yeni bir
medeniyet ve yeni bir dünya tesis etmeyi kendisine siyasi misyon olarak kabul
eden Milliyetçi Hareketin uzun vadeli stratejik hedefi, Türkiye ve dünya
dinamiklerini müdrik bir vizyon ile çağı Türkçe algılayıp yorumlamak, milleti
yüceltme ve devleti ebet müddet kılma ülküsüyle geleceğin küresel güç
Türkiyesini inşa etmektir. 
Aziz milletimizin iradesiyle kabul edilen Cumhurbaşkanlığı hükûmet sistemiyle
inanıyoruz ki Türkiye, lider ülke ve küresel bir güç olmasını sağlayacak
altyapıyı inşa edecektir. Türkiye, bir yandan devletin bekasını ve milletin refahını
temin ederken bir yandan da daha adaletli bir dünya nizamının tesisinde söz
sahibi olabilecektir. Gayemiz İlayıkelimetullah, hedefimiz Kızıl Elma’dır.
İnanıyorum ki Yüce Allah Türkiye'nin geleceğine sahip çıkma mücadelesinde
heyecanımızı ve azmimizi karşılıksız bırakmayacaktır.
Değerli milletvekilleri, her alanda topyekûn bir değişim ve dönüşüm
öngören On Birinci Kalkınma Planı, Türkiye’nin kalkınma vizyonunu ortaya
koyarak, milletimizin temel değerlerini esas alıp beklentilerini karşılamak,
ülkemizin uluslararası konumunu yükseltmek ve halkımızın refahını artırmak için
temel bir yol haritası olacaktır.
Milliyetçi Hareket Partisi olarak On Birinci Kalkınma Planı’nın ülkemiz
ve milletimiz için hayırlı olmasını diliyor, bu planın hazırlanmasında katkı
veren herkese teşekkür ediyoruz. Cumhurbaşkanlığı hükûmet sisteminin ilk
kalkınma planı olan On Birinci Kalkınma Planı’na Milliyetçi Hareket Partisi
Grubu olarak destek verdiğimizi belirtiyor, sizlere ve aziz milletimize
saygılar sunuyorum. (MHP ve İYİ PARTİ sıralarından alkışlar)
BAŞKAN - Milliyetçi Hareket Partisi Grubu adına söz
sırası İzmir Milletvekilimiz Sayın Hasan Kalyoncu’ya aittir. (MHP sıralarından
alkışlar)
Süreniz on dakika Sayın Kalyoncu. 
MHP GRUBU ADINA HASAN KALYONCU (İzmir) – Sayın Başkan, değerli
milletvekilleri; 2019-2023 dönemini kapsayan On Birinci Kalkınma Planı’nın
birinci bölümü üzerine söz almış bulunuyorum. Bu vesileyle Gazi Meclisimizi ve
ekranları başında bizi izleyen aziz Türk milletini saygıyla selamlarım.
Türkiye, iklim değişikliği açısından oldukça kırılgan bir bölgede yer
almaktadır. Sıcaklığın gelecek yıllarda ülke genelinde yükselmesiyle yağışların
özellikle Akdeniz, Doğu Anadolu ve Güneydoğu Anadolu Bölgelerinde azalma
göstereceği bilimsel çalışmalarla ortaya konmuştur. Su kaynaklarındaki azalma
öncelikli olarak tarım ve hayvancılıkla ilgili sektörde kendini gösterirken
hidroelektrik üretimi de olumsuz etkilenecektir. 
Sıcaklık değişimleri aynı zamanda turizmi de etkileyecektir. Kış
turizminde azalma yaşanırken Akdeniz ikliminin genişlemesi sebebiyle yaz
turizmi potansiyeli yükselecektir. 
Bu sebeplerle ülkenin iklim değişikliğinden en az etkilenmesi için
gerekli tüm önlemlerin alınması gerekmektedir. Bunların başında, tatlı su
depolama sorunları gelmektedir. Su Yönetimi Genel Müdürlüğü tarafından yapılan
çalışmada, iklim değişikliğinin su kaynakları üzerine havza bazında etkisinin
tespiti ve uyum faaliyetlerinin belirlenmesi çalışması tamamlanmıştır. Tatlı
sulardan daha fazla faydalanabilmek için buharlaşmanın en aza indirgeneceği
çalışmalar yapılmalıdır. Bunun en aza indirileceği çalışmaları yapabilmek için
de yer altı havzaları ve yer altı barajları oluşturmak gerekmektedir. Bu
havzalar hem tarım sektörü açısından hem de içme ve kullanma suyu temininde
hayati önem taşımaktadır. 
İklim değişikliği senaryolarına bakıldığında, ülkemizde tarım ürün
deseni değişimine sebep olduğu görülmektedir. Türkiye'nin en fazla tarım
yapılan araziye sahip illeri tahıl açısından Konya, Ankara ve Şanlıurfa; sebze
açısından Hatay, Antalya, Bursa ve İzmir; meyve açısından İzmir, Manisa, Aydın,
Ordu ve Antep’tir. Bitkisel ürünler değeri açısından Antalya, Mersin ve İzmir;
canlı hayvanlar değeri açısından Konya, İzmir, Balıkesir ve hayvansal ürünler
değeri açısından Konya, İzmir, Manisa, Balıkesir ve Bolu başta gelen
illerimizdir. Bu illerin çoğu, yağışın azalacağı ve sıcaklığın artacağı
bölgelerde yer almaktadır. Bu sebeple gelecekteki ürün desen değişimleri
konusunda Türkiye’nin hazır olması gerekmektedir. Değişimin su azalmasıyla
birlikte ele alınması için Su Yönetimi Genel Müdürlüğü ile TAGEM arasında ortak
çalışma yapılmalıdır. 
Sayın milletvekilleri, özellikle endemizm alanlarında mikroklimaya sahip
olan alanda yetişen canlı türleri bu klimanın bozulmasıyla beraber ortadan
kalkacaktır. Endemik tür açısından zengin olan Türkiye, iklim değişikliğiyle
birlikte birçok türün yok olmasıyla karşı karşıya kalacaktır. Endemik türler
içerisinde tıbbi ve aromatik bitkiler de yer almaktadır. İklim değişikliğiyle
bu mikroklimaların nasıl etkileneceği hesaplanmalı, bu alanların korunması, bu
alanlarda yaşayan endemik türlerin korunması ve genetik mirasa sahip çıkılması
gerekmektedir.
Ülkemizin geleceğini etkileyecek ve ülke tarımına su kıtlığının olumsuz
etkilerinin çok büyük olacağı bu konunun, kalkınma planı içerisinde öncelikli
olarak ele alınması gerekmektedir.
İklimde meydana gelen değişimler canlıların yaşadığı çevrelerin
karakterlerini de değiştirmektedir. Bu değişimler ise ekolojik bozulmalara
sebep olacak ve ortamda yaşayan böceklerin davranışlarını dolaylı olarak
etkileyecektir. Küresel ısınma, bir bölgede yaşayan canlı türlerinin
yaşadıkları bölgeyi terk etmelerine veya yok olmalarına sebep olabileceği gibi,
bölgeye özgü olmayan yeni istilacı türlerin de yerleşimine olanak
sağlayacaktır. 
İklim değişikliği bitki tozlaşmasında da sorunlar oluşturacaktır.
Tozlaşmayı sağlayan organizmalar ve bitkiler arasında uyumsuzluklar ortaya
çıkacaktır. Ayrıca, kış döneminde artan sıcaklıklar meyve üretimi için büyük
olumsuzluklara sebebiyet verecektir.
Bilimsel çalışmalarda iklim değişikliklerinin etkilerini minimize etmek
için yerli biyoçeşitliliğin korunması gerektiği ifade edilmektedir çünkü bitki
tozlaşmasının yerli tozlaştırıcılar olmadan hızlı bir şekilde düşeceği
bilinmektedir.
İklim değişimiyle beraber istilacı türlerin ülkemize gelişi ve bu
türlerle ilgili mücadele eylem planları oluşturulması gerekmektedir. Bu
istilacı türler arasında tarım zararlıları ve orman ekosistemine zarar verenler
ayrı önem taşımaktadır. Bunun yanında bitki patojenleri ve tarla yabancı otları
da değişim gösterecektir. 
Patojenlerin tanınmaması mücadele sürecini de uzatacaktır. Meydana gelen
bu değişim ise tarım sektöründe büyük zararlara sebebiyet verecektir.
Akdeniz'deki ısı artışı, Kızıldeniz’den gelen türlerin Akdeniz'de artışını da
beraberinde getirmektedir. Günümüzde Kızıldeniz kökenli yaklaşık 33 tür, yerli
türlerle rekabet etmektedir. Karadeniz'de ise ticari balık türü sayısı 26’dan
6’lara kadar düşmüştür. Karadeniz'de bu durumun oluşmasında sadece istilacı
türler değil, aynı zamanda aşırı avcılık ve kirlenme de etken durumundadır.
İklim değişikliğinin bir başka etkisi de orman yangınlarının artması ve
yoğun olarak gözlenen bölgelerden farklı alanlara doğru yayılması olarak
kendini yine gösterecektir.
Kıymetli milletvekilleri, tüm bunların yanında bu konuyla ilgili
bakanlıklar arasındaki iş birliğinin olmaması, korunan alanlarda Çevre,
Şehircilik ve Tarım Bakanlıkları arasındaki yetki karmaşası, iklim
değişikliğiyle beraber sorunların artışına da sebep olmaktadır. 
Aynı zamanda, bakanlıklar içerisindeki genel müdürlüklerin birbirinden
bağımsız çalışmaları sorunların çözümünü de zorlaştırmaktadır. İklim
değişikliği senaryoları değerlendirilirken ilgili genel müdürlükler ortak
çalışma yürütülmelidir. Bu ortak çalışmayı su yönünden koordine etmesi gereken
kurum Su Enstitüsü olmasına rağmen bu tip çalışmalar içerisinde yer
almamaktadır. Bu kurum ya asli görevine geri döndürülmelidir veya Su Yönetimi
Genel Müdürlüğü içerisine alınmalıdır. Ülkemiz için çok büyük önem taşıyan bu
tip çalışmalar tek merkezden kontrol edilmelidir. 
İklim değişimi ekosistem üzerinde değişimlere sebep olmakta ve bu
etkiler doğru öngörülerek planlanmaz ise tarımda, hayvancılıkta, su temininde,
istilacı türlerle mücadelede, patojenlerle ve yabancı otlarla mücadelede büyük
ekonomik kayıplara ve zorluklara sebebiyet verecektir ve bu zorluklarla karşı
karşıya kalacağız. 
Tüm bunların yanında, iklim değişikliği konusunda da Millî Eğitim
Bakanlığıyla iş birliği yapılmalı, gençlerimize değerler eğitimi verilmelidir.
Bu eğitim Türk milletinin bütün değerlerini kapsayacak şekilde planlanmalıdır.
Ekosistemimiz millî değerimizdir. Tüm değerlerimizi koruyalım ve yaşatalım.
Kalkınma planının ülkemize hayırlar getirmesini diliyor, Genel Kurulu
saygıyla selamlıyorum. (MHP sıralarından alkışlar) 
BAŞKAN – Sanırım Düzce’deki bu sel felaketi biraz Sakarya’ya da taşmış
durumda, gelen bilgiler öyle. Ben her iki grup başkan vekilimizin Sakarya
Milletvekilleri olması hasebiyle durumu kısaca Meclisimizin değerlendirmesine
sunmalarını kendilerinden rica edeyim. 
Buyurun Sayın Bülbül. 
VI.-
AÇIKLAMALAR (Devam)
28.-
Sakarya Milletvekili Muhammed Levent Bülbül’ün, Sakarya ilinde yaşanan sağanak
yağışın toprak kaymasına ve yolların kapanmasına sebep olduğuna ilişkin
açıklaması
MUHAMMED LEVENT BÜLBÜL (Sakarya) – Teşekkür ederim Sayın Başkan. 
Dün itibarıyla Sakarya’da da sağanak yağışlar oldukça yoğun bir şekilde
gerçekleşmiş, özellikle Kocaali ilçemizde -ki o da Düzce’yle ve Akçakoca’yla
sınırdır- Melen Çayı’nı besleyen derelerde olan taşkınlar ve aşırı yağış
bölgede, ilçemizde birçok köye ulaşımı engellemiş ve birtakım heyelanlar,
toprak kaymaları ve yolların kapanması söz konusu olmuştur. Allah’a şükürler
olsun, burada şu ana kadar bir can kaybı söz konusu olmamıştır fakat mutlaka
birtakım maddi kayıplar, birtakım zararlar vardır. Düzce’de bu sel felaketini
yaşayan vatandaşlarımıza geçmiş olsun dileklerimizi ifade ettiğimiz gibi,
Sakarya’da da bu yağış dolayısıyla, sel dolayısıyla zarar gören, bundan
etkilenen bütün vatandaşlarımıza geçmiş olsun diyorum. Devletimizin -şu an
Sayın Cumhurbaşkanı Yardımcımız da buradadır- bu konuya yine hassasiyetle
eğilmesini beklediğimizi ifade ediyorum.
Teşekkür ediyorum.
BAŞKAN – Sayın Özkoç…
29.-
Sakarya Milletvekili Engin Özkoç’un, Düzce ve Sakarya ilinde yaşanan sel
felekati nedeniyle oluşan mağduriyetin el birliğiyle sarılacağına ilişkin
açıklaması
ENGİN ÖZKOÇ (Sakarya) – Sayın Başkan, değerli milletvekili arkadaşlarım;
Türkiye’nin neresinde olursa olsun bu tür afetlerde ülke olarak topyekûn,
birlikte kalbimizin o bölgede atması gerekiyor. Türkiye Büyük Millet Meclisinde
de aynısı olmuştur, size ulaştığım anlardan itibaren Türkiye Büyük Millet
Meclisinde bir faaliyet başlamıştır. Cumhurbaşkanı Yardımcımız Sayın Fuat Oktay
kendisine iletilen her konuda büyük bir hassasiyet göstererek bölgeyle bizzat
ilgilenmiştir. Buradan kendisine bir kere daha teşekkür ediyorum.
Hem Sakarya’da hem de Düzce’de… Asıl felaket Düzce’de ama Sakarya’da da
gerçekten etkilenen vatandaşlarımız, bölgelerimiz olmuştur. Şu anda oradaki vatandaşlarımıza
-bizzat Fuat Oktay’dan aldığımız bilgiye göre- yeteri kadar helikopter
gönderildi. İlk önce feryat sesleri yükseliyordu, şimdi “Evet, devletimizin eli
uzandı, şu anda rahatız ama temiz su, gıda yardımı da ulaşırsa çok iyi olacak.”
diyorlar. Elektrikle ilgili çalışmalar olduğunu bizzat kendisinden öğrendim,
bundan da büyük memnuniyet duyuyoruz. Vatandaşlarımızın yarasının Meclisimizce,
devletimizce el birliğiyle sarılacağından en ufak bir şüphemiz yoktur. 
Bir kere, buradan, eğer can kaybı varsa onlara Allah’tan rahmet
diliyorum, yoksa da böyle bir felaketi bu şekilde atlatarak en kısa zamanda
yaralarımızı sarmanın yolunu bulacağımıza inancımı bir kere daha ifade etmek
istiyorum.
Saygılar sunuyorum.
V.-
OTURUM BAŞKANLARININ KONUŞMALARI (Devam)
3.-
Oturum Başkanı TBMM Başkan Vekili Levent Gök’ün, Sakarya ilinde yaşanan sel
felaketi nedeniyle yurttaşlara geçmiş olsun dileğinde bulunduğuna ilişkin
açıklaması
BAŞKAN – Evet, Düzce’de ve Sakarya’da oluşan bu sel felaketi nedeniyle,
Düzce’de ve Sakarya’da yaşayan yurttaşlarımıza geçmiş olsun dileklerimizi bir
kez daha iletiyoruz.
X.-
KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A)
Komisyonlardan Gelen Diğer İşler (Devam)
1.-
On Birinci Kalkınma Planı’nın (2019-2023) Türkiye Büyük Millet Meclisi
Başkanlığına Sunulduğuna Dair Cumhurbaşkanlığı Tezkeresi ile Plan ve Bütçe
Komisyonu Raporu (3/777) (S.Sayısı: 103 ve 103’e 1’inci Ek) (Devam)
BAŞKAN – Değerli milletvekilleri, şimdi söz sırası
Halkların Demokratik Partisi Grubu adına Diyarbakır Milletvekilimiz Sayın Garo
Paylan’da. (HDP sıralarından alkışlar) 
Süreniz yirmi dakika Sayın Paylan, diğer on dakikayı
başka bir sayın milletvekilimiz kullanacak. 
HDP GRUBU ADINA GARO PAYLAN (Diyarbakır) – Sayın Başkan,
sayın milletvekilleri; hepinizi saygıyla selamlıyorum.
Sayın Cumhurbaşkanı Yardımcımız, Meclisimize hoş
geldiniz, kalkınma planıyla geldiniz ama ben bu kalkınma planının yoksulları
değil, kimleri kalkındıracağını sizlere anlatacağım. Birileri mutlaka
kalkınacak ama inanın o kalkınanlar yoksullar olmayacak. 
Değerli arkadaşlar, Tayyip Erdoğan yıllar önce dedi ki:
“Ben memleketi şirket gibi yönetmek istiyorum. Benim ayağımda prangalar var, bu
prangaları bir sökün, Türkiye'yi uçuracağım.” Arkadaşlar, biz dedik ki: “Devlet
şirket gibi yönetilmez, devlet adalet ve hukuku sağlar. Devlet dar gelirlinin,
yoksulun, dezavantajlı durumda olanın yanında olur ama şirketlerde başka bir
mantık vardır, şirketlerde kâr esastır.” Bakın, zaten kapitalizm dünyaya hâkim,
kapitalizmin olduğu pek çok ülke var ama bazı ülkelerde kapitalizm daha
demokrat, daha, nispeten ama bazı ülkelerde vahşi kapitalizm var. Maalesef,
işte bu şirket mantığını esas aldığımızda arkadaşlar, vahşi kapitalizmi devreye
koyuyoruz. 
Erdoğan “Yetkiyi bana verin.” dedi, bunu anlattı, “Şirket
gibi yöneteceğim.” dedi, “Bütün yetki tek adamda olsun.” dedi. Biz dedik ki:
“Hayır, tek adamda olmasın; ortak akıl olsun, demokratik kurum ve kurallar
olsun, güçlü Meclis olsun, yargı bağımsız olsun, kurum ve kurallar işlesin.”
Maalesef, referandumda az farkla toplum size inandı arkadaşlar yani Recep
Tayyip Erdoğan’a inandı ve hayalini devreye sokmaya kalktı arkadaşlar, hani
“Şirket gibi yöneteceğim.” demişti ya hayalini devreye sokma imkânı verdik. Ne
yaptı ilk iş? Kasanın başına kimi koyar aile şirketleri? Damadını kasanın
başına koydu arkadaşlar. 
Bakanlara bir baktık; Sağlık Bakanı bir hastane grubunun patronu, Eğitim
Bakanı özel okul şirketlerinin patronu, Turizm Bakanı, arkadaşlar, dev bir
turizm şirketleri holdinginin patronu ve Tayyip Erdoğan dedi ki “Böyle bir
şirkete bir de CEO lazım.” O CEO da Sayın Cumhurbaşkanı Yardımcımız Fuat Oktay
olarak belirlendi. 
Şundan anlıyorum, bakın, Sayın Fuat Oktay getirdiği kalkınma planında
tam bir CEO’nun hazırlayacağı kalkınma planını hazırlamış. Şirketleri esas
almış, kârı öne koymuş, rakamları öne koymuş. Diyor ki: “Şu kadar rakam olacak,
12 bin dolar olacak, 15 bin dolar olacak, 250 milyar dolar ihracat yapacağız.”
falan filan. 
Arkadaşlar, bize beş yıl önce de rakamlardan bahsedilmişti. Bakın,
Tayyip Erdoğan tam yedi yıl önce seçim kampanyasında demişti ki: “Hedef 2023.
Benim bir hayalim var; 500 milyar dolar ihracat yapacağız, 2 trilyon dolarlık
ekonomi olacak, kişi başı gelir 25 bin dolar olacak.” Biz “Olmaz, yapamazsın,
demokrasi olmadan kalkınma da olmaz.” demiştik. 
Sayın Cumhurbaşkanı Yardımcısı tekrar rakamlardan bahsediyor arkadaşlar.
Dedi ki: “12 bin dolar yapacağım, 200 milyar dolar yapacağım.” Arkadaşlar,
rakamlar soğuktur. 82 milyon vatandaşımız bizi izliyor arkadaşlar, Sayın
Cumhurbaşkanı Yardımcım, 82 milyon vatandaşımız bizi izliyor, diyor ki: “Ya,
bir kalkınma planı varmış Mecliste, bu bana ne getirecek? Ben işçiyim,
yoksulum, 2.020 lira maaş alıyorum, tenceremi kaynatamıyorum.” Niye? Açlık
sınırı 2.124 TL. 
Vatandaşlarımızın büyük çoğunluğu 7 bin lira yoksulluk sınırının altında
bir gelire sahip. Çiftçi tarlasını ekemiyor, esnaf dükkânını siftahsız
kapatıyor. “Acaba bu kalkınma planı onlara ne getirecek?” diye baktık, maalesef
Sayın Cumhurbaşkanı Yardımcımız onlara herhangi bir şey vadetmiyor çünkü bir
şirket CEO’su gibi bir kalkınma planını ortaya koydu ve daha çok da arkadaşlar,
şirketlere vaatleri var. Peki, işçi ne bu kalkınma planında? Bakın, aynen şöyle
söylüyor işçiler için arkadaşlar: Şirketlere insan kaynağı sağlanacak bir
unsur. Yani işçi o çarkın yalnızca bir dişlisi olarak görülüyor. Peki, doğa ne
olarak görülüyor, ekoloji ne olarak görülüyor? Değerli arkadaşlar, Kaz
Dağlarında bunun karşılığını görüyoruz veya Karadeniz’in derelerinde görüyoruz,
o da bir meta olarak görülüyor arkadaşlar. Vatandaşlarımız huzur ve refah
istiyorlar, yoksullar kendilerini bu kalkınma planında bulmak istiyorlar ama
maalesef. Yoksullara, işçiye, emekçiye, çiftçiye buradan söylüyorum:
Cumhurbaşkanı Yardımcımızın getirdiği bu kalkınma planında size herhangi bir müjde
maalesef yok. 
Bakın, kalkınma planı bazı tercihlerde bulunmuş arkadaşlar, On Birinci
Kalkınma Planı’mız burada tercihlerde bulunmuş. Size en son söyleyeceğimi başta
söyleyeyim, bu kalkınma planı tercihleri ve öncelikleriyle vicdansız ve
adaletsiz bir kalkınma planıdır arkadaşlar çünkü ne var bu kalkınma planında?
Bakın, kâr öncelemek var, şirketleri öncelemek var. İnsan yok, doğa yok, kadın
yok, emekçi yok, yoksul yok arkadaşlar, çiftçiler yok. Oysa bakın, biz
Anayasa’ya göre sosyal bir devletiz ve sosyal bir devletin görevi, önceliği
sosyal politikaları koymaktır arkadaşlar.
Peki, başka ne yok? Arkadaşlar, hukuk devleti yok. Bakın, 208 sayfalık
kalkınma planında hukuk 188’inci sayfaya gelebilmiş bu kadar hukuk problemi
yaşadığımız yerde ve yalnızca arkadaşlar genelgeçer laflar edilmiş. Beş yıl
önceki kalkınma planında da aynı cümleler vardı, beş yılda nereye geldiğimiz
belli. Bu anlamda, pek çok açıktan bahsetti Sayın Cumhurbaşkanı Yardımcısı,
dedi ki: “Cari açık, efendim...” Bütçe açığından bahsetti ama arkadaşlar, bu
kalkınma planının temel açığı vicdan açığı ve adalet açığıdır. 
Sayın Cumhurbaşkanı Yardımcısı “dolar” “şirketler”
“sektörler” “silah” dedi ama arkadaşlar, hukuk adına, adalet adına böyle
karanlık bir dönem yaşadığımız zamanlarda maalesef herhangi bir şey söylemedi.
Bu Meclis de bakın, cezaevinde yatan arkadaşlarımıza bir şey vadetti, onları
bir umuda soktu ama maalesef bugün tatile çıkmayı planlıyor bu Meclis
arkadaşlar. Bir demokrasi paketi gelecekti, bir hukuk paketi gelecekti, yargı reformu
gelecekti ama Meclisi kapatıyorlar, cezaevindeki arkadaşlarımıza “Bekleyin.”
diyorlar. Hukuku restore etmekten, demokrasiyi tamir etmekten, bir normalleşme,
bir olağanlaşmadan maalesef bahsedilemedi. Bakın, “Kadın cinayetlerini
bitireceğiz.” diyemedi Sayın Cumhurbaşkanı Yardımcısı. Borç altında ezilen
işçilerden bahsetmedi değerli arkadaşlar.
Beş yıl önce de kalkınma planımız vardı arkadaşlar, bu
kalkınma planı neden çöktü? Buradaki cümleler çok mu kötüydü? Hayır. Ben açıkça
söyleyeyim, vaatlerin yüzde 80’ine katılabilirim, yüzde 20’sini de beraberce
uzlaşırız, hukuku, adaleti öne koyarız, vurgularız, önceliklerimizi ve
tercihlerimizi belirleriz. Neden çöktü? Çünkü ayinesi iştir kişinin, lafa
bakılmaz! Bu Hükûmet de arkadaşlar, icraatlarıyla, tercihleriyle bu kalkınma
planını çökertmiştir ve yeni kalkınma planı da yalnızca lafügüzaftır. 
Değerli arkadaşlar, damat bey bundan dokuz ay önce Yeni
Ekonomik Program’ı açıkladı, değil mi? Dedi ki: “Arkadaş, Yeni Ekonomik
Program’da hedeflerim var.” Nasıl kalkınma planları çöktüyse, nasıl orta vadede
program çöktüyse Yeni Ekonomik Program da çöktü. Ya, birisi “Ben bu kadar plan
yapıyorum, bütün bu planlar çöküyor. Neden çöküyor?” diye sorar. Aynı şeyleri
yapıp farklı sonuçlar beklemek Einstein’ın tabiriyle ancak ahmakların işidir,
sözüm meclisten dışarı olsun. Ama biz aynı şeyleri yapıyoruz farklı sonuçlar
bekliyoruz. Damat bey dedi ki, bakın, geldi Bütçede dedi ki: “Ben 80 milyar
lira açık vereceğim." Ya, altıncı ayda 80 milyar lira açık verdik. Ya,
damat bey, hele bir otur “Ben bu 80 milyar lira açığı niye verdim?” diye düşün.
Yok. Kalkınma planı aynı politikalarla geliyor ve arkadaşlar, 80 milyar lira
açığı tutturacağını zannediyor. Tutmaz. Hayata yalnızca dolar, yeşil, para
olarak bile bakıyorsanız tutmaz. Demokrasinin olmadığı yerde kalkınma olmaz,
olamaz. Bu tespiti önümüze koyalım. Demokrasi krizi ekonomik krizi yaratmıştır
ve demokrasi krizini çözmeden de ekonomik krizden çıkış yoktur. 
Değerli arkadaşlar, bu dönemde tek adam rejimi, ihtirası önümüze konuldu.
Kurumlar çöktü. Demokratik denge ve denetim mekanizmaları çöktü. Bu kalkınma
planında ortak akıl yok arkadaşlar, tek adam aklı var. Bir Cumhurbaşkanı
vicdansız ve adaletsiz olabilir. Peki arkadaşlar, 600 kişi ne yapar, hani,
milletin temsilcileri? 600 kişi bütün Türkiye’den gelmişiz; yoksulların,
işçilerin, emeklilerin haklarını savunmak için buradayız. Ne yapar? Vicdansız
ve adaletsiz Cumhurbaşkanını dengeler ve denetler, bu kalkınma planına vicdan
ve adalet katar.
Değerli arkadaşlar, Plan ve Bütçe Komisyonunda tam yirmi iki saat Sayın
Cumhurbaşkanı Yardımcımıza konuştuk. İnanın, taş olsa biraz yumuşardı, derdi
ki: “Ya, bu arkadaşların da bir söylediği doğru olabilir.” Üstelik de son
derece yapıcı muhalefet yaptık, bakın. Gelin, beraber, ortak akılla buna katkı
sunalım dedik. Maalesef arkadaşlar, yirmi iki saat sonucunda bir virgülünü
değiştiremedik, bir virgülünü değiştiremedik. İşte Meclisimizin durumu budur
arkadaşlar. “Ferman padişahındır!” diyor Meclisimiz, devam etsin. “Padişah
yazmışsa onun bir virgülüne dokunmak ne haddimizedir!” diyor. Arkadaşlar, böyle
dediğimiz sürece kalkınmadan bahsedemeyiz. 
Bakın, biz Adalet ve Kalkınma Partili üyeleri ikna etmek için buradayız.
Topu topu 20 üye burada. İşte muhalefet partilerinin sözlerine verilen değer
bu. Ortak akla değer vermediğimiz sürece, yalnızca oy vermeye buraya gelirsek
arkadaşlar, kalkınma olmaz, adalet olmaz.
Değerli arkadaşlar, merkeziyetçi bir tercih var bu kalkınma planında.
“Her şeyi saraya bağlayalım.” diyor, “Her şeyi saray çok iyi bilir.” diyor.
Peki, değerli arkadaşlar, Meclisimiz niye bu durumda diye düşünelim mi?
Meclisimize bir darbe vuruldu. Yalnızca 15 Temmuzda darbe vurulmadı.
Dokunulmazlıklar kaldırılarak bu Meclisin itibarı yerle bir edildi. Sevgili
Selahattin Demirtaş, Sevgili Figen Yüksekdağ, Çağlar Demirel, İdris Baluken ve
binlerce arkadaşımız bu şekilde hapsedildi ve Meclisin itibarına büyük bir
darbe vuruldu. Meclis denge ve denetleme görevini yapamamaktadır, yapamadığı
sürece de ekonomik krizden ve demokrasi krizinden çıkmak mümkün değildir.
Meclisi behemehâl bir noter olmaktan, noter olarak görülmekten çıkarmamız
gerekiyor.
Peki, diğer güç nedir arkadaşlar? Yargı. Ya, değerli
arkadaşlar, hukuk reformundan bahsediyor Sayın Cumhurbaşkanı Yardımcısı. Dün
Sevgili Selahattin Demirtaş’ın duruşması vardı, keşke orada görseydik Sayın
Cumhurbaşkanı Yardımcısını. Acaba Selahattin Demirtaş’ın savunmalarını okudunuz
mu? Okumanızı tavsiye ederim. Tamamen siyasi önermelerinden dolayı üç yıla
yakın süredir rehin. Arkadaşlar, siyasi rakiplerini rehin alan bir iktidar abat
olmaz, ülkeye de bir şey veremez. 
Bakın, bugün CHP İstanbul İl Başkanı yargılandı
arkadaşlar, İstanbul’da yargılandı, Sevgili Canan arkadaşımız -arkadaşım
kendisi- Canan Kaftancıoğlu yargılandı. Çünkü insan hakları mücadelesi veren
bir kişiydi kendisi, hâlâ da öyle. Savcı on yedi yıl istedi kendisiyle ilgili.
Neymiş? 2013 yılında “tweet” atmış, İstanbul seçimini kazanınca savcının aklına
gelmiş ki “2013 yılında ‘tweet’ attı Canan Kaftancıoğlu.” diye ve on yedi yıl
hapis istiyor.
Sayın Cumhurbaşkanı Yardımcım, böyle, adaletten, hukuktan
bahsedemezsiniz; Canan Kaftancıoğlu, Selahattin Demirtaş, Osman Kavala -Gezi
davasından binlerce arkadaşımız yargılanıyor- bunlar olduğu sürece siz
hukuktan, adaletten, hukuk devletinden bahsedemezsiniz.
Bakın, üniversitelerin durumuna bakalım, dengeleyici
denetleyici… Füsun Üstel Hocamız bir barış bildirisine imza attı diye hapiste
şu anda ya. Füsun Üstel, bu ülkenin yetiştirdiği en kıymetli akademisyenlerden
birisidir. Binlerce akademisyen bir barış bildirisine imza attı diye hapiste.
Ne aftan bahsediyoruz; gelin, Füsun Üstel Hocamızı çıkaralım, Osman Kavala
çıksın, Selahattin Demirtaş çıksın; Sevgili Canan Kaftancıoğlu mahkemelerin
karşısına çıkmasın. Siyasetçiler, akademisyenler hapisteyken hangi hukuktan
bahsediyorsunuz? Önce pratiğe bakalım, nesnel duruma bakalım.
Değerli arkadaşlar, bütün bunlar olurken Sayın
Cumhurbaşkanı Yardımcısı bazı rakamlardan bahsetti, ben de bazı rakamlardan
bahsedeyim: Hukukun Üstünlüğü Endeksi’nde -utanarak söylüyorum, bakın, utanarak
söylüyorum Türkiye’nin vekili olarak- 126 ülke içinde 109’uncu sıradayız,
yalnızca beş yıl önce 50’nci sıradaydık, 109’uncu sıraya düştük. Gelir grubuna
göre, orta gelir grubundaki ülkelerde 38 ülke içinde Venezuela’dan sonra sondan
1’inciyiz. Basın Özgürlüğü Endeksi’nde 180 ülke içinde 157’nciyiz. Demokrasi
Endeksi’nde 167 ülke içinde 110’uncuyuz. Hükûmetin Gücünün Sınırlandırılması
Endeksi’nde 126 ülke içinde 123’üncüyüz. Temel haklarda 126 ülke içinde
122’nciyiz arkadaşlar. Bunları utanarak söylüyorum. Bu rakamlar düzelmediği
sürece 12.500 dolarmış, 8 bin dolarmış, ne ifade eder? Önce hukuk, önce adalet.
Eğer kurumları güçlendirirsek, kurala dayalı, hukuka dayalı bir rejim kurarsak,
demokrasiyi sağlarsak emin olun, o 12.500 rakamlarını katbekat atlarız ama
arkadaşlar, demokrasi krizini çözmeden ekonomik krizle ilgili herhangi bir adım
atılamaz. 
Arkadaşlar, 82 milyon vatandaşımızın, işçinin, emekçinin, çiftçinin
görüşlerinin alınıp alınmadığını soruyorum Sayın Cumhurbaşkanı Yardımcımıza. 
Komisyon Başkanımız Lütfi Elvan diyor ki: “Ben üç yıl önce konuşmuştum.”
Üç yıl önce bize de çağrı yapmış. Arkadaşlar, biliyor musunuz, darbeden
önceydi, dolar 2 liraydı, işsizlik yüzde 8’di, 8 milyon değil 4 milyon işsiz
vardı memlekette, o zaman görüş almışlar. 
Değerli arkadaşlar, bir kalkınma planının demokratik olması için önce
katılımcı olması gerekmez mi? Biz dedik ki: Bakın, görüşlerimizi alın.
Almadılar. Önergelerimizi reddettiler, virgülüne bile dokunulmadı. Peki “Sivil
toplum kuruluşlarının görüşlerini alın. Bakın, sendikalar var, kadın örgütleri
var, ekoloji örgütleri var. Komisyona gelsinler, on dakika, on beş dakika
görüşlerini söylesinler.” dedik, reddettiler arkadaşlar. Sayın Komisyon Başkanı
reddetti, Sayın Cumhurbaşkanı Yardımcısı da maalesef sükûtla karşılık verdi bu
reddedişe. Oysa arkadaşlar, katılımcı olmayan bir kalkınma planının inanın
başarıya ulaşma şansı yok, sosyal tarafların görüşlerini almayan bir kalkınma
planının başarı şansı yok. Dün olduğu gibi, bakın, dün torba yasada 35 madde
yalnızca patronlardan yana maddelerdi. Maalesef bu torba yasa da yalnızca
patronları, şirketleri, yandaşları kurtarmak için bir torba yasa.
Değerli arkadaşlar, bakın, Sayın Cumhurbaşkanı Yardımcısı dedi ki:
“Efendim, sorulara cevap verdim.” Ben de sevinmiştim, sabah odamda
çalışıyordum. Sağ olun, sorulara cevap vermişsiniz. Heyecanla, bir tomar cevap
geldi, bir baktım, açtım “CHP'nin cevabı…” “CHP'nin cevabı…” “İYİ PARTİ'nin
cevabı…” “İYİ PARTİ'nin cevabı…” “CHP'nin cevabı…” Cevaplar bitti, HDP'nin -ki
ben şahıs olarak 20 soru sordum, arkadaşlarım soru sordu- tek bir sorusuna
cevap vermemişsiniz. CHP’ye, İYİ PARTİ'ye 20 cevap, Meclisin 3’üncü büyük
partisi HDP'nin tek bir sorusuna cevap gelmedi. Ki heyecanlanmıştım, biliyor
musunuz Sayın Cumhurbaşkanı Yardımcısı, “Acaba bir ayrımcılığa uğradık mı,
uğramadık mi?” diye heyecanlanmıştım. Sonuna geldim, tek bir isim, Garo Paylan,
Erol Katırcıoğlu, Necdet İpekyüz ismini görmedim. İşte, ayrımcılık burada bir
yerde arkadaşlar. 
Sevgili Grup Başkan Vekilimiz Saruhan Oluç, 15 Temmuzda burada bir
konuşma yaptı Cumhurbaşkanı Yardımcımız, son derece yapıcı, barışçı bir konuşma
yaptı, hakkını teslim edersiniz. 
Değerli arkadaşlar, AK PARTİ konuştu, bütün kanallar canlı yayında; CHP
konuştu, bütün kanallar canlı yayında; HDP konuştu, bütün kanallar canlı yayını
kesti. Niye biliyor musunuz arkadaşlar? Bu, yalnızca emirle, talimatla olmuyor
biliyor musunuz? Korkuyla oluyor. HDP'yi yayınlarsak… Ne idi? “Alo bilmem ne…”
ALİ KENANOĞLU (İstanbul) – Fatih… 
AYŞE ACAR BAŞARAN (Batman) – Fatih…
GARO PAYLAN (Devamla) – “Alo Fatih, niye HDP'yi yayınladın?” korkusuyla
ve görevden atılacağım korkusuyla oluyor işte bu. Emin olun, yalnızca talimatla
olmamıştır. İşte, ayrımcılık olduğu sürece, 6 milyon vatandaşımızın oy verdiği
parti yok sayıldığı sürece kalkınma olmaz arkadaşlar. Tercihimiz ne bu kalkınma
planında? Güvenlikçi politikalar.
Değerli arkadaşlar, beş yıl önce 2014 bütçesinde bütün güvenlik
kalemlerinin toplamı 40 milyar TL’ydi, bugün 160 milyar TL. Allah’ınızı
severseniz söyleyin, güvenliğimizi sağladık mı, huzurumuz var mı? Yok. Ama neyi
feda ettik arkadaşlar? Demokrasimizi feda ettik, ekonomimizi feda ettik. Yani
güvenlikçi tedbirlerle, arkadaşlar, bir yere varılmıyor. “S400 füzesi
alacağız.” diyorsunuz.
CEMAL ENGİNYURT (Ordu) – Aldık, aldık.
GARO PAYLAN (Devamla) – Aldınız, aldınız. 2,5 milyar dolar ödeniyor.
Ya, değerli arkadaşlar, birileri bayram ediyor. Ya, Amerikan bağımlılığı
tabii ki kötü bir şey; katılıyorum, sonuna kadar destekliyorum, bağımlılıktan
kurtulalım ama Rusya bağımlılığı çok mu iyi bir şey arkadaşlar ya? Rusya’ya
enerjide bağımlıyız, doğal gazda bağımlıyız; bakın, arkadaşlar, savunma
sanayisinde de bağımlı olacağız, 2,5 milyar dolar da ödeyeceğiz ama diyet
yetmiyor; nükleer santral tercihi var bu bütçede. Arkadaşlar, nükleer santrali
de hem “İhtiyacımız var.” diye yaptınız hem de “ucuz” dediniz. Her iki
argümanınız da çöktü çünkü artık 2 trilyon dolarlık bir ekonomiden
bahsetmiyoruz, 700 milyar dolarlık bir ekonomiden bahsediyoruz; hem de nükleer
santral pahalı artık. 
(Mikrofon otomatik cihaz tarafından kapatıldı) 
BAŞKAN – Sayın Paylan, selamlamak için süre veriyorum,
uzatmayacağım. 
Buyurun. 
GARO PAYLAN (Devamla) – Neyin diyetini ödüyoruz Rusya’ya
arkadaşlar, neyin diyetini ödüyoruz? 40 milyar dolar alıp götürecek buradan ve
“Rusya bağımlılığı -bakanlar, arkadaşlar- iyi diyenler.” Gürcistan’ın ve
Ukrayna’nın hâline baksınlar, biraz da Osmanlı tarihi okusunlar derim. 
Tercih ne arkadaşlar başka? Tarım mı tercih? Değil.
“Tarımı küçülteceğim.” diye vadeden ilk iktidar. Tarımın gayrisafi yurt içi
hasıladan payı yüzde 5,8; bu plana bakın “5,4’e düşüreceğim.” diye vadediyor.
Arkadaşlar, çalışanların yüzde 18’i çiftçiler, çiftçi emekçileri ve onlar
maalesef bu planda yalnızca paylarının düşeceğini biliyorlar.
Son olarak şunu söylüyorum, başka söyleyeceklerim vardı
ama bitireyim: Arkadaşlar, bu planla birileri kalkınır ama emin olun o
“birileri” çiftçiler, emekçiler, emekliler, yoksullar olmaz; aynı bu beş yılda
olduğu gibi saray ve sarayın yandaşları olur. Bu anlamda bu plana “hayır”
diyelim derim. Halkın yararına, yoksulların yararına planı, katılımcı olarak
hep beraber yapalım derim. 
Saygılar sunarım. (HDP ve CHP sıralarından alkışlar) 
BAŞKAN – Halkların Demokratik Partisi Grubu adına ikinci
söz talebi Batman Milletvekilimiz Sayın Ayşe Acar Başaran’a aittir.
Buyurun. (HDP sıralarından alkışlar) 
Süremiz on dakika Sayın Başaran. 
HDP GRUBU ADINA AYŞE ACAR BAŞARAN (Batman) – Sayın
Başkan, değerli milletvekilleri; ben de kalkınma planı üzerinde görüşlerimizi
ifade edeceğim. 
Garo arkadaşımız aslında genel olarak bu plan üzerindeki
görüşlerimizi ifade etti ama ben bir kadın olarak “Bu kalkınma planının
neresinde kadın var?” ya da “Kadınlara ne kadar dokunuyor?” üzerinden birkaç
söz söyleyeceğim. 
Değerli arkadaşlar, ama buna geçmeden önce, bugün, Van’da göçmenleri
taşıyan bir minibüs kaza geçirdi, 14 göçmen hayatını kaybetti, onlarca yaralı
var. Bu kalkınma planının hiçbir yerinde de dezavantajlı grup olan göçmenlerle,
mültecilerle ilgili ve her defasında Avrupa Birliğine karşı koz olarak
kullanılan göçmenler ve mültecilerle ilgili herhangi bir düzenlemenin ya da bir
görüşün olmadığını buradan bir kez daha kendilerine hatırlatırım. Yaralılara
acil şifalar, hayatını kaybedenlere de Allah’tan rahmet diliyorum.
Değerli arkadaşlar, şimdi, bu kalkınma planında -dediğim gibi- kadın
meselesiyle ilgili görüşlerimizi ifade edeceğiz çünkü, maalesef, bu kalkınma
planı hazırlanırken, tıpkı diğer kanunlarda, diğer düzenlemelerde, bütçede
olduğu gibi, kadına kör bir kalkınma planı hazırlanmış. Daha önceki
düzenlemeler, kalkınma planları da benzerdi ama bunu geçen dönemki Onuncu
Kalkınma Planı’ndan ayıran bir özelliği de var; toplumsal cinsiyet eşitliğini
tamamen dışarda tutmuş bir kalkınma planı var elimizin altında. 
Bununla ilgili olarak -Garo arkadaşımız da ifade etti- bu kalkınma planı
görüşülürken zaten topluma hiçbir şekilde görüş sorulmuyor ama bu toplumun
yüzde 50’sinin kadın olduğunu da kendilerine hatırlatalım. En azından bu yüzde
50’nin temsilcisi sivil toplum örgütlerinden, kadınlardan görüş alıp bu
kalkınma planının içerisine yerleştirilebilirdi. Oy isterken kadınlar erkekler
eşit iken, maalesef, Türkiye'de başka hiçbir açıdan kadın erkek eşitliği söz
konusu değil. 
Değerli arkadaşlar, peki, niye çıkarıldı bu? Bir yaygara koparıldı,
şöyleydi: Yeni Şafak ve Akit gazetelerinde özellikle İstanbul Sözleşmesi’ni
hedef gösteren birtakım söylemler geliştirildi “İstanbul Sözleşmesi’ni
kaldırın, yuva yıkılıyor.” diye. 
Değerli arkadaşlar, ama, bildiğiniz gibi, “yuva” dediğiniz o kurumsal
meselenin aslında insan yaşamından daha kutsal olmadığını buradan bir kez daha
ifade etmemiz gerekiyor çünkü kadınlar, maalesef, büyük çoğunlukla, yüzde
70’ten fazla bir oranla evin içerisinde yani o yuvanın içerisinde, “yuva”
dediğiniz o yerde kadınlar katlediliyor. 
Bu söylem geliştikten sonra, bir anda toplumsal cinsiyet eşitliği
meselesi hedef hâline getirildi ve bu kalkınma planının içerisinden, önceki
dönem Onuncu Kalkınma Planı’nda olan toplumsal cinsiyet eşitliği meselesi
tamamen çıkartıldı. Bununla beraber bu kalkınma planının içerisinde kadınlarla
ilgili çok güzel, böyle koca koca beylik laflar var ama siz toplumsal cinsiyet
meselesini işin içerisinden çıkarttığınız anda bunu nasıl uygulayacağınıza dair
hiçbir şey yok. Hatta bu kadar nafakaya saldırı varken, İstanbul Sözleşmesi’ne
saldırı varken, ismini değiştirdiğiniz Ailenin Korunması Hakkında Kanun’a bu
kadar saldırı varken bu kalkınma planının gelecekte kadınlara yine ölüm, şiddet
getireceği aşikâr bir biçimde karşımızda, maalesef, yine duruyor. 
Şimdi, bu kalkınma planı içerisinde sadece kadınlarla
ilgili bir kadın üniversitesi meselesi var. Tabii ki görünüşe göre Japonya’da
belki bunun uygulaması çok farklı olabilir ama Türkiye gibi daha feodal, daha
şu Meclisin yarısını yani yüzde 50’sini bile kadın yapamadığımız, iş hayatında
kadınlara yüzde 50 eşitliğin sağlanmadığı, toplumsal hayatta eşitliğin
sağlanmadığı, hâlâ her gün kadınların öldürüldüğü, hâlâ her gün televizyon
programlarında, bu kürsülerde kadına yönelik şiddet, nefret dolu söylemlerin
geliştirildiği bir ülkede kadın üniversitesi sadece bir izolasyon alanı olarak,
sadece diğer karma üniversitelerde kadınların daha fazla şiddete uğrayacağı,
kadınların daha fazla saldırıya uğrayacağı bir ortam yaratmaktan başka bir şey
maalesef getirmeyecek. Keşke olsaydı da biz de buradan destek verseydik. 
Yine, değerli arkadaşlar, özellikle bu kalkınma planıyla
ilgili olarak hem bizim Plan ve Bütçedeki arkadaşlarımız hem daha sonrasında
Komisyonun toplantılarına katılan arkadaşlarımız birçok önerge verdi. Burada
kadına duyarlı bir kalkınma planı, cinsiyet eşitlikçi, toplumsal cinsiyet
eşitliğini esas alan bir kalkınma planı olması için, maalesef, arkadaşlar, tek
bir virgül değiştirilmedi. 
Şimdi buradaki kadın arkadaşlarımıza sesleneyim ve konuşmaya
devam edeyim:
Değerli arkadaşlar, burada kadınlar olarak yüzde 50
olmayabiliriz ama en nihayetinde siyasi görüşlerimiz farklı olsa bile, farklı
politik tabanlardan, politik alanlardan besleniyor olsak bile saldırının bizim
açımızdan farkı olmadığını ifade edelim. En nihayetinde kadınız ve belki bugün,
bu kalkınma planı içerisindeki değişikliklerle, üretilen beş bin yıllık erkek
egemen çizgiyi değiştiremeyebiliriz ama bir nebze olsun bir adım
atabileceğimizi düşünüyorum. O açıdan bütün kadınlara çağrımızdır: Bizim
verdiğimiz önergeler vardı. Bu önerge, özellikle toplumsal cinsiyet eşitliği
konusundaki önergemiz ve bunun yanında bir önergemiz daha vardı -medya
okuryazarlığı var ama- biz bir de kadınların en fazla ihtiyacı olan yasal
okuryazarlıkla ilgili de bir önerge vermiştik. Bununla ilgili, bütün
gruplardaki kadınları bu kalkınma planında yer alması için ortaklaşmaya
çağırıyorum. Bunu başarabileceğimizi biliyorum değerli kadın arkadaşlarım çünkü
bizim erkeklerden farkımız kadın mücadelesini ortak yürütebilmektir tam da. 
Şimdi, değerli arkadaşlar, az önce de söylediğim gibi, bu kalkınma
planında ne yok? Türkiye’de mesela 10 kadından yalnızca 3’ü bir işte çalışıyor
ve maalesef kadınlar çalışmak istedikleri zaman iş bulamıyorlar ya da daha
düşük ücretle güvencesiz bir şekilde çalışmak zorunda kalıyorlar. Tüm toplumsal
ön yargılara ve engellemelere rağmen üniversite mezunu olan kadınlar yine de
işsiz kalıyorlar maalesef. Bunun yanında, asgari ücret Türkiye’deki en alt
sınır olmasına rağmen kadınlar asgari ücretle bile çalışamayacak durumdalar.
Kadınların yüzde 44’ü kayıt dışı çalışıyor. Peki, bu kalkınma planında bununla
ilgili bir şey var mı? Maalesef yok. 
Şimdi şiddetle ilgili olarak bir daha ifade edeyim değerli arkadaşlar. O
kutsadığınız ama maalesef önce insan yaşamının kutsal olduğunu hatırlamanız
gerekirken hatırlamadığınız, yok saydığınız meselede kadınlar her gün sözlü,
cinsel, fiziki, ekonomik şiddete uğruyor ve bu kadınların yüzde 72’si evde yani
sıkıştırıldıkları, kapatıldıkları dört duvar arasında kadın cinayetlerine maruz
kalıyor. Yine bunların sadece yüzde 15’i sokaklarda, herkesin içinde işleniyor.
Şimdi, ben burada Cumhurbaşkanı Yardımcısının yaptığı sunumu da dinledim, peki,
bu kadın cinayetlerinin önlenmesiyle ilgili bir sürü cümle kurmaktan çok, net
bir şekilde bir planlamamız var mı? Baktığımız kadarıyla bununla ilgili de yok.

Eğitim alanında... Şimdi, biliyorsunuz, bizim
Türkiye’deki eğitim sistemimiz zaten her gün değişen bir sistem. İşte 4+4+4
yapıyoruz, onu beğenmiyoruz farklı bir şey getiriyoruz ama en son, dediğim
gibi, işte 4+4+4’le beraber, aslında çok iyi niyetliymiş gibi lanse edilen yine
kadınların, özellikle kız çocuklarının eğitimden uzak kalması için bir alan
hâline getirilmiş bir sistem var karşımızda. Maalesef bu sistemle, bu 4+4+4’le
beraber kız çocukları ya evden eğitimlerini devam ettirmeleri konusunda
zorlanıyorlar ya da hiçbir şekilde okumalarına izin verilmiyor. 
Şimdi, bütün bunlar önümüzde dururken, kadınlarla ilgili
bu kadar mesele varken, sokakta, iş yerinde hatta Mecliste hiç farkında
olmasanız da kurduğunuz cümlelerle, davranışlarınızla, oturuş tarzınızla
aslında her an, her saniye kadına yönelik şiddet gerçekleştirilirken bu
kalkınma planında kadına ne kadar yer var, kadına niye bu kadar kör bir bakış
açısı var, bunu sorgulamak gerekiyor. 
Değerli arkadaşlar, bence bu kalkınma planının
içerisinden o toplumsal eşitliğini çıkarmaktan ziyade, buradan, bu Meclisten
başlayarak bütün alanlarda bir işe alınma kriteri olarak, okulda müfredatın bir
parçası olarak toplumsal cinsiyet eğitiminin alınması şart. Dediğim gibi, hiç
farkında olmasanız da aslında yerleşmiş eril zihniyet, kadınlar her alanda,
sokakta, evde, iş yerinde, okulda, Mecliste şiddete uğruyor. Kadınlar aslında
toplum tarihinin en eski köle ulusu olarak karşımızda duruyor ve kadınlar
bundan kurtulmanın...
(Mikrofon otomatik cihaz tarafından kapatıldı) 
BAŞKAN – Toparlayın Sayın Başaran bir dakikada. 
AYŞE ACAR BAŞARAN (Devamla) – Bir daha tekrarlıyorum:
Kadınlar, tarihin en eski köle ulusu olarak karşımızda duruyor ve bu ulus
kurtulmak için mücadele ediyor. Bu kalkınma planıyla bu kadınların
mücadelesinde tek bir katkı sunulmamış oluyor ama tabii ki belki bizim buradaki
mücadelemiz, kadınların sokaktaki mücadelesi Türkiye toplumunda da eşitlikçi
bir bakış açısını sağlayabilir diye umuyor ve diliyorum. Tekrar bütün kadın
arkadaşlarımıza ortaklaşma, ortak mücadele çağrısı yapıyorum. 
Teşekkür ederim. (HDP sıralarından alkışlar)
BAŞKAN – Değerli milletvekilleri, birleşime on dakika ara veriyorum. 
Kapanma Saati: 15.41
DÖRDÜNCÜ OTURUM
Açılma Saati: 16.07
BAŞKAN: Başkan Vekili Levent GÖK 
KÂTİP ÜYELER: Bayram
ÖZÇELİK (Burdur), İsmail OK (Balıkesir) 
----- 0 -----
BAŞKAN – Türkiye Büyük Millet Meclisinin 105’inci Birleşiminin Dördüncü
Oturumunu açıyorum. 
103 ve 103’e 1’inci ek sıra sayılı On Birinci Kalkınma
Planı ile Plan ve Bütçe Komisyonu Raporu’nun görüşmelerine kaldığımız yerden
devam edeceğiz.
Komisyon yerinde.
Yürütme temsilcisi yerinde.
Şimdi, birinci bölümde söz sırası, Cumhuriyet Halk Partisi Grubu adına
Ankara Milletvekilimiz Sayın Bülent Kuşoğlu’na aittir. (CHP sıralarından
alkışlar)
Süreniz otuz dakika Sayın Kuşoğlu.
CHP GRUBU ADINA BÜLENT KUŞOĞLU (Ankara) – Sayın Başkan, değerli
milletvekili arkadaşlarım; hepinizi saygıyla selamlıyorum.
On Birinci Beş Yıllık Kalkınma Planı görüşmelerine geçmeden önce,
Cumhuriyet Halk Partisi Grubu adına görüşlerimizi açıklamaya başlamadan önce
Erbil’de şehit olan diplomatımız için –bugün ikindi namazında Ankara’da
kaldırılacak- başsağlığı diliyorum, yakınlarına sabır diliyorum, yaralananlara
da geçmiş olsun diyorum.
Yine, Düzce ve Sakarya’da sel felaketi dolayısıyla zarara uğrayan
vatandaşlarımız için geçmiş olsun diyorum.
Van’dan da bir kaza haberi alındı. Orada da ölenlere Allah’tan rahmet
diliyorum, yakınlarına başsağlığı diliyorum.
Değerli arkadaşlar, önemli bir konu görüşüyoruz tabii ki, Türkiye'nin
geleceğiyle ilgili bir konu görüşüyoruz. Belki Genel Kurulumuzda çok kişi yok
ama bu tür konular bütün dünyada, bütün parlamentolarda uzman kişiler
tarafından, bu konuya ilgi duyan kişiler tarafından değerlendirilir yani bütün
parlamentonun, her kesimin katılmasına gerek yok, hazırlık çalışmalarına
aslında tüm unsurların katılması gerekli. Kalkınma planında da geniş bir sivil
toplum kesiminin ve kamu kesimi uzmanının katıldığını söylüyor. Gerçi, içerik
olarak öyle değil yani o kadar uzmanın katılımı sonucu daha farklı bir kalkınma
planı metninin bu Meclise gelmesi gerekirdi ama bunu olduğu gibi kabul etmemiz
gerekiyor yine de. 
Değerli arkadaşlar, içeriğine geçmeden önce, kalkınma planıyla ilgili,
tutanaklara da geçmesi açısından bazı konuları vurgulamak istiyorum. 
Şimdi, normalde, On Birinci Kalkınma Planı 2019-2023 yıllarını kapsıyor,
beş yılı. Cumhuriyetin 100’üncü yılıdır 2023 yılı. Dolayısıyla çok daha fazla
önem arz eder yani 100’üncü yıl hedefleri -ki sürekli olarak bu iktidar
tarafından da vurgulanmıştır- çok önemli olarak görülmüştür, önemlidir de
gerçekten. Bu hedeflere ulaşılması açısından, cumhuriyetin 100’üncü yılında, bu
devletin 100’üncü yılında belli hedefleri yakalamak açısından çok önemliydi bu
plan. Dolayısıyla diğer planlardan daha fazla ihtimam gösterilmesi gerekiyordu.
O ihtimamın gösterilebilmesi için de öncelikle -bu planın hazırlıkları da
yapılmıştı- geçen yıl, 2018’de yüce Meclise sunulması gerekiyordu. Şimdi temmuz
ayındayız -normalde temmuz ayında Meclis kapalı olur- Meclisin kapanacağı hafta
bu getirildi, alelacele görüşüyoruz. 
Normalde, kanuna göre… Özel bir kanunu da var çünkü mevzuatımız kalkınma
planlarına özel bir önem atfediyor, 3067 sayılı bir Kanun’u var. Bu kanun
“Kalkınma planları Türkiye Büyük Millet Meclisinde görüşülmeye başlandığı andan
itibaren, daha doğrusu sunulduğu andan itibaren yirmi dört saat içerisinde
–derhâl- görüşülmeye başlanır ve Plan ve Bütçe Komisyonunda en fazla yirmi gün içerisinde
görüşmeleri tamamlanır, sekiz gün de Genel Kurulda görüşülür.” diyor. Yani toplam
yirmi sekiz gün ama Plan ve Bütçe Komisyonundan Genel Kurula gelmesi normalde
iki gün alacağından, normalde otuz gün, bir aylık bir süre, Meclisin
-“aralıksız” diyor bir de kanun- aralıksız olarak planı görüşmesi gerekiyor. 
Şimdi, bize Sayın Cumhurbaşkanı Yardımcısı bir gün sunum yaptı bir
bir-bir buçuk saatlik. Biz, iki gün, iki bölüm hâlinde Plan ve Bütçe
Komisyonunda bunu görüştük, toplam üç gün. Bugün de burada görüşüyoruz, bugün
tamamlanacak, dört gün. Yani normalde otuz gün içerisinde yapılması gereken
görüşmelerin dört gün içerisinde tamamlanması söz konusu. Dolayısıyla burada,
yeterince ilgi olmaması, bu mevsimde tabii ki böyle bir ilginin olmaması,
Meclisin kapanacağı son gün planın görüşülüyor olması, bunlar tabii sıkıntı. 
Ayrıca, plan 2019’dan itibaren uygulanıyor. 2019’un ortasını geçtik,
2019 hedeflerini tutturmak bundan sonra mümkün değil. Biliyorsunuz, ilk
çeyrekle ilgili olarak büyüme rakamı da eksi 2,6 olarak geldi. Bu yıl rakamlar
tutturulamayacak. Yani 2019-2023 yıllarını kapsayan On Birinci Beş Yıllık Plan
aslında 2019’u kapsamamış, kavramamış olacak. 2019 Yılı Cumhurbaşkanlığı Yıllık
Programı’yla çelişen hükümleri var şimdiden ve yine, Anayasa’ya göre, orta
vadeli mali planla, orta vadeli programla, yıllık programlarla uyumlu olması
gerekirken, bütçeyle uyumlu olması gerekirken bu uyum da söz konusu olmayacak,
olmadı daha doğrusu yani bir yılı heba etmiş olduk. 
Sayın Cumhurbaşkanı Yardımcısı bu konuyla ilgili eleştirimizi
yaptığımızda dedi ki: “Biz bunun farkındaydık. Bir geçiş dönemi öngörmedik,
doğrudan getirdik. Bu seneyi feda ettik. Daha gerçekçi bir işlem yaptık.
Göstergelerin kötü olmasını da göze alarak biz bunu yaptık.” Ama bu doğru değil
tabii ki. Yani sonuç olarak bu sadece siyasi bir metin değil, devletin de
önemli metinlerinden bir tanesi, buna gereken ihtimamın gösterilmesi lazım. Bu
gecikmeler ya da bu usulsüzlükler için sonuç olarak “Yani ne olacak ki, sonuçta
işte plan da uygulanıyor, programlar da uygulanıyor, bütçe de uygulanıyor.”
denebilir. Hayır “Ne olacak?” diyemeyiz çünkü bir devlet ciddiyetinin olması
lazım değerli arkadaşlarım, bir devlet adabının olması lazım. Devlet adabı
yoksa, devlet kendi koyduğu kurallara uymuyorsa sıkıntı vardır. Burada
gecikmesinin mahzuru, öncelikle, 2019 yılının kaybından çok, devlet adabının,
devlet ciddiyetsizliğinin ortaya çıkmasıdır; en kötü tarafı, en olumsuz tarafı
bu, sıkıntı burada. Evet, geçmişte de kalkınma planlarının uygulanmadığı yıllar
oldu ama geçiş dönemleri öngörüldü. Ama neden uygulanmamış olsun ki? Bunu
ciddiye almak gerekir. Her şeyi ciddiye almak gerekir ama devlet adabı
konusunda daha da ciddi olmamız lazım. Evet, geç geldi, kötü bir zamanda geldi,
eksiklikleri de çok, biraz sonra biraz detaya gireceğim. Burada da, Mecliste
yeterince vakit ayırıp inceleyemedik. Ama devlet adabı konusunda, ciddiyeti
konusunda çok önemli bir eksiklik söz konusu olmuş oldu maalesef On Birinci
Kalkınma Planı’yla. 
Bir de kalkınma planıyla ilgili başta yaşadığımız bir tartışma bunun
uygulamasıyla ilgili de sorun olduğunu ve olacağını gösteriyor. Neydi başta
yaşadığımız tartışma? Meclis Başkan Vekilimiz, çok haklı olarak, Anayasa’ya
göre Cumhurbaşkanı Yardımcısının böyle bir talebinin değerlendirmesini yüce
Meclise sundu, burada görüştük, tartıştık, uygun olmamasına rağmen Genel Kurul
kararıyla kendisi burada bir sunum yapabildi. Aslında bunu hazırlayan yürütme
erkidir, kalkınma planını hazırlayan yürütme erkidir, normal olarak gelip
burada sunması gerekenler de onlardır. Normali budur, sahip çıkmaları lazım;
bu, siyasi bir metin aynı zamanda, bu metne sahip çıkması lazım, sunması ve
savunması lazım, bizim eleştirilerimize karşı görüş belirtmesi lazım; doğrusu
budur. Ancak öyle bir Anayasa yaptık ki yürütme erkinin gelip de Mecliste bu
konuları sunması, savunması, hesap vermesi söz konusu değil. 
Şimdi, Sayın Cumhurbaşkanı Yardımcım alınmasın, onunla ilgisi yok;
kendisi bürokrasiyi, devleti bilen değerli bir kişidir ama bulunduğu koltuk
nedeniyle şu anda -bakanların da aynı şekilde- buraya, yüce Meclise hesap
vermesi diye bir şey söz konusu değil çünkü seçilmiş değiller, bu yüce
Meclisten güvenoyu almış değiller; atanmışlar, sadece Cumhurbaşkanına karşı
hesap verebiliyor, Meclise karşı hesap veremiyor, vermiyor. Halka karşı da
hesap vermiyor çünkü seçilmiş değil, siyasi bir iradesi de yok. Böyle bir
sıkıntı var yani usulüyle ilgili olarak da işin yürütülmesiyle ilgili,
uygulanmasıyla ilgili olarak da sıkıntı var. Siyasi iradesi olmayan bir bakanın
On Birinci Planı sunması, savunması ve bundan sorumlu olması büyük bir
sıkıntıdır. Ben genellikle konuşmalarımda bu konuyu dile getiriyorum Genel
Kurulda ama çok önemli bir konudur, bakanların siyasi iradesinin olmaması,
Meclise hesap vermemeleri, güvenoyu almamış olmaları büyük bir sıkıntıdır
demokrasimiz açısından; bunun tamamlanması lazım. 
Geçmişte mesela Kalkınma Bakanları… Sayın Cevdet Yılmaz burada, Onuncu
Kalkınma Planı’nı da kendisi hazırlamıştı, Onuncu Kalkınma Planı konusunda
siyasi iradeye sahipti, sorumluluğu da vardı, Anayasa’ya göre yaptığı işlemden
ve eylemden sorumluydu. Şimdi Anayasa’ya göre bakanların böyle bir sorumluluğu
yok, kalkmış vaziyette ve tekrar söylüyorum, bakanların şu anda eskisi gibi
adları “bakan” ama aslında bulundukları bakanlığın genel sekreteridirler;
bakanı değildirler, bulundukları bakanlığın işlem ve eylemlerinden sorumlu
değillerdir, bakanlığın genel sekreteridirler, kendilerine Cumhurbaşkanınca
verilen talimatları yerine getirmekle mükelleftirler, kendi iradeleri, siyasi
iradeleri ve hesap verebilirlikleri söz konusu değildir. Bir de böyle bir durum
var değerli arkadaşlar. 
Bu arada, Sayın Yılmaz, geçen dönem Onuncu Kalkınma Planı dolayısıyla
epey eleştirmiştik sizi ama bu On Birinci Kalkınma Planı, Onuncu Kalkınma
Planı’nı aratıyor. (CHP sıralarından alkışlar) Geçenki gerçekten güzel bir
plandı, bizler de zevkle çalıştık, eleştirdik, daha uzun bir zamandı ve
özellikle de öncelikli dönüşüm programları vardı son bölümünde, üçüncü bölüm
olarak konmuştu, o bir yenilikti kalkınma planları açısından, uygulamaya dönük
bir yenilikti. Aslında plan uygulandıktan sonra ne kadarının gerçekleştiğini,
amaçlarının, hedeflerinin ne kadarının gerçekleşmediğini ölçmeye yönelik de
bize bir zemin hazırlamıştı ama maalesef o yapılmadı, yapılmadığı için de o
yönden eksik kalmış oldu. 
Şimdi, kalkınma planını iki bölümde değerlendiriyoruz, biliyorsunuz,
“Küresel Gelişmeler ve Eğilimler” birinci bölümü, ikinci bölüm de “Kalkınma
Planının Vizyonu, Temel Amaç ve İlkeleri.” Ben birinci bölümle ilgili, küresel
gelişmeler ve eğilimlerle ilgili olarak konuşacağım.
Değerli arkadaşlarım, planlar samimi ve gerçekçi olmak zorundadır.
Samimi ve gerçekçi plan hazırlıyorsanız nereye gittiğinizi, hedefinizi
biliyorsunuz demektir. Hedefi olmayan, nereye gittiğini bilemez. Hedefimizi net
olarak ortaya koymamız lazım, onun için de mümkün olduğunca samimi ve gerçekçi
planlar hazırlamamız lazım. 
Bir de yine tam olarak cevap alamadığım bir konu vardı Plan ve Bütçe
Komisyonunda. Bu plan hazırlanırken hemen 2’nci maddesinde belirtiliyor: “On
beş yıllık bir perspektifin ilk beş yıllık dilimi olarak tasarlanmış…” deniyor.
On beş yıllık bir perspektif ortaya konmuş, ama bu on beş yıllık perspektifin
ne olduğunu inanın şimdiye kadar anlamadık, göremedik; belki son bölümde Sayın Cumhurbaşkanı
Yardımcımız bu konuyla ilgili tekrar bilgi verirler. 
Şimdi, küresel gelişmelerle ilgili planın ortaya koyduğu tespitler ve
Türkiye’ye ilişkin tespitler biraz önce söylediğim o “Samimi ve gerçekçi
olmalıdır.” ilkesine uygun değil, samimi ve gerçekçi değil maalesef. Bakın,
şöyle: Planın 3’üncü maddesi “Siyasi ve ekonomik düzlemde yeni güç ve çekim
merkezlerinin oluştuğu bir ortamda hazırlanmıştır.” diyor. 
16’ncı maddesi, 14 ve 16 “Jeopolitik, askerî ve ekonomik
alanda küresel ölçekte güç dengesi arayışları sürmektedir.” diyor. 
“Üretim ekseni yüksek gelirli ülkelerden gelişmekte olan
ülkelere kaymakta olup Türkiye’nin de içinde bulunduğu bu ekonomilerin
gelecekte daha fazla güçlenerek küresel üretim, ticaret, teknoloji, katma değer
gibi alanlarda etkili olması beklenmektedir.” 18’inci madde bu. 
Şimdi, burada küresel gelişmeleri anlatmaya çalışıyor,
özet olarak diyor ki: “Güç, gelişmiş ekonomilerden, gelişmiş ülkelerden
gelişmekte olan ülkelere doğru kayıyor.” Birinci tespit bu “Güç, gelişmiş ülkelerden
gelişmekte olan ülkelere doğru kayıyor ve bölgesel entegrasyon ve iş birlikleri
artıyor.” diyor. Bölgesel entegrasyon ve iş birlikleri artıyor, bu doğru bir
tespittir fakat gücün gelişmiş ülkelerden gelişmekte olan ülkelere doğru
kaydığıyla ilgili nesnel bir tespit söz konusu değil. Güçte bir kayma var, bir
farklılık var, bir değişim söz konusu ama gelişmekte olan ülkelere doğru bir
güç kayması -biz de gelişmekte olan bir ülkeyiz- var mıdır? Bu dönemde, tam
tersine, bazı sıkıntılar yaşıyoruz. Şunu söylemek mümkün küresel tespitlerle
ilgili olarak: Ülkeler değil ama güç, gelişmiş ülkelerdeki küresel şirketler
vasıtasıyla gelişmekte olan ülkelere, daha kolay yatırım yapılabilen, daha ucuz
işçiliğin, daha ucuz maliyetlerin, girdilerin olduğu ülkelere doğru götürülüyor
kasıtlı olarak ve tekrar bu tarafa alınabiliyor ve yeni, özellikle Trump’ın
Başkan olmasından sonra gücün gelişmiş ülkelerden gelişmekte olan ülkelere
doğru kaydığıyla ilgili varsayım da tamamen değişmiş vaziyette çünkü ticarette
artık korumacılık söz konusu, daha farklı ilkeler söz konusu. Geçen plan
hazırlıkları döneminde Amerika Birleşik Devletleri ile Avrupa Birliğinin bir
serbest ticaret anlaşması söz konusuydu; o kadar hızlı değişiyor ki küresel
anlayış, bakın o ortadan kalktı, bu dönemde öyle bir ticaret anlaşması söz
konusu değil. Tam tersi oldu, Amerika Birleşik Devletleri özellikle kapandı,
korumacılık yönünden sıkıntıya girdi.
Şimdi, bir diğer tespit: “Bölgesel entegrasyon ve iş birlikleri
artıyor.” Doğru, artıyor. Peki, bölgesel entegrasyon ve iş birlikleriyle ilgili
çevremizdeki en önemli entegrasyon, iş birliği nedir, en önemli proje nedir,
Türkiye’yi en fazla ilgilendiren? Bizi en fazla ilgilendiren konu, Doğu
Akdeniz’deki doğal gazla ilgili, enerji kaynaklarıyla ilgili entegrasyondur, iş
birliğidir. Orada İsrail’in, Mısır’ın, Güney Kıbrıs’ın, Amerika Birleşik
Devletleri’nin, Yunanistan’ın ortak bir girişimi söz konusu; bir entegrasyon
var, iş birliği var. Fakat orada bulunan Türkiye’nin, Kuzey Kıbrıs Türk
Cumhuriyeti’nin ve Türkiye’nin olayın dışında kalması söz konusu. Bugün Avrupa
Birliği bize karşı yaptırım uygulamaya çalışıyor; yapamazlar tabii ki, kolay
değil ama bizim, bu iş birliğinin dışında kalmamız söz konusudur. Hâlbuki orada
bir doğal gaz olduğu, petrol olduğu, enerji kaynaklarının olduğu yıllardan beri
konuştuğumuz bir konuydu, biliyorduk ama Türkiye maalesef o iş birliğine
katılamamıştır. Bunun sebebi nedir? Bizim, Mısır’la olan -devlet olarak değil-
sorunlarımız, Suriye’yle ilgili sorunlarımız. İdeolojik sorunlar bunlar,
devletten kaynaklanan sorunlar da değil; Mısır’la ilgili ideolojik sorunlar,
siyasi iktidarımızın ideolojik sorunları ve bugün bu konuyla ilgili olarak da
sıkışmış vaziyetteyiz.
Küresel ölçekte bizim için en önemli konu, Avrupa Birliğiydi. Türkiye
için, Avrupa Birliği anlaşması, 1957’de imzaladığımız Roma Anlaşması çağın
anlaşmasıydı, çok önemli bir konuydu, öyledir de ama bakın, On Birinci Kalkınma
Planı’nda Avrupa Birliğiyle ilgili hiçbir hedef söz konusu değil, hiçbir hedef
söz konusu değil. Neden? Bunu kimse izah edemez. Sayın Cumhurbaşkanı Yardımcısı
da bu konuyla ilgili bize Plan ve Bütçe Komisyonunda bilgi vermedi.
Bakın, Onuncu Kalkınma Planı’nda konuyla ilgili epey bir
yer var, “Avrupa Birliği” başlığı altında 40’ıncı madde, daha sonra uygulamayla
ilgili olarak durum analizi yapıyor ve 1.082, 1.083, 1.084, 1.085, 1.086,
1.087’nci maddelerde Avrupa Birliğiyle ilgili hedefler hem genel olarak hem de
somut olarak belirlenmiş fakat biz bu On Birinci Kalkınma Planı’nda, Avrupa
Birliğiyle ilgili hiçbir hedefimiz yokmuş gibi, hiçbir cümle geçirmemişiz,
hiçbir projeden bahsetmiyoruz. Neden Avrupa Birliği bizim için bir hedef değil,
Avrupa Birliği ilişkilerinin gelişmesi hedef değil? İhracatımız en fazla Avrupa
Birliğine, ithalatı en fazla Avrupa Birliğinden yapıyoruz; ticaret hacmimiz,
bir ara farklılıklar göstermesine rağmen, en fazla Avrupa Birliğiyle. Neden biz
Avrupa Birliğini görmezlikten geliyoruz? Bu gerçekçi bir yaklaşım mıdır, doğru
bir yaklaşım mıdır? Bunu atlamak, bu planın Avrupa Birliğini görmezlikten
gelmesini anlamak mümkün değildir arkadaşlar, gerçekten mümkün değildir,
anlamak mümkün değildir. Türkiye’nin bin yıldır hedefi Batı olmuştur, çağdaşlık
olmuştur ama biz bu dönemde nedense bu hedefimizi yitirdik. Yani bu nasıl ifade
edilir? Avrupa Birliğini dışlamak, Avrupa hedefini dışlamak yani Liverpool’la,
Manchester United’la, Barcelona’yla oynamak değil de Cidde idman yurduyla spor
yapmak, futbol oynamak gibi bir şey, böyle bir talep; bunu anlamak mümkün
değildir. Her alanda Avrupa, Avrupa Birliği Türkiye için hedeftir. Tabii ki
eşit koşullar altında, kendi egemenliğimizi, kendi kimliğimizi, kişiliğimizi
koruyarak bu hedefe, şimdiye kadar ulaşmaya çalıştığımız gibi, bundan sonra da
ulaşabilirdik. Maalesef böyle çok önemli bir eksiklik görüyorum. 
Birinci bölümde, “Küresel Gelişmelerin Türkiye Etkileşimi” başlığı
altında 84’üncü ve 98’inci maddeler var önemli olarak gördüğüm. 98’inci maddede
“Türkiye’de hizmette etkinlik bakımından büyükşehir modeli gelişmekte ve
yaygınlaşmaktadır. Ancak merkezi yönetimle koordinasyonu güçlendirecek şekilde
geliştirme ihtiyacı bulunmaktadır.” deniyor. 
Şimdi, özellikle büyükşehirlerle ilgili bu dönem artık -ana muhalefet de
yok ama- bir muhalefet partisi olarak bizim daha fazla ilgimiz var. Biliyoruz,
bugün mesela Ankara Büyükşehir Belediyesi kırsal kalkınmaya öncelik veriyor.
Çünkü sadece merkezde değil, bütün ilçeleriyle beraber Ankara, birçok ülkeden
büyük alana sahip bir yer. Kırsal kalkınmaya da öncelik vererek bazı çalışmalar
yapıyor. Lavanta ekimi, işte mevcut sıkıntıları olan soğan ekimi, patates
ekimi, pancar ekimi; tahıllarla ilgili, domatesle ilgili, Ankara’da yapılan
bütün tarımsal çalışmalarla ilgili, turizmle ilgili olarak planlar yapıyor
bildiğim kadarıyla. Ama merkezî bu planın büyükşehirlerle koordinasyonunu
sağlayacak bir bağlantı da söz konusu değil maalesef, böyle bir eksiklik de
var. Sadece yani siyasi olarak onları engellemeye çalışıyor olabiliriz, belki
siyaseten doğru olabilir ama sonuç olarak, bunlar vatandaşlarımız tarafından,
seçmen tarafından görünecek olaylardır, sıkıntı yaratacak konulardır, ben doğru
olduğunu düşünmüyorum bunların. 
Bu arada, farkında değilim, çok hızlı bir şekilde zamanım eriyor.
Yine, mesela Yeni Ekonomi Programı’nda, YEP’te, Avrupa Birliğiyle ilgili
burada da bir hedef var; bakın, Avrupa Birliğiyle ilgili YEP’te, Yeni Ekonomi
Programı’nda. Bu da bu yıl açıklanmıştı. Cumhurbaşkanlığı Yıllık Programı’nda
da Avrupa Birliğiyle ilgili hedefler var ama kalkınma planına Avrupa Birliğiyle
ilgili hedefler maalesef konulmamış. Bir çelişki de söz konusu. Demin
unutmuştum, ilave edeyim. 
Şimdi, eğer biz küresel alanda dünyayla rekabet etmek istiyorsak mevcut
koşullarda bunu yapmamız mümkün değil; yapamadık da. Ne yapmamız lazım? Çok
kısaca ifade edeyim: Büyük firmalarla bu iş olabilir. Bütün dünya; Amerika
Birleşik Devletleri’nden Kore’ye kadar, Çin’e kadar, hepsi çok büyük ölçekli
firmalarla bunu yapıyorlar. Bizim o kadar büyük ölçekli firmalar kurmamız özel
sektörle, sadece özel sektörle mümkün değil, devletin devreye girmesi lazım,
kamunun devreye girmesi lazım, küresel çapta rekabet edebilmemiz için büyük
firmaları desteklememiz ya da sermaye koymamız lazım. Amerika’daki GE, General
Electric, General Motors, hepsinde devlet desteği vardır, sermayesi vardır.
Kore’nin büyük firmaları, bu elektronikle ilgili firmalar, otomotiv firmaları,
hepsinde devlet desteği vardır, devlet sermayesi vardır. Biz neden utanıyoruz
kamu sermayesiyle büyük firmalar kurarak küresel rekabete açmakta ben onu
anlayamıyorum. Dünyayla rekabet etmek istiyorsak muhakkak büyük firmalar
kurulmalıdır ve arkasında devletin de olması şarttır; devletin yatırımcı olması
özellikle bu dönemde şarttır. Planda bazı tespitler var, liberal ekonomiyle
ilgili sıkıntılar var, korumacı tedbirler alınıyor diye. Ee, biz niye yapmıyoruz,
Türkiye neden bunları yapmıyor? Türkiye'nin de yapması lazım. Türkiye'nin
bölgesel, selektif bölgesel konularda ve özellikle yine selektif belli
alanlarda kamu yatırımcılığına tekrar geçmesi gereklidir diye düşünüyorum; bu
da çok önemli bir konu. Onun dışında, tutup da küresel ölçekte Türkiye'nin
rekabet etmesi mümkün değil. 
Türkiye kalkınmanın önemini anlamış genç, dinamik bir nüfusa sahip,
yeter ki iyi yönetilsin, iyi bir sistem oluşturulsun. Hızla şehirleşiyoruz.
Şehirlerle ilgili olarak, bu şehirleşmeyle ilgili olarak da… 
Kadın konusu çok önemli. Toplumsal cinsiyet eşitliği konusunda yine
planda hiçbir cümle söz konusu değil ama ben biliyorum ki mesela,
Cumhurbaşkanlığı Yıllık Programı’nda bu konuyla ilgili çok güzel cümleler var.
Cumhurbaşkanlığı Yıllık Programı’nda, 102’nci sayfada toplumsal cinsiyet
eşitliğiyle ilgili çok güzel bir bölüm ayrılmış, çok güzel ifadelere de yer
verilmiş. Bunların çıkarılmasının -ki bu 2019 programıdır- kalkınma planında
yer almamasının sebeplerini anlayamıyorum.
Eğitimle ilgili, tabii ki değişen teknoloji karşısında eğitim çok çok
önemli bir konu ama şimdiye kadar PISA testleri vardı eğitimle ilgili olarak
bizim moralimizi bozan, son zamanlarda çok ciddiye almadığımız. Kendi Millî
Eğitimimiz tarafından yapılan bir ABİDE testi var, sonuçta bir analiz yapılmış
ve şöyle bir sonuç bulunmuş: “Derslerde yetersizlik ilkokulda başlıyor ve
artarak ilerliyor. 8’inci sınıf öğrencilerinin yüzde 16’sı yani -bizim eski
tabirle- ortaokulu bitirmekte olan öğrencilerin yüzde 16’sı dört işlem
yapamıyor.” Bu vaziyetteyiz. Kendi Millî Eğitimimizin ABİDE testinde bu durum
tespit edilmiş. 4 öğrenciden 1’inin Türkçe bilgisi temel ve temel altı
seviyede. Bu kadar kötü vaziyetteyiz. “Fen bilimlerinde öğrencilerin yüzde
86’sı, sosyal bilimlerde öğrencilerin yüzde 65,3’ü orta ve alt düzeyde yer
alıyor. Yüzde 39,8’i vücuttaki organların görevini bilmiyor.” diyor. Yüzde 40’a
yakını vücut organlarının görevini bilmiyor. Ve “İki farklı olay arasında
bağlantı kuramıyor bu seviyedeki öğrenciler.” diyor. Bunlar çok önemli konular,
eğitime çok daha fazla önem verilmesini gerektiren konular. Tutup da sadece bir
Japon örneğini alıp da, kadın üniversiteleri örneğini alıp da eğitim meselesini
halletmemiz mümkün değil değerli arkadaşlar. Bu konulara çok daha fazla önem
vermemiz gerekiyordu.
Bir diğer konu da… Özellikle tarımda bölgesel kalkınma
projelerinden hiç bahsedilmiyor. GAP, DAP, DOKAP, KOP, bunlarla ilgili hiçbir
şekilde… Yani tarımda bir gelişme sağlayacaksak, üretim yapacaksak, üretim
ekonomisine geçeceksek bu projelerle ilgili… Ki şimdiye kadar ihmal edildi,
verilen bütçelerinin de hep yarısı kullanıldı. Her bütçede özellikle
eleştiriyorum. Şimdi, bu konunun ihmal edilerek tarımda bir atılım yapılması,
bir değişim…
(Mikrofon otomatik cihaz tarafından kapatıldı)
BAŞKAN – Tamamlayın Sayın Kuşoğlu.
BÜLENT KUŞOĞLU (Devamla) – Teşekkür ederim Sayın Başkan. 
Bu projelerin ihmal edilerek tarımda bir atılım
yapılması, üretim ekonomisine geçilmesi mümkün müdür? Mümkün değil. Yani bunu
görmeyen bir kalkınma planının olmasına ben şaşırıyorum, gerçekten şaşırıyorum.

ÖMER FETHİ GÜRER (Niğde) – İktidar da tarımı görmüyor.
BÜLENT KUŞOĞLU (Devamla) – Demek ki bu tür planların
mutlaka seçilmiş kişiler tarafından hazırlanması, onlar tarafından
hazırlatılması, siyasi iradelerinin olması, burada hesap verebilir olmaları,
buradan güvenoyu alıyor olmaları gereklidir diye düşünüyorum. 
Değerli arkadaşlar “En kötü plan, plansızlıktan iyi.”
diye bir söz var. Tabii ki plansız olmamamız lazım ama bu planı ben çok da plan
gibi görmedim maalesef. Üzülerek bunu ifade ediyorum. Biraz dilek ve temenniler
manzumesi olarak görüyorum maalesef ama yine de bu planın -ne kadar iyi olursa
olsun…
(Mikrofon otomatik cihaz tarafından kapatıldı) 
BÜLENT KUŞOĞLU (Devamla) – …en iyi plan kötü uygulanırsa
kötü olur- iyi uygulanacağını düşünmek istiyorum. Kalkınma Planı için başarılar
diliyorum. 
Hepinize saygılar sunuyorum. (CHP ve İYİ PARTİ
sıralarından alkışlar) 
BAŞKAN – Söz sırası, Adalet ve Kalkınma Partisi Grubunda.
3 değerli milletvekilimiz onar dakikayla konuşmalarını sürdürecekler. 
İlk söz, Bingöl Milletvekilimiz Sayın Cevdet Yılmaz’a ait. 
Süreniz on dakika Sayın Yılmaz. (AK PARTİ sıralarından alkışlar) 
AK PARTİ GRUBU ADINA CEVDET YILMAZ (Bingöl) – Çok teşekkür ediyorum.
Sayın Başkan, çok kıymetli arkadaşlar; hepinizi saygıyla selamlıyorum. 
AK PARTİ Grubu adına On Birinci Kalkınma Planı konusunda söz almış
bulunmaktayım. Öncelikle, bu planın hazırlanmasında emeği geçen herkese çok çok
teşekkür ediyorum. Strateji ve Bütçe Başkanlığımız, ilgili tüm kurumlar, özel
ihtisas komisyonlarında görev alan kamu, akademik dünya, sivil toplum
kuruluşları, yine internet kanalıyla katkı veren vatandaşlarımız, son iki
plandır kalkınma ajansları kanalıyla yerelden katkı sunan bütün ilgili
kesimler, hepsine huzurunuzda şükranlarımı sunuyorum. 
Planlar, sadece bir kuruluşun yaptığı dokümanlar değil, esas itibarıyla
ülkenin birikimini yansıtan dokümanlardır. Bu plan da Türkiye'nin birikimi
olarak hazırlanmıştır ve huzurunuza getirilmiştir, Meclisimizin de onayıyla
bütün Meclise mal olacaktır.
Planlarla ilgili en önemli hususlardan biri sahiplenmedir. Sahiplenirsek
bu planımızı hep birlikte -bütün partiler için söylüyorum- ortak hedefler
olarak önümüze koyarsak gelecek nesiller için, gelecek kuşaklar için daha
hayırlı hizmetler yapabiliriz diye düşünüyorum. Dolayısıyla bu plana emeği
geçen herkese tekrar şükranlarımı sunuyorum, planımızın hayırlı olmasını
diliyorum.
Planın bir diğer özelliği, Cumhurbaşkanlığı hükûmet sisteminde
hazırlanan ilk plan olması. Cumhurbaşkanlığı hükûmet sistemiyle birlikte
ekonomi yönetiminde de yeni bir kurumsal yapılanma gerçekleştirildi, bir
taraftan da Strateji ve Bütçe Başkanlığı diye yeni bir yapı kuruldu. Bu yapı,
aslında eski Planlama Teşkilatı ile Maliyenin bütçe boyutunu birleştiren son
derece önemli bir yapı. Orta vadede önemini çok daha iyi göreceğiz diye
inanıyorum.
Bu yapılanmayla birlikte yıllardır şikâyet ettiğimiz plan-bütçe
ilişkisini veya hedefler ile kaynak tahsisi ilişkisini çok daha güçlü bir
şekilde kurma imkânı var, inşallah bu planın uygulama safhalarında bunu hep
birlikte göreceğiz. Yine, bu planımız on beş yıllık bir perspektifle, yeni bir
perspektifle hazırlandı. 2023 artık bir perspektif olmaktan çıktı, bir plan
ufku hâline geldi. Şu anda, artık, yeni bir perspektifimiz var, o da 2033; on
beş yıllık bir perspektif. Bu perspektif zemininde 2023’e kadar bu plan
hazırlanmış durumda. Önümüzdeki dönemde 2033’ü de daha detaylı bir şekilde,
inşallah, çalışıp hep birlikte o hedefleri de netleştiririz, buna da ihtiyacımız
var. 
Değerli arkadaşlar, yeni bir döneme giriyoruz. Yeni planla birlikte
aslında Türkiye yeni bir döneme giriyor. 2014-2018 döneminde, Onuncu Plan
döneminde çok önemli güvenlik riskleriyle karşı karşıya kaldık, çok önemli
jeopolitik gelişmelerle karşı karşıya kaldık, küresel krizin etkilerinin devam
ettiği bir süreç yaşadık. Bütün bunlara rağmen plan hedeflerini belli oranda
gerçekleştirme imkânı bulduk. Şimdi, güvenlik risklerimizin daha makul
düzeylere indiği, seçimlerin artık olmayacağı -belli bir süre, üç dört yıl en
azından, dört yıllık bir perspektifte- bir döneme giriyoruz, jeopolitik
risklerimizin de daha yönetilebilir seviyelerde olduğu bir dönemdeyiz.
Dolayısıyla bu dönemde, yeni planla birlikte aslında yeni bir kalkınma
hikâyesi, yeni bir büyüme hikâyesini de tartışmak durumundayız. 
Bu yıl için bir dengelenme döneminden geçiyoruz fakat esas olan,
dönüşümü sağlamaktır. Yeni plandaki büyüme rakamları gerçekten önemli rakamlar,
gerçekçi rakamlar ama büyümenin ötesinde bu dönem, daha uzun vadeli bir
perspektifle ekonomik dönüşümü gerçekleştireceğimiz bir dönem. Bu açıdan ben
çok önemsiyorum. Son on beş yılda altyapıya, fiziki altyapıya önemli yatırımlar
yaptık. Şimdi sıra bu fiziki altyapıyı iyi değerlendirip üretken alanlarda daha
fazla gelişme sağlamamız gereken bir dönem. “Yeni büyüme hikâyesi” veya “yeni
kalkınma hikâyesi” derken öncelikle orta gelir tuzağını aşarak yüksek gelirli
ülkeler ligine çıkmayı kastediyorum, bir taraftan da yüksek insani gelişmeden
en yüksek insani gelişmeye ülkemizi terfi ettirmekten bahsediyoruz. 
Burada yıllardır, on yıllardır önümüzde kısıt olarak duran cari açık
meselesini çözme durumumuz var. Biz maalesef, 1950’li yıllardan bugüne kadar
geldiğinizde, hep cari açıkla, cari açığın kısıt oluşturduğu bir büyüme modeliyle
bugünlere geldik. Bu plan, On Birinci Plan bu cari açık meselesini çözme
iddiasında olan bir plan. Bence en önemli özelliklerinden biri o. Plan dönemi
sonunda cari açığın millî gelire oranını yüzde 1’in altına düşürmeyi hedefleyen
bir plan. Uzun vadeli sürdürülebilir büyümemiz açısından, dış finansmana
ihtiyacı minimum düzeye indirerek gelişmemiz açısından bu son derece kritik bir
hedef.
Diğer taraftan, bu planın yine çok önemli bir vurgusu sanayileşme,
üretken sektörler; tarımıyla, turizmiyle, sanayisiyle, döviz kazandırıcı
üretken sektörler. Buna yapılan vurguyu da ben çok kıymetli buluyorum. Bu,
AR-GE harcamalarındaki artışta kendini gösteriyor; eğitim reformu, diğer
birtakım teşvikler, destekler, kaynak tahsisinde bu sektörleri önceliklendirme,
seçilmiş sektörler ve kritik teknolojilere odaklanma. Bütün bu unsurlarıyla
birlikte plan yeni bir büyüme hikâyesine de zemin oluşturuyor. Katma değeri
daha yüksek bir Türkiye vizyonuyla hazırlanmış bir plan. Bu yönüyle de
gerçekten çok çok önemli. Bunun da altyapısını oluşturan, esas itibarıyla,
yetişmiş, girişimci, yenilikçi insan gücü. 82 milyon nüfusumuz var, 86 milyona
çıkacak. Bu nüfusu işte bu vizyona iyi hazırlamak durumundayız. Daha donanımlı,
daha girişimci, daha yenilikçi bir nüfusla KOBİ’lerinden büyük işletmelerine
kadar Türkiye'nin daha rekabetçi hâle, daha verimli hâle gelmesi gerekiyor.
Üç cümleyle özetlemem gerekirse bu yeni vizyonu: Eğitim, insan gücüne
yatırım, teknolojiye yatırım, hukuka ve kurumsallaşmaya yatırım. Bence bütün bu
kritik alanlarda temel çerçeveyi bu plan ortaya koyuyor. 
Bütün bu çerçeve içinde baktığımız zaman hedeflerimiz de bununla uyumlu.
Ortalama büyümemiz yüzde 4,3 olacak plan döneminde; millî gelirimiz 1 trilyon
doların üstünde, 1 trilyon 80 milyar dolara ulaşacak; kişi başına gelirimiz
12.484 dolar ama ben bunu ihtiyatlı bir rakam olarak görüyorum doğrusu.
Türkiye, içinden geçtiği konjonktürden çıkarak özellikle kur meselesinde daha
stabil, daha gerçekçi bir zemine oturduğunda bu rakamlar da revize edilecektir,
inşallah. İhracatımız 227 milyar dolar olacak, işsizliğimiz tek haneye inecek,
enflasyon düşük tek haneli rakamlara gerileyecek plan hedeflerine göre ve
baktığınız zaman, özellikle satın alma gücü paritesine göre önemli bir gelişme
var; OECD tanımlı satın alma gücü paritesine göre kişi başına gelirimiz 2013’te
22.205 dolarken 2018’de 28.205 dolara yükselmiş, plan dönemi sonunda 37 bin
dolara çıkması öngörülüyor. Şu an itibarıyla zaten satın alma gücü paritesine
göre 13’üncü büyük ekonomi konumundayız. Önümüzdeki dönemlerde bu konumumuzu
daha da pekiştireceğiz. Yakınsama süreci devam edecek, “gelişmiş” dediğimiz
ülkelerle aramızdaki farkı bu çerçevede kapatmaya devam edeceğiz. Türkiye’nin
kişi başına gelirinin AB ortalamasına oranı şu anda yüzde 65 civarında, bu plan
döneminde bunu da 70’lere doğru çıkarmayı yine hedefliyoruz.
Bütün bunlarla baktığımız zaman, değerli arkadaşlar, politika
çerçevemizin sağlam ve sağlıklı kurulduğunu rahatlıkla söyleyebilirim. Dalgalı
döviz kuru rejimi ve güçlü para politikaları devam edecek. Mali disipline
ehemmiyet verilmeye devam edilecek. Kurallara dayalı serbest piyasa, işleyen
bir serbest piyasa yine esas alınıyor. Ekonomi yönetiminde eş güdüm, uyum ve
etkin koordinasyon öngörülüyor. Para, maliye ve gelirler politikasının eş güdüm
içinde yürütüldüğü, yapısal reformlara da büyük vurgu yapılan bir çerçeve
görüyoruz. 
Özellikle yapısal reformları hepimizin önemsemesi lazım. Bunların iki
yönlü etkisi var; bir tanesi orta ve uzun vadede ortaya çıkan somut etkileri,
diğeri ise yapısal reformlar yapan bir ülkeye duyulan güven ve bunun da
etkileri hemen ortaya çıkıyor. Dolayısıyla, önümüzdeki süreçte… Başlamış
durumdayız aslında. Askerlikle ilgili çok köklü bir reform yaptı bu Meclis.
Diğer taraftan, Millî Eğitim Bakanlığımızın çalıştığı eğitim reformu var,
Adalet Bakanlığımızın çok ciddi bir emekle hazırladığı Yargı Reformu Strateji
Belgesi var. Bakın, çok köklü alanlardaki reform çerçevesinden bahsediyoruz.
Yine, ekonomi alanında çok önemli bir reform gündemimiz var. Bütün bunları yeni
unsurlarla birleştirip yapısal reformları Meclisimizin de desteğiyle birer
birer harekete geçirdiğimiz zaman Türkiye ekonomisine duyulan güven çok daha
üst noktalara çıkacaktır ve inanıyorum ki bu planda ortaya konan hedeflerin çok
daha ötesinde gerçekleşmeler sağlanacaktır.
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Yılmaz.
CEVDET YILMAZ (Devamla) – Tamamlamadan önce, gelen
eleştirilerle ilgili son bir not: Bu sistem tartışmalarını muhalefetten
arkadaşlarımız gündeme getirdiler. Yeni sistemle ilgili şunları vurgulamak
istiyorum: Yeni sistem geliştirilmeye ve iyileştirilmeye açık bir sistemdir,
elbette zaman içinde uygulama sonuçlarıyla birlikte iyileştirilecektir; halkın
demokratik oyuyla, meşru bir şekilde uygulanmaya başlanan bu sistem herkesin
katkısıyla daha iyi bir noktaya gidecektir inşallah. Yalnız, şöyle bir hata
yapılıyor: Nedensellik ve eş zamanlılık karıştırılıyor. Sistemle alakası
olmayan başka konular, başka sorunlar, sistemden de önce var olan ve devam eden
birtakım sorunlar sistemin sorunuymuş gibi sunuluyor; bu da büyük bir yanlış.
Bu yanlışa düşmeden, sistemin uygulamadaki eksikliklerini tespit edip hep
birlikte geliştirirsek Türkiye kazanır diye düşünüyorum. 
Yeni planımızın hayırlı uğurlu olmasını diliyorum. 
Hepinizi saygıyla selamlıyorum. (AK PARTİ sıralarından
alkışlar) 
BAŞKAN – Adalet ve Kalkınma Partisi Grubu adına ikinci
söz talebi Gaziantep Milletvekilimiz Sayın Abdullah Nejat Koçer’e aittir. (AK
PARTİ sıralarından alkışlar) 
Süreniz on dakika Sayın Koçer.
AK PARTİ GRUBU ADINA ABDULLAH NEJAT KOÇER (Gaziantep) –
Sayın Başkan, sayın milletvekilleri; 2019-2023 dönemini kapsayan On Birinci
Kalkınma Planı’nın birinci bölümü üzerinde AK PARTİ Grubu adına söz almış
bulunuyorum. Yüce heyetinizi saygıyla selamlıyorum.
Sayın milletvekilleri, Türkiye'nin siyasi ve ekonomik
açıdan oldukça sıkıntılı bir döneminde görev alan AK PARTİ, on yedi yıllık
süreçte gerçekleştirdiği reformlarla, ülkemiz için çizdiği yol ve vizyonla
önemli başarılara imza atmıştır. On Birinci Kalkınma Planı bu tecrübeyle
hazırlanmış bir plan, bir yol haritası ve bir vizyon belgesidir. Hareket
noktası insan olan dönüşümlerle Türkiye'nin son on yedi yılda çehresinin
değiştiği, kalkınmanın ve büyümenin hızlandığı görülmektedir. Sosyal, kültürel,
ekonomik, siyasi ve toplumsal alanda gerek mevzuat gerekse reform düzeyinde
büyük hamleler gerçekleşmiştir. Kronikleşmiş pek çok sorun köklü reformlar
yapılarak çözüme kavuşturulmuştur. Yaşam standardını yükseltmeye, milletimizin
ve ülkemizin refahını artırmaya yönelik sürekli olarak dönüşen ve yenilenen
düzenlemeler yapılmış ve yapılmaya devam etmektedir. Küresel bir güç olma
yolunda mali disiplin önemsenerek yapısal reformlar hayata geçirilmiş, ekonomik
kalkınmaya verilen öncelikler sayesinde temel ekonomik göstergelerde büyük
gelişmeler sağlanmıştır. Ülkemizin gündemi yeni fikir, proje, iş, hizmet ve
yatırımlarla doldurulmuş ve kalkınma hızlandırılmıştır. Güçlü insan kaynağıyla
sürekli olarak iyileştirilen iş ve yatırım ortamı sayesinde ülkemiz AR-GE,
inovasyon ve dijital dönüşüm gerçekleştirme kabiliyetini kazanmıştır. Bunun
yanı sıra, Türkiye yüksek düzeyli iş birliği mekanizmaları ile bölgesel iş
birliği süreçlerini hayata geçirmiş, gerçekleştirdiği insani yardımlarla
bölgesel ve küresel istikrarın sağlanmasında söz sahibi olmuştur.
Sayın milletvekilleri, pek çok şey gibi küresel rekabet anlayışı da
günümüzde büyük ölçüde değişmiştir. Üretim süreçleri artık tek bir alanda
değil, birden fazla yerde gerçekleştirilmekte, ilerleyen teknolojinin
yardımıyla üretim zincirinin farklı aşamaları farklı ülkelerde dahi
gerçekleştirilebilmektedir. Yüksek teknolojili üretimin, tasarımın,
markalaşmanın önemi ve değeri artmaktadır. Rekabet gücü ancak inovatif
çalışmalarla fark yaratarak elde edilmektedir. On Birinci Kalkınma Planı’nda
yer alan kimya, ilaç, tıbbi cihaz, elektronik, otomobil, raylı sistem ve kimi
sektörlerin öncelikli olarak yerli üretimi ve teknolojik dönüşümü destekleyerek
sanayi politikalarının belirlenmesi son derece önemlidir. Amacına ve kurgusuna
bakıldığında, esas itibarıyla daha fazla değer üreten, daha güçlü, rekabetçi,
nitelikli insan ve güçlü toplumu merkezine alan bu plandaki sanayi
politikalarının ve öncelikli sektörlerin önemi daha iyi anlaşılmaktadır. 
İstikrarlı ve güçlü büyüme, sürdürülebilir cari işlemler dengesi, artan
istihdam ve birey, firma, sektör ve devlet olmak üzere, tüm düzeylerde
rekabetçiliğin geliştirilmesi ve verimliliğin artırılması önemli hedeflerdir.
AR-GE ve inovasyonla kritik teknoloji alanlarına yapılacak yatırımlar,
oluşturulacak kurumsal yapılar ve destekler aracılığıyla şirketlerin ve
girişimcilerin hem AR-GE inovasyon kapasiteleri hem de verimlilikleri
artacaktır. 
Sayın milletvekilleri, On Birinci Kalkınma Planı’nın Türkiye’nin
uluslararası rekabet edebilirliğinin artırılması ve yüksek katma değer
yaratarak sürdürülebilir ekonomik büyümesinin ve kalkınmasının sağlanması için
oldukça büyük bir öneme sahip olduğuna inanıyorum. Bu anlamda oluşturulan
politika ve tedbirlerin son derece hassas bir yaklaşımla oluşturulduğunu görmekten
memnuniyet duyuyorum. 
Güçlü finansal yapının tesisi için Kredi Garanti Fonu’nun yüzde 50’sinin
imalat sanayisi sektörlerinde yatırım ve ihracat kredilerine tahsis edilmesini,
Kalkınma ve Yatırım Bankası ile Eximbankın öz sermayesinin 10 milyar TL’ye artırılmasını,
KOSGEB desteklerinden imalat sanayisine ayrılan payın yüzde 75’e ve öncelikli
imalat sektörlerine ayrılan payın yüzde 50’ye çıkarılmasının büyümemizin
lokomotifi olan KOBİ’lerimiz için finansmana erişimde büyük bir kolaylık,
büyüyüp gelişerek güçlenmeleri için iyi bir imkân olduğunu değerlendiriyorum. 
Programda yer alan model fabrika, danışmanlık destek programı KOBİ’lerin
verimliliğini artıracağı gibi, dijital dönüşümlerine de katkı sağlayacaktır. Bu
noktada, ölçeklerini büyüten firmalara verilecek olan ilave istihdam desteği
çok önemlidir. Bölgeler ve sektörler düzeyinde verimlilik sorunlarının analiz
edilerek çözüm önerilerinin ve verimlilik gelişim haritalarının oluşturularak
plana paralel bir vizyonun gösterge olacağına inanıyorum. 
Planı incelediğimizde, iş ve yatırım ortamı reformlarıyla kamu
politikalarında şeffaflık, istikrar, güvenilirlik ve öngörülebilirliğin
sağlanmasının, piyasalarda rekabetçi ortamın geliştirilmesi ile etkin teşvik
programları uygulanarak üretim yapısının güçlendirilmesinin, ekonomide
teknolojik dönüşümü sağlayacak uluslararası doğrudan yatırımların artırılarak
Türkiye’nin bölgesel üretim merkezi hâline getirilmesinin amaçlandığı
görülmektedir. Bu noktada, iş ve yatırım ortamını etkileyen bürokratik
süreçlerin ve maliyetlerin azaltılması konusunun öne çıktığını ve yatırım
ortamı reformlarının tasarlanarak zorunlu ara buluculuk uygulamasının
yaygınlaştırılacak olmasının da önemli olduğunu düşünüyorum. Teknoloji Odaklı
Sanayi Hamlesi Programı kapsamında, yatırımların AR-GE, tasarım, üretim,
pazarlama ve ihracat süreçlerinin bir arada gözetilerek desteklenecek olması
teşvik ve desteklerin etkin kullanımını sağlayacaktır. 
Değerli milletvekilleri, her zaman ifade ettiğimiz gibi, tüm bunların
gerçekleşmesi için gerekli ve ülkemizin ihtiyacı olan elbette nitelikli insan
kaynağıdır. On Birinci Kalkınma Planı’nın hedeflerinden biri de imalat
sanayisindeki yaşanan dijital dönüşümün gerektirdiği becerilerin iş gücüne
kazandırılmasıdır. Bunun için de mesleki eğitim ve yükseköğretim iş dünyasıyla
entegre edilecek, nitelikli insan kaynağı için istihdam teşvikleri
basitleştirilecek ve bu teşviklerde öncelikli sektörler ağırlık kazanacaktır.
Burada sanayinin ihtiyacı olan iş gücü profilinin belirlenmesinin önemli
olduğunu düşünüyor, mesleki ve teknik eğitim kurumları öğretim programlarının
güncellenmesini, üniversite ve sanayi iş birliğinde lisansüstü program
oluşturulmasını önemsiyorum. 
Değerli milletvekilleri, dünya ekonomisinin geleceğini artık büyük
ölçüde dijital dönüşüm şekillendirmektedir. Pek çok sektörde oyunun kurallarını
dijital dönüşüm belirlemekte ve değiştirmektedir. On Birinci Kalkınma Planı’nda
dijital dönüşümün hızlandırılması amaçlanmaktadır. Plana göre yine öncelikli
sektörler başta olmak üzere sanayinin dijital dönüşüm sürecinde ihtiyaç duyulan
akıllı ürün ve sistemler geliştirilerek kullanımı sağlanacak ve bu amaçla
Dijital Dönüşüm Ürün Gerçekleştirme Programı uygulanacaktır. Plan dönemi
boyunca yapılacak yatırımlarla AR-GE harcamalarının millî gelire oranının yüzde
0,96’dan yüzde 1,8’e çıkarılacak olmasını ve bu harcamalardan özel sektör
payının yüzde 56,9’dan yüzde 67’ye yükseltilmesini önemli bulduğumu özellikle
ifade etmek istiyorum. 
Sayın Başkan, sayın milletvekilleri; ülkemizin kalkınma sürecine yön
vererek bu süreci hızlandıracak plan sürecinde yüzde 4,3 büyüme, yüzde 5
işsizlik, 227 milyar dolar ihracat ve 75 milyon turist hedefiyle Türkiye'nin bu
süreçteki yol haritası ve vizyon belgesi olan On Birinci Kalkınma Planı’nın
milletimiz ve ülkemiz için hayırlı olmasını diliyor, yüce Meclisi saygıyla
selamlıyorum. (AK PARTİ ve MHP sıralarından alkışlar) 
BAŞKAN – Birinci bölümde Adalet ve Kalkınma Partisi Grubu adına son söz,
İstanbul Milletvekilimiz Sayın Şirin Ünal’a aittir. (AK PARTİ sıralarından
alkışlar) 
Süreniz on dakika Sayın Ünal. 
AK PARTİ GRUBU ADINA ŞİRİN ÜNAL (İstanbul) – Sayın Başkan, değerli
milletvekilleri; On Birinci Kalkınma Planı hakkında Adalet ve Kalkınma Partisi
Grubu adına söz almış bulunmaktayım, Gazi Meclisimizi saygıyla selamlıyorum. 
Sözlerimin hemen başında, üçüncü yıl dönümüne girmiş olduğumuz 15 Temmuz
hain darbe girişiminde FETÖ terör örgütünün saldırılarına karşı canla başla
mücadele eden tüm vatandaşlarımıza şükranlarımı bildiriyor, bu saldırılar
sonucunda şehit düşen tüm kardeşlerimize Allah’tan rahmet diliyor, kahraman
gazilerimize de sağlık ve afiyetler temenni ediyorum. Ayrıca, sel felaketi
yaşayan Düzceli ve Sakaryalı vatandaşlarımıza geçmiş olsun dileklerimi
sunuyorum. Allah beterinden korusun, Allah devletimize zeval vermesin. 
Değerli milletvekilleri, ülkemizin uzun vadeli kalkınma politikaları,
ekonomik büyümenin yanı sıra insani gelişmişlik, hukukun üstünlüğü, bilgi
toplumu, uluslararası rekabet gücü, kurumsallaşma, sürdürülebilirlik ve
kapsayıcılık boyutlarını da içerecek şekilde çok yönlü bir anlayışla
oluşturulmakta ve bütüncül bir bakış açısıyla hayata geçirilmektedir. Elverişli
olmayan küresel ve bölgesel, ekonomik ve siyasi koşullara, terör olaylarına ve
15 Temmuz menfur darbe girişimine rağmen gerçekleştirilen yapısal reformlar ve
uygulanan politikalar sayesinde ülkemizde ekonomik istikrar ve güven ortamı
korunmuş, büyüme ve kalkınma süreci kararlı bir biçimde sürdürülmüştür. Ülke
olarak bu dönemde sergilenen dinamizmin ve dış şoklara karşı oluşturulan
dayanıklı yapının korunarak geliştirilmesi, önümüzdeki dönem için On Birinci
Kalkınma Planı’nda ortaya konulacak hedeflerin gerçekleştirilmesinde güvence
teşkil edecektir.
Değerli milletvekilleri, On Birinci Kalkınma Planı kapsamında öncelikli
gelişme alanlarından olan tarım ve hayvancılık, savunma sanayi ve turizm
konularında plan hedeflerimizi takdirlerinize sunacağım. Çevresel, sosyal ve
ekonomik olarak sürdürülebilir, ülke insanının yeterli ve dengeli beslenmesinin
yanı sıra arz-talep dengesini gözeten üretim yapısıyla uluslararası rekabet
gücünü artırmış, ileri teknolojiye dayalı, altyapı sorunlarını çözmüş,
örgütlülüğü ve verimliliği yüksek, etkin bir tarım sektörünün oluşturulması
temel amaçtır.
Süremizin kısıtlı olması sebebiyle sadece birkaçını sizlerle
paylaşabileceğim politika ve tedbirler ise şu şekildedir: Tarım ve hayvancılık
alanında makro ve mikro düzeyde doğru ve güvenilir veri temin edilerek tohumdan
sofraya uzanan tüm zincir tam olarak kayıt altına alınacak, yıllık izleme ve
değerlendirme çalışmaları kurumsal hâle getirilecek, tarımsal bilgi sistemleri
tanımlanarak etkin kullanımı sağlanacaktır. Tarım sayımı yapılacak, tarımsal
destekler artırılacak, üretimde kalite, çiftçi maliyeti ve geliri, arz ve talep
dengesi odaklı dinamik bir yapıya kavuşulacaktır. Tarım arazilerinin korunması,
etkin kullanımı ve yönetimi sağlanacaktır. Sulama alanlarının genişletilmesi
amacıyla yatırımlar önceliklendirilerek sürdürülecek, suyun kalite ve miktar
olarak korunması ve etkin kullanımına yönelik çalışmalara devam edilecektir.
Plan döneminde 2 milyon hektar alanın sulamaya açılması hedeflenmektedir.
Bitkisel üretim artırılacak, üretimin sürdürülebilirliğini teminen girdi
destekleri, başta mazot ve gübre olmak üzere maliyetlerdeki değişimler dikkate
alınarak belirlenecektir.
Günümüzde 700 bin ton olan tıbbi ve aromatik bitkilerin
üretim miktarının 2023 yılında 1 milyon 200 bin ton olması hedeflenmektedir.
Kenevir başta olmak üzere lifli bitkilerin endüstriyel kullanımını
yaygınlaştırmak amacıyla düzenlemeler yapılacaktır.
Büyükbaş ve küçükbaş hayvancılık geliştirilecektir.
Kanatlı hayvan ürünleri ihracatında ürün ve pazar çeşitliliği artırılacaktır.
Su ürünleri yetiştiriciliğinde üretim ve ihracatın artırılması sağlanacaktır.
Özel sektörle iş birliği kapsamında veteriner aşıları ve teşhis kiti üretimini
gerçekleştirmek üzere aşı üretim merkezi kurulacaktır.
Değerli milletvekilleri, Silahlı Kuvvetlerimizin ve
güvenlik güçlerimizin ihtiyaçlarını sürekli gelişim anlayışıyla azami ölçüde
millî teknolojiler ve yerli imkânlarla karşılamak ve savunma ihracatını
artırmak üzere savunma sanayisi ekosistemini güçlendirmek ve savunma
sanayisinde edinilen becerilerin sivil sektöre yayılımını sağlamak temel
amaçlarımızdan biridir. Bu kapsamda, savunma sanayisi ürünleri geliştirilirken
sistem, alt sistem ve bileşen seviyesinde dışa bağımlılık azami ölçüde
azaltılacaktır. Plan döneminde Altay tankı, yerli hava savunma sistemleri ve
deniz altı platformları envantere kazandırılacak, envanterdeki insansız hava
aracı sayısı artırılacak, insansız hava aracı motoru prototipinin ve kara araç
motorunun teslimi yapılacaktır. Savunma sanayisi sektöründe faaliyet gösteren
KOBİ’ler dâhil tüm firmalara yönelik olarak Savunma Sanayii Yatırım ve
Geliştirme Faaliyetlerini Destekleme Programı kapsamında finansal destek
sağlanacaktır. 
2018 yılı için 6,7 milyar dolar olan savunma ve havacılık
sanayisi cirosunun 2023 yılı için 26,9 milyar dolara erişmesi beklenmektedir.
Savunma ve havacılık sanayisi ihracatının 2 milyar dolardan 10,2 milyar dolara
çıkarılması hedeflenmektedir. 
Öte yandan, turizm alanında da ülkemizin turizm gelirinin 29,5 milyar
dolardan 65 milyar dolara; 46,1 milyon olan ziyaretçi sayısının da 75 milyona
erişmesi beklenmektedir. 
Sayın Başkan, değerli milletvekilleri; yaşanabilir, değer üreten şehirler
ve sürdürülebilir çevre politikasından ödün vermeyen iktidarımızda bölgemizi
yeniliğe ve iş birliğine dayalı şekilde, imkân ve kabiliyetlerini yönetişim
temelinde geliştirerek dönüştürmeye ve böylece, ülkemizin dengeli kalkınmasına
azami katkıyı sağlamaya, bölge içi ve bölgelerarası gelişmişlik farklarını
azaltmaya devam edeceğiz. 
İlaveten, insan odaklı, doğal hayata ve tarihî mirasa saygılı, temel
kentsel hizmetlerin adil ve erişilebilir bir şekilde sağlandığı, yaşam kalitesi
yüksek ve değer üreten şehir ve yerleşimler oluşturmaktan asla vazgeçmeyeceğiz.

Değerli milletvekilleri, 2019-2023 dönemini kapsayan On Birinci Kalkınma
Planı’nın 2023 vizyonu doğrultusunda ülkemizin kalkınma hedeflerini daha da
ileriye taşıyacağından şüpheniz olmasın. 
Büyük bir titizlikle hazırlanarak huzurlarımıza getirilen yeni kalkınma
planı, ülke olarak odaklanacağımız kritik önemdeki yapısal dönüşüm alanlarını
ve bunlara ilişkin hedef ve stratejileri de ortaya koyacak temel politika
belgesi olacaktır. Plan kapsamında alınacak tedbirlerle bir yandan millî
gelirin artırılması, bir yandan da yaratılan hasılanın toplum kesimleri ve
bölgeler arasında daha dengeli bir biçimde paylaşılması sağlanacaktır. 
Sözlerime son verirken On Birinci Kalkınma Planı’nın ülkemize ve
milletimize hayırlar getirmesini temenni ediyor, planın hazırlanmasında emeği
geçenlere şükranlarımı sunuyor, hepinize selam ve saygılarımı arz ediyorum. (AK
PARTİ sıralarından alkışlar)
BAŞKAN – Birinci bölümde şahıslar adına söz taleplerini karşılayacağım.
İlk söz, İstanbul Milletvekilimiz Sayın Erkan Baş’a aittir.
Süreniz on dakika Sayın Erkan Baş.
Buyurun. (CHP ve HDP sıralarından alkışlar) 
ERKAN BAŞ (İstanbul) – Teşekkür ediyorum Sayın Başkan.
Tabii, Genel Kurulu da selamlamak istiyorum ama yine AKP’li milletvekillerinin
ilgisi gözlerimi yaşartıyor. 300’e yakın vekili olan grup 10 kişiyle, 15
kişiyle bizi dinliyor. Ben, ekranları başında bizleri izleyen, alın teriyle
çalışan, emeğiyle geçinen bu ülkenin tüm onurlu insanlarını sevgiyle, saygıyla
selamlayarak başlamak istiyorum.
Şimdi, elimizde güzel bir taslak var. “Güzel” dediğime bakmayın değerli
arkadaşlar… Ben dün saat 13.00’te tesadüf bilgisayar başındaydım, 13.03’te bu
taslak postamıza indi, elektronik posta olarak indi; saat 14.00’te Genel Kurula
geldik, akşam 10’a kadar çalıştık yani şimdi bize diyorsunuz ki, siz şunu yani
aşağı yukarı bu 300 sayfalık metni dün gece saat 11’den bu sabah saat 11’e
kadar okuyun, inceleyin, değerlendirin, sonra gelin, burada bunun üzerine katkı
yapın, eleştiri yapın. Bir kere, halkımız bunu bilsin. Yani bu tartışmalar
nasıl yapılıyor, bunun bir bilinmesi lazım. Ben gerçekten çok merak ediyorum
yani içinizde varsa bunun tamamını okuyan, bir elini kaldırsa da kaç kişi
olduğunu görsek. İnanmıyorum, samimi söylüyorum, inanmıyorum, hiçbiriniz bunu
okumadınız, hiçbiriniz okumadınız, geldiniz, burada el kaldırıyorsunuz, el
indiriyorsunuz.
Şimdi, değerli arkadaşlar, bakın, ben okumaya çalıştım ama mesela şu
cümle gerçekten beni benden aldı yani Komisyonun raporunda aynen şöyle yazıyor:
“Planın tamamı Komisyonumuz tarafından aynen kabul edilmiştir.” Bravo, tebrik
ediyorum arkadaşlar! Yani günlerce Komisyonda tartışılıyor, Allah rızası için 1
tane virgül değiştirin ya. Yani 1 tane virgül bile değiştirmeden saraydan Genel
Kurulun önüne geliyor, şimdi muhtemelen burada da yine virgül değiştirmeden
gönderelim diyorsunuz. Haklısınız yani okumazsak nasıl değiştireceğiz onu
bilmiyorum ama yani bu acele nedir arkadaşlar? 
Şimdi, bu planların görüşülmesiyle ilgili özel bir kanun var değil mi? 
Kalkınma
Planlarının Yürürlüğe Konması ve Bütünlüğünün Korunması Hakkında Kanun.
Umuyorum okumuşsunuzdur. Bu Kanun’un ruhuna aykırı şu yaptığımız iş ya. Kanun
“en çok yirmi gün içinde” “en çok sekiz gün içinde” falan diye sınırlandırmaya
çalışıyor yani şunu tahayyül ediyor kanun yapıcı, diyor ki: Benim
milletvekillerim bunu uzun uzun tartışma ihtiyacı hissederler, uzun uzun
konuşma ihtiyacı hissederler; o uzunluğa bir sınır koyalım. Biz ne yapıyoruz?
Maşallah, yangından mal kaçırır gibi koştur koştur bunu hayata geçirmeye
çalışıyoruz.
Değerli arkadaşlar, peki, başka bir şey daha soralım:
Hani diyelim ki milletvekillerine tartıştırmıyorsunuz, hani diyelim ki
komisyonlara tartıştırmıyorsunuz; peki, vatandaşa tartıştırdık mı? Yani bu
“plan” dediğiniz şey bir kılavuzdur, bir yol haritasıdır, bir rota çizer. Bu
memlekette yaşayan 80 milyona diyorsunuz ki: Biz şu plana göre bir yol haritası
oluşturacağız. Ya, ben kendi adıma söyleyeyim, yanlışım varsa lütfen düzeltin:
Bu memlekette alın teriyle, emeğiyle yaşayan milyonlarca insan var, beğenelim
ya da beğenmeyelim bu insanların temsilcileri var, sendikalar var, sendikaların
örgütlenmeleri var. Mesela bunlara sordunuz mu ya “Arkadaşlar, biz sizin
geleceğinize dair bir planlama yapıyoruz, sizin fikriniz nedir?” diye? Demokratik
kitle örgütlerine sordunuz mu “Arkadaşlar, nasıl bir plan yapalım?” diye? Yani
şimdi, bunlar yapılmadığında ne oluyor biliyor musunuz arkadaşlar: Saraydan
Türkiye’ye bakanlar, o şatafat içerisinde Türkiye’ye bakanlar… Gerçekten, daha
önce söylemiştim, saray harikalar diyarında ama bizim de başka bir şey
söylememiz lazım, kral çıplak arkadaşlar yani siz sarayın içinde göremiyor
olabilirsiniz ama kral çıplak. Dolayısıyla bir kere usul tartışması açısından
şunu söylemem gerekiyor değerli arkadaşlar: Halkın ihtiyaçlarını, sorunlarını
hiç sormadan sadece sarayda yaşayanlar tarafından yapılmış, Meclis Komisyonunda
tek bir virgülüne bile dokunulmamış, milletvekillerinin okumasına bile fırsat
tanınmayan bir plan halkın yararına olabilir mi? Elinizi vicdanınıza koyup bu
soruya cevap vermenizi ve buna göre karar vermenizi istiyorum. 
Yani diyorsunuz ki: Tayyip Erdoğan ya da herhangi bir
fâni -fark etmez, şu anda Tayyip Erdoğan- buradaki 600 kişiden, bu memleketteki
80 milyon kişiden daha akıllı, daha zeki, her şeyi bizden daha fazla biliyor; o
ne derse doğrudur. Arkadaşlar, kusura bakmayın ama gerçekten benim anladığım
cumhuriyette, benim anladığım demokraside böyle bir işleyiş, böyle bir çalışma
biçimi yok. Bakın, sürekli muhalefeti şöyle eleştiriyorsunuz, diyorsunuz ki:
“Ya, bu muhalefet de biz ne desek ‘istemezük, istemezük’ deyip duruyor. Bu
muhalefet ‘hayır’ demekten başka bir şey bilmiyor.” 
Yahu arkadaşlar, hiç tersini düşündünüz mü? Hayatınızda bir kere, şu
saraydan size gönderilen fermana “hayır” demeye cesaretiniz var mı? Yok. Ben
görmedim. Bir yıl geride kaldı, görmedim. 
Değerli arkadaşlar, şimdi böyle bir altı yedi saat tartışacağız, sonra
memleketin beş yılına karar vereceğiz ve ona göre oluşturulacak. Niye? Çünkü
aceleniz var, tatile çıkacaksınız. Gerçekten burada herkese eleştiri yapıyorum.
Değerli arkadaşlar, emeklilikte yaşa takılanlara hepimiz söz verdik mi?
Verdik. Ne oldu? Peki, daha bir ay önce, böyle âlâyıvalayla bize Adalet
Bakanından davetiyeler geliyor; yargı reformu, adalette atılım yapacağız. Ne
oldu arkadaşlar? Yazık değil mi cezaevinde umutlandırdığımız, haksız, hukuksuz,
adaletsiz biçimde tuttuğumuz insanlara? 3600 ek gösterge, emeklilikte yaşa
takılanlar, ne olacak bunların hâli? 
Tabii ki hak eden her insan tatil yapsın ama biz tatil yapmayı hak ettik
mi? Bakın, bu memlekette, bir yıldır işçiler için, emekçiler için, yoksullar
için hangi düzeltmeyi yaptık da tatil yapıyoruz ya? Ben somut olarak öneriyorum
arkadaşlar; gelin, çalışalım, temmuzda çalışalım, ağustosta çalışalım, şu
memleketin faydasına bir şeyler yapalım da eylülde istiyorsanız hep beraber
tatil yapalım ama bunlar olmuyor. Neyse uzatmayalım. 
Bakın, şimdi, değerli arkadaşlar, Sayın Cumhurbaşkanı Yardımcımız bir
sunum yaptı. Ne dedi? Aynen okuyorum: “Sayın Başkan, değerli milletvekilleri;
hukukun üstünlüğü, güçlü demokrasi ve temel hak ve hürriyetler, On Birinci
Kalkınma Planı’nın temel taşıyıcı sütunlarını oluşturmaktadır.” Ben
söylemiyorum, Sayın Cumhurbaşkanı Yardımcımız söylüyor.
Arkadaşlar, işte, bakın, bu plan, temel taşıyıcı sütunları itibarıyla
çökmüş bir plan yahu! Hiç uzatmayacağım, sadece şu son bir iki güne bakın. Şu
anda Canan Kaftancıoğlu İstanbul’da yargılanıyor, dün Selahattin Demirtaş
yargılandı, Gezi davası var, Cumhuriyet davası Yargıtayda. Ya, bu memlekette yüzlerce
gazeteci, siyasetçi, genç, sadece bu iktidara biat etmediği için cezaevlerine
atılmış, memlekette hukuk çökmüş, siz o hukukun üstüne bunu yerleştirmeye
çalışıyorsunuz.
Değerli arkadaşlar, bakın, “plan” dediniz mi sosyalistler, “plan”
dediniz mi komünistler, plan bizim işimiz. Bu meselenin temelinde aslında böyle
bir ayrım var. Yani zaten kapitalist düzende plan yapamazsınız ama kapitalist
düzende bile birtakım düzeltmeler yapılabilir, siz onu da yapmıyorsunuz. 
Şimdi, vaktim azalıyor, çok uzatmadan size Aziz Nesin’in
bir öyküsünden bir anekdot aktaracağım. Aziz Nesin diyor ki: “Bazı meslekler
vardır, kartvizit basamazlar. Örneğin, hırsızlar kartvizit basamazlar.” Mesela,
ben hatırlıyorum, “çilingir” diye basarlardı. Çilingirlik kutsal bir meslek
olabilir ama hırsız “çilingir” diye yazardı. Mesela, arkadaşlar, benim
çocukluğumda vardı, büyük dolandırıcılar “banker”di; kartvizitine “dolandırıcı”
yazamaz, ayıp olur. İşte kapitalistler de yani patronlara hizmet edenler de
kartvizitlerine “Patronlara hizmet ediyoruz, biz kapitalistiz.” yazamazlar;
işte “demokrasi”, “özgürlük”, “adalet” falan, o lafları kullanırlar. 
Bakın, ben açık söylüyorum: Benim kartvizitimde
“sosyalist” yazıyor, “komünist” yazıyor, hiç gocunmuyorum. Niye? Çünkü ben
işçilere, emekçilere, yoksullara ayrımcılık yapılması gerektiğini savunuyorum
ya! Patronlardan alıp işçilere, emekçilere vermek lazım diyorum. İşte, bu
yüzden anlaşamıyoruz. 
Değerli arkadaşlar, kalkınma planınıza dair çok şey
söyleyebilirim ama bir şeyi göstereyim sadece, bakın, umarım bir kişi olsun
bakar. Kalkınma planlarında bir amaç olur. Bu kalkınma planının amacı ne? Niye
yapıyorsunuz bu kalkınma planını? Bakın, mesela, Türkiye İşçi Partisi 78’de, o
zaman demokratikleşme için plan yapmış. Oturmuş, memleketin bütün akademisyenlerini,
yazarlarını, çizerlerini, sanatçılarını çağırmış. Bir okuyun, plan nasıl
yapılır, plan nasıl gerçekleştirilir, bir görün bakayım.
Ha, şimdi, arkadaşlar, siz niye plan yapıyorsunuz,
biliyor musunuz? Bakın, gösteriyorum: AKP’nin, değerli arkadaşlar,
kalkındırmayı başardığı tek şey bu. Bakın, burada -arkadaşlar, tebrik ediyorum
hepinizi- acayip yükselmiş bir grafik var. Bakın arkadaşlar, bu grafik nasıl
yükselmiş? Peki, ne yükselmiş? Okuyalım üstünden, ne yükselmiş? Türkiye’de en
zengin yüzde 1’in toplam servetten aldıkları payın yıllara göre dağılımı. Yani
bu memlekette toplamda 100 lira varsa AKP iktidara geldiğinde 39 lirası
tepedeki o zengin yüzde 1’e gidiyormuş. AKP’nin iktidarı döneminde hiç durmadan
artmış, zenginler hiç durmadan zenginleşmiş ve nihayetinde gelmiş yüzde 54’lere
kadar dayanmış. 
Bakın, bir de işçiler, emekçiler, yoksullar, bu
memleketin yüzde 99’u sizin döneminizde ne olmuş? Bakın arkadaşlar, grafiğe
bakın. Bundan daha başarılı bir grafiğiniz yok. Hadi ikisine de beraber bakalım
şimdi. Bakın, bu grafiği gördükten sonra şu plana “evet” diyebilecek misiniz?
Gerçekten elinizi vicdanınıza koyup bu plana “evet” diyebilecek misiniz? O
yüzden diyorum ki arkadaşlar, sizin bu planınız esas olarak şunu yapıyor, diyor
ki: “Ey işçiler, emekçiler, yoksullar; siz sürünmeye devam edin, biz sizden
aldıklarımızı zenginlere, holding sahiplerine vermeye devam edeceğiz.” 
(Mikrofon otomatik cihaz tarafından kapatıldı) 
BAŞKAN – Sayın Baş, sözlerinizi tamamlamak üzere bir dakika süre
veriyorum. 
Buyurun. 
ERKAN BAŞ (Devamla) – Sayın Başkan, teşekkür ediyorum, gerçekten
Mecliste bulunduğum sürenin en uzun konuşmasını verdiniz. Herhâlde “Planlama
komünistlerin işidir, konuşsun.” dediler ama o on dakika da bize yetmiyor. 
Değerli arkadaşlar, anlat anlat bitiremem ama gerçekten ben bu
memleketteki işçilere, emekçilere bu planı anlatma derdi taşıyorum. Bu
Parlamentoya bizi çeşitli umutlarla, çeşitli hayallerle gönderiyorlar ama benim
bu planın toplamına baktığımda gördüğüm şey... Samimiyetle söylüyorum, işçiye
diyorsunuz ki: “İş bulursan şükret, ayda 2 bin lira maaş alırsan daha ne
istiyorsun? Biz seni sendikasız, sigortasız, ölümüne çalıştırmaya devam
edeceğiz.” Kadınlara diyorsunuz ki: “Evde otur, çocuğuna bak, toplumsal hayata
girme.” Gençlere diyorsunuz ki: “Binbir zorlukla okusan da işsiz kalacaksın,
kalmazsan piyasada ucuz iş gücü olacaksın.” Ama diyorsunuz ki: “Bizim
yandaşlarımız var, patronlar var, onları zengin etmeye devam edeceğiz, onların
servetine servet katmaya devam edeceğiz.” Biz de buna izin vermeyeceğiz
arkadaşlar! (CHP ve HDP sıralarından alkışlar) 
BAŞKAN – Birinci bölümde şahıslar adına son söz, Tekirdağ
Milletvekilimiz Sayın Faik Öztrak’a aittir. 
Buyurun Sayın Öztrak. (CHP sıralarından alkışlar) 
Süreniz on dakika. 
FAİK ÖZTRAK (Tekirdağ) – Teşekkür ediyorum Sayın Başkan. 
Sayın Başkan, değerli milletvekilleri; On Birinci Beş Yıllık Kalkınma
Planı üzerinde sözlerime başlarken Genel Kurulu, yüce heyetinizi saygıyla
selamlıyorum. 
Planlama, plancılık, bir ülkenin fiziki ve beşerî
kaynaklarının etkin ve verimli kullanılması için önemli bir araçtır. Piyasa
ekonomilerinde plan, kamu için emredici, özel kesim için yol göstericidir.
Devlet Planlama Teşkilatı, 1960 yılında doğrudan
Başbakana bağlı bir müsteşarlık olarak kurulmuştur. Elli bir yıl sonra, Adalet
ve Kalkınma Partisi döneminde, önce Kalkınma Bakanlığına çevrilmiştir. Aslında
müsteşarlığın Bakanlığa dönüşmesiyle birlikte kurum, bürokratik pazarlıkların
bir parçası hâline gelmiştir. Bürokrasinin üstünde doğrudan Başbakana
alternatif sunmakla görevli olan kurumun pazarlıkların, bürokrasinin bir
parçası hâline gelmesiyle etkinliği azalmıştır.
“Cumhurbaşkanlığı hükûmet sistemi” adı verilen ucube
rejim, yeniden yapılandırma iddiasıyla kurumları darmadağın etmektedir.
Kurumsal hafıza yok olma aşamasına gelmiştir. 24 Haziran seçimlerinden sonra
plan yapma görevi de Cumhurbaşkanlığına bağlı Strateji ve Bütçe Başkanlığına
verilmiştir. 
Değerli milletvekilleri, planlama ve plancılık bir
kariyer müessesesidir. Uzmanlarını, önce uzman yardımcısı olarak sınavla
devlete alır, daha sonra tez yazdırır, onun arkasından sınav yapar, ondan sonra
uzmanlığını verir, arkasından da yurt dışına gönderir, yetiştirir. Ekonomi
alanında Türkiye'nin en seçkin kadroları Devlet Planlama Teşkilatından
yetişmiştir. Teşkilat, cumhurbaşkanları, başbakanlar, bakanlar ve
milletvekillerini çıkarmış bünyesinden.
Bakanlık, Strateji ve Bütçe Başkanlığına dönüşürken
önceki kriz dönemlerinde görev almış pek çok uzman Başkanlığa alınmamış “havuz”
denen bir yere atılmıştır. Bu suretle, krizle ilgili kurum hafızası da yok
edilmiştir. Bu nedenle de bugün iktidar krizle uğraşırken derli toplu bir
programı, kendi içinde bir tutarlılık gösteren, ayakları yere basan bir
programı bir türlü ortaya koyamamaktadır. Ucube sistemin hazırladığı ilk plan,
Meclise bir yıl gecikmeyle gelebilmiştir. Hızlı karar alma iddiasıyla getirilen
rejim, ortak aklı yitirince karar alamaz hâle gelmiştir.
Sayın Başkan, değerli milletvekilleri; bu doküman Türkiye'nin ihtiyaç
duyduğu, ayakları yere basan, güven ve ufuk veren bir plan olmaktan çok
uzaktır; usul, hukuk ve hedefleri yönünden maluldür. Orta vadeli program, orta
vadeli mali plan ve bütçeler kanunen beş yıllık planlara göre
hazırlanmalıdırlar yani plan yoksa, dayandıkları bir plan yoksa bu dokümanlar
hükümsüzdür. Onun için On Birinci Plan’ın aslında Meclise 2018 yılının
ortasında gelmesi gerekiyordu. Bugün, 2019 programının, orta vadeli mali planın
ve orta vadeli programın bu plan çıktıktan sonra yapılması gerekiyordu ama plan
olmadan bu dokümanlar Meclisten geçti, altı aydır da uygulanıyor ve altı aylık
uygulama sonunda, aslında planın da birinci yılı olan 2019 yılının hedeften
önemli ölçüde sapmış olduğu gözüküyor. Yani daha Meclisten çıkmadan kalkınma
planının ölü doğduğu söylenebilir. Bu planın tespit ve çözümlerine bakıldığında
da ucubelik dikkat çekiyor. 
Bir planda gömleğin iliklenecek ilk düğmesi doğru teşhistir. Bu planda
ülkemizin içinde bulunduğu, vatandaşın tenceresini boşaltan, cebinde yangın
çıkaran ekonomik kriz yok sayılmıştır. Tek adam parti devleti rejiminde hızla
yıpratılan hukuk devletinin ve demokrasinin, sarayın kerameti kendinden menkul
enflasyon-faiz teorilerinin, her sekiz ayda bir yaşanan seçimlerin ekonomide
yaptığı tahribatın, sıcak parayla sorunların üstünü örtme çabalarının ekonomiyi
dolarkolik hâle getirmesinin, üretim yerine ithalatı, kazanç yerine borcu
önceleyen ekonomiyi şişirme stratejisinin ülkeyi içine soktuğu krizden tek bir
kelimeyle dahi bahsedilmemektedir. Tek adam parti devleti projesinin ülkeyi
içine soktuğu yerli ve millî kriz görmezden gelinmektedir. Diğer taraftan, bu
planın rekabetçi üretim ve verimlilik bölümüne, sarayın kerameti kendinden
menkul enflasyon-faiz teorisi kopyalanıp yapıştırılmıştır. “Yüksek faiz
enflasyona neden olur.” denilerek finansman maliyetlerinin düşük seviyede
istikrar kazanmasını sağlayacak bir faiz politikasından bahsedilmektedir. Diğer
taraftan, enflasyon ve para politikası bölümünde de Merkez Bankasının fiyat
istikrarının sağlanması temel amacı doğrultusunda tüm araçları kararlı ve
bağımsız bir şekilde kullanmaya devam edeceği belirtilmektedir. Aynı doküman
içinde yer alan bu maddeleri okuyan bir ekonomi 1’inci sınıf öğrencisi planın
kapağını kapatıp masadan kalkar. 
Değerli milletvekilleri, bu planın hedefleri aynı zamanda AK PARTİ
iktidarının iflasının da itirafıdır. Hatırlayın, 2011’de cumhuriyetin 100’üncü
yılına yani 2023 yılına dair hedefler belirlenmişti. Sivil toplum kuruluşları,
odalar bu hedefler etrafında seferber edilmişti. Bu hedefler Onuncu Beş Yıllık
Kalkınma Planı’na da yazılmıştı. Her yıl yapılan gösterişli toplantılarda
gösterilen yaldızlı videolarla bu hedefler büyük iftiharla anlatılıyordu. Bu
hedefler “Adalet ve Kalkınma Partisi Genel Başkanı” şapkasıyla partisinin
belediye başkanı adaylarına oy devşirmek için miting meydanlarında dolaşan
Cumhurbaşkanı tarafından da bu yılın mart ayı sonuna kadar sürekli dile
getirilmişti. Hatta, Cumhurbaşkanı 31 Mart seçimlerinden sonra 2023 hedeflerine
ulaşmanın önünde hiçbir engel kalmayacağını söylemişti. On Birinci Kalkınma
Planı Meclise geldi, gördük ki ortada engel değil hedef kalmamış. 2023 yılında
2 trilyon dolar olacak dedikleri gayrisafi yurt içi hasıla, plana göre 1
trilyon dolara düşürülmüş. 2023’te 25 bin dolar olacak dedikleri kişi başına
gelir ise 12.484 dolara indirilmiş. 500 milyar dolar olacak diye sık sık
övündükleri ihracat hedefi 227 milyar dolara inmiş. Anlaşılan, bu hedeflerde de
tanzim satış uygulamasına geçilmiş, yüzde 50 damping yapılmış. (CHP
sıralarından alkışlar) Tek bir artan gösterge var, bir tane gösterge; o da
işsizlik, işsizlik oranı hedefi yüzde 5’ten yüzde 10’a çekilmiş, 2’ye
katlanmış.
Bu hedefleri bir de 2013’le kıyaslayınca tek adam rejiminde ekonomide
koskoca bir on yılı kaybettiğimiz görülür. Peki, Sayın Erdoğan’ın Başbakanken
ortaya koyduğu bu hedefler çok mu iddialıydı da tek adam olunca akil baliğ
oldu, hedefler normale mi döndü? Hayır, değerli milletvekilleri. Aslında, 2023
hedefleri bu ülkenin mevcut potansiyeliyle, genç nüfusuyla, coğrafi avantajıyla
rahatlıkla yakalanabilecek olan hedeflerdi. Hatta, Cumhuriyet Halk Partisi
olarak yayımladığımız cumhuriyetin 100’üncü yılına doğru yeni ekonomi
stratejisi belgemizde “500 milyar” denen ihracatı biz 650 milyar dolar olarak
belirlemiştik 2023 yılı için. Yine, 2023 yılı için bizim kişi başına gelir hedefimiz
31.500 dolardı, gayrisafi yurt içi hasıla hedefimiz ise 2,6 trilyon dolardı
çünkü biz bu ülkenin potansiyelini biliyoruz, doğru teşhis koyduğunuz zaman,
doğru ilaç verdiğiniz zaman milletimizin neler yapabileceğini görüyoruz. Ama bu
son on yedi yılda Adalet ve Kalkınma Partisinin elinde kötü yönetim ülkeyi
maalesef, hedeflerini yarı yarıya indirmek zorunda bırakmıştır. 
Değerli milletvekilleri, On Birinci Plan ülkenin içinde bulunduğu
krizde, bu krizden çıkış için kullanılabilecek çok önemli bir fırsattı. Bunu
burada, Meclisimizde doğru düzgün tartışabilseydik, baz yılını doğru düzgün
yazabilseydik, derli toplu bir program hâlinde kamuoyuna sunabilseydik, bu
planı kullanmak suretiyle bu krizden çıkmak için gerekli olan güveni
yaratabilirdik ama fırsat kaçtı. Bu iktidar, aslında krizde kullanılabilecek
bütün araçları boşa harcamakta çok mahir bir iktidar. İstanbul yaklaşımı
çıkarıyor hiçbir tedbir almadan; hâlbuki İstanbul yaklaşımını, bütün tedbirleri
alacaksınız, ondan sonra yapacaksınız ya da Merkez Bankasının ihtiyat akçesini…
(Mikrofon otomatik cihaz tarafından kapatıldı)
FAİK ÖZTRAK (Devamla) – Bitiriyorum.
BAŞKAN – Sayın Öztrak, sözlerinizi tamamlamanız için bir dakika süre
veriyorum.
FAİK ÖZTRAK (Devamla) – Merkez Bankasının ihtiyat akçesine bütçe açığını
kapatmak için el koyuyor. 
Maalesef bu planda, bu planın altyapısında bulunan özel ihtisas
komisyonlarında çalışan uzmanların emekleri de boşa gitmiştir. Her şeye rağmen
bu planın ülkemize hayırlı olmasını diliyor, Genel Kurula saygılarımı sunuyorum.
(CHP sıralarından alkışlar)
BAŞKAN – Değerli milletvekilleri, planın birinci bölüm görüşmeleri
tamamlanmıştır.
Sayın milletvekilleri, Adalet ve Kalkınma Partisi Grup Başkan Vekili,
Cumhuriyet Halk Partisi Grup Başkan Vekili, Milliyetçi Hareket Partisi Grup
Başkan Vekili ve İYİ PARTİ Grup Başkan Vekillerinin kendi hazırladıkları bir
bildiriyle ilgili söz talepleri vardır. 
Türkiye’nin Doğu Akdeniz bölgesindeki hidrokarbon kaynaklarının
paylaşımı konusunda hak ve menfaatlerinin korunması, Türkiye Cumhuriyeti ve
Kuzey Kıbrıs Türk Cumhuriyeti’nin yanında olduklarını ifade eden bu bildiriyle
ilgili olarak birer dakika açıklamada bulunacaklardır.
İlk söz, İYİ PARTİ Grup Başkan Vekili Sayın Lütfü Türkkan’a aittir.
XI.-
BİLDİRİLER - DEKLARASYONLAR
1.-
Kocaeli Milletvekili Lütfü Türkkan’ın, Türkiye’nin ve Kuzey Kıbrıs Türk
Cumhuriyeti’nin Doğu Akdeniz bölgesindeki hidrokarbon kaynaklarının paylaşımı
konusunda hak ve menfaatlerinin korunacağını ifade eden ortak bildiriye ilişkin
açıklaması
LÜTFÜ TÜRKKAN (Kocaeli) – Sayın Başkan, değerli milletvekilleri; Doğu
Akdeniz bölgesindeki hidrokarbon kaynaklarının paylaşımı konusunda Avrupa
Birliği ülkeleri ve Güney Kıbrıs Rum Yönetimi arasında uzun bir süredir devam
eden, bölgede bulunan hidrokarbon kaynaklarının paylaşılma konusundaki
tavırlarını, orada Kıbrıs Türkünün ve Türkiye Cumhuriyeti’nin uluslararası
hukuk temelindeki meşru hak ve çıkarlarını görmezlikten gelen tavırlarını telin
ediyoruz. Bu yönde siyaset yürüten bütün çevrelerin politikalarına da karşı
olduğumuzu belirtmek istiyoruz. Avrupa Birliği Dış İlişkiler Konseyi
toplantısının sonuç bildirgesinde açıklanan yaptırımları hukuka aykırı ve kabul
edilemez bulduğumuzu da ifade etmek istiyoruz.
(Mikrofon otomatik cihaz tarafından kapatıldı)
BAŞKAN – Tamamlayın Sayın Türkkan.
LÜTFÜ TÜRKKAN (Kocaeli) – Türkiye’nin ve Kuzey Kıbrıs Türk
Cumhuriyeti’nin hiçbir baskıya boyun eğmeksizin uluslararası hukuktan
kaynaklanan meşru haklarını koruyacak kudrete sahip olduğu da herkes tarafından
bilinmek zorundadır. Devletimizin, milletimizin hak ve menfaatlerini korumaya
yönelik yürüttüğü her politik girişimi, aldığı her tedbiri, attığı her adımı
sonuna kadar İYİ PARTİ Grubu olarak desteklediğimizi de ifade etmek istiyorum.
Teşekkür ederim.
BAŞKAN – Teşekkür ederim.
Milliyetçi Hareket Partisi Grup Başkan Vekili Sayın Akçay.
2.-
Manisa Milletvekili Erkan Akçay’ın, Türkiye’nin ve Kuzey Kıbrıs Türk
Cumhuriyeti’nin Doğu Akdeniz bölgesindeki hidrokarbon kaynaklarının paylaşımı
konusunda hak ve menfaatlerinin korunacağını ifade eden ortak bildiriye ilişkin
açıklaması
ERKAN AKÇAY (Manisa) – Teşekkür ederim Sayın Başkan.
Milliyetçi Hareket Partisi Grubu olarak, Doğu Akdeniz bölgesi
hidrokarbon kaynaklarının paylaşımı konusunun bir oldubittiye getirilerek
Kıbrıs Türkünün ve Türkiye’nin uluslararası hukuk temelindeki meşru hak ve
çıkarlarını görmezden gelme yönündeki tüm girişimleri ve hesapları şiddetle
telin ediyoruz ve bu yönde yürütülen politika ve gayretlere de karşıyız ve
bilhassa Avrupa Birliğini bu konuda uluslararası hukuka riayet ederek tarafsız
bir tutum sergilemeye davet ediyoruz. Kıbrıs Rum tarafının tek taraflı
faaliyetlerine ve bu konuda Rum tarafına destek veren ülkelerin yürüttüğü tüm
süreç sahipleri bilmelidirler ki çabaları beyhudedir. Bu anlamda, devletimizin
Doğu Akdeniz’de hidrokarbon arama çalışmalarını sürdürmesini doğru ve yerinde
buluyoruz.
(Mikrofon otomatik cihaz tarafından kapatıldı) 
BAŞKAN – Tamamlayalım.
ERKAN AKÇAY (Manisa) – Türkiye’nin ve Kuzey Kıbrıs Türk Cumhuriyeti’nin
hiçbir baskıya boyun eğmeden, uluslararası hukuktan kaynaklanan meşru haklarını
koruyacak kudrete sahip olduğu bilinmelidir. Milletimizin hak ve menfaatlerini
korumaya yönelik yürüttüğü her politik girişimi, aldığı her tedbiri, attığı her
adımı sonuna kadar desteklediğimizi, her hâl ve şartta bu ortak duruşumuzun
kararlılıkla devam edeceğini aziz milletimize ve dünya kamuoyuna Milliyetçi
Hareket Partisi Türkiye Büyük Millet Meclisi Grubu olarak bildiririz.
Teşekkür ederim Sayın Başkan.
BAŞKAN – Ben de teşekkür ederim.
Söz sırası, Cumhuriyet Halk Partisi Grubu adına Grup Başkan Vekili Sayın
Özkoç’ta.
3.-
Sakarya Milletvekili Engin Özkoç’un, Türkiye’nin ve Kuzey Kıbrıs Türk
Cumhuriyeti’nin Doğu Akdeniz bölgesindeki hidrokarbon kaynaklarının paylaşımı
konusunda hak ve menfaatlerinin korunacağını ifade eden ortak bildiriye ilişkin
açıklaması
ENGİN ÖZKOÇ (Sakarya) – Sayın Başkan, değerli milletvekili arkadaşlarım;
Akdeniz’de hangi ülkeler aktif olarak politika yürütüyorlar bu konuyla ilgili?
İsrail, Mısır, Güney Kıbrıs Rum Yönetimi, Yunanistan, Lübnan, Suriye, Libya.
Peki, sınırı olmadığı hâlde hangi ülkeler bu rant olayıyla burada bulunmaya
çalışıyorlar? ABD, Rusya, İngiltere, Fransa, İtalya. Türkiye ve Kuzey Kıbrıs
Türk Cumhuriyeti bunların karşısında. Bölgede 3,5 trilyon metreküp doğal gaz
bulunuyor. 1,7 milyar varil petrol rezervi bulunuyor. Bu emperyalist ülkeler
sadece bunun için savaş çıkarıyorlar. Eğer doğru bir dış politika yürütülmezse
dünyada itibarınızı kaybediyorsunuz.
(Mikrofon otomatik cihaz tarafından kapatıldı)
BAŞKAN – Tamamlayın, buyurun. 
ENGİN ÖZKOÇ (Sakarya) - İtibarınızı kaybettiğiniz zaman da masada
oturamıyorsunuz. Her doğru politika sizi masada oturmaya teşvik eder. O yüzden,
uygulanan dış politikaların dikkatli ve Türkiye’nin çıkarları doğrultusunda
olması açısından bir kere daha buradan uyarıyoruz. Ama söz konusu Türkiye’nin
çıkarıysa o zaman dünya bilmelidir ki Türkiye, hangi görüşte insanlardan
oluşursa oluşsun Türkiye’nin çıkarı için tek yürek olarak mücadeleye ve yoluna
devam edecektir. 
Saygılar sunuyorum. (CHP sıralarından alkışlar) 
BAŞKAN – Teşekkür ederim. 
Adalet ve Kalkınma Partisi Grubu adına Grup Başkan Vekili Sayın Muş.
4.-
İstanbul Milletvekili Mehmet Muş’un, Türkiye’nin ve Kuzey Kıbrıs Türk
Cumhuriyeti’nin Doğu Akdeniz bölgesindeki hidrokarbon kaynaklarının paylaşımı konusunda
hak ve menfaatlerinin korunacağını ifade eden ortak bildiriye ilişkin
açıklaması
MEHMET MUŞ (İstanbul) – Sayın Başkan, değerli milletvekilleri; Türkiye
Büyük Millet Meclisinde grubu bulunan 4 parti olarak hazırlamış olduğumuz ortak
bildiriyi Genel Kurula okumak istiyorum: “Bizler Türkiye Büyük Millet
Meclisinde grubu bulunan siyasi partiler olarak Doğu Akdeniz bölgesi
hidrokarbon kaynaklarının paylaşımı konusunun bir oldubittiye getirilerek
Kıbrıs Türkünün ve Türkiye Cumhuriyeti'nin uluslararası hukuk temelindeki meşru
hak ve çıkarlarını görmezlikten gelme, yok sayma, hesaba katmama yönündeki tüm
girişimleri, hesapları şiddetle telin ediyor, bu yönde siyaset yürüten
çevrelerin politikalarına her hâl ve şartta karşı olduğumuzu en açık ifadeyle
ortaya koyuyoruz.
Geçtiğimiz günlerde Avrupa Birliği Dış İlişkiler Konseyi Toplantısı
Sonuç Bildirgesi’nde açıklanan yaptırımları uluslararası hukuka aykırı ve kabul
edilemez bulduğumuzu özellikle belirtiyoruz. Avrupa Birliğini bu konuda
uluslararası hukuka riayet ederek adil, hakkaniyetli ve tarafsız bir tutum
sergilemeye davet ediyoruz.
Kıbrıs Rum tarafının tek taraflı hidrokarbon faaliyetlerine yasa dışı
olarak dâhil ettiği uluslararası petrol şirketlerinin ve bu konuda Rum tarafına
destek veren ülkelerin yürüttüğü tüm süreçler ve faaliyetlerde Kıbrıs
Türklerinin ve Türkiye Cumhuriyeti'nin hak ve çıkarlarını yok sayma yönündeki
girişimlerin sahipleri bilmelidirler ki çabaları beyhudedir, uluslararası
hukuka aykırıdır, bölgenin toplumsal ve politik gerçekliğiyle derin bir çelişki
içindedir.
(Mikrofon otomatik cihaz tarafından kapatıldı) 
BAŞKAN – Devam edin. 
MEHMET MUŞ (İstanbul) - Bu anlamda, devletimizin Doğu
Akdeniz'de hidrokarbon arama çalışmalarını sürdürmesini doğru ve yerinde
buluyoruz. Türkiye'nin ve Kuzey Kıbrıs Türk Cumhuriyeti’nin hiçbir baskıya
boyun eğmeksizin uluslararası hukuktan kaynaklanan meşru haklarını koruyacak
kudrete sahip olduğu bilinmelidir.
Devletimizin Doğu Akdeniz bölgesinde adalet ve hakkaniyet
temelinde bir paylaşımın sağlanmasını esas alan ve bu çerçevede milletimizin
hak ve menfaatlerini korumaya yönelik yürüttüğü her politik girişimi, aldığı
her tedbiri, attığı her adımı sonuna kadar desteklediğimizi, her hâl ve şartta
bu ortak duruşumuzun kararlılıkla devam edeceğini aziz milletimize ve dünya
kamuoyuna bildiririz. 
 Mehmet Muş  Engin
Özkoç 
 Adalet ve Kalkınma Partisi  Cumhuriyet
Halk Partisi 
 Grubu Başkan Vekili  Grubu
Başkan Vekili 
 Erkan Akçay  Lütfü
Türkkan 
 Milliyetçi Hareket Partisi İYİ
PARTİ
 Grubu Başkan Vekili Grubu
Başkan Vekili 
(AK PARTİ, CHP, MHP ve İYİ PARTİ sıralarından alkışlar) 
BAŞKAN – Teşekkür ediyorum. 
Sayın Oluç, sizin de bir söz talebiniz var. 
Buyurun. 
5.-
İstanbul Milletvekili Hakkı Saruhan Oluç’un, Doğu Akdeniz bölgesindeki
hidrokarbon kaynaklarının paylaşımı konusundaki ortak bildiriye niçin imza
atmadıklarına ilişkin açıklaması 
HAKKI SARUHAN OLUÇ (İstanbul) – Teşekkür ederim Sayın Başkan. 
Ortak bildiriye imza atmama gerekçemizi açıklamak istiyorum. 
Kıbrıs’ta iki toplum, Kıbrıs Türk ve Rum halkları siyasi bir uzlaşıya
varmadığı sürece Kıbrıs münhasır ekonomik bölgesinde hidrokarbon arama ve
sondaj projelerinin iki taraflı durdurulmasından yana olduğumuzu öncelikle
ifade etmek istiyorum. 
Kıbrıs Adası çevresindeki tüm doğal zenginlikler Kıbrıs’taki Türk ve Rum
halklarının ortak kaynaklarıdır ve bu kaynaklardan eş zamanlı ve birlikte
yararlanılmalıdır. İki tarafın ortak siyasi iradesi dışındaki tüm girişimler
meşruiyet tartışmasını beraberinde getirmektedir. Bu sebeple, Kıbrıs’ta
garantör devletler dâhil olmak üzere hiçbir üçüncü taraf Kıbrıs’ta siyasi çözüm
imkânlarını heba edecek bir tavır içerisinde bulunmamalıdır. Kıbrıs’ta nihai
bir anlaşmanın sağlanmasına bağlı olarak Kıbrıs’taki iki toplumun kuracağı
ortak irade çerçevesinde doğal zenginlik kaynakları, bölgesel refah, istikrar
ve iş birliği için fırsata dönüştürülmelidir. Bu bağlamda Kıbrıs Türk halkının
lideri Mustafa Akıncı’nın Rum lider Nikos Anastasiadis’e sunduğu ortak bir
komite…
(Mikrofon otomatik cihaz tarafından kapatıldı)
BAŞKAN – Tamamlayalım.
HAKKI SARUHAN OLUÇ (İstanbul) - …kurulması kapsamlı önerisini destekliyoruz.
Gerilim ve kutuplaşmayı tırmandırabilecek adımlar yanlıştır, bu gerilim ve
kutuplaşmanın da en fazla Kıbrıs halklarına zarar vereceğini düşünüyoruz. Doğu
Akdeniz’de bulunması muhtemel kaynaklarda tüm Kıbrıs halklarının eşit hakları
vardır ancak gerilimi tırmandıracak ve Kıbrıslı Türkleri kutuplaşmanın tarafı
yapacak her türlü hamleden en fazla yine Kıbrıslı Türkler zarar görecektir.
Yapılması gereken, iki taraf arasında yeni bir iş birliği dönemini başlatacak
adımlar atılmasını sağlamaktır. Bölgesel barış, istikrar ve iş birliği bu
şekilde gelişebilir. Dolayısıyla bölgede gerilimi tırmandırabilecek hiçbir
tutumun arkasında olmayacağımızın altını çiziyor; siyasi, diplomatik, hukuki
diyalog kanallarının sürekli açık tutulmasını öneriyoruz ve önemsiyoruz.
Teşekkür ederim.
V.-
OTURUM BAŞKANLARININ KONUŞMALARI (Devam)
4.-
Oturum Başkanı TBMM Başkan Vekili Levent Gök’ün, gerek Türkiye Cumhuriyeti’nin
gerekse Kuzey Kıbrıs Türk Cumhuriyeti’nin hak ve menfaatleri konusundaki
bildiriye katkı veren herkese teşekkür ettiğine ilişkin konuşması 
BAŞKAN – Değerli milletvekilleri, ben de bu konuda birkaç cümleyle
sizlere düşüncelerimi ifade etmek isterim. 
Değerli milletvekilleri, Kıbrıs’ta Rumlarla beraber Kıbrıslı
soydaşlarımız arasında yıllardan beri devam eden sorunların çözümü açısından en
son Birleşmiş Milletler eski Genel Sekreteri Kofi Annan tarafından bir plan
hazırlanmıştı. Bu plan gerek Rum ve gerek Türk kesimlerinin bölünmüş olan
Kıbrıs Adası’nda bağımsız bir devlet olarak birleştirilmesini öngörüyordu ve
her iki toplum tarafından kabul edildikten sonra da uygulamaya konulacaktı.
2004 tarihinde gerek Kıbrıs Türk tarafında gerekse Rum tarafında yapılan bu
planda Kıbrıslı Türkler üzerlerine düşeni yapmışlar ve Annan Planı’nı kabul
etmişlerdir. Esas sıkıntı Rumların bu planı reddetmesiyle ortaya çıkmıştır.
Doğal olarak ve dolayısıyla Kıbrıslı Türklerin tanınmamasına dönük çabaların
içerisinde olan Rumların Annan Planı’nı reddetmesiyle bugüne kadar uğraşılan
barışçıl tüm çabalar da sonuçsuz kalmıştır. Sonuç itibarıyla, gerek Türkiye
Cumhuriyeti gerekse Kıbrıslı Türkler, Birleşmiş Milletler nezdinde sorunun
çözümü konusunda elinden geleni fazlasıyla yapmıştır. Tanınmayan bir Kuzey
Kıbrıs Türk Cumhuriyeti ama Avrupa Birliği tarafından her koşulda desteklenen bir
Rum tarafı gerçeğiyle karşı karşıyayız ve doğal olarak da Kıbrıs Adası’nın
denizinden de, orada yaşayan 400 bine yakın Türk vatandaşımızın ve Kıbrıslı
Türklerin garantörü olan Türkiye Cumhuriyeti’nin de hakları ve menfaatleri
vardır. Oraya komşu olmayan ülkelerin petrol aradığı bir yerde Kıbrıslı
Türklere ya da Türkiye Cumhuriyeti’ne “Niye petrol arıyorsun?” diye kimse
karışamaz, bu bizim en doğal hakkımızdır. (AK PARTİ, CHP, MHP ve İYİ PARTİ
sıralarından alkışlar) Ve hele Birleşmiş Milletler çerçevesinde bir planı kabul
etme noktasında kararlılığını ve cesaretini göstermiş bir topluma bu sözler
asla söylenemez. Dolayısıyla, gerek Kuzey Kıbrıs Türk Cumhuriyeti’nin gerekse
Türkiye Cumhuriyeti’nin hak ve menfaatleri konusunda Türkiye’de yaşayan bütün
yurttaşlarımızın her birinin menfaatlerimiz konusunda bir arada olduğunu
görmekten büyük bir mutluluk duyuyorum, bu böyle olmuştur, böyle de bundan
sonra devam edecektir. 
Ben bu bildiriye katkı veren tüm arkadaşlarımıza da
teşekkür ederim, herkesin görüşüne de saygılı olduğumu ifade ederim. (CHP ve
İYİ PARTİ sıralarından alkışlar) 
X.-
KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A)
Komisyonlardan Gelen Diğer İşler (Devam)
1.-
On Birinci Kalkınma Planı’nın (2019-2023) Türkiye Büyük Millet Meclisi Başkanlığına
Sunulduğuna Dair Cumhurbaşkanlığı Tezkeresi ile Plan ve Bütçe Komisyonu Raporu
(3/777) (S.Sayısı: 103 ve 103’e 1’inci Ek) (Devam)
BAŞKAN - Şimdi ikinci bölümün görüşmelerine başlıyoruz. 
Değerli milletvekilleri, On Birinci Kalkınma Planı’nın vizyonu
“Temel Amaç ve İlkeleri” ile “Planın Hedefleri ve Politikaları” kısımlarından
oluşuyor ikinci bölüm. 
Şimdi planın ikinci bölümünde söz alan değerli
milletvekillerimizin isimlerini sırasıyla okutuyorum: 
İYİ PARTİ Grubu adına; Ankara Milletvekili Durmuş Yılmaz,
Samsun Milletvekili Bedri Yaşar, Antalya Milletvekili Feridun Bahşi.
Milliyetçi Hareket Partisi Grubu adına; İstanbul
Milletvekili İsmail Faruk Aksu, Erzurum Milletvekili Kamil Aydın.
Halkların Demokratik Partisi Grubu adına; İstanbul
Milletvekili Erol Katırcıoğlu, Batman Milletvekili Necdet İpekyüz.
Cumhuriyet Halk Partisi Grubu adına, İstanbul Milletvekili İlhan Kesici.
Adalet ve Kalkınma Partisi Grubu adına; Trabzon Milletvekili Salih Cora,
Sivas Milletvekili Mehmet Habib Soluk, Hatay Milletvekili Hüseyin Yayman.
Şahısları adına; Erzurum Milletvekili Muhammet Naci Cinisli, Manisa
Milletvekili Erkan Akçay.
Grubu bulunmayan siyasi parti temsilcileri: İstanbul Milletvekili Nazır
Cihangir İslam, Afyonkarahisar Milletvekili Gültekin Uysal, Ankara Milletvekili
Mustafa Destici.
BAŞKAN – Şimdi, değerli milletvekilleri, ikinci bölümdeki söz
taleplerini karşılayacağız.
İkinci bölümde ilk söz, İYİ PARTİ Grubu adına Ankara Milletvekilimiz
Sayın Durmuş Yılmaz’a aittir. (İYİ PARTİ ve CHP sıralarından alkışlar)
Süreyi üç değerli milletvekilimiz kullanacaktır.
Süremiz on dakika Sayın Yılmaz. 
İYİ PARTİ GRUBU ADINA DURMUŞ YILMAZ (Ankara) – Teşekkür ediyorum.
Değerli Başkan, değerli milletvekilleri ve değerli Komisyon üyeleri;
hepinizi saygıyla selamlıyorum.
Geçen hafta salı gününden bu tarafa, gerek vergi yasaları ve devamındaki
15 küsur yasada yapılan değişiklik taslağı çerçevesinde gerekse On Birinci
Kalkınma Planı çerçevesinde defaatle söz aldık ve görüşlerimizi tekrarladık;
dolayısıyla, şu anda sizlerle paylaşacağım hususların içerisinde yeni bir şey
yok ancak daha önce söylediklerimi tekrar edeceğim. 
Buradan beklenen sonuç veyahut da beklentim şu ki: İnşallah, noktasına
virgülüne dokunulmadan kabul edilen, getirilen tasarılar ve planın uygulaması
aşamasında, söyleyeceklerimiz dikkate alınır ve dolayısıyla daha iyi bir sonuç
çıkar diye düşünüyorum.
On Birinci Kalkınma Planı’nın 170’inci paragrafında On Birinci Kalkınma
Planı’nın hedefleri şöyle sıralanıyor: “Verimlilik odağa alınacak, sanayi
sektörü öncelenecek ve dolayısıyla ihracata dayalı bir büyüme sağlanacak ve
bunun sonucunda da büyümede istikrar sağlanacak.” Ben bu düzenlemeyi
canıgönülden destekliyorum ve bunu buraya yazanları da tebrik ediyorum. Bu
demektir ki Türkiye’de büyüme modeli değişecek. Arkasından, bunun nasıl
sağlanacağı konusunda, paragraf 176’da, yurt içi tasarrufların artırılacağı ve
böylece de büyümenin finansmanının kendi yerli ve ulusal kaynaklarımızdan
karşılanacağı söyleniyor. Burada da bir problem yok, onu da destekliyorum.
Peki, “Tasarruflar nasıl artırılacaktır?” dediğimizde, paragraf 288’de 2019-2023
arasında kamunun önceliğinde faizlerin düşürülecek olması ve bu düşürülecek
olan faizler sonucunda da yatırımların artacağı, arzın artacağı, arzın artması
sonucunda enflasyonun aşağıya geleceği söyleniyor. 
İlk iki paragrafta bir mesele yok ancak bu paragraf sorunlu. Bu
paragrafın sorunlu olmasının nedeni de Sayın Cumhurbaşkanımızın son birkaç
yılda ısrarla söylediği, bugün kapitalist sistemin içerisinde faaliyet gösteren
ekonomik aktivitede ortaya konulan performansların ve duruşların ekonomi
biliminin birikimlerine uymamasıdır. Dolayısıyla yepyeni bir teoriyle karşı
karşıyayız. Eğer bu teorinin uygulaması doğru olarak ortaya çıkar ve bununla
ilgili olarak da dünyaya yeni bir ekonomi yönetimi modeli verilebilirse biz de
bundan gurur duyarız, şeref duyarız ancak bunun böyle olmadığını hepimiz
biliyoruz. Bu sistemin adı kapitalist sistem, bu kapitalist sistemin özünde de
ekonomik faktörler var, bu faktörlerden bir tanesi de sermayenin getirisi olan
faiz. Ben bunu buraya yazanlardan ve burada bu programı, bu planı bize takdim
eden Sayın Cumhurbaşkanı Yardımcısından ve şu anda da Strateji ve Plan
Başkanından şunu istiyorum: Bize, lütfen, 5 adet, bu konuda okuma listesi,
referans verebilir misiniz? Akademik dünya da bunu bekliyor, uygulama da bunu
bekliyor. Lütfen, biz cehaletimizi giderelim, bize bu konuda bir referans
verin. Fazlasını istemiyoruz, 5 adet bir okuma listesi verin, biz bunu da
okuyalım. Böyle bir şey olursa sizi gerçekten kutlarız. Ama böyle bir şey yok.
Sizin bu söylemleriniz, kapitalist sistem içerisinde yapılan bu ekonomik
aktivitenin üzerindeki maliyetleri artırıyor ve bu artan maliyetler bizim
soframızdaki zeytinimizi çalıyor. Lütfen, bunu dikkate alın ve şu anda
televizyonları başında bizi dinleyen vatandaşlarımız da lütfen bunun takipçisi
olsun. Biz bu paragrafı yazanlardan yani “Faiz düştüğü zaman enflasyon
düşecektir.” diyenlerden bu konuda kamuoyunu bilgilendirecek, akademik dünyayı
aydınlatacak 5 tane makale, kitap, referans istiyoruz. 
Efendim, şu anda geldiğimiz nokta itibarıyla biz artık faiz-kur
tartışmasından bıktık. Türkiye üretmek istiyor. Türkiye büyümek istiyor.
Türkiye verimliliğin artmasını istiyor. Katma değerli ürünlerin üretilmesini
istiyor. Dış ticaret haddinin lehimize döndürülmesini istiyor ve bunun için de
araştırma, geliştirme ve inovasyon yapılmasını istiyor.
Gerçekten biz faiz-kur tartışa tartışa enerjimizi bitirdik ve bitirmeye
de devam ediyoruz. Ancak planın 2.1.4. bölümünde “Enflasyon ve Para Politikası”
adlı bölümü altında, “Amaç” bölümünde yazılanların önemli bir kısmı doğru fakat
uygulamada görüyoruz ki bunun olabilmesi için bazı şeylerin olması lazım. O
olan şeylerden bir tanesi de artık bu faiz-kur tartışmasına son verdirecek,
enflasyonu kontrol altına alacak; sanayiciye, tüccara, iş adamına orta ve uzun
vadeli bakış perspektifi verecek olan bir düzen. Bu düzeni sağlayacak olan da
Merkez Bankasının bağımsızlığı. Siz burada çok güzel şeyler yazmışsınız, buna
hiçbir itirazımız yok. Fakat Merkez Bankasının bağımsızlığına, siyaset
kurumunun verdiği bağımsızlığa saygı duyacağınız, bunu güçlendireceğiniz, bunu
devam ettireceğiniz konusunda tek bir satır yok. Bu, Merkez Bankasının
kredibilitesiyle ilgili endişeleri, tereddütleri artırıyor, ekonominin üzerindeki
yükü artırıyor ve dolayısıyla da bizi bir kısır döngünün içerisine sokuyor.
Geçen hafta salı gününden bu tarafa defalarca tekrar ettim, benden önceki
konuşan arkadaşlar da aynı şeyleri tekrar ettiler, bir kere daha tekrar
ediyorum: Eğer siz gerçekten Merkez Bankasının bağımsızlığına inanıyorsanız
lütfen bunun gereğini yapın, eğer inanmıyorsanız bunun da lütfen gereğini yapın
çünkü ikircikli olmak bize maliyet artırıyor. 2013 yılı Mayıs ayından bu tarafa
olan biten şudur: Merkez Bankası gecikmeli de olsa doğru kararlar aldı fakat
her defasında siyasetçi gecikmeli olarak da alınsa bu doğru kararları boşa
çıkardı. Ya Merkez Bankasını destekleyin -çünkü enflasyon hedefini siz birlikte
belirliyorsunuz, maliye politikası da bununla uyumlu olmak zorunda- ya da eğer
bunu böyle görmüyorsanız tam tersi yöndeki inancınızı hayata geçirmek için
lütfen gereğini yapın. Sizin bu ikircikli durumunuz bizi büyümek için gerekli
olan, kalkınmak için gerekli olan tartışmadan, istişareden uzak tutuyor.
Kalkıyoruz faiz, yatıyoruz kur. Bütün bunun arkasında da fiyat istikrarı var,
finansal istikrar var. Fiyat istikrarı, finansal istikrar yenilen, içilen
şeyler değil. Bunların nihai amacı üretmektir, üretilen mal ve hizmettir, onun
doğru dürüst paylaşımıdır, hakça paylaşımıdır ve kalkınmadır. Bunun olabilmesi
için lütfen bu ortamı sağlayın. Eğer buna, samimi olarak Merkez Bankasının
bağımsızlığına inanıyorsanız –ki bunu siyaset kurumu vermiştir- o zaman, tekrar
ediyorum, gereğini yapın ve Merkez Bankasıyla kapalı kapılar arkasında dirsek
temasıyla oturun, konuşun, karşılıklı bilgiyi alın, karşılıklı bilgiyi verin,
bir kere bir karar verdikten sonra artık ona destek vermeye gayret edin. 
Son söz olarak şunu söylüyorum: Biraz önce buraya gelirken iki tane
telefon aldım. O telefonlardan birisinde vatandaş –ismini de verdi- bir yerden
duymuş, “Şu anda Merkez Bankası Başkanının değiştirilmesinin sebeplerinden bir
tanesi de Merkez Bankasını tekrar İstanbul'a taşımak için ortam oluşturmakmış.
Böyle bir şey var mı?” diye bana sordu? Benim bu konuda herhangi bir bilgim
yok, herhangi bir duyumum da yok dedim. Ama vatandaşta böyle bir duyum var ise,
altı boş da olsa böyle bir duyum var ise o zaman bu dedikodu nereden çıkıyor?
Sonuç itibarıyla bunun ekonomi üzerindeki etkisi ne olacaktır, bunu da
düşünmenizi istiyorum. 
Bilgiye dayanmadan konuşmak istemem, sadece teorik olarak şunu
söyleyeyim: Ülkeyi yönetmek üzere milletten yetki almış bir siyasi kadronun
ülkenin herhangi bir kurumunu ülkenin herhangi bir yerinde konuşlandırma hakkı
vardır, buna hiç kimsenin itirazı olmaz. 
(Mikrofon otomatik cihaz tarafından kapatıldı) 
DURMUŞ YILMAZ (Devamla) – Bitiriyorum.
BAŞKAN – Sayın Yılmaz, konuşmanızı tamamlamanız için söz veriyorum bir
dakika.
DURMUŞ YILMAZ (Devamla) – Ama bu hakkı kullanmanın da bir ekonomik
sonucu var. Merkez Bankasını İstanbul'a taşıyabilirsiniz. Burada söylemek
istediğim şey şu: Merkez Bankası herhangi bir kuruluş değildir, Merkez Bankası
bir itfaiye aracıdır; bir finansal istikrarsızlık ortaya çıktığında, bir
bankacılık sorunu ortaya çıktığında yangın söndürme aracıdır. Yangını söndürmek
için suya ihtiyacınız var. İtfaiyenin hortumunu bağlayacağı kuyu, su Türkiye
Cumhuriyeti hazinesidir, dolayısıyla Türkiye Cumhuriyeti hazinesi neredeyse
Türkiye Cumhuriyeti Merkez Bankası da orada olmalıdır. Kaldı ki bunu
yapabilmeniz için de mevcut yasanın 1’inci maddesini değiştirmeniz gerekiyor.
Orada diyor ki: “Türkiye Cumhuriyeti Merkez Bankasının idare merkezi
Ankara’dır.”
Teşekkür ediyorum. (İYİ PARTİ sıralarından alkışlar)
BAŞKAN - İYİ PARTİ adına ikinci söz talebi Samsun Milletvekilimiz Sayın
Bedri Yaşar’a aittir.
Süreniz on dakika Sayın Yaşar. (İYİ PARTİ sıralarından alkışlar)
İYİ PARTİ GRUBU ADINA BEDRİ YAŞAR (Samsun) – Sayın Başkan, değerli
milletvekilleri; yüce heyetinizi saygıyla selamlıyorum.
Kalkınma planları ülke kaynaklarının etkin ve verimli bir şekilde
kullanılması açısından çok büyük bir önem arz etmektedir. Planlama olmadan
hükûmetin hiçbir hedefini tutturması da mümkün değildir. Dünya ülkeleri yüz
yılını planlarken, maalesef, biz ülkemizde beş yıllık planlarımızı bile hâlâ
vaktinde, zamanında Meclise getiremiyoruz. Görüşmekte olduğumuz On Birinci Beş
Yıllık Kalkınma Planı yürürlüğe girmesi gereken tarihten ancak sekiz ay sonra
Türkiye Büyük Millet Meclisine gelebilmiştir. 
Bizler planların başarısını sonuçlarıyla değerlendiriyoruz. Dolayısıyla,
ilk önce Onuncu Beş Yıllık Kalkınma Planı’na ve gerçekleşmelerine şöyle kısaca
bir göz atmak lazım. Onuncu Kalkınma Planı’ndaki hedefler: Büyüme 5,5
hedeflenmişti, gerçekleşen 4,3; sapma yüzde 21,8. Gayrisafi yurt içi hasıla 1
trilyon 285 milyar hedefleniyordu, gerçekleşen 784 milyar; sapma yüzde 39. Kişi
başına millî gelir 15.996 dolar hedefleniyordu, gerçekleşen rakam 9.632; sapma
39,8. İşsizlik yüzde 7,2 hedefleniyordu, gerçekleşen değer 12,8; sapma oranı
yüzde 77,8. Enflasyon yıllık ortalama 4,8 hedeflendi, gerçekleşen 11,4. İhracat
277 milyar hedeflenmişti, gerçekleşen değer 168 milyar. Peki, bu Onuncu Beş
Yıllık Kalkınma Planı dönemi içerisinde bu rakamlar gerçekleşmediğine göre biz hangi
başarıdan bahsedebiliriz?
Şimdi, bunun ışığında On Birinci Beş Yıllık Kalkınma Planı hazırlanıyor.
Gördüğümüz kadarıyla, noktasına virgülüne bile dokunulmadan, sanki
kopyalayapıştır yöntemiyle hazırlanan bir plan bu kadar kısa zamanda
huzurlarımıza geldi. Ben ümit ediyorum ki rakamlar açısından bu plan da Onuncu
Beş Yıllık Kalkınma Planı’nın akıbetine uğramaz, hedeflerinin
gerçekleştirilmesi en büyük arzumuzdur.
Aynı şekilde, Onuncu Beş Yıllık Kalkınma Planı
hazırlanırken 2023 hedeflerine de atıfta bulunulmuş, ihracatta 500 milyar
dolar, kişi başına düşen gelirde 25 bin dolar hedeflenmişti ama maalesef atıfta
bulunulan cumhuriyetin 100’üncü yılı olan 2023 hedeflerine ulaşmanın mümkün
olmadığı On Birinci Kalkınma Planı’yla beraber de ispat edilmiş oluyor. Yani
siz on yedi senedir bu ülkede 2023 hedeflerinizi On Birinci Kalkınma Planı’yla
da revize etmiş oldunuz, kendi kendinize de teyit etmiş oldunuz, bu hedeflere
ulaşmanın mümkün olmadığını siz de bu planla beraber kabul etmiş oldunuz.
Hedefiniz ilk 10 ekonomiydi, görünen o ki -bizim endişemiz- siz ilk 20’den de
aşağı düşeceksiniz. Ümit ediyoruz bu hedefiniz gerçekleşmez, gerçekten Türkiye
hiç olmazsa bulunduğu yeri muhafaza eder. 
En önemli meselelerden biri işsizlik. Maalesef On Birinci
Beş Yıllık Kalkınma Planı’mızda işsizlikle ilgili altın yaldızlı kelimeler var
“yapılacak, edilecek; yapılmalı, edilmeli” gibi. Hakikaten bu kelimeler güzel
ama bugün 15-24 yaş arası gençlerimizin her 4’ünden 1’i işsiz. Onun da
ötesinde, bir sürü üniversiteli işsiz gencimiz varken sanayicimiz çalıştırmak
üzere kaliteli eleman bulmakta güçlük çekiyor. Meslek liselerimizin sayısı
hatırlayamayacağımız kadar çok ama meslek liselerimizden mezun olan
arkadaşlarımız maalesef bir elektrik prizini yapmaktan, bir musluğu tamir etmekten
çok uzaklar, aynen PISA değerlerindeki matematik sonuçlarında olduğu gibi. Biz,
fabrikalar ile okullar arasına bu köprüleri kuramadığımız sürece, okulları
fabrikalara çeviremediğimiz sürece işsizliğin önüne geçmemiz şu an için mümkün
görünmüyor.
Değerli arkadaşlar, aynı şekilde, sanayi bölgeleri…
Şimdi, organize sanayi bölgeleriyle ilgili kaç tane düzenleme yaptınız, biz
bunu da hatırlamıyoruz. Yani “birinci derecede öncelikli” “ikinci derecede
öncelikli” diye Türkiye girdi birbirine. Gelişmişliklerine göre bölgelere
ayırdınız, bundan hiçbir sonuç alamadınız. Bugün geldiğimiz nokta itibarıyla,
maalesef sanayimizin durumu da ortada, sanayicimizin durumu da ortada. Bizim
önerimiz şu: Nerede hangi yatırıma ihtiyaç varsa noktasal teşvik verelim, bu
bölgesel farklılıkları da orta yerden kaldıralım, ülkenin doğusunda, batısında,
kuzeyinde, güneyinde ne tür yatırıma ihtiyaç varsa yatırım bazlı değerlendirme
yapalım, bu çerçevede teşviklerimizi oluşturalım diyoruz.
Şimdi, sanayicinin durumunu söylerken hepiniz listedeki
ilk 500’e bakın; şöyle bir on-on beş yıl öncesinin ilk 500 firmasına da bakın,
bugün bunlardan çoğunun bu listede olmadığını görürsünüz. Böyle zikzaklı bir
ortamda firmaların ayakta durması neredeyse mucize.
Bunun devamında, yap-işlet-devret modelleri var.
Hükûmetin yol yapmasına, havaalanı yapmasına, deniz geçişleri yapmasına biz her
zaman karşıymışız gibi… Böyle bir şey yok. Bizim karşı olduğumuz şu: Siz
bunların hesabını kitabını yaparken, her şeyde yanıldığınız gibi, bunların
maliyetlerinde de yanılıyorsunuz. Bizim itirazımız buna. Sizin hesap kitap
yapmada probleminiz var. Hiçbir hedefiniz tutmuyor, örnek Avrasya Tüneli: 2018
yılında 25 milyon 125 bin araç geçişi garantisi vermişiz, geçen araç sayısı 17
milyon, üzerine ödediğimiz para 155 milyon. Osmangazi Köprüsü: 2018 yılında 9
milyon araç geçiş yaptı, bunun için de şu an -orada da rakamlar tutmadı-
ödediğimiz para 1 milyar 425 milyon. Yavuz Sultan Selim Köprüsü: 2018 yılında,
garanti verilen araç rakamlarına ulaşılamadı, aynı şekilde, hazineden
ödediğimiz para 448 milyon. Yani daha kötüsü, her zaman burada da gündeme
getirdiğimiz Zafer Bölgesel Havalimanı. Yani bu olacak bir şey değil,
mühendislik açısından tümüyle bir yüz karası, tahmin edilenin yüzde 5’i ancak
tuttu. Ne oldu? 4 milyon 73 bin 18 yolcu garantisi verilmiş, fiilî olarak
gerçekleşen yolcu sayısı 170.534. Bakın, eksik olan değil, gerçekleşen 170.534.
Bu ne demek? Yüzde 5’i gerçekleşti yani hiçbir muhasebecinin, hiçbir inşaat
mühendisinin bu hesaptan dolayı, bu sonuçtan dolayı o şirkette çalışması mümkün
değil ama bu rakamları tespit edenler, bu sonuçları alanlar maalesef ülkeyi
idare etmeye devam ediyorlar. 
Bunun yanı sıra, en önemli sektörlerimizden biri de inşaat sektörü.
İnşaat sektörü şu ara gerçekten çok ciddi sıkıntılar yaşıyor. Daha önce de
burada gündeme getirdik, bu sıkıntılardan dolayı bir kararname çıkardık,
tasfiye kararnamesi çıkardık ama bu mümkün olmadı, bundan istifade edenlerin
sayısı da bir elin parmaklarını geçmedi çünkü kurum buna onay vermedi. 
“İnşaat sektörü dünya piyasasında rekabet etsin.” dedik, yurt dışına
gönderdiğimiz müteahhitlere sahip bile çıkmadık yani bugün Çin’in kişi başına
millî geliri 1.000 dolar artarken bizimki 75 dolar artarken… Bunun tesadüf
olmadığını size şöyle izah edeyim: Çin’in büyükelçiliğinde çalışan insan sayısı
kadar ticaret ataşeliklerinde çalışan elemanı var. Bizim yurt dışındaki ticaret
ataşeliklerine baktığınız zaman -hepsini söylemiyorum ama- o kapıdan içeri
girmek için neler yaşadıklarını bilfiil yaşayan birisi olarak söylüyorum. Devletin
görevi, yurt dışında iş adamlarının önüne düşmek, her türlü hukuki katkıyı
sağlamak, randevularını almak, o bölgede başına gelecek her şey için daha
önceden uyarmak; bu, onun görevi, bu lütuf değil. Bu konuyla ilgili ben
kalkınma planında bir şey göremedim. Orada da diyor ki: “Yurt dışı müteahhitlik
hizmetleri desteklenecek.” “50 milyar dolar hedefliyoruz.” diyorsunuz ama
gerçekleşen 20 milyar dolar. 
Bakın, buradan uyarıyoruz: Yurt dışında özellikle ticaret ataşeliklerini
güçlendirmemiz gerekiyor. 
Tabii, konuşacağımız çok şey var ama gördüğüm kadarıyla süre yine dolmak
üzere, toparlıyorum Başkanım. 
Aynı şekilde, bir miktar da enerjiden bahsetmek istiyorum. Bizlerin
yenilenebilir enerji kaynaklarımızı net bir şekilde değerlendirmemiz lazım.
Güneş görmeyen Almanya’nın güneş enerjisinden elde ettiği enerji miktarı
Türkiye’den daha yüksek. Bunu belli gruplara verdiniz, burada da bir
gerçekleşme yok. Rüzgâr enerjisi aynı şekilde, yenilenebilir enerjilerde çok
gerideyiz.
(Mikrofon otomatik cihaz tarafından kapatıldı)
BEDRİ YAŞAR (Devamla) – Toparlıyorum Başkanım.
BAŞKAN – Tamamlayın sözlerinizi.
BEDRİ YAŞAR (Devamla) – Aynı şekilde, bol miktarda doğal gaz
tüketicisiyiz. Elde ettiğimiz enerjinin yüzde 50’sini doğal gazdan elde
ediyoruz ama gerekli depolama imkânlarımız yeterli değil. Türkiye bir enerji
koridoru üzerinde. Üzerinde en fazla durmamız lazım gelen konulardan biri de
bu.
Hazır yeri gelmişken, Kuzey Kıbrıs Türk Cumhuriyeti ile Türkiye'nin
kaderi birdir. Biz, sonuna kadar Kıbrıs Türk Cumhuriyeti’nin yanındayız; her
türlü şartta, her türlü şemailde sonuna kadar yanınızdayız diyorum. 
Planın ülkemize, devletimize, milletimize hayırlı olmasını diliyorum,
ümit ediyorum ki umulan hedeflere ulaşır.
Yüce heyetinizi saygıyla selamlıyorum. (İYİ PARTİ sıralarından alkışlar)
BAŞKAN – İYİ PARTİ Grubu adına söz talebinde bulunan Antalya
Milletvekilimiz Sayın Feridun Bahşi.
Süremiz on dakika Sayın Bahşi. (İYİ PARTİ sıralarından alkışlar)
İYİ PARTİ GRUBU ADINA FERİDUN BAHŞİ (Antalya) – Sayın Başkan, değerli
milletvekilleri; On Birinci Kalkınma Planı üzerine söz aldım, hepinizi saygıyla
selamlıyorum.
Hukuk devleti demek, faaliyetlerinde hukuk kurullarına bağlı olan,
vatandaşlarına hukuk güvenliği sağlayan, yönetimde keyfîliğin egemen olmamasını
sağlayan ve kendisini hukukla sınırlayan devlet demektir. Bir hukuk devletinde
hukuka uymak sadece vatandaşlar için değil, devlet için de zorunludur.
Türkiye'de demokrasinin ve hukuk devletinin karşısındaki en büyük tehditlerden
biri “millî irade” adına hareket etme iddiasıyla siyaseti ve devleti tekeline
alan AK PARTİ’dir, iktidarı tekelleştirerek denge ve denetleme düzenini tamamen
ortadan kaldırmıştır. Bu iktidar “yasallık” adı altında hukuksuzluğu,
“kalkınma” adı altında getiri paylaşımını topluma dayatan bir düzen kurmuştur.
Hukuk sadece kendi taraftarları için gözetilmiştir. Evrensel hukuk ilkeleri
muhalif düşüncedeki insanlar için yok sayılmıştır.
Değerli milletvekilleri, adaletten bahsediyoruz. Vicdanınızın el verdiği
ölçüde adaleti çeşitli şekillerde tarif edebilirsiniz. Ama bilinmeli ki adalet
söz konusu ise orada zulmetmek asla yoktur, mutlaka hak sahibine hakkını teslim
etmek vardır. Adaleti, hak ve özgürlüklerin güvencesi, devletin temeli olarak
görüyoruz. Bu nedenle, yargı, insanların tereddütsüz güvenebileceği, adalet
duygusunun zihinlerde ve kalplerde yer ettiği bir yapıda olmalıdır.
İnsanlarımızın adaletli ve hakkaniyetli bir sosyal düzen içerisinde yaşaması
için hukukun üstünlüğü ilkesi hâkim kılınmalıdır. Zira, hak ve özgürlüklerin
güvence altına alınması, çeşitli güç unsurlarının hukuk devleti kurallarına
göre sınırlandırılması suretiyle güçlünün değil haklının korunması, toplumsal
ahengin ve huzurun tesis edilmesi devletin temel görevleri arasındadır. 
Bir devletin hukuk devleti olduğundan bahsedebilmek için, o devletin
pratikte hukuk devleti ilkelerine ne kadar bağlı olduğuna bakmak gerekir. Yani
sadece devletin yasalarında hukuk devletinden ve ilkelerinden bahsediliyor
olması, hukuk devleti için yeterli değildir. Bu sebeple, hukuk devleti ilkesini
gerçekleştirmeye yönelik hareketler içi boş, zeminsiz olmamalıdır; pratiğe
yönelik, toplumu doğrudan ve olumlu bir biçimde etkileyecek hareketlerle
gerçekleştirilmelidir. 
Türkiye'de hukuk devletini zedeleyen en önemli faktör, yürütme veya
yasama kuvvetini kullananların, bu kuvvetleri keyfî veya siyasi kişisel çıkar
elde etme amaçlı olarak kullanmalarıdır. Hukuk devletini sağlamada bir kontrol
ve fren mekanizması olarak işleyen yargının bağımsızlığı da ne yazık ki keyfî
meseleler uğruna yok sayılmıştır. 
Hükûmet, son on yedi yılda sürekli olarak yargıya yönelik müdahalelerde
bulunmuş; bu müdahaleler sonrasında, yargının, Hükûmetin iradesinin dışında
herhangi bir adım atması tamamen imkânsız hâle getirilmiştir. Bu durum
anlaşılmadan, Türkiye'deki herhangi bir hak sorununun da açıklıkla ortaya
konulması mümkün değildir. Türk yargısı yıllardan beridir bağımsız ve tarafsız
olmayışından ötürü eleştirilmektedir.
Peki, hukuk devleti nasıl güçlendirilir? Hukuk devletinin en temel
gereği, devletin keyfî kararlara değil hukuka bağlı olması, faaliyetlerinde
hukuk kurallarına tabi olmasıdır. Önemli olan nokta, kanunların genele hitap
eden, şahsi olmayan ve soyut olarak ortaya konulan kanunlar olmalarıdır. 
Diğer bir önemli nokta ise kanunların dilinin açık ve anlaşılır olması,
farklı yorumlara sebep olmaması gerekmektedir. Aynı zamanda, bu hukuk kuralları
sık sık ve çok kolay bir biçimde değiştirilememelidir yani bireylerin bir durum
karşısında nasıl bir hukuki muameleyle karşılaşacaklarını önceden
bilebilecekleri, buna göre hareket edebilecekleri bir ortam yaratılmalıdır. Bu
ilke ülkemizde çeşitli ihlallerle karşılaşmaktadır. Ülkemizde kanunlar sürekli
değiştirilmektedir, hatta kanun yapma işlemi bir deney alanına veya deneme
tahtasına dönüştürülmüştür. Biz hukukçuların dahi sürekli değiştirilen
kanunları takip etmekte zorlandığı bir durumda vatandaşın bu kanunlardan
haberdar olması mümkün müdür? 
Değerli milletvekilleri, devletin tarafsızlığı, temel olarak, devletin
herhangi bir ideolojik görüşü benimsememesidir. Bu, hukuk devletinin diğer bir
önemli ilkesidir. Bu ilkeye uymayan yani bir ideolojiyi resmîleştiren,
benimseyen devlet, hukuk devleti olmaktan çok uzaktır. Böyle bir devlet, içinde
yaşayanları tek tip bir hayata zorlar, kendi ideolojisini benimsemeyenleri yok
sayabilir ve kötü muameleye maruz bırakabilir. Hukuk, devlete, daha doğrusu
devletin benimsediği ideolojiye hizmet etmeye başlar. En başından beri
söylediğimiz hukuk devleti önündeki en büyük engel olan keyfîlik her alanda
tavan yapar. 
Hukuk önünde eşitlik de devletin tarafsızlığı ilkesiyle bağlantılıdır.
Bir hukuk devletinden bahsedebilmek için o devletin vatandaşlarına eşit
davranıyor olması gerekir. Her ne kadar ülkemizde resmî olarak bir ideolojik
görüş benimsenmemiş olsa da yapılan uygulamalar, özellikle son on yedi yıldır
tam tersini göstermektedir. Türkiye’de hukuk devletinin gelişmesi isteniyorsa
bu uygulamalar son bulmalı ve devlet herkesin görüşüne saygı duymalı, kendi
ideolojisini ve tek tip bir yaşamı halkına dayatmayı bir yana bırakıp refahı
için çalışmalıdır. Bu da halkın kendisini yönetecek kişileri seçerken çok daha
dikkatli vermesini gerektirmektedir. Aynı zamanda, siyasiler de ülkeyi
yönetirken ahlakla hareket etmeli ve amaçları halkın refahını ve güvenliğini
sağlamaktan yana olmalıdır. 
Değerli milletvekilleri, arkadaşlarımız, Türkiye’de
sosyal hak ve hürriyetlerin şaha kalktığını söylemektedirler; bu, gerçek dışı
bir ifadedir. Bildiğiniz gibi, Anayasa’mız da “Herkes, kişiliğine bağlı,
dokunulamaz, devredilemez, vazgeçilmez temel hak ve hürriyetlere sahiptir.”
diyerek temel hakları güvence altına almaya çalışmıştır. Ama günümüze
geldiğimizde görüyoruz ki Anayasa’mızda bahsedilen temel hakların güvencesi tam
olarak sağlanamamaktadır. 
Temel özgürlüklerin belki de en önemlisi olan düşünce ve
kanaat hürriyeti Anayasa’mızda düzenlenmiş olmasına rağmen, uygulamada, bu
özgürlükler son yıllarda neredeyse ortadan kaldırılmış; düşüncelerinden dolayı
yüzlerce, binlerce insan cezaevinde yatmaktadır. Gerçekleştirilmesi bir yana,
devlet eliyle, bilerek ve isteyerek ihlal söz konusudur. Altını çizerek ifade
etmek isterim ki AK PARTİ iktidarı, yargıyı, bağımsız ve tarafsız olmaktan
tamamen çıkarmış, kendi güdümü altına almıştır. Bu durum, vicdan sahibi her
vatandaşımız tarafından üzüntüyle gözlenmektedir, insaf sahibi tüm kurum ve
kuruluşlarımızca teyit edilmektedir ve hatta uluslararası kuruluşların
raporlarında dahi durumun vahametine dikkat çekilmektedir. Dünyada yargıya
güven endeksinde 140 ülke arasında 111’inci sıradayız. 
Değerli arkadaşlar, On Birinci Kalkınma Planı’nı
görüşüyoruz. Ülkenin kalkınmasının en önemli temel ayaklarından biri de esnaf
ve sanatkârlarımızdır. Esnaf ve sanatkârlar, devlete yük olmadan kendi emeğini
küçük sermayesiyle birleştirerek işini kurup ailesini geçindirmekte, yanında
işçi çalıştırarak istihdam yaratmaktadır. Bir ülkede esnaf ve sanatkârların işi
ne kadar iyi olursa işsizlik sorununa, üretime, piyasaların işlemesine,
kısacası ülke ekonomisine katkısı o derece büyük olmaktadır. Esnaf ve
sanatkârlarımızın durumunun iyi olması demek, ülkemizin yarısının durumunun iyi
olması demektir çünkü bu kesimin toplam istihdam kapasitesinin yüzde 78’ini,
toplam katma değerin ise yüzde 55’ini oluşturdukları düşünüldüğünde KOBİ’lerin,
esnaf ve sanatkârların durumunun çok önemli olduğu ortaya çıkmaktadır. 
Günümüzde en çok bahsedilen kavramlardan biri olan küreselleşme dünyanın
ekonomik dengesini ve ticaret yapısını değiştirmiştir. AB standartlarında
üretim yapılmaması rekabette zayıf kalınmasına yol açmıştır. Çin malları esnaf
ve sanatkârlarımız üzerinde ciddi olumsuz etkiler yaratmıştır. 
Ayrıca, sermaye ve finansal kaynaklara erişim yetersizliği ve yatırım ve
istihdam maliyetlerinin yüksek olması esnaf ve sanatkârlarımızın geri kalmasını
sağlamıştır. 
Değerli milletvekilleri, asıl esnaf ve sanatkârlarımızın durumunu
düzelterek şaha kaldırmalıyız. Geçtiğimiz Onuncu Beş Yıllık Kalkınma Planı
hedefleri arasında her ne kadar esnaf ve sanatkârlarımızın değişen ekonomik ve
sosyal şartlara uyum sağlayabilmesi için gerekli yapısal dönüşümlerin
desteklenmesi ve alışveriş merkezlerinin küçük esnaf ve sanatkârlara yönelik
olumsuz etkilerinin giderilmesi belirlenmiş ise de bunda başarılı
olunamamıştır. 
Sonuç olarak, esnaf ve sanatkârların taleplerini kısaca tekraren
özetlemek istiyorum.
(Mikrofon otomatik cihaz tarafından kapatıldı) 
BAŞKAN – Sayın Bahşi, konuşmanızı tamamlamak üzere bir dakika süre
veriyorum.
FERİDUN BAHŞİ (Devamla) – Tamamlıyorum.
Esnafımızın BAĞ-KUR ve SGK primleri düşürülmelidir. Esnafın ödemiş
olduğu stopaj kaldırılmalıdır. Kayıt dışı işletmeler önlenmelidir. Esnafın
vergi yükü azaltılmalıdır. Zincir marketler ve AVM’lere yönelik düzenlemeler
tekrar gözden geçirilmeli ve denetimler artırılmalıdır. 
Bu vesileyle yüce Türk milletini ve Gazi Meclisi saygıyla selamlıyorum.
(İYİ PARTİ sıralarından alkışlar)
BAŞKAN – Söz sırası Milliyetçi Hareket Partisi Grubunda. 
İlk söz, İstanbul Milletvekilimiz Sayın İsmail Faruk Aksu’ya aittir.
(MHP sıralarından alkışlar)
Süreniz yirmi dakika Sayın Aksu.
Diğer on dakikayı diğer milletvekili arkadaşımız kullanacak. 
MHP GRUBU ADINA İSMAİL FARUK AKSU (İstanbul) – Sayın Başkan, sayın
milletvekilleri; On Birinci Kalkınma Planı’nın ikinci bölümü hakkında
Milliyetçi Hareket Partisi Grubu adına söz aldım. Genel Kurulu ve aziz Türk
milletini saygıyla selamlıyorum. 
Konuşmamın başında Cumhurbaşkanlığı hükûmet sisteminin ilk kalkınma
planının milletimizin huzur ve refahına, nimet ve külfetin hakça dağıtılmasına,
demokrasinin gelişmesine, daha güçlü ve müreffeh bir Türkiye'nin inşasına
vesile olmasını temenni ediyorum. Hazırlanmasında emeği geçen, katkı veren
herkese teşekkür ediyorum.
Anayasa’nın 166’ncı maddesi uyarınca hazırlanan, 3067 sayılı Kanun’da
belirtilen usule göre Türkiye Büyük Millet Meclisinde görüşülen kalkınma planı,
Türkiye'nin uzun vadeli hedef ve politikalarını ortaya koymakta, aynı zamanda,
bu hedef ve politikalara uygun orta ve kısa vadeli programlar ile stratejik
planın ve bütçenin yapılmasına zemin hazırlamaktadır. Kalkınma planıyla
ülkemizin gelecek beş yıldaki ekonomik ve sosyal hedef ve istikameti ile bunlara
nasıl ulaşılacağına ilişkin strateji ve politikalar ifade edilmektedir. 
Kuşkusuz, bu planlamanın uzun vadeli temel hedefler doğrultusunda
devletin devamlılığı anlayışıyla yapılması esastır. Plan hedeflerinin,
Türkiye'nin doğal ve beşerî kaynakları, varlık ve yükümlülükleri, fırsat ve
kısıtları dikkate alınarak tespiti gerekmektedir. Öngörülemeyen durumlar,
beklenmeyen olaylar, iç ve dış siyasi ve ekonomik gelişmeler, kuşkusuz, ortaya
konulan kısa ve orta vadeli hedeflerde sapmaya sebep olsa da esas olan,
Türkiye'nin uzun vadeli küresel güç ve lider ülke olması hedefi için gerekli
ekonomik, sosyal ve siyasi altyapıyı hazırlamaktır. 
Kalkınmış bir ülke olabilmek ekonomik büyüklüklerin yanında, ekonomideki
niteliksel gelişmeler, yaşam standartlarında yükselme, insani kalkınma, sosyal
gelişme ve çevre hakkı gibi alanlarda sağlanacak iyileşmeye de bağlıdır. On
Birinci Kalkınma Planı’nın ekonomik ve sosyal sektörlere ilişkin hedef ve
politikalarının bu anlayışla hazırlandığı anlaşılmaktadır. Planın hazırlandığı
Onuncu Kalkınma Planı dönemi Türkiye’de ve dünyada önemli gelişmelerin
yaşandığı yıllar olmuştur. 2016 yılındaki menfur darbe girişimi başta olmak
üzere, iç ve dış siyasi gelişmeler ve jeopolitik gerginlikler, artan küresel
ticaret savaşları ve ticaret gelirlerindeki yavaşlama gibi olumsuzluklar ve
sonucunda turizm gelirlerinde yaşanan düşüş Türkiye ekonomisini olumsuz
etkilemiştir. Bu süreçte ekonomi, kur ve faiz üzerinden yapılan operasyonlara
bağlı çalkantılı bir dönem geçirmiştir. Yaşanan olumsuzluklar nedeniyle Onuncu
Kalkınma Planı’nın öngörülen hedefleri bazı sapmalar göstermiş ve plan
döneminde yıllık ortalama yüzde 5,5 olan büyüme hedefi yüzde 4,9 olarak
gerçekleşmiştir.
Değerli milletvekilleri, Türkiye çok cepheli bir mücadelenin içindedir.
Başta FETÖ ve PKK olmak üzere terörle mücadeleye devam edilirken bir yandan da
siyasi ve ekonomik saldırılara, bölgemizde yaşanan ve egemenlik haklarımızı,
millî bekayı tehdit eden gelişmelere karşı tedbir almak, mücadele etmek
zorunluluğu bulunmaktadır. Bugün ülkemiz Doğu Akdeniz’de sıkıştırılmakta,
sondaj gemilerimizin haklı ve meşru faaliyetleri tüm bu hasım çevreleri
tedirgin etmektedir. Avrupa Birliği Dış İlişkiler Konseyinin, 15 Temmuzda,
Türkiye'nin Doğu Akdeniz’deki sondaj faaliyetlerinin yasa dışı olduğunu iddia
ederek hain darbe girişiminin 3’üncü yıl dönümünde aleyhimize bazı adımlar atma
kararı alması oldukça manidardır. Bunlarla birlikte, bölücü terör örgütü
PKK’nın bitirilmesi için Türk Silahlı Kuvvetleri tarafından başlatılan Pençe
Harekâtı başarılı ve sonuç alıcı şekilde devam ederken dün Erbil’de
başkonsolosluğumuz çalışanının planlı bir terör saldırısıyla şehit edilmesi
Türkiye’ye karşı açılan cephenin açık göstergesidir. Şehidimize Allah’tan
rahmet, milletimize başsağlığı diliyorum. Son olarak da ABD’nin S400’leri
gerekçe göstererek Türkiye’yi F35 programından çıkarma kararı müttefiklik
ruhuyla bağdaşmadığı gibi, hiçbir meşru gerekçeye de dayanmamaktadır. 
Tüm bu gelişmeler Türkiye’ye karşı hasmane tavrın hız kesmeden devam
ettiğini gösterirken bu küresel meydan okumalara karşı durabilmek için
hazırlıklı olmak, güçlü kalmak ve millî birlik ruhuyla hareket etmek
gerektiğini de ortaya koymaktadır. Türkiye, kuşkusuz, AB’ye de ABD’ye de mecbur
ve mahkûm değildir; egemenlik haklarından ne pahasına olursa olsun
vazgeçmeyecek, lider ülke olma hedefi doğrultusunda yoluna devam edecektir.
Şüphesiz ki vatandaşlarımız daha fazla refah beklentisi içindedir. Vatandaşlık
vecibelerini bihakkın yerine getiren insanımızı çağdaş medeniyet düzeyine ve
hatta ötesine taşımak için gayret göstermek hepimizin ortak sorumluluğudur.
Bununla birlikte tüm bu olaylar Türkiye’nin ekonomik gelişimini etkilemekte, bu
hayati sebeplere dönük önemli kaynakların ayrılmasını da zaruri kılmaktadır.
Zira var olmak, bağımsız yaşamak ve ebediyetin ufkuyla bütünleşmek istiyorsak
millî beka her şeyin önünde, vatandaşlarımızın yaşam ve güvenlik hakkı
ihtiyaçların önceliğindedir.
Sayın Başkan, değerli milletvekilleri; hatırlanacağı gibi Milliyetçi
Hareket Partisinin yer aldığı 57’nci Hükûmet döneminde çıkarılan Sekizinci
Kalkınma Planı’nda ilk defa olarak 2001-2023 dönemini kapsayan uzun vadeli
gelişme stratejisi hazırlanmıştı. Stratejinin temel amacı, Atatürk’ün
gösterdiği çağdaş uygarlık düzeyini aşma hedefi doğrultusunda Türkiye’nin
21’inci yüzyılda kültür ve uygarlığın en ileri aşamasına ulaşarak dünya
standardında üreten, gelirini adil paylaşan, insan hak ve sorumluluklarını
güvenceye alan, hukukun üstünlüğünü, demokrasiyi, laikliği, din ve vicdan
özgürlüğünü en üst düzeyde gerçekleştiren küresel düzeyde etkili bir dünya
devleti olmaktı. Bu amaca uygun olarak da 2023 hedefleri bir devlet politikası
hâline getirilmiş, tüm plan ve programlar bu hedefler doğrultusunda
hazırlanmıştır. 
Görüştüğümüz On Birinci Kalkınma Planı da daha fazla değer üreten, daha
adil paylaşan, daha güçlü ve müreffeh Türkiye vizyonuyla uzun vadeli bir
perspektif sunmaktadır. Planda, Cumhurbaşkanlığı hükûmet sisteminin amacına
uygun olarak kurumların hızlı işleyişini temin etmek ve bütüncül bir
stratejiyle ortak hedeflere ulaşmak için çalışmaların yapılacağı,
sürdürülebilir kalkınmanın sağlanması bakımından ekonomik ve sosyal refahın
artırılması, hukuk devleti, demokratikleşme ve iyi yönetişim ilkelerinin devlet
tarafından güçlü bir şekilde sahiplenileceği ve etkili bir biçimde
uygulanacağı, yeni hükûmet sisteminin de temelini oluşturan insan merkezli
kalkınma anlayışının sonucu olarak hukuk devleti ve demokratikleşmenin planın
temel eksenlerinden biri olduğu belirtilmektedir. Bu vizyon çerçevesinde planın
uzun vadeli kalkınma amacı, milletimizin temel değerlerini ve beklentilerini
esas alarak ülkemizin uluslararası konumunun yükseltilmesi ve halkımızın
refahının artırılması, Türkiye’nin yüksek gelir grubu ülkeler ile en yüksek
insani gelişmişlik seviyesindeki ülkeler arasına girmesi, sermaye birikimi ve
sanayileşme sürecinin hızlandırılması, her alanda verimliliğin artırılması,
yurt içi tasarrufların ve üretken yatırımların düzeyinin yükseltilmesi, üretim
süreçlerinin ihracata dönük, yenilikçi ve ithalat bağımlılığı azalmış bir
yapıya dönüşmesinin sağlanmasıdır. Bu kapsamda, plan sonu olan 2023 yılında
gayrisafi yurt içi hasılanın 1 trilyon 80 milyar dolara, kişi başına millî
gelirin 12.484 dolara, ihracatın 226,6 milyar dolara çıkarılması, ekonominin
yıllık ortalama yüzde 4,3 oranında büyümesi, işsizlik oranının yüzde 9,9’a,
enflasyon oranının yüzde 5’e düşürülmesi hedeflenmektedir. Ekonomik refahla
birlikte, vatandaşlarımızın mutlu, sağlıklı, güvenli yaşam sürebilecekleri,
temel hak ve özgürlüklerin adil ve hızlı çalışan bir hukuk sistemiyle
korunmasının yanı sıra, öngörülebilirliği yüksek kamu politikalarıyla fırsat
eşitliğine dayalı, kolay erişilebilir ve vatandaş odaklı kamu hizmetleri
sunulması amaçlanmaktadır. Aktif bir diplomasiyle küresel toplumun güçlü ve
saygın üyesi olma konumunu güçlenerek sürdürmesi, küresel ve bölgesel
sorunların çözümüne yönelik etkili politikalar üretmeye devam etmesi
öngörülmektedir. Bu çerçevede, On Birinci Kalkınma Planı’nın hedef ve
politikaları istikrarlı ve güçlü ekonomi, rekabetçi üretim ve verimlilik,
nitelikli insan, güçlü toplum, yaşanabilir şehirler, sürdürülebilir çevre,
hukuk devleti, demokratikleşme ve iyi yönetişim olmak üzere 5 ana başlık
altında toplanmıştır. Planda imalat sanayisinin gayrisafi yurt içi hasıla
içerisindeki payının 2018 yılındaki yüzde 19,1 seviyesinden 2023 sonunda yüzde
21’e çıkarılması, imalat sanayisi ihracatının 158,8 milyar dolardan 210 milyar
dolara, yüksek teknolojili sanayilerin imalat sanayisi ihracatındaki payının da
yüzde 3,2’den yüzde 5,8’e çıkarılması hedeflenmekte, yüksek teknolojik
yatırımlara öncelik veren bir sanayi stratejisi ortaya konulmaktadır. 
Seçim beyannamemizde, teknolojik gelişmeyi, verimliliği, istikrarlı
büyümeyi ve istihdam sağlamayı esas alan güçlü bir üretim ekonomisi
oluşturulacağı, yatırımların yüksek teknolojiye dayalı ve katma değeri yüksek
mal ve hizmet üreten alanlara yöneltilmesini öngören bir sanayileşme
stratejisinin tesis edileceği ve yüksek teknolojili ürün ihracatının payının
artırılacağı, orta ve yüksek teknolojili üretim yapan sektörlerde yenilikçilik
faaliyetlerine ve AR-GE altyapısına öncelik verileceği belirtilmiştir. 
Gelinen noktada, henüz dünya standartlarında üreten bir ülke konumuna
erişilememiş olsa da On Birinci Kalkınma Planı’nda odaklı bir biçimde yer alan
sanayileşme perspektifiyle bu hedefe yaklaşılabilecek bir altyapı tesis
edilebilecektir. Şüphesiz Türkiye, dışa açık ve rekabetçi bir yapı içerisinde
dünya ekonomisiyle bütünleşerek bölgesel ve küresel gelişmelerin önde gelen
belirleyicileri arasında yer almalıdır. Ekonomi politikalarının merkezine
insanı koyan, eşitlik, ahlak ve adalet ilkelerini gözeten bir yönetim
anlayışıyla toplumsal refahın artırılması temel hedef olmalıdır. 
Bu anlayış ve uzlaşmayla, ekonomideki birçok yapısal sorunun çözümü de
mümkün hâle gelecektir. Bunun için, program ve seçim beyannamelerimizde
ekonomideki temel sorunları aşarak ileri teknoloji kullanan, yenilikçiliği,
verimliliği ve istihdamı gözeten, rekabet gücü yüksek üretim ekonomisini tesis
etmek ve toplumun refah düzeyini artırarak sosyal dokuyu güçlendirmek amacıyla,
ülkemizin kendi imkân ve şartlarıyla doğal ve beşeri kaynaklarını dikkate alan
bağımsız, millî ve üreten bir ekonomi programının hayata geçirilmesini
öngördük. Bu çerçevede, istihdam dostu sürdürülebilir bir büyüme ortamını tesis
etmek, işsizlik ve yoksulluğu azaltmak ve gelir dağılımını daha adil hâle
getirmek, enflasyonu kalıcı şekilde aşağı çekmek, üretim ve ihracatın ithalata
bağımlılığını azaltarak rekabet gücü yüksek bir üretim ekonomisi tesis etmek,
ekonominin dış kaynak bağımlılığını azaltarak şoklara dayanıklı hâle getirmek
ve kırılganlığı azaltmak, kamu ve özel sektör borç stokunu sürdürülebilir bir
seviyeye indirmek, AR-GE payını artırmak, dünyada Türk markası ve patentli
ürünleri yaygınlaştırmak ekonomideki öncelikli hedef olarak belirlenmiştir. Bu
hedeflere ulaşılması için de 7 temel alanda reform niteliğinde yapısal
tedbirlerin alınmasını öngörmüştük. Bunlar, üretimin artırılması ve ithalat
bağımlılığının azaltılması, yurt içi tasarrufların ve yatırımların artırılması,
vergi reformu, harcama reformu, gelirin adil bölüşümü ve yoksullukla mücadele
reformu, tarım, hayvancılık ve kırsal kalkınma reformu, iş gücü piyasası ve
çalışma hayatına ilişkin reformlardır. Ayrıca, ekonomiye ilişkin politikaların
ve uygulamaların değişik kurumlarca yürütülmesi nedeniyle kararların
alınmasında, işlemlerin yürütülmesinde ve koordinasyonunda yaşanan sorunların
giderilmesi gerektiğine işaret edilmiştir. 
Kalkınma planında da ekonomi yönetiminde eş güdüm ve uyumun esas olacağı,
ekonomi yönetiminin koordinasyonunun güçlendirileceği, ayrıca vurguladığım
reform alanlarına işaret eden benzer ekonomik hedef ve politikalar
öngörülmüştür. Ekonomide kaynak dağılımında adalet ve etkinlik, kamu hizmet
üretiminde ise verimlilik esastır. Bu kapsamda, sınırlı kaynakların yerli
yerinde kullanılmasıyla etkili bir sevk, idare, kontrol sisteminin
oluşturulması, amaç ve hedeflerin gerçekleştirilmesini kolaylaştıracaktır. Bu
çerçevede, her ne ad altında olursa olsun yapılan destek, teşvik, istisna ve
muafiyet gibi uygulamaların etkinliğinin, verimliliğinin ve katkısının iyi
analiz edilerek rasyonelleştirilmesi, kayıt dışılığın önüne geçilerek vergi
adaletinin sağlanması hayati önemdedir. Bu şekilde sanayici, esnaf, çiftçi ve
muhtaç vatandaşlarımızın daha fazla desteklenmesi mümkün hâle gelecek, işçi,
memur ve emeklimizin ekonomik büyümeden daha fazla pay alması sağlanacaktır. 
Değerli milletvekilleri, planın bitiş yılının cumhuriyetimizin 100’üncü
yılı olan 2023’e isabet etmesi plan hedeflerini daha da önemli hâle
getirmektedir. Bu kapsamda, plan dönemi uygulamalarının, Cumhurbaşkanlığı
hükûmet sistemine uygun ve sistemin tüm unsurlarıyla kökleşmesine, ekonomik ve
sosyal hedeflerin lider ülke Türkiye vizyonuna uygun olmasına, Türk milleti
ortak paydasında yaşama iradesinin güçlendirilmesine, toplumsal ahlak ve
kalitenin tesisine, üreten ekonominin tüm unsurlarıyla yetkinleştirilmesine,
çok boyutlu millî bir dış politika ile caydırıcı bir savunma ve güvenlik
politikası uygulanmasına, çağdaş normlarda kamu hizmetine herkesin
erişebilmesine, ileri teknoloji üretiminin ve kullanımının desteklenmesine,
tarım, hayvancılık ve kırsal kalkınmaya ağırlık verilmesine, iş gücü
planlaması, eğitim, üniversite ve istihdam ilişkisinin kurulmasına, gençliğin
millî değerlere bağlı, çağdaş gelişmeleri takip eden şekilde yetiştirilmesine,
günün siyasi, sosyal ve ekonomik sorunlarıyla süratle baş edebilme yetenek, güç
ve iradesine sahip bir yönetim aklının egemen olacağı yapının tanzim
edilmesine, nihayetinde 2023 hedefleriyle birlikte 2053 küresel güç Türkiye
hedefinin altyapısının sağlam temellere bağlanmasını temin etmesi
beklentimizdir. 
Türkiye ekonomisinin devam eden ihtiyacı, güven ve istikrar içinde
sağlıklı bir yatırım, üretim, ihracat ve istihdam zincirinin oluşturulmasıdır.
Bize göre, Türkiye en zoru atlatmıştır. 15 Temmuz hain darbe girişimiyle
başlayan süreç terör saldırıları ve özellikle ekonomi savaşlarıyla devam etmiş,
bu şekilde ülkemiz köşeye sıkıştırılmak istenmiştir. Türkiye, Cumhurbaşkanlığı
hükûmet sistemiyle ayağındaki prangalardan kurtulmuş, sistem tartışmaları
bitmiştir. Üretim çarkları dönmekte, istihdamda olumlu gelişmeler yaşanmakta,
enflasyondaki yükseliş trendi tersine dönmekte, dış ticaret açığı azalmakta tüm
bunların sonucunda da ekonomiye güven giderek artmaktadır. Artık, seçimsiz
geçecek olan dört yıl, hızlı bir toparlanmayla 2023 hedeflerine ulaşma, 2053
hedeflerinin altyapısını inşa etme vaktidir. Milliyetçi Hareket Partisi olarak
Türkiye’nin büyümesi ve gelişmesi, daha güçlü bir ülke olması için bu plan
dönemini önemsiyor, demokrasi, insan hakları ve hukukun üstünlüğü esasında
ekonomik ve sosyal olarak süratle yol alabilmemiz için her türlü gayreti
göstereceğimizi ifade ediyoruz. Biz, Türkiye’nin önüne aydınlık ufuklar açarak
ülkemizi ve milletimizi güvenli bir geleceğe taşımaya kararlıyız. Sonuç
itibarıyla, Türkiye ve dünya gerçekleri dikkate alınarak hazırlanan ve
erişilebilir hedeflerin konulduğu On Birinci Kalkınma Planı’nın Türkiye’nin
lider ülke ve küresel güç olma vizyonuna katkı sağlayacağını düşünüyoruz.
Politikaların sağlıklı bir şekilde uygulanması, etkili bir iş bölümü, denetim,
koordinasyon ve girişimciliğin desteklendiği etkin bir teşvik sistemiyle
birlikte bu hedeflerin de üzerine çıkılabileceğine inanıyoruz. 
Bu düşüncelerle, On Birinci Kalkınma Planı’nın ülkemize
ve milletimize hayırlı olmasını diliyor, Genel Kurulun siz değerli üyelerini
saygıyla selamlıyorum. (MHP sıralarından alkışlar)
BAŞKAN – Milliyetçi Hareket Partisi Grubu adına ikinci
söz talebi, Erzurum Milletvekilimiz Sayın Kamil Aydın’a aittir. (MHP
sıralarından alkışlar)
Süreniz on dakika Sayın Aydın. 
MHP GRUBU ADINA KAMİL AYDIN (Erzurum) – Sayın Başkan, çok
kıymetli milletvekilleri; On Birinci Kalkınma Planı’nın özellikle eğitim ve
uluslararası ilişkiler konularına ilişkin düşüncelerimi ifade etmek üzere
Milliyetçi Hareket Partisi Grubu adına söz almış bulunmaktayım, yüce heyetinizi
saygıyla selamlıyorum. 
Sayın milletvekilleri, bu kalkınma planında, özellikle
“Amaç” kısmında çok kısaca özetlendiği üzere, gerçekten millî eğitim mevzuatı
söz konusu olduğunda çok kısa ve öz bir öngörü sahibi olmak zorundayız ve bunu
hayata geçirmek için de elimizden gelen tüm paydaşlarla gayret gösterme
sorumluluğumuz söz konusudur. Tüm bireylerin kapsayıcı ve nitelikli bir eğitime
ve hayat boyu öğrenme imkânlarına erişimi sağlanarak düşünme, algılama ve
problem çözme yeteneği gelişmiş, özgüven ve sorumluluk duygusu ile girişimcilik
ve yenilikçilik özelliklerine sahip, demokratik değerleri ve millî kültürü
özümsemiş, paylaşıma ve iletişime açık, sanat ve estetik duyguları güçlü,
teknoloji kullanımına yatkın, üretken ve mutlu birey yetiştirme temel amaç
edinilmektedir. Şimdi, bu amaca matuf olarak gerçekten, Millî Eğitim
Bakanlığıyla ilgili mevzuata baktığımızda, burada böyle bir vizyona, böyle bir
öngörüye eğitimin muhatap aldığı bütün paydaşların, bir kere, zihinsel olarak
hazırlanması gerekir. Yani öğrencinin de buna zihinsel olarak bir katkı
sağlayıp bunu kabullenmesi, böyle bir vizyonu üstlenmesi; velinin de aynı
şekilde, böyle bir vizyonu üstlenmesi; yine okulun da sistemin de böyle bir
vizyona matuf hareketlerde bulunması lazım. Niye? Çünkü metinde “hayat boyu”
diyor; bizim, kendi kültürümüzde de eğitimi “beşikten mezara” olarak aynı
anlamda ifade ettiğimiz çok veciz söylemler söz konusu. O zaman, hayat boyu ya
da beşikten mezara süregelen bir etkinlik söz konusu ise buna herkesin
inanması, herkesin katkıda bulunması gerekir. Yoksa eğer böyle bir katkı, böyle
bir zihinsel hazırlık söz konusu değilse hangi programa alırsak alalım, hangi
öngörüyü sağlarsak sağlayalım, hangi tedbiri ya da metodu uygularsak
uygulayalım, sonuç bazen hayal kırıklığına dönüşebilir.
Şimdi, evet, dünyada karşılıkları var; zorunlu eğitim bazı Batılı
ülkelerde 2 yaşa kadar indirildi. Biz de bu sürece katkıda bulunma adına,
çocuklarımızın daha sağlıklı eğitim almaları adına zorunlu eğitimi 5 yaşa kadar
çektik. Bunu da esnek bir zamanlamayı söz konusu kılarak yapmak zorundayız;
aksi takdirde, gerçekten eğitim, zevkle takip edileceği, herkesin kabulleneceği
ya da çocuğun bir an önce buluşmaya çalışacağı bir etkinlikten ziyade sıkıcı
bir yapıya dönüşür.
Yine, bunun dışında, öğretmen yetiştirme konusunda bütün
hassasiyetimizle biz, öğretmenlik mesleğinin, gerçekten bir harf öğretenin kırk
yıl kölesi olunduğu özdeyişinden hareketle, çok anlamlı, çok önemli bir meslek
olduğunu ifade ettik, dile getirdik; yeniden yapılandırarak, yeniden bu imajı
kazandırarak sağlamak zorunluluğu hasıl olmuştur. Bu bağlamda da inşallah
–zannediyorum, On Birinci Kalkınma Planı’na da dercedilmiş- öğretmenlik mesleği
daha saygın bir hâle getirilmeye çalışılacaktır. 
Bu bağlamda, diğer önemli bir mesele de tabii, tekli eğitimin bir an
önce hayata geçirilmesi gerekir. Tabii, bunun bir külfeti var, bunun bir
maliyeti var ama eğitimdeki maliyetler, külfetler herhâlde çok fazla mesele
edilmemeli diye hepimiz hemfikiriz bu bağlamda. Bir an önce tekli eğitime ve
kalabalık sınıflardan kurtulmaya yönelik birtakım adımların atılması da
elzemdir diye biz Milliyetçi Hareket Partisi olarak düşüncelerimizi ifade etmek
istiyoruz.
Çocukların okullara devamlılığı, sürekliliği, okulu bir
yaşam tarzına dönüştürmesi de yine hassasiyetle üzerinde durduğumuz önemli bir
husustur.
Yine, yükseköğretime geçişte özellikle istihdam odaklı
bir düşüncenin hâkim kılınması ve buna matuf birtakım önlemlerin alınmasında
hep birlikte ortak bir duygu ve düşünceyi ifade etmemiz gerekir.
Öte yandan, evet, bir bakıma devlet üniversitelerinin
sayısını çoğaltıyoruz ama öte yandan vakıf üniversiteleri de kendi mecralarında
gelişiyor, çoğalıyor. Burada da bir ıslahat çalışması gerekliydi, bu konuda da
yine özellikle hem ücretlendirme konusunda hem de kalite konusunda birtakım
önlemlerin alınması kaçınılmazdır.
Saygıdeğer milletvekilleri, tabii, bunların gerçekleşmesi
için çok önemli bir kaynağa ihtiyaç vardır, o da insan kaynağıdır. Yetişkin ve
yetkin insan kaynağı olmaksızın, inanın, bu projeleri, bu planları, bu amaçları
gerçekleştirmede zorlanırız. Buradan, bu ifadeyle ben sadece millî eğitim
bağlamını kastetmiyorum çünkü millî eğitimde, sırası gelmişken şunu da ifade
etmekte yarar vardır: Elbette ki uzun vadeli, orta vadeli bir plandan
bahsediyoruz, 2023'ü hedefleyen bir plandan bahsediyoruz ama hâlâ millî
eğitimin içinde bulunduğu birtakım sıkıntılar da söz konusu. Sizlere de bu tür
şikâyetler, bu tür sorunlar çeşitli yollarla ulaşmaktadır bize ulaştığı gibi.
Behemehâl, bir taraftan, tabii ki bu uzun vadeli programın gerçekleşmesine
katkıda bulunmaya çalışırken öte yandan da acilen, çok acil ve çok basit
birtakım hamlelerle çözülebilecek birtakım sorunları da dikkate alıp
gündemimize sokup ve çözüme tabi tutma zorunluluğumuz vardır. Bunların başında,
hepimiz programlarımıza almıştık 3600 ek göstergeyi. Ben inanıyorum ki bugüne
kadar eğitim adına yaptığımız o güzelliklerin devamı gelecektir, bu da en yakın
zamanda gerçekleşecektir. Bunu bu kürsüden özelikle paylaşmak istiyoruz, ifade
etmek istiyoruz; bunu bir dilek, temenni ve arzu edilen bir program olarak
söylüyoruz. 
Öte yandan, mütemadiyen, engelli öğretmen kardeşlerimiz, adaylarımız ve
ücretli öğretmen kardeşlerimizin de bugüne kadar büyük bir çoğunluğu atandı;
çok kısa, çok küçük bir oranda, sayıda kardeşimiz kaldı. Bunlara da bir an
önce, kısa vadede bir kadro tahsisi yapılarak atamalarının gerçekleştirilmesi
çok rahat bir şekilde sağlanabilir.
“İnsan kaynağı” dedik. Evet, yetişkin ve yetkin insan kaynağı olmaksızın
bu programların gerçekleşmesi imkânsızdır. Bunu niye söylüyorum? Buradan biraz
da uluslararası ilişkiler bağlamında bir iki şey ifade etme zorunluluğu hasıl
olduğu için söylüyoruz.
Biraz önce, bu Mecliste gerçekten çoğunluğun mutabık olduğu bir bildiri,
deklarasyon ifade edildi. Bu, bizler adına çok sevindirici. Aylardır biz bunu
uluslararası platformlarda sürekli ifade ettik, dile getirdik ülkemiz adına.
Dedik ki: “Efendim, Doğu Akdeniz’de Rum kesiminin doğal hakkı olduğunu iddia
ettiği kadar, Kuzey Kıbrıs Türk Cumhuriyeti adına garantör devlet olarak,
onların talepleri üzerine, bizim de Doğu Akdeniz’de hidrokarbon kaynak arama
hakkımız vardır.” Bugün burada, bunun açık bir şekilde tescil edilmesi de
Türkiye Cumhuriyeti devletinin bu ali makamında gurur duyulacak bir tabloydu.
Ben katkıda bulunanlara teşekkür ediyorum Milliyetçi Hareket Partisi adına. 
Diğer önemli bir mesele, malumunuz, S400 tartışmaları. Bunları gündeme
getirerek Türkiye’yi bir oldubittiye, bir köşeye sıkıştırma girişimlerine
muhatap olmaktayız. Hatta bu öyle bir şekle büründü ki dün, Irak’ın kuzey
bölgesinde, Erbil’de bir Dışişleri mensubumuzun şehit edilmesi buna tuz biber
ekti maalesef. 
Şimdi, bakınız, olayın doğasına, yapılış şekline baktığımızda, bizi
1980’lere götürdü çünkü sanki Türkiye üzerinde hain emeller besleyen ve
birilerinin de zamanla altmış beş yıllık bizim müttefiklik hukukumuzu bir
kenara bırakıp kendilerine bir NATO ülkesi olarak Türkiye'nin açıkça, aleni
“terör örgütü” dediği yapılarla müttefiklik hukuku kurarak bunları o bölgede
birtakım kanun dışı faaliyetlere sevk etmelerine tanıklık ediyoruz. Bunun iki
gün önce çok somut bir örneği, 200 küsur kamyonluk, 200 küsur tırlık yeni bir
silah sevkiyatı yapılması. Bu da yetmemiş gibi dünkü olay gerçekleşti. Bu bize,
ASALA’nın 1980’li yıllarda Türkiye'yi bir yere götürme, köşeye sıkıştırma,
zorlama maksatlı büyükelçilerimize, konsolosluk mensuplarımıza düzenlediği
saldırıları anımsattı. Bize yabancı değil bunlar ama bizim kararlılığımız
vardır, terörizmle mücadele içeride ve dışarıda son terörist yok edilinceye
kadar devam edecektir. 
(Mikrofon otomatik cihaz tarafından kapatıldı)
BAŞKAN – Sözlerinizi tamamlayın Sayın Aydın. 
KAMİL AYDIN (Devamla) – Özür diliyorum. 
Öte yandan, gerçekten, yine 1980’lere götüren, diğer bir
terörü -çok kısaca- okuma şeklini daha hatırlattı bize: Eruh ve Şemdinli
baskınlarıyla önce bölge halkı zapturapt altına alınmıştı, hatırlayın;
çocuklar, bebekler, yaşlılar, kadın, çoluk çocuk, masum insanlar hedef
gösterilmiş ve yok edilmişti. Neydi amaç? Amaç, önce o bölge insanını zapturapt
altına alıp teslim olmasını sağlamaktı. İşte son, Şırnak’taki çoban cinayetleri
ve Tunceli’de 2 yavrumuzun katledilmesine vesile olmalar, yine o dönemde
-bugünlerdeki gibi- kaybedilen bölgedeki otoritenin yeniden temin edilmesi
adına yapılan hamlelerdir. Bu bağlamda, ben bütün Türkiye Cumhuriyeti
vatandaşlarının bu bilinçle düşüneceğine kanaat getiriyorum. 
Ben bu vesileyle On Birinci Kalkınma Planı’nın ülkemize,
milletimize, devletimize hayırlara vesile olmasını diliyor, yüce heyetinizi
saygıyla selamlıyorum. (MHP ve AK PARTİ sıralarından alkışlar) 
BAŞKAN – Söz sırası, Halkların Demokratik Partisi Grubu
adına İstanbul Milletvekilimiz Sayın Erol Katırcıoğlu’na aittir. (HDP
sıralarından alkışlar) 
Süreniz on beş dakika Sayın Katırcıoğlu, kalan süreyi diğer arkadaşımız
kullanacak. 
HDP GRUBU ADINA EROL KATIRCIOĞLU (İstanbul) – Teşekkür ederim Sayın
Başkan. 
Doğrusu, önemliymiş gibi kabul edilen bir şeyi konuşuyoruz, beş yıllık
planı konuşuyoruz. Sevgili Erkan konuşmasında Türkiye'nin beş yıllık geleceğini
biçimleyecek önemli kararların verileceği bir toplantı olması gerektiğini
söylerken aslında, tabii, iyi niyetle söylemiş olduğu bir cümle bence çünkü
doğrusunu isterseniz, bu planla toplum en az Adalet ve Kalkınma Partisi
milletvekilleri kadar ilgilenecek yani kimse ilgilenmeyecek bununla. Çünkü
arkadaşlar, bir kere, Sayın Cumhurbaşkanı Yardımcımızın da defalarca Plan ve
Bütçe Komisyonunda söylediği gibi bu metne birçok insanın emeği geçtiği
söyleniyor fakat ben açıkçası hayretle karşılıyorum yani eğer birçok insanın
emeği geçmişse böyle bir metin çıkmamalıydı. Yani neresinden tutsak bilemiyorum
ama bu metin, Türkiye'de olması gerekenlerle ilgili olarak Adalet ve Kalkınma
Partisinin bugüne kadarki uyguladığı iktisat politikalarından bir anlamda
ayrılışı ima ediyor ama doğrusunu isterseniz, böyle bir ayrılışın da ikna edici
olmadığını söylemek zorundayım. Nedir bu? İşte, girişte de söylüyor zaten, ne diyor?
“Verimliliği odağına alan, sanayi sektörünün başat rol üstlendiği ihracata
dayalı istikrarlı bir büyüme...” Buna zaten kimse itiraz etmez, zaten böyle
olması lazımdı ama doğrusunu isterseniz, sizin özellikle 2011’den sonra
uyguladığınız iktisat politikalarıyla böyle olmadı. Ne oldu? Bir kere,
anlaşıldı ki -giderek daha fazla- cari açık problemi sanıldığının çok daha
ötesinde tehlikeli bir ilişki ima ediyor yani üretimi artırmanız için ithalata
bağımlısınız, ithalat için döviz lazım ama döviz gelmiyor memlekete çünkü
ülkede, gerçekten, ithalata bağımlı ekonomik yapıyı değiştirme konusunda hiçbir
şey yapmadınız. Niyet olarak söylediniz “yerli, millî üretim” vesaire dediniz
belki ama bunun gereği olan şeyleri yapmadınız. Şimdi bunu söylüyorsunuz,
diyorsunuz ki: Biz şöyle yapalım, verimlilik… Tabii ki önemli verimlilik. Yani
ne demek o? Düşük maliyetli bir üretim yapalım ve bu da ihracata dönük olsun
-e, tabii, öyle olması lazım- ve tabii, sanayiye odaklanması lazım. E, tabii
böyle olması lazım çünkü ithalata olan bağımlılığımızı azaltabilmenin yolu
sanayi ürünleri üretebiliyor olmaktan geçiyor doğal olarak.
Dolayısıyla da sanki -buradan ben öyle anlıyorum- geçmişte uyguladığınız
bu iktisat politikalarından bir ders çıkarmışsınız gibi gözüküyor. Bu iyi bir
gelişme belki fakat bunu nasıl sağlayacağınızla ilgili yazdığınız cümleler
hakikaten şaşkınlık verici. Yani bir tanesi demin gözüme çarptı, mesela şöyle
bir cümle var: “Özel sektör yatırımlarının artırılması için yatırım ortamının
iyileştirilmesinin yanı sıra farklı destek mekanizmaları hayata
geçirilecektir.” Ne demek bu Allah aşkınıza? “Farklı destek mekanizmaları”
nedir bunlar? Yani bir planda böyle bir cümle olur mu? İnanın, size -her
paragrafa da bir sayı konulmuş burada- şimdi okuduğum gibi ve anlamı kendinden
menkul çok sayıda paragraf var.
Efendim, ben vaktimin sınırlılığı üzerinden giderek, söylemek
istediklerimi sizlere biraz söylemek istiyorum. 
Şimdi, bir kere, gerçekten, Adalet ve Kalkınma Partisindeki arkadaşlar
buna gönülden inanıyorlar -onu da anlıyorum- sizin döneminizde müthiş bir gelir
artışı gerçekleştirdiğinizi söylüyorsunuz. “3 bin dolarlardan 10 bin, 12 bin
dolarlara getirdik.” diyorsunuz, bununla da çok övünüyorsunuz. Sayın
Cumhurbaşkanı da bunu sık sık söylemekten memnun oluyor anlaşılan. Fakat
arkadaşlar, iyi de “Bu dönemde başkaları ne yapmış?” diye hiç sormuyorsunuz.
Yani bakın, ben size kabaca -bir notum var- göstereyim. Mesela, 2002’de
Rusya’nın 2.375 dolar kişi başına geliri varmış, 2017’de 10.743 dolara gelmiş.
Bizim o sırada 2017 rakamımız 10.547 dolar yani Rusya bizden daha iyiydi.
Mesela Romanya’da, hani komşumuz Romanya’da, 2.125 dolarmış 2002’de,
arkadaşlar, 2017’de 10.814 dolara gelmiş. Yani evet, biz yürümüşüz, doğru ama
ötekiler koşmuş. Daha başka rakamlar var da vaktimi harcamak istemiyorum.
Bunları, bu düşünceleri de zaten, daha önce de çeşitli vesilelerle sizlerle
paylaştım. Yani şunu söylemek istiyorum: Öyle inanılmaz bir başarı yok
arkadaşlar, öyle bir öykü yok yani. Keşke olsaydı ama gerçekçi olan, rakamlara
baktığımızda biz böyle bir şey görmüyoruz. 
Şimdi planın amaçlarına, hedeflerine gelelim. Mesela,
yine konuşuldu, 1 trilyon 80 milyar dolar gayrisafi millî hasıla hedefleniyor,
12.484 dolar kişi başına millî gelir hedefleniyor. Hani “Bu, daha önceki 2023
hedeflerinizle uydu uymadı. İşte, o zamanlar şöyle diyordunuz, şimdi böyle
oldu.” falan, bu tartışmaları geçelim ama arkadaşlar, bu hedefler nereye
düşüyor? Bakın, ben size yine birkaç rakam söyleyeceğim. 12.484 doları biz
2023’te elde edeceğiz öyle mi? Program öyle. Şimdi ben okuyayım şuradan: Mesela
Hırvatistan’ın, Macaristan’ın, Polonya’nın, Romanya’nın şu anda yani 2018
yılındaki kişi başına millî geliri 12.484 doların üstünde yani biz beş yıl
sonra 12.484 dolar elde edeceğiz ama şu anda, Avrupa’da birçok ülke bizden çok
daha yüksek bir millî gelire sahip durumda. Dolayısıyla sizin hedefinizin
kıymetiharbiyesi nedir? Ya da bu nasıl bir başarı öyküsü yazacak? Veya başka
bir rakama geçelim, mesela gayrisafi millî hasıla için “1 trilyon 80 milyar
dolar” diyorsunuz. Ben şöyle bir baktım istatistiklere, ilginçtir, 2023 yılında
biz 1 trilyon 80 milyar dolar kazanırken, bakın Vietnam, Bangladeş, Filipinler,
Malezya, Tayvan, Avustralya, Tayland; bu ülkelerin hepsi bizim çok daha
ötemizde. Yani, mesela, ne bileyim, Tayvan, 1 trilyon 498 milyar dolar elde
edecek 2023’te; biz 1 milyar dolar.
İLHAN KESİCİ (İstanbul) – Trilyon.
EROL KATIRCIOĞLU (Devamla) – Yani hedefleri itibarıyla da
baktığımızda, düşünmemiz gereken… Ve de buradan bir başarı hedefi ortaya koymak
da doğrusunu isterseniz anlamlı gelmiyor bana.
Şimdi, yine, gerçi bunları Plan ve Bütçe Komisyonunda
çokça konuştuk ama planın konularına geçeceğim. Peki “Bu hedefe nasıl
ulaşacağız?” diye sorduğumuzda, bakın, şöyle diyorsunuz: “Kurallı tam rekabetçi
serbest piyasanın gelişimi desteklenecektir.” Şimdi, arkadaşlar, yine, geçen
gün burada konuşurken söyledim; özellikle 2008 krizinden sonra bu tam rekabetçi
piyasa modeli artık sorgulanıyor ve terk ediliyor yani artık hiç kimse serbest
piyasa mekanizmasının sorunlarımızı çözebilecek bir mekanizma olduğunu
düşünmüyor; aksine, başka yollar, başka yöntemler bulmak gerektiğini konuşuyor.
Ama siz, üstelik 2023’e kadar bizi bağlayacak -hani, lafügüzaf belki ama-
olduğunu söylediğiniz bir metinde diyorsunuz ki: “Biz kurallı tam rekabetçi
serbest piyasa ekonomisine bağlıyız ve öyle götüreceğiz.” Hâlbuki bağlı da
değilsiniz arkadaşlar yani işin ilginç tarafı da bu. Bir yandan “Bağlıyız.”
diyorsunuz ama yani birçok gözlemle bunun böyle olmadığını biliyoruz.
Şimdi “Kurallı tam rekabetçi serbest piyasanın yaratılması…” diyorsunuz
ve ondan sonra bir şey daha ekliyorsunuz, diyorsunuz ki: “Devletin düzenleyici
ve denetleyici rolü kuvvetlendirilecek ve piyasalarda bağımsız düzenleyici ve
denetleyici kurumlar piyasanın etkinliğini sağlayacak ve çalışmaya devam
edecektir.” Yani şunu söylüyorsunuz: Biliyorsunuz, piyasa ekonomisi çeşitli
kurumlarla birlikte var oluyor, bunların en önemlisi de “üst kurullar”
dediğimiz veya “bağımsız kurullar” dediğimiz kurullar ve bunlar, uzun zamandan
beri Türkiye’nin kavga dövüş yarattığı kurumlar yani SPK’dan BDDK’ya, Rekabet
Kurumundan Tütün Kurumuna ya da Şeker Kurumuna kadar birçok bağımsız kurum
kuruldu. Bağımsız diyorum -bu da lafügüzaf- esasında bağımsız değildi ama yine
de bağımsız diyorduk çünkü yasalarında “bağımsız” yazıyordu. 
Arkadaşlar, 17 Ağustos 2011’de 649 sayılı bir KHK’yle şöyle dediniz:
“Bakan, bağlı, ilgili ve ilişkili kuruluşların her türlü faaliyet ve
işlemlerini denetlemeye yetkilidir.” Yani bu kurumların bağımsızlığını bir
kararnameyle yok ettiniz ve yok olduğu da çok açık. Biz, Plan ve Bütçe
Komisyonunda bakıyoruz, mesela Ticaret Bakanı bütçesini konuşuyor, arkasında
Rekabet Kurumu Başkanı oturuyor. Ne ilginiz var sizin orada, Rekabet Kurumu
Başkanı olarak orada oturmamanız lazım çünkü siz, kural olarak bağımsız bir
kurumsunuz dedim ama öyle değil, onlar bağımlılar, herkes de biliyor ki onlar
bağımlılar. 
Dolayısıyla, arkadaşlar, bunları anlamakta hakikaten zorlanıyorum çünkü
bunları böyle yazıyorsunuz ama bunların böyle olmadığını da bilerek yazıyorsunuz
yani bilmemeniz mümkün mü, ben biliyorum, siz icraatın içindesiniz, nasıl
bilmeyeceksiniz? 
Mesela diyorsunuz ki: “Yurt içi tasarruflar artırılacak.” Tabii ki çok
iyi olur, yurt içi tasarrufu niye artıracağız? Çünkü yurt içi tasarrufları
artırırsak dövize ihtiyacımız azalır, yatırımlarımızı kendi kaynaklarımızla
destekleriz. Doğru, çok güzel bir hedef, bir türlü beceremediğimiz bir şey bu
fakat arkadaşlar, şunu atlıyorsunuz, ben onu da anlamakta zorlanıyorum:
Amerikan Merkez Bankası faizleri indirme ihtimalini ifade etti; bir. İkincisi,
Sayın Cumhurbaşkanımızın inancı mı artık bilemiyorum ama bir şekilde ikna
edilmiş olduğunu anlıyorum, faizlerin düşürülmesinin lazım geldiğini söylüyor.
Arkadaşlar, faizler düşerken yurt içi tasarruflar artmaz. Artar mı Allah
aşkınıza? Artmaz. İktisadi davranışa aykırı bir şey bu. 
Efendim, paragraf 196’da toplumsal mutabakatın oluşturulmasından söz
ediyorsunuz güzel bir niyet olarak. Fakat ben bu paragrafı okuduğumda şunu
düşünmeye başladım: Ya, bu ülkede yasayla kurulmuş bir “Ekonomik ve Sosyal
Konsey” diye bir şey vardı ve her sene dört defa toplanması gerekiyordu bunun
ve toplumun çeşitli kesimlerini temsil eden bir yapısı vardı. Ee, bu
toplanmıyor, ne zamandan beri biliyor musunuz arkadaşlar? Tam on yıldan beri
toplanmıyor. 2000’de kuruldu yanılmıyorsam, 2009’da son toplantısını yaptı,
zaten 9 tane toplantı yapmıştı. Değil mi, tuhaf değil mi bu? Yani siz
“Toplumsal mutabakatın oluşturulmasına özel önem vereceğiz.” diyorsunuz ama siz
bu türden konuları konuşabileceğiniz bir kurumu toplamamışsınız bile, nasıl
inanacağız biz size? 
Efendim, diyorsunuz ki bir yerde, 212’de… Tabii, şöyle ifade edeyim
önce: Gelir dağılımı problemi bütün dünyayı yakan bir problem. Zaman zaman
sizlerle konuştuğumuzda ben en azından bunun altını çizmeye çalışıyorum.
“Thomas Piketty” adında bir Fransız araştırmacının “bestseller” olan kitabında
ortaya koyduğu gibi -bugün, IMF’den Dünya Bankasına kadar her türlü kurumun da
benimsediği bir şekilde- gelir dağılımının giderek bozulduğu gerçeği var ve
dünyada, gelir dağılımının bozulmasının gerek ülkeler arasında ve gerek ülke
içinde çok çeşitli sorunlara yol açtığı tartışılıyor, konuşuluyor. Ben, yine,
burada özellikle şunun altını çizmiştim: Bunun balon oluşması ve sonuçta krizin
ortaya çıkmasında önemli bir sebep olduğuna dair literatürde son yıllarda
konuşulan, tartışılan konular var. Şimdi, gelir dağılımı bu bakımdan önemli.
Gelir dağılımı bu kadar önemliyse, bu bozulmuşsa insan ne bekliyor burada?
Gelir dağılımıyla ilgili bir şeyler söylenecek diye bekliyorsunuz. Mesela şöyle
diyorsunuz: “İstihdam artışı ve nitelikli iş olanakları, yoksullukla mücadele
ve gelir dağılımında iyileşme sağlanmasının asli aracı olacaktır.” Asli aracı…
Neymiş asli aracı? İstihdamı artırmak.
Arkadaşlar, istihdam üretimi artırır, gelir dağılımını düzeltmez. Yani
böyle bir iktisat düşüncesi yok bence. Üretim artarsa istihdam artar; evet,
doğrudur ama gelir dağılımı, üretilen gelirin nasıl paylaşıldığıyla ilgili bir
şeydir. Dolayısıyla, eğer konuşacaksanız vergilerden konuşun, konuşacaksanız
başka türlü teşviklerden konuşun toplumun gelir dağılımındaki bu farklılığını
gidermek üzere. 
Dolayısıyla, ben, burada da çok…
(Mikrofon otomatik cihaz tarafından kapatıldı) 
EROL KATIRCIOĞLU (Devamla) – Sürem bitti galiba ama bir dakika daha rica
ediyorum.
BAŞKAN – Sözlerinizi tamamlamak üzere bir dakika veriyorum, buyurun. 
EROL KATIRCIOĞLU (Devamla) – Teşekkür ederim Sayın Başkan.
Tabii, daha çok madde var ama birkaç tanesini yine şuraya not almışım.
Verginin tabana yayılması. Arkadaşlar, bundan bıkmadınız mı Allah aşkına?
Verginin tabana yayılması ne demek Allah aşkına? Vergi zaten tabana yayılmış
durumda, verginin tavana yükseltilmesi lazım. Allah aşkına, dolaylı vergi yüzde
70 yani böyle bir Türkiye'de, siz, hâlâ tabana yayma muhabbetinden
bahsedecekseniz boşuna konuşuyoruz demektir. Eğer bir şey yapacaksanız
müterakki vergileri koyun. Üstelik de müterakki vergilerin zamanıdır çünkü
biliyorsunuz, müterakki vergiler konulduğu zaman eskiden ne derlerdi liberal
iktisat teorisi veya küreselleşme çerçevesinde “Sermaye kaçışı olur.” derlerdi,
şimdi öyle bir kaçış da olmaz çünkü herkes kendi korumacı politikalarını
uyguluyor, dolayısıyla çok uygun bir zamandır. 
Son olarak esneklik ve verimlilik konusuyla ilgili bir şey söylemek
istiyorum.
Arkadaşlar, verimlilik tabii ki çok önemlidir. Esneklik denilen şeyin
verimlilik yaratıp yaratmadığı çok tartışmalı bir konudur. Şimdi, burada…
Vaktim kalmadı, evet, maalesef…
BAŞKAN – Maalesef, evet, bitirelim. 
EROL KATIRCIOĞLU (Devamla) – Peki, ne diyeyim?
Saygılar sunuyorum. (HDP sıralarından alkışlar)
BAŞKAN – Değerli milletvekilleri, aslında, süre konusunda, diğer
birleşimlerde, biliyorsunuz, ben, arkadaşlarımın söz taleplerini her zaman
geniş bir şekilde yerine getirmeye çalışıyorum ama bugün burada,
arkadaşlarımızın her birinin son derece makul süreleri var on dakika, on beş
dakika, yirmi dakika, otuz dakika gibi ve konuşan arkadaşlarımızın tümü de son
derece tecrübeli ve ehliyetli arkadaşlarımız, herkesin konuşmalarını süresinde
bitireceğine inanıyorum. Ayrıca, süre uzatmanın da yoğun konuşma talepleri
çerçevesinde bu işlemleri tamamlamamızı geciktireceğini biliyorum. O yüzden,
bugüne mahsus olmak üzere, tahsis edilen sürelerin sonuna bir dakika ilave
etmeyi uygun bulduk, sabahtan beri de bunu uyguluyorum. (CHP sıralarından
alkışlar) 
Halkların Demokratik Partisi Grubu adına ikinci söz, Batman
Milletvekilimiz Sayın Necdet İpekyüz’e aittir. 
Buyurun Sayın İpekyüz. (HDP sıralarından alkışlar) 
Süreniz on beş dakika. 
HDP GRUBU ADINA NECDET İPEKYÜZ (Batman) – Sayın Başkan, değerli
vekiller; hepinizi saygıyla selamlıyorum. 
Bir yönetimin kalkınmadan ne anladığının, o yönetimin nasıl bir rejim
olduğunun ipucunu aslında kalkınma planları ele verir. Herhangi bir yerdeki bir
yönetim -iki yıllık, üç yıllık veya beş yıllık, ne olursa olsun- gelecekle
ilgili bir kurgu kurduğunda siz o yönetimin gelecekle ilgili neler düşündüğünü,
vizyonunun nasıl olduğunu anlamış olursunuz. Eğer “kalkınma” dediğinizde sadece
para pul, ekonomi düşünüyorsanız… Bunu herkes dile getirebilir ve bütün her
şeye şirket gibi bakabilir, para kazancıyla bakabilir ama her para kazanan
şirket, her parayı hedefleyen demokratik midir, barıştan yana mıdır, çözümden
yana mıdır, şartların daha olgunlaşmasından yana mıdır; beraber, birlikte çalıştığı
insanlardan, ekipten yana mıdır, emekten yana mıdır? Bunların hepsi meçhul,
nereye bakarsanız bakın. Önümüzdeki beş yıl için düşünülen ve “2023” denilen…
Arkadaşlar -100’üncü yıl dönümü- demokrasiyle, barışla ilgili bir tek hedef,
vizyon yok. Niye yok birazdan anlatacağım çünkü benden önce Halkların
Demokratik Partisi adına konuşan konuşmacılar işsizlik, ekonomi ve toplumsal
cinsiyet anlamında birçok konuya değindiler. 
Bakın, Türkiye Cumhuriyeti’ndeki bütün kalkınma planlarında, bütün
çalışmalarda bölgeler arası eşitsizlik için her zaman bir şeyler söylenmiş;
kiminde “şark hizmeti” demişler, kiminde “mecburi hizmet” demişler, kiminde
“bölgeler arasındaki eşitsizliği gidermek” demişler, kiminde “teşvik” demişler
ve geldiğimiz nokta ne? Aynı yerdeyiz. Türkiye nasıl ilerlemişse oradaki makas
kapanmamış. Birileri “Sayılar değişti.” diyebilir ama Türkiye’de de sayılar
değişti; makas durdu veya daha da açıldı. 
Bakın, dün üniversite sınav sonuçları açıklandı, bir ay önce liseye
giriş sınav sonuçları açıklandı. Sondan 5 kenti sayayım; 1’i vekil olduğum kent
Batman, diğerleri de Urfa, Siirt, Şırnak, Diyarbakır gibi sıralanıyor.
Yoksulluk, Türkiye haritasını bir gözümüzün önüne getirelim, Türkiye'nin en
yoksul illeri hangileridir? Bu iller. Türkiye’de bebeklerin en çok hastalandığı
iller hangileridir? Bu illerdir. Türkiye’de annelerin en çok muzdarip olduğu,
hastalandığı kentler hangileridir? Bu illerdir. Peki, bu illerdeki her şey
kader midir arkadaşlar? Siz, barışı, demokratik müzakereyi, Kürt meselesini
görmezlikten gelirseniz, bu beş yıllık kalkınma planının önüne sadece ekonomiyi
koyarsanız inanın ekonomik planlar, programlar tutmaz, tutmamış. Bir daha da
böyle olmayacaktır diye belirtmek istiyorum çünkü siz, sadece paraya, pula
bakarsanız bunu geliştiremezsiniz. 
Türkiye'nin ekonomik sorunları var, kriz var; bunu, bu
koltukta oturan arkadaşlarımız da artık kabul ediyor ama Türkiye'nin ekonomik
krizi olduğu kadar demokrasi sorunu da var. Bunu nasıl söylüyoruz? Bunu biz
söylemiyoruz, dünyada, Avrupa’da çeşitli veriler var. Bu verileri buradan
söylemek de doğru değil ama demokrasi endeksi gibi, özellikle düşünce
özgürlüğünden, sendikalaşmadan, örgütlenmeden ve yaşamla ilgili çeşitli
verilerden oluşan endeksler var. Bu endekslerde Türkiye keşke üst sıralarda
olsaydı. Türkiye'nin bölgeleri arasında nasıl ki fark varsa Türkiye'nin
Batı’yla, çağdaş ülkelerle arasında da bir fark var. Demokrasi endeksinde
geride, fikir özgürlüğünde geride, sendikalaşmada gerilerde, basın özgürlüğünde
gerilerde ve bunları birçok kez sıralayabiliriz, hepsinde geriye düşmekte. 
Şimdi, hukuk diyoruz, hukukun üstünlüğü diyoruz. Hukukun
üstünlüğüne son kısımlarda yer ayrılmış fakat hukuk denilen bir şey kalmamış.
Arkadaşlar, insanlar temel haklardan yoksun. Yani birazdan ana dil meselesini
de anlatacağım ve demokratik bir şekilde nelerin olması gerektiğini de
anlatacağım. Ama Türkiye’deki uygulamalardan söz etmek istiyorum, hukuk neden
yok? Aslında birçok kurum bu işe emek vermiş -Plan ve Bütçe Komisyonunda da
konuştuk- birçok daire başkanı, bürokrat çalışmış -partimiz adına konuşan
arkadaşımız, sevgili Garo Paylan sabahleyin belirtti- yüzde 80’i belki de
tümüyle konuşulabilir ama yüzde 20’si, belki de en hayati olan şeyler görmezden
gelinmiş, dikkate alınmamış veya saklanmış. Bakın, kutuplaşmayla ilgili bir
kelime, hiçbir şey yok. Her gün, Suriye’den gelenlerle ilgili -insanlar
savaştan kaçmış, gelmiş- giderek ırkçılığa varan, ayrımcı ve linç tarzı bir
şeyler var ama bu konuda bir tane çalışma yok. 
Bakın, demokratik müzakereyle ilgili bir şey yok, iyi bir anayasa için
bir çalışma yok, bu sistemin nasıl revize edileceğiyle ilgili hiçbir çalışma
yok. Ama nedir? Kalkınmadan, hep paradan puldan… İşte “Özel okullar açılacak,
özel hastaneler açılacak, şehir hastanelerinde şunlar yapılacak, ajanslar kurulacak…”
Buna dönüşürseniz kesinlikle gider. 
Bu listeye baktığınızda, ekonomik verilere baktığınızda “barış” kelimesi
ekonomik konularda geçiyor, toplumsal yaşamda geçmiyor arkadaşlar. Nerede
“barış” geçiyor? İmar barışında, varlık barışında geçiyor -ki daha önce de
bunlar geçti- insanla ilgili, yaşadığı ortamla ilgili hiçbir yerde geçmiyor.
Hukukta çifte standart uygulanıyor. Bakın, arkadaşlar, bugün ayın 18’i.
Sabah gazetesinde ayın 9’unda yayımlanan haber, başlık şu: “İşkenceye davasında
flaş karar” Çok güzel bir karar. Dokuz yıl önce işkence yapan, İstanbul
Emniyetinde çalışanlar cezaevine giriyor, bir dönem kalıyorlar, sonra
yargılanmadan bırakılıyorlar, müebbet alıyorlar, müebbet. Bunu aslında -altın
harflerle- hepimizin koruması gerekiyor, sahip çıkması gerekiyor. Peki, şu anda
cezaevinde mi? Hayır. Nerede? Hakkâri Çukurca’da Emniyet Müdürü. Arkadaşlar, el
insaf! 
Sayın Demirtaş, on iki yıl milletvekilliği yaptı, Cumhurbaşkanı adayı
oldu, düşünce ve ifadelerinden içeride ve dün yargılandı, “Sizin hukukunuz
hukuk değildir, çifte standart uyguluyorsunuz.” dedi. 
Bakın, başka bir haber Şırnak Silopi’den. Furkan ve Furkan’la beraber
kardeşi Muhammet’in olduğu eve panzer eve girdi, 2’si de yaşamını yitirdi.
Yargılananlar serbest, dışarıda, hâlâ görevlerinin başındalar ve dava devam
ediyor. Ne zamanki insanlarla ilgili bir problem çıksa, hakla ilgili bir
problem çıksa işkenceyle ilgili bir problem çıksa ya dava açılamıyor ya da dava
açılsa bile sürüncemede kalıyor, genelde de terfi ettiriliyorlar. Bu, böyle olduğunda
çifte standart olur. O yüzden, Selahattin Demirtaş’la başlayan buradaki
listede, sevgili İdris Baluken, Figen Yüksekdağ, Sırrı Süreyya Önder ve
belediye başkanlarımızın birçoğu düşünce ve ifadelerinden dolayı içerideler. Bu
mu? Bakın, Çağdaş Gazeteciler Derneğinin listesi; 1 numaradan başlıyor, 137’ye
kadar gidiyor, 180’lere kadar gittiğini biliyorum, insanlar cezaevinde. Bunları
niçin söylüyorum? Hukuk bu aşamaya gelmiş; hukuk kâğıt üzerinde olduğu sürece,
uygulamada olmadığı sürece hiçbir anlamı yok. 
Dün İnsan Hakları Derneğinin kuruluşunun 33’üncü yılıydı. İnsan Hakları
Derneği sürekli veriler yayınlıyor, bu verilerin birçoğunda da ülkenin geldiği
durumdan bahsediyor, geleceğiyle ilgili bir vizyon oluşturulması gerektiğini
söylüyor ve nasıl olması gerektiği konusunda sürekli ilgili bakanlıklarla,
Meclisle iletişime geçmekte ancak hiçbiri de yapılmıyor.
Arkadaşlar, son dönemde ne oldu? Veriler saklanıyor. Geçmişte İçişleri
Bakanlığı her hafta şöyle bir veri yayınlıyordu: “Sosyal medya hesaplarından
dolayı şu kadar dava açılmış.” Artık açıklanmıyor. Adalet Bakanlığı veriler
açıklıyordu, artık açıklamıyor. Bizim -parlamenterlerin, vekillerin- birçok
sorumuza kimse cevap vermiyor. Çünkü bizim sorduğumuz sorular can alıcı
sorular, toplumun gerçekten istediği sorular. Bunlara cevap verilmediği sürece
biz vizyon oluşturamayız, kalkınamayız; bunların olması lazım.
Nedir? Bakın, öyle bir hâle geldi ki eğitimle ilgili her yıl bir
düzenleme geliyor, her yıl. Aslında eğitim, bizim çocukluğumuzdan beri en önemli
konulardan biri, geleceğin vizyonu açısından en önemli konulardan biri ve
buradaki politikaların hepimizin katılımıyla, sendikaların, bizlerin,
velilerin, öğretmenlerin katılımıyla yapılması lazım. Bugünkü konuşmaya
çalışırken Millî Eğitim Bakanlığının mayıs ayındaki Millî Eğitim dergisinde
yayınlanan yüksek lisans tezlerinin birinde şundan söz ediliyor: Hâlâ
Türkiye'nin bir bölgesinde birleştirilmiş sınıflarda insanlar eğitim görüyor.
Bakın, liseye giriş sınavında insanların yüzde 84’ü seçilebilecek okullara
giremediler, yüzde 4’ü seçilebilecek okullara girebildi. Böyle bir eşitsizliğin
olduğu ortamda eğitimden söz edemeyiz. 
Bir taraftan da eğitimde -biraz önce söz ettiğim gibi- dil meselesi çok
önemli, özellikle, okul öncesi eğitimde ana dili meselesi çok çok önemli.
Bakın, arkadaşlar, biz, Almanya’da, Bulgaristan’da, birçok ülkede Türkçe
bilenler için savunduğumuz şeyleri niçin Kürtçe bilenler için savunmuyoruz?
Geldiğimiz aşamada, Kürtçeyle ilgili bir şey söylediğimizde hemen tepki
geliyor. Bakın, Japonya, Kürtçe seçmeli ders. Bakın, Almanya, Kürtçenin bir
lehçesi Zazaca –eyalette- ders. Ama Türkiye’de ne? Seçmeli derslerde Hükûmet
bir düzenleme yaptı, televizyon yayını başladı, doğru. Pratikteki uygulama
nasıl? Ben tekrar söyleyeyim, sayın yetkililer burada, onlar da sorabilirler:
Van’da okul müdürü, okulda Kürtçe konuştuğu için Van’ın içinde öğretmeni sürgün
ediyor. Siz böyle yaptığınızda nasıl olacak ya? Kürtçede bir laf var, sevgili
hocam, Kürtçede “dıl” yürek demektir, “dil yarası” aynı zamanda “dıl
yarası”dır, yürek yarasıdır. Her dille ilgili konuşma bir travmadır, her dille
ilgili konuşma “dıl”a vurulan bir darbedir. Bunu önlemediğimiz zaman sıkıntı
olur. Nereden nereye geliyoruz?
Bakın, Batman, vekili olduğum il. “Batman’da Türkçe bilmeyen kadına para
cezası.” Olay ne, biliyor musunuz? Türkiye İstatistik Kurumu (TÜİK) gidip bir
soru soruyor; okuryazar değil, Türkçe bilmiyor. “Sen ankete cevap vermediğin
için…” Tebligat gidiyor, para cezası… Böyle bir şey olur mu ya? Bunu dile
getirdiğimizde kıyamet kopuyor. Siz bunlarla yüzleşmediğiniz sürece, siz
bunları görmezlikten geldiğiniz sürece bir yığın problem çıkmış olur. Ne olur?
Giderek kutuplaşma olur, gerginlik olur. İnsanlar haklarını söylemekten
çekinirlerse siz, kalkınma ve vizyonu sağlayamazsınız, gerçekle
yüzleşemezsiniz.
Üniversitelerle ilgili birçok şey söyleyebiliriz ama barış için imza
atan akademisyenler Çağlayan’da üniversite kurdular, Çağlayan Adliyesi artık
adalet sarayı değil, Çağlayan üniversitesi gibi. Orada, onlar mahkemelerde
verdiği ifadelerle tarihe birer not düşeceklerdir, özerk üniversitenin, özgür
üniversitenin nasıl olduğu konusu ileride ders konuları olarak anlatılacaktır.
Ve o akademisyenler bu toplumun, bu dönemin altın insanları olacaktır, yüz
akımız olacaktır.
Bir taraftan hukuktaki çifte standartlardan söz ederken, hukuksuzluktan
söz ederken, medyada… Bakın, bugün Osman Kavala yargılandı, beş yüz seksen gün
sonra mahkemeye çıktı, duruşma bir ay sonraya ertelendi. İnsanlar bu
şekildeyken siz hukukta çifte standardı uyguladığınızda birçok problem yaşanmış
olur. 
Ne oluyor sağlıkta? Bakın, ben de sağlık çalışanıyım, yıllarca tabip
odasında yöneticilik, başkanlık yaptım, Tabipler Birliğinde çalıştım.
Performans sistemi ilk çıktığında biz dedik ki: Bunu getirirseniz çalışma ortamını
bozarsınız, çalışma barışını bozarsınız ve siz hastaneleri, sağlık kurumlarını
işletmeye dönüştürürseniz, hastayı müşteriye dönüştürürsünüz. Ve bugün
geldiğimiz aşama da o. Bakın, sağlığı öyle bir hâle getirdik ki sağlık turizmi
diyoruz, yurt dışından insan gelecek diyoruz ama Hakkâri’den gelecek Berivan,
Trabzon’dan gelecek Temel, Yozgat’tan gelecek Ali, Sivas’tan gelecek Rıza ne
yapacak, Fadime ne yapacak? Peki, bunlar ne yapacak? Onlar kanser hastası
olduğunda bir ay bekleyecekler, iki ay bekleyecekler ama yurt dışından gelen A
sınıfı, parayı veren hemen işlem mi görecek? Biz, önce kendi ülkemizde eşitliği
sağlamalıyız, kendi ülkemizde sağlığa erişilebilirliği sağlamalıyız. Siz Sağlık
Bakanlığını bir şirkete dönüştürürseniz, şirket gibi yönetirseniz performans ön
plana çıkar, kamu olmaz ve üstüne üstlük Bakanı şirket yöneticisi yaparsınız,
özel hastane yöneticisi yaparsınız. Vizyon böyle olmaz, vizyon böyle olduğu
sürece biz ilerlemeyiz, gerçekle yüzleşemeyiz. Ne olur? 
Vizyon böyle olmadığı gibi bu kalkınma planında ruh yok, ruh. Neden ruh
yok? Hep ekonomik veriler “Şunu yapacağız, bunu yapağız, -cağız, cağız,
-cağız.” Kanun hükmünde kararnameler nedeniyle binlerce insan mağdur, bu
yazılmamış. Olağanüstü hâlle ilgili binlerce insan mağdur, bu yazılmamış.
Yoksullar nasıl kalkınacak? Yok. Yardım var ama yardımı vermemek için
yoksullukla mücadeleyle ilgili sürdürülebilir ne yapılacağı yazılmamış. Siz iş
cinayetlerini yazmıyorsunuz; bunlar kaza değil, cinayet. İşsizlik artıyor,
insanlar işsiz olduğu için intihar ediyor. Bunları yazmadığınız zaman
cumhuriyetin 100’üncü yılında siz 2023’ü hedef koyduğunuzda hiçbir yere
ilerleyemeyiz. Neden ilerleyemeyiz? Çünkü ruhu olmaz. İnsanın olmadığı yerde,
ekonomiyi sadece parayla pulla düşünürseniz evet, birileri kalkınabilir ama
büyük çoğunluk perişan olur. Sizin bunun için geleceği iyi kurgulamanız lazım.
Nasıl kurgulayacaksınız? Muhalefetiyle, sivil toplum örgütleriyle geliştirmemiz
lazım. Bakın yerel yönetim seçimlerinden yeni çıktık; yerel yönetim
seçimlerinde, ister istemez Türkiye’nin birçok yerinde, bütün her şeye rağmen,
her şeye rağmen sonuçlar açıklandı...
(Mikrofon otomatik cihaz tarafından kapatıldı) 
BAŞKAN – Toparlayalım, tamamlayalım Sayın İpekyüz.
NECDET İPEKYÜZ (Devamla) – ...ama siz onları, hâlâ yerel yönetimleri
özerk kılmadığınız sürece, merkeze bağladığınız sürece, tekçi bir anlayışa
bağladığınız sürece yine bir problem çözülmeyecek. Bu kalkınma planında yerel
yönetimlere iki üç sayfalık yer ayrılmış, madde ayrılmış, orada bile bunların
geleceğiyle ilgili bir düzenleme yok, daha çok merkeze bağlamayla ilgili
düzenleme düşünülmekte. 
Arkadaşlar, toplumsal katılım olmadığı, toplumsal uzlaşma olmadığı,
demokratik müzakere süreci olmadığı, demokratik bir Anayasa düzenlenmediği,
evrensel hukuk ilkelerine sahip çıkmadığımız sürece biz kutuplaşmadan
kurtulamayız. Biz Kürt meselesi ve Türkiye’nin geleceğiyle ilgili birçok
konuyla yüzleşmediğimiz sürece geleceği kurgulayamayız. Daha iyi bir gelecek
için sadece ekonomik kalkınma değil, siyasi ve ekonomik bir kalkınmayı
hedefleyen bir kalkınma projesine ihtiyacımız var. Cumhuriyetin, 100’üncü
yılında barış içinde, huzur içinde, daha kardeşçe bir yaşama evrilmesi lazım.
Hepinizi saygıyla selamlıyorum.
Teşekkür ediyorum. (HDP sıralarından alkışlar) 
BAŞKAN – Değerli milletvekilleri, şimdi söz sırası Cumhuriyet Halk
Partisi Grubu adına İstanbul Milletvekilimiz Sayın İlhan Kesici’ye aittir. (CHP
ve İYİ PARTİ sıralarından alkışlar)
Sayın Kesici, süreniz otuz dakika.
CHP GRUBU ADINA İLHAN KESİCİ (İstanbul) – Sayın Başkan, değerli
milletvekilleri; On Birinci Beş Yıllık Kalkınma Planı hakkında Cumhuriyet Halk
Partisi Grubu adına görüşlerimi arz etmek üzere huzurlarınızda bulunuyorum.
Hepinizi saygıyla selamlıyorum.
Değerli milletvekilleri, bu plan çalışmaları zor ve zahmetli
çalışmalardır. Ben de Devlet Planlama Teşkilatı uzmanlığı, daire başkanlığı,
genel müdürlüğü, müsteşarlığından geliyorum; bu arkadaşlarımızın gayretlerini
bilirim, en az iki yıllık geceli gündüzlü bir çalışma yapmışlardır. Şimdiki
hâliyle plan var ama planı yapacak olan teşkilatı yoktur Türkiye
Cumhuriyeti’nin ama Cumhurbaşkanlığı Strateji ve Bütçe Başkanlığı tarafından
hazırlandığını biliyoruz. Bu münasebetle, başta Cumhurbaşkanlığı Strateji ve
Bütçe Başkanlığı çalışanları olmak üzere, özellikle özel ihtisas
komisyonlarından -yaklaşık iki yıldır, herhâlde 3 binden fazla- kamu
sektöründen, özel sektörden, akademi dünyasından ve sivil toplum
kuruluşlarından bu çalışmalara iştirak etmiş olan arkadaşlarımıza
teşekkürlerimi ve şükranlarımı ifade etmek istiyorum. 
Değerli milletvekilleri, bu planlar, programlar, bütçeler bir anlamda
devletin ekonomideki rolünü belirleyen şeylerdir. Devletin her zaman ekonomide
bir rolü vardır, bütün rejimlerde vardır, bütün sistemlerde vardır, bütün
ülkelerde vardır. Zaman içerisinde bunların mahiyetlerinde değişiklikler olur;
bazen kamunun ağırlığı artar, müdahaleci gücü ortaya çıkar; bazen kamunun
ağırlığı azalır, müdahaleciliği daha ziyade piyasa güçlerine intikal eder ama
her zaman devletin ekonomide bir rolü vardır. Bu beş yıllık kalkınma planları
da -bizim örneğimizde- devletin ekonomideki rolünü belirleyen şeylerden bir
tanesidir. Biz buna 1961 Anayasası’ndan itibaren başladık. 21’inci yüzyılda
devletin ekonomideki rolü, ülkenin bütünüyle uluslararası rekabete hazırlanmasıdır
yani bizim devletimizin 21’inci yüzyılda ekonomide yapması lazım gelen şey
Türkiye’yi bir bütün olarak uluslararası rekabete hazırlamasıdır. Bunun
içerisinde kamu sektörünün düzenlenmesi var, özel sektörün çalışma ikliminin
belli bir düzen içerisine getirilmesi var, bireylerin eğitiminin yükseltilmesi,
uluslararası rekabete uygun hâle getirilmesi var. 
Şimdi, Dünya Ekonomik Forumu işte bundan üç dört sene önce “Uluslararası
Rekabet Endeksi” diye bir endeks icat etti. Türkiye’nin 2014 yılındaki -ilk
yılında- uluslararası rekabet gücü 130 küsur ülkenin içerisinde 44’üncü idi ama
-üç yıl içerisinde veya dört yıl içerisinde- bu sene, 2018’deki değeri bunun
44’ten 55’e indi. Bunun birkaç tane sebebi var ama en önemli sebebi kamu
kurumlarının güvenilirliğinin azalması yani kamu kurumlarının güvenilirliğinin
azalması münasebetiyle bu son dört yılda Uluslararası Rekabet Endeksi’nde ciddi
sayılabilecek bir düşüş yaşadık. 
Değerli arkadaşlar, değerli milletvekilleri; bu planda benim ilk hoşuma
giden cümlelerden -2’nci maddesinde galiba- bir tanesi “15 yıllık bir
perspektifle” bu planın, beş yıllık planının hazırlandığına dair bir cümle. Bu,
güzel bir cümle, kulağa da hoş gelir, bizim de planlamada çok sevdiğimiz bir
tabirdir, deyimdir, yaklaşımdır ama planın içine doğru nüfuz ettikçe, içine
doğru girdikçe bu “15 yıllık perspektifle” ilgili herhangi bir şey görmüyoruz
ama hiç olmazsa bunu yazan arkadaşlar, bu planlama düzeninde çalışan
arkadaşlar, bu “15 yıllık perspektif”in -ne olduğunu- güzel bir şey olduğunu
hiç olmazsa buraya koymuşlar; oradan bir memnuniyetimi ifade etmek istiyorum
ben. 
Bu memnuniyetin yanında iki eksikliğe işaret etmem lazım, kaydi olarak
bu geçmiş eksikliktir. Birincisi: Bu 2019 yılı programı yani normal şartlarda
plan hazırlanacak, bu plan, On Birinci Beş Yıllık Kalkınma Planı normal
şartlarda geçen sene tam bugünlerde yüce Meclisin huzuruna gelmiş olması
gerekiyor idi, ona bağlı olmak üzere bir 2019 yılı programı hazırlanacak idi,
ona bağlı olmak üzere de 2019 yılı bütçesi hazırlanacaktı. Hâlbuki öyle bir şey
olmadı yani ortada plan yokken plana bağlı olarak hazırlanması icap eden
program ve bütçe müstakilen hazırlanmış oldu; bu bir eksikliktir. Niye öyle
olduğuna dair hiçbir yorumum da yok, kanaatim de yok ama bu eksikliğe de işaret
etmek istiyorum. 
İkinci nokta: Bu planın ve bütçelerin -özellikle planla ilgili- Plan ve
Bütçe Komisyonunda çalışma günü hariç on beş tam güne kadar görüşülmesi, Genel
Kurulda da beş tam güne kadar görüşülmesi amir bir hüküm. Böyle olsa çok iyi
olurdu. Sayın Cumhurbaşkanı Yardımcımız ve beraberindeki arkadaşları iki günlük
Plan ve Bütçe Komisyonunda görüşmelerde memnuniyetle ve inşallah şahit
olmuşlardır ki orada yapılan çalışmalar, orada yapılan eleştiriler çok
kıymetliydi. Yani hemen hemen bütün muhalefet partilerinin -yani bizim parti
Cumhuriyet Halk Partisinin, HDP’nin, Milliyetçi Hareket Partisinin, kısmen
muvafık filan, İYİ PARTİ’nin- çok kıymetli sözcülerinin hepsi -bunların
içerisinde Planlama Müsteşarlığı yapanlar var, Hazine Müsteşarlığı yapanlar
var, Merkez Bankası Başkanlığı yapanlar var, Maliye Bakanlığı Gelirler Genel
Müdürlüğü yapmış olan, İstanbul Defterdarlığı gibi büyük görevler yapmış olan
arkadaşlarımız var, sivil toplum örgütlerinde çok kıymetli çalışmalar yapmış
olan arkadaşlarımız var; ben de iki tam gün bulunmaya çalıştım- birbirinden
değerli, birbirinden kıymetli kritiklerde bulundular. Eğer bu on beş tam gün
olmuş olsaydı Allah sizi inandırsın ki, inanıyorum ki ben hem değerli
Cumhurbaşkanı Yardımcımız hem oradaki arkadaşlarımız bu görüşmelerden çok
istifade ederlerdi. 
Sayın Cumhurbaşkanımızın bir münasebetle aklımda kalan bir anekdotu var.
2012 yılında Slovenya Başbakanı Janez Jansa’yla –ismini de öyle kaydetmişim-
bir basın toplantısı var. Bir münasebetle Sayın Cumhurbaşkanımız Namık Kemal’in
bir deyişini söyledi, ne münasebetle oldu bilmiyorum onu: “Barika-i hakikat
müsademe-i efkârdan doğar.” Tamam, buraya kadar güzel. Fakat simültane
mütercim, tabii, tercüme etmekte biraz müşkülat çekince –çekilir de yani- o
zaman Sayın Cumhurbaşkanımız yardımcı olmaya çalışmıştı. Yani bunu niye arz
ediyorum ben? Bunu şunun için arz ediyorum: Demek ki “Barika-i hakikat
müsademe-i efkârdan doğar.” fikrine dair hepimizde bir genel kanaat var. “Müsademe-i
efkâr” nerede doğar? Yani nerede biz müsademe edeceğiz fikirlerimizi,
karşılıklı alışveriş edeceğiz? Toplantılarda. Şimdi bir hüküm cümlesi gibi bir
şey arz edeyim değerli, sayın milletvekilleri: Devlet toplantılarda öğrenilir
çünkü o toplantılar icabıyla yapılıyorsa eğer Türkiye’nin en iyi yetişmiş
insanları kendi konularında o toplantılarda bulunurlar, işte, bu “müsademe-i
efkâr” oradan çıkar. Eğer bu toplantılar bir on beş gün Komisyonda, beş tam gün
de burada olsaydı, Osman Aşkın Bak aziz dostumuz ve Sayın Bakanımız da bundan
çok müstefit olurlardı. 
Şimdi değerli arkadaşlar, umulurdu ki, bu On Birinci
Plan’ın yine başlarında, bu on beş yıllık perspektifle ilgili yaklaşımda
bulunurken Onuncu Plan’la ilgili bir durum analizi yapılmış olunsun, öyle değil
mi? Yani netice itibarıyla, On Birinci Plan Onuncu Plan’ın üstüne bir şeyler
söyleyecek; Onuncu Plan’ın başarıları nelerdir, başarısızlıkları nelerdir;
kabulleri neydi doğru çıktı, kabulleri neydi yanlış çıktı; bunun bir durum
analizi yapılmalıydı ki ondan sonra On Birinci Plan kendisini takdim etmiş
olsun. Öyle bir şey olmadı ama onu belki On Birinci Plan’ın yerine ben sizlere
arz edeceğim. 
Şimdi bu bölümün başında iki tane hüküm cümlesi kullanmak
istiyorum, arkadaşlarımız akıllarından not da alsalar faydalı olur. 
Bir: Bu ekonomilerin yönetiminde sihir yoktur, sihirbaz
yoktur yani ekonomi yönetiminde hiç kimse sihir sahibi değildir, sihirbazlık
edemez. Yani öyle bir adam bulalım ki ekonomi yönetiminin başına geçirelim, bu
ekonomiyi kalkındırsın, allameicihan bulalım, böyle bir şey yok. 
İki: Hep bizim gibi ekonomisi sıkıntılı olan ülkelerde
daha çok geçerli olmak üzere söylüyorum bunu da: Ekonomi yönetimlerini bekleyen
en önemli tehlikelerin başında, kötü günlerin geride kaldığı, kötü günlerin
geride kalacağı kabulüdür. “Artık kötü günlerimiz geride kalmıştır, bundan
sonra önümüz açıktır, ufkumuz açıktır.” filan denilirse eğer, o ekonomi
yönetiminin başarılı işler yapması fevkalade zor olur, buna çok dikkat etmek
lazım. 
Şimdi, ben eleştirilerimi -sesim fena değil, iyi geliyor ama- mahiyeti
itibarıyla yumuşak yapmak istiyorum. Gün böyle çok sert muhalefet yapmayı icap
ettiren bir gün değildir, daha sonraki bölümlerde de göreceğiz ama rakamları
doğru söylemem lazım yani üslubumu yumuşak kılmalı ama rakamları, işte, hangi
çaptaysa rakamlar o istikamette kullanmalıyım diye düşünüyorum. Zaten önümüzde
de dört sene var. Ben üç dönem milletvekilliği yaptım, hiçbirisi tam zamanını
tamamlamadı, hepsi erken seçime gitti; inşallah, ümit ediyorum ki bu dönem
böyle bir erken seçim filan da olmaz, dört yılımızı bihakkın tamamlamış oluruz.

Şimdi, değerli arkadaşlar -arkasından bir şeyler de söyleyeceğim ayrıca-
bu Onuncu Plan’a -yani, demek ki onun önünde 9 tane plan var; ben de bütün
planların içinde bulunmadım ama işimiz gereği, görevimiz gereği neredeyse
hepsini ezbere bilmek durumunda olduğumuz bir şeydir- “en başarısız plan”
denilebilir. Yani, buna “en başarısız plan” demekten muradım da şudur: Koyduğu
hedefler ile ulaştığı gerçekleşmeler bütün planlardan daha zayıftır. Müspet
olması gerekenlerin tamamı yarısında, menfi olması gerekenlerin hepsi 2 katının
üstünde; böyle bir şey olmuş. O yüzden, On Birinci Plan başlarken hem böyle bir
on beş yıllık perspektifi sunması lazımdı hem de böyle bir analizi yapmış
olması lazımdı ki biz On Birinci Plan’ın iyi bir plan olduğuna baştan itibaren
kalbikanaat eyleyelim. 
Millî gelir… En önemli bütün, binlerce, milyonlarca faaliyet nereye
gelip toplanacak? İthalatlar, ihracatlar, öbür ne kadar iktisadi faaliyet varsa
tamamı, sektörler -sanayi sektörü, imalat sektörü, tarım sektörü, hizmetler sektörü,
vesaire- gelip bir millî gelir rakamına ulaşacak. Onuncu Plan iyi bir hedef
koymuş: 1 trilyon 285 milyar dolar, “1,3 trilyon dolarlık bir millî gelirimiz
olacak.” İyi… İyi mi, kötü mü, şimdi nereden bilelim yani? 2018 yılında
geldiğimiz, ulaştığımız nokta ne? 784 milyar dolar. Bu, olmadı yani 1,300
koyuyorsunuz, 784; neredeyse yarısı civarında. Çok kötü! Yani neyi allarsanız
allayın, neyi pullarsanız pullayın bunu kapatmaz, öyle değil mi?
İkinci bir nokta: Kişi başına düşen millî gelir. Zaten
birbiriyle uyumlu olur da bu rakamlar ama ben de hafızalarını tazeleyeyim
arkadaşlarımın diye arz ediyorum. İşte “15.996, 16 bin dolar olsun.” demişler.
İyi, bu da güzel bir şey. Olan ne? 9.600. Olmadı, bu da yarısına yakın. Hatta
burada bir de 2023 hedefi var. O 2023 hedeflerinden ben de Onuncu Plan ilan
edildiği zaman heyecanlanmış arkadaşlarınızdan birisiydim. Kişi başına düşen
millî gelir 25 bin dolar olacaktı; çok hoş, hepimiz böyle heyecanla bekledik o
işi. 
Biraz öncekinde unuttum yani millî gelirde de 2023’e ait
hedef Onuncu Plan’da 2 trilyon dolardı. Bu da çok heyecan verici bir rakamdı,
ben de heyecanlanan insanlardan birisiydim ama şimdi, yeni koyduğumuz On
Birinci Plan’da yani Onuncu Plan’ın 2023 için koyduğu millî gelir olan 2
trilyon doların karşılığı ne? 1 trilyon dolar, 1.080; olmadı, yarım. Peki, bu
25 bin dolar olan, kişi başına düşecek olan millî gelirin 2023 için yeni plana
koyduğu hedef ne? 12 bin küsur, 12.484; tam yarısı. 
Şimdi, öbürleri de mümasil fakat burada bir şey daha
söyleyeyim ben: Yani bu tertemiz kapağı olan bir kitaptı, kusuruma bakmayın
benim, ben kitapların üstünde de bazen çalışıyorum, bizim Sivas’ta “İt oynamış
yonca tarlası.” derler buna. Yani yonca tarlaları, bugünlerde de böyle yoncalar
boy verir, yemyeşil, masmavi, tablo gibi tarlalardır. (CHP sıralarından
alkışlar) Köpekler -af buyurunuz- sıcaktan bunalırlar, nem ararlar, rutubet
ararlar, yonca tarlasına bir girerler -nemlidir zaten- böyle bir evrilir, bir
çevrilir, bir oynar, bir şey eder, olur benim kitabın kapağı gibi bir şey yani
bu. Kusura bakmayın fakat burada çok vahim bir şeyi huzurlarınızda biraz
gülerek de söylüyorum ama... Bu kitabın yani Onuncu Beş Yıllık Kalkınma
Planı’nın 2018 ortalama dolar kuru için verdiği bir hedef rakam var:1,97. Yani
2018’de -bu sene, bu senenin ortalaması- yani geçen senenin ortalaması dolar
kuru 1,97 olacakmış. Hâlbuki olduğu rakam ne? 4,72; 2’den 4,72’ye. 
ÖMER FETHİ GÜRER (Niğde) – 5,72.
İLHAN KESİCİ (Devamla) – O 2018’in ortalama kuru, şimdi daha fazlayız
elbette.
Şimdi, bu çok vahim bir şey.
Bir başka vahim şey: Bu plan 1 Temmuz 2013 yılında Meclisten çıktı. 1
Temmuz 2013’te Mecliste konuşulurken bu hedefler 1 dolar eşittir 1,92 Türk
lirasıydı. Yani düşünün ki tam şimdi konuştuğumuz rakamı beş sene sonrasının
dolar kuru olarak ifade ediyor. Böyle bir şey olur mu? Çok saygısızlık! 
Şimdi, bağışlayın yani bu lafımı geri de alabilirim eğer sert görülürse
ama bu, böyle bir şey. Bunu yapmasalar iyi olur.
Ben bu anlamda olmak üzere, On Birinci Plan’da, hedefleri zayıf vesaire
filan ama sanki bu Onuncu Plan’ın hedeflerinin konulmasına nispetle biraz daha
gerçekçi, biraz daha ayakları yerde hedefler koydukları kanaatindeyim. 
Şimdi, değerli arkadaşlar, niye bu, bu kadar çok başarısız oldu? Demin
söyledim… Yani On Birinci Plan, bu Onuncu Plan niye bu kadar başarısız kaldı,
bunu bize bir izah etmeliydi diye bakıyorum. O etmedi fakat AK PARTİ
yönetiminde ve parti gruplarında bazen resmî, bazen gayriresmî bu tür
başarısızlıklarla ilgili -bu terimle değil yani Onuncu Plan’a konsantre olmuş
olarak filan değil ama- ekonomideki sıkıntılarla ilgili iki yaklaşım görüyorum
ben. 
Bir: Yönetim katlarındaki yaklaşım, daha ziyade: “Ya, bu böyle oldu.
Ekonomimiz çok iyiydi, çok da iyiye doğru gidiyordu. Ama bu 15 Temmuz vesaire
filan gibi menfur darbe hâlleri oldu, ona benzeyen başka hâller daha var onu
tamamlayıcı, bunun bir etkisi oldu.” Elhak, bana sorarsanız elbette bunların
bir olumsuz etkisi olmuştur ama tamamını izah eder mi? Tamamını izah etmez. AK
PARTİ yönetimlerinde, parti yönetiminde, ekonomi yönetiminde başta ekonomik
işlerden sorumlu Başbakan Yardımcısı, Maliye Bakanı, Devlet Bakanı, Ekonomi
Bakanı -bir ara Kalkınma Bakanlığı vardı- Kalkınma Bakanı vesaire olarak görev
yapmış olan kıymetli arkadaşlarımız var ama şimdi onlar görevlerinden ayrılmışlar
veya ayırtılmışlar -neyse yani- oradan gelen bir durum analizi var, bu netlikte
söylemiyorlar ama benim hissettiğim, onlar da diyor gibiler ki: “Vallahi, biz
varken her iş çok iyiydi ama biz gittik, bizi aldılar veya biz ayrıldık bu
ekonomideki işler bozulmaya başladı.” Bunun da etkisi olabilir mi? Ee olabilir.
Şimdi “Bunun etkisi nedir ne değildir?”i ben birkaç tane tabloyla
arkadaşlarımızla paylaşmak istiyorum. Bunda sondan başa doğru gideceğiz yani
son tarihlerden ön tarihlere doğru gideceğiz ki acaba bunların etkisi ne kadar
olmuş. Huzurunuza getirdiğim bu tablo -şimdi İngilizcesine doğru bir Türkçe
bulamadığım için aynısını koydum ben, ön sıralardaki arkadaşlarımız belki
görüyorlardır ama göremeyen arkadaşlarımız için de televizyon yayını katkıda
bulunacaktır- “Capital Freeze İndex” -Sermaye Donma Endeksi, tercüme
edebilirsem edeyim- ama altında bunun bir lafı var, diyor ki… Bu ne zaman
çıktı? 2013 yılında ilan edildi ilk. 2013 yılında niye ilan edildi böyle bir
şey? Burada daha doğrusu şu diyagramı da söyleyeyim, sonra kaldırayım, baş başa
kalmış olalım. Burada diyor ki: “Uluslararası sermaye hareketlerinde bir ülkeye
girecek olan sermaye miktarında şu veya bu sebeple bir daralma, bir azalma, ani
bir durma olursa bundan en çok olumsuz etkilenecek olan ülkeler kimlerdir yani
uluslararası sermaye hareketlerinde bir sıkıntı görülürse en çok kim etkilenir
bundan?” Bunu yapmalarının sebebi… Bu dünya organizasyonlarının müştereken
yaptıkları bir endekstir, bütün dünyaya da ilan ettikleri bir endekstir. Amerika
Merkez Bankası bütün dünyaya -bunun orijinali öyle geliyor- dedi ki: “Bu 2009
krizi dolayısıyla ben dünyaya 4 trilyon dolar enjekte ettim. Bu krizin
aşılmasında çok fazla faydası oldu, kriz dünyada aşıldı fakat bu para dünya
ekonomi sisteminde kalırsa artık başka marazlar doğurur, başka sıkıntılar
doğurur. Ey dünya ahalisi! Duyduk duymadık demeyin, ben bu paranın öncelikle 2
trilyon dolarını önümüzdeki üç dört sene içerisinde çekeceğim geri. O yüzden,
herkes hesabını kitabını yapsın, ayağını yorganına göre uzatmaya başlasın.”
Bunun sebebi o. Peki, bu 2013’te ilan edildi; 2015’teki hâlimiz, bizim
üstümüzde bir tane ülke var, Venezuela; şimdi iktisadi anlamı olmayan bir ülke
neredeyse Venezuela, öyle değil mi? Onun altında hemen büyük kalın çizgiyle
Türkiye var. Bu hâlâ kendi etkisini devam ettiriyorsa bu ne demek? 2013
yılından itibaren Türk ekonomi yönetimi alması gereken tedbirleri gereği
şekilde almadı demektir. Peki, 2013 yılında 15 Temmuz var mı? Yok. Bu görevdeki
arkadaşlarımızın görevden ayrılmaları vesaire var mı? Hayır, yok. Ama hâlbuki
bu hâl, böyle kendisini devam ettiriyor.
İkincisi: Peki, burada biz neden böyle… Bağışlayın, şu da var, bunu da
söylemiş olayım, bunun yanında bir de “fragile 5” diye bir şey var, “kırılgan
5’ler.” “Kırılgan 5” diye böyle bir laf var yani yine 2013’te bu endeksle
beraber icat edilmiş bir rakam. Dünyanın böyle en “fragile” en “kırılgan”
ülkesi, böyle en “Aman ha! Gitti, gidiyor.” denilebilecek ülkelerini
sıralamışlar. 2013’te Türkiye var 5’te, tabii, Allah’ın emri. Yani 1’inci
sırada, bizden daha kötü, en kötü Brezilya, Hindistan, Endonezya, Güney Afrika,
5’inci sırada Türkiye var. Bunu 2017’de tekrarladılar. Bizim üstümüzde, bizden
kötü olanlar bu 2017’deki listede yer almıyorlar. Biz 5’inci sıradan zıpladık
1’inci sıraya. 1’de Türkiye var, 2’de Arjantin, Pakistan, Mısır, Katar… Yani
aynı zamanda -yine lafımı deminki yere getirmiş olayım ben- alınması gereken
tedbirler 2013’ten itibaren de yeteri kadar alınmış değil. 
Peki, bizim oradaki sıkıntılı hâlimiz nereden geliyor? Niye yani bu
uluslararası sermaye hareketlerine karşı bu kadar duyarlıyız? O, bu. Bu,
2003-2018 AK PARTİ’nin tüm zamanlarında dış ticaret açığı, millî gelir -geliyorum-
cari işlemler açığı, faiz. Burada şöyle bir şey var -yeşil- 1 trilyon dolar.
Millî gelirimiz 11 trilyon dolar -kırmızı- dış ticaret açığımız 1 trilyon 26
milyar dolar, 1 trilyon dolar. Yani bu ne demek? Şimdi -bugünkü konuşmacı
arkadaşlarımızın birisi de söyledi- ihracatta mesela bazen bir ayın ihracat
rakamı gelir, “Çin’i geçtik, Maçin’i geçtik, onları da solda sıfırladık
-vesaire- arkamızda, geride bıraktık.” filan, övünürüz yani bütün bir ay
televizyonlar bunu söyler. Hâlbuki işin essahı, aslı, tamamı bu; ihracatımız
ithalatımızdan 1 trilyon dolar eksik. 3 trilyon dolar gibi ithalat yapmışız, 2
trilyon dolar gibi ihracatımız olmuş. İşte buna “Yandı gülüm keten helva!”
denir. (CHP sıralarından alkışlar) 
Peki, bu bizi nereye götürür? Bunun hemen yanında bir laf daha var.
Bizim bu -ithalat ve ihracat- dış ticaretin dışında döviz getirici faaliyetlerimiz
de var. İşte, o işin en başında turizm gelir mesela. Ona benzeyen, turizm
gelirlerimizi de koyduğumuz zaman Türkiye’nin kazanmadığı hâlde harcadığı, yani
“cari işlemler açığı” dediğimiz rakam 576 milyar dolar. 576 milyar dolar, çok
büyük bir para. Peki, bu finanse edilir edilmez… Bazı iktisatçılarımızın
arasında da o tür laflar filan vardı “Finanse edildiği sürece bir mesele yok.”
Mesele var, işte bir, böyle, çok kırılgan hâle geliyorsunuz, canınız burnunuzun
ucunda yani sıkınca filan canınızı, ne etsek! Sadece burada mı? Buna bir faiz
ödüyoruz. Sayın Cumhurbaşkanımızın, mesela bir teorik çerçevede değinip
değinmediği, o teorik çerçevenin ne olduğu ayrı bir bahis ama ısrarla, vurguyla
söylediği bir şey var değil mi? Faiz, faiz belası yani. Nispetine, Merkez
Bankası şöyle der, böyle der bölümüne girmiyorum ama faiz felaket bir şey.
Sadece dış borca… Yani biz bu cari işlemler açığını finanse edebilmek için ne
yapıyoruz? Dış borç alıyoruz. Bir de ayrıca 70 milyar dolar özelleştirme
yaptık, varlıklarımızı sattık. Buna ödediğimiz faiz 156 milyar dolar; çok
büyük, 156 milyar dolar. Bunu çeşitli yatırımlarla mukayese etmek mümkün; ben,
biraz da hoşluk olsun diye birinci boğaz köprüsüyle mukayese etmek istiyorum.
Birinci boğaz köprüsünün yapıldığı sene, tamamlandığı sene 1973’tür, maliyeti o
zamanki dolarla 21,7 milyon dolardır; milyon, 21,7 milyon dolar. Ama bu
1970’lerin dolarını bugünkü dolar seviyesine doğru getirirsek eğer, aşağı
yukarı 200-250 milyon dolarlık filan bir rakam eder o. Ona bu 156 milyar
dolarla bakarsak 500-700 birinci boğaz köprüsü eder bu ödediğimiz faiz. Çok
fazla, bunun altından kalkmak imkânsız. Bu zaten sürdürülebilir bir şey değil,
işin ucuna doğru getirdi.
Değerli arkadaşlar, burada çok büyük bir çoğunluğu bu
Meclisin siyasal ideoloji itibarıyla milliyetçi muhafazakâr diyebileceğimiz
arkadaşlarımızdır; Osmanlı Devleti’ni de çok severler filan, amenna, bizim
devletimizdir, dünyanın en büyük cihan imparatorluklarından biridir. Bana göre,
niye battı o? Borç ve faiz. Borç… Faiz… Nereden belli böyle olduğu? Kırım
Harbi’ne kadar bizim fazla bir borcumuz yoktur. Kırım Harbi’nin yükünü
taşıyamadık, dış borçlanmaya başladık. O borcun içerisinde çok laubali
harcamalar da yaptık filvaki, onları tadat etmiyorum ben, zülfüyâre de dokunur.
O harcamaları da yaptık ama yirmi sene geçti, 1875’te ramazan ayında yapıldığı
için adına “Ramazan Kararnameleri” denilen kararnameler ilan edildi, biz
moratoryum ilan ettik. Bu yetmedi, 1881’e gelindi, 1881’de muharrem ayıydı
“Muharrem Kararnameleri” olarak bilindi o. Bu “Muharrem Kararnameleri”nde de
asıl o idarenin… Bir idare kuruldu, Düyun-ı Umumiye İdaresi kuruldu.
Osmanlıcasını söyleyeyim, orijinal adını: Düyun-ı Umumiye-i Osmaniye Varidat-ı
Muhassasa İdaresi. Yani Osmanlı İmparatorluğu’nun bütün gelirlerini umumi
borçlar karşılığı olmak üzere yönetecek bir teşkilat. Yani biz borçlarımızın
ödenmesini kendi maliye teşkilatımızla, o zamanki maliye teşkilatımızla değil;
işte, daha çok bu borçlu-alacaklıların yönetiminde bulunduğu Düyun-ı Umumiye
teşkilatıyla yaptık. Osmanlı İmparatorluğu’nu batıran iş yahut her şirketi, her
firmayı, her aileyi, her insanı teker teker batıracak olan şey bu borç ve
faizdir, bu sarmaldır; buradan çıkılması lazım.
Peki, bu niye böyle oldu yani böyle olmasa olur muydu?
Şimdi bu tablo, bu kur hareketlerini yani 2003’ten 2018 yılına kadarki kur
hareketlerini gösteriyor. Şimdi, oradan görünmeyebilir, ben yine bunun her
tarafına bir şeyler yazmışım. Şimdi huzurunuza getirmek istediğim şey şu: 1
dolar, 2013 yılının ortalama kuru olarak 1,3; 2008’de de 1,3. Bakın, hepsi
1,3’ün bir parça altında, bir parça üstünde. Bu ne demek? Altı sene dolarda,
dolar değerinde yahut Türk lirası değerinde sıfır artış olmuş. Hâlbuki
Türkiye’nin o sıralarda yaşadığı -bu altı senenin ortalaması- yüzde 12 enflasyonu
var, Amerika’nın da kendi içinde yaşadığı yüzde 2,5’luk yıllık enflasyonu falan
var; demek ki bu, çok sakat bir iktisat politikası. Şimdi, AK PARTİ’li
arkadaşlarımıza çok samimiyetle…
(Mikrofon otomatik cihaz tarafından kapatıldı)
İLHAN KESİCİ (Devamla) – Eyvah, eyvah! Neyse, herhâlde,
öbür…
BAŞKAN – Sayın Kesici, sözlerinizi tamamlamak üzere bir
dakika süre veriyorum.
İLHAN KESİCİ (Devamla) – Ama on dakika konuşan
arkadaşlara da bir dakika verdiniz.
BAŞKAN – Lütfen, bunu öyle yapalım çünkü uzatmayacağım.
İLHAN KESİCİ (Devamla) – Peki, hayhay, hayhay; canınız
sağ olsun, vatan kurtulur!
Şimdi, bu, şu demek: Bu, Halil İbrahim bereketi değildi.
O ilk altı senede ekonomi parladı, 4x4 lüks cipler, neyse, o otomobiller,
akıllı evler, efendim, akıllı arabalar, ne kadar böyle akıllı filan varsa onun
sebebi bu. Basmışlar döviz kurunu. O, bizi nereye getirdi? Deminki söylediğim 1
trilyon dolarlık dış ticaret açığına götüren yolun başlangıcı o.
Şimdi, burada bu hurmaları yedik, çok iyi, bu hurmalar hemen ertesi gün
çıkmıyor ki, bir zaman süreci geçecek, bu arada bir beş yıllık zaman geçti.
(CHP, HDP ve İYİ PARTİ sıralarından alkışlar) Şimdi, 2018’e doğru gelen beşinci
yılda, üçüncü beşinci yılda bu hurma çıkmaya başladı. İşte, dolar 2018’in
ortalama kuru olarak 4,72 oldu, şimdi 5,9-5,6, Allah ne verirse böyle gidiyor.
Sayın Başkan, tek bir dakika daha lütfederseniz.
Şimdi, bu tablo IMF’nin tablosu.
(Mikrofon otomatik cihaz tarafından kapatıldı)
İLHAN KESİCİ (Devamla) – Demin unuttum o onuncu, on birinci yılın şeyini
yaparken. Bir tek büyüme hakkında, büyüme rakamıyla ilgili bir şey söyleyeyim.
Programımız bizim üçüncü, On Birinci Plan’da 4,3’lük bir büyüme hedefliyor. IMF
bunu… Ya bu kapalı! (Gülüşmeler)
IMF bunu 1,9 olarak… 
BAŞKAN – Sayın Kesici, lütfen tamamlayalım.
YAVUZ AĞIRALİOĞLU (İstanbul) - Bizden bir dakika kesebilirsiniz efendim.
İLHAN KESİCİ (Devamla) - Hem de ne zaman verdi? Bizim ekonomiden sorumlu
başbakan yardımcımız veya işte hazine… O da garip bir şey, bütçesi olmayan bir
Maliye Bakanlığımız var şimdi... Hazine ve Maliye Bakanımız, IMF ve Dünya
Bankasının müşterek toplantısı münasebetiyle Washington’da bulunduğu sırada
IMF’nin yayınladığı rapor.
CEMAL ENGİNYURT (Ordu) – Toparla!
BAŞKAN – Selamlayalım Sayın Kesici artık, toparlayalım lütfen.
İLHAN KESİCİ (Devamla) – IMF’nin yayınladığı raporda bu sene için eksi
2,5 verdi. Nereden belli? 2018’in 4’üncü çeyreği eksi 3, 2019’un 1’inci
çeyreği, içinde bulunduğumuz çeyrek eksi 2,6; bu sene zaten eksi 2,5 olacak.
Bu, çok kötü bir rakam. 5’inci plan içinde IMF’nin ayrıca verdiği rakam 1,9. 
Bunun üstünde çok ciddi durulması lazım. 
Şimdi, bu 2007. Bu huzurunuza getirdiğim IMF tablosu 2007. 2007 ne
demek? En cicim yılları, öyle değil mi? Böyle uçuyoruz, Mars’a gidiyoruz, Ay’a
gidiyoruz, Jüpiter’e gidiyoruz filan, Allah Allah! Yani bu IMF buraya yazmış
“07/11/2007.” 7 Kasım 2007’de diyor ki… Türk Hükûmetine verdiği rapor. 189 tane
üyesi var şimdi IMF’nin yani bir hafta evvel bir küçük adacık devleti IMF’ye
üye oldu, onunla beraber 189 oldu. 
Efendim, diyor ki… 6 tane ekonomik parametre çıkarmış…
ERKAN AKÇAY (Manisa) – Sayın Başkan, böyle bir usul yok. 
BAŞKAN – Sayın Kesici, lütfen… Artık rica ediyorum... Rica ediyorum…
İLHAN KESİCİ (Devamla) – Toparlıyorum, bağlıyorum. 
BAŞKAN – Sabahtan beri böyle uyguladık, rica ediyorum.
İLHAN KESİCİ (Devamla) – Estağfurullah. Elbette, elbette. 
7 tane en kırılgan ülke almış; 6 parametrenin 4’ünde Türkiye 1 numarada
en kötü, bir tanesinde 2 numarada en kötü, bir tanesinde de 3 numarada en kötü.
Bu ne zaman? 2007. Buradan gelmek istediğim nokta ne benim?
ERKAN AKÇAY (Manisa) – Sayın Başkan, kürsü işgali var. 
BAŞKAN – Sayın Kesici, lütfen, rica ediyorum, toparlayalım.
İLHAN KESİCİ (Devamla) – Tabii, hayhay. 
2007’den itibaren bu gerekli tedbirler, bunlar görülüp bunların icapları
yerine getirilmiş olsaydı, şimdi 2008’de karşılaştığımız bu problemlerle
Türkiye karşılaşmazdı. 
Sayın Başkan, sayın milletvekilleri; hepinize saygılarımı sunuyorum.
(CHP ve İYİ PARTİ sıralarından alkışlar)
BAŞKAN – Söz sırası…
MEHMET MUŞ (İstanbul) – Sayın Başkan, yerimden pek kısa bir söz talebim
var, uygun görürseniz. 
BAŞKAN – Sayın Muş, buyurun. 
VI.-
AÇIKLAMALAR (Devam)
30.-
İstanbul Milletvekili Mehmet Muş’un, Batman Milletvekili Necdet İpekyüz’ün On
Birinci Kalkınma Planı’nın ikinci bölümü üzerinde HDP Grubu adına yaptığı
konuşmasındaki bazı ifadelerine ilişkin açıklaması
MEHMET MUŞ (İstanbul) – Sayın Başkan, değerli milletvekilleri; az önce
HDP Grubundan Batman Milletvekili Necdet İpekyüz bir konuşma yaptı.
Konuşmasında, Batman’da bir anket yapılıyor. Ankete giden anketörlerin
gittikleri evde, Kürtçe bildiği, Türkçe bilmediği için oradaki vatandaşa ceza
kesildiğini söyledi. Biz de konuyu araştıralım dedik, hepimizin karşı çıkacağı
bir şey nasıl olmuş? 
Olayın aslı şudur: 2015 yılında Siirt Bölge Müdürlüğünden anketörler bu
haneyle irtibata geçiyorlar. Bu haneler, bu örneklem neye göre belirleniyor?
Adrese dayalı bir şekilde bunlar belirleniyor ve temasa geçiliyor, anketörler
oraya gidiyor. Giden anketörler Türkçe, Kürtçe ve Arapça da biliyorlar yani vatandaş
eğer Türkçe bilmiyorsa Kürtçe de iletişime geçebiliyorlar. 
(Mikrofon otomatik cihaz tarafından kapatıldı) 
BAŞKAN – Tamamlayın siz hemen lütfen Sayın Muş. 
MEHMET MUŞ (İstanbul) – Çünkü vatandaş eğer Türkçe kendini çok iyi ifade
edemiyorsa, Arapça biliyorsa Arapça da iletişime geçiyorlar. Hatta, İngilizce
biliyorsa İngilizce de konuşuyorlar. Dolayısıyla, orada önemli olan, adrese
dayalı bir şekilde belirlenen haneden bilgiyi almak. Burada, oradaki hane bilgi
vermeyi reddediyor. TÜİK (Türkiye İstatistik Kurumu) 5429 sayılı Türkiye
İstatistik Kanunu’nun 54’üncü maddesi gereği bilgi vermeyi reddedenlere ceza
uyguluyor; bugünkü rakamlarla 1.322 lira. Neden bunu yapıyor TÜİK, neden böyle
yasal bir dayanakla hareket ediyor? Çünkü o belirlediği örneklemden bilgiyi
alıp bir veri üretecek. Dolayısıyla böyle yasal bir dayanağı var. Bu herkese
uygulanan bir şey, Türkçe bilmediği için değil. Dolayısıyla, burada çok
üzülerek ifade etmek istiyorum, bu çarpıtmanın Türkiye’ye bir hayrı yok, bu
çarpıtmanın memlekete bir faydası yok. Bunu yapmanın yani “Kürtlere karşı bir
tahkir var.” duygusunu oluşturmanın hiç kimseye bir faydası yok, bundan
vazgeçin. 
BAŞKAN – Peki. 
NECDET İPEKYÜZ (Batman) – Sayın Başkan… 
BAŞKAN – Sayın İpekyüz, buyurun, kayıtlara geçmesi açısından siz de bir
cümleyle katkı sağlayın. 
31.-
Batman Milletvekili Necdet İpekyüz’ün, İstanbul Milletvekili Mehmet Muş’un
yaptığı açıklamasındaki bazı ifadelerine ilişkin açıklaması
NECDET İPEKYÜZ (Batman) – Efendim, bir kere, Sayın Muş’a teşekkür
ediyorum, bir duyarlılık gösterip araştırmışlar. Bütün gazeteler bunu haber
yaptığında niçin araştırmamışlar? Ben geçtiğimiz hafta İçişleri Bakanlığına
soru önergesi olarak verdim, hâlâ yanıt yok, birçoğuna da yok. Sorun şu: Zaten
mahkemelik çünkü ben kişiyle görüştüm, mahkeme açılmış. Burada kendilerine
verilen bilgi, birçok kişiye verilen bilgi bu şekilde olacak çünkü siz resmî
kurumlardan bilgi istediğinizde sizin istediğiniz gibi bilgi veriyorlar. Anket
Kürtçe olsa niçin cevap verilmesin? Verilecektir, fakat burada bir şeyi
saklama… 
BAŞKAN – Peki, tutanaklara geçmiştir. 
X.-
KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A)
Komisyonlardan Gelen Diğer İşler (Devam)
1.-
On Birinci Kalkınma Planı’nın (2019-2023) Türkiye Büyük Millet Meclisi
Başkanlığına Sunulduğuna Dair Cumhurbaşkanlığı Tezkeresi ile Plan ve Bütçe
Komisyonu Raporu (3/777) (S.Sayısı: 103 ve 103’e 1’inci Ek) (Devam)
BAŞKAN – Söz sırası, Adalet ve Kalkınma Partisi Grubu adına, Trabzon
Milletvekilimiz Sayın Salih Cora’ya aittir. 
Buyurun Sayın Cora. (AK PARTİ sıralarından alkışlar) 
Sayın Cora, süreniz on dakika. 
AK PARTİ GRUBU ADINA SALİH CORA (Trabzon) – Sayın Başkan,
değerli milletvekilleri; Cumhurbaşkanlığı hükûmet sisteminin 1’inci kalkınma
planı olan On Birinci Kalkınma Planı üzerine grubumuz adına söz almış
bulunmaktayım. Bu vesileyle Genel Kurulu saygıyla selamlıyorum. 
Öncelikle belirtmek isterim ki kalkınma planlarına
iktidarda bulunduğumuz dönem içerisinde daha fazla ehemmiyet gösterdik.
Değerler ölçülerinde bu planlar zamanla rasyonalize edilmiş ve vatandaşımız
tarafından da bu nedenledir ki yakın takibe alınmıştır. Konjonktürel koşullara
göre revize edilen kalkınma planlarımız, dönemsel olarak bakıldığında esasında
bütünlük arz etmektedir. Ulaşılabilirlik noktasında optimize edilen
hedefleriyle hazırlanan kalkınma planları, inandırıcılık noktasında da güven
vermiştir. Milletimiz biliyor ki AK PARTİ verdiği sözü tutar, hazırladığı
kalkınma planlarını uygular ve ortaya koyduğu hedeflere ulaşır, tutamayacağı
sözü asla vermez. 
Sayın Başkan, değerli milletvekilleri; bu planın taşıyıcı
sütunları hiç şüphesizdir ki hukuk devleti, demokratikleşme ve iyi yönetişimden
oluşmaktadır. Bilindiği üzere, Türkiye, uzun süredir parlamenter sistemle
yönetilmiştir. Bu sistem, kendi içerisinde düştüğü çelişkilerle vesayet
güçlerinin oyuncağı hâline gelmiş, her çeşit darbeyi üreten bir sisteme
dönüşmüş ve nihayetinde kendi kendini tasfiye etmiştir. 16 Nisan 2017 tarihinde
milletimizin onayıyla gerçekleşen Anayasa değişikliğiyle Cumhurbaşkanlığı
hükûmet sistemi kabul edilmiş ve son yapılan genel seçimlerle yeni hükûmet
sistemine geçilmiştir. Ülkemiz için bu karar, demokratik işleyiş açısından çok
önemli bir reform olarak değerlendirilmelidir.
Yeni sistemin en belirgin özelliği, yasamanın ve
yürütmenin doğrudan halk tarafından seçilmesi ve yönetim karmaşasının tamamen
ortadan kalkmasıdır, etkin ve hızlı karar alma mekanizmalarının hayata
geçirilmesidir. Her yeni sistem gibi bu sistemde de uygulama safahatında bazı
eksiklikler tespit edilmiş olabilir ancak bu, sistemin kötü olduğu anlamına
gelmez. Yenilemeye açık özelliğiyle sistemin bu eksikliklerinin her zaman
giderilebilir ve geliştirilebilir olduğunu belirtmek isterim. 
Geçmişte her gün ismini duyduğumuz ve herkesçe ismi ezbere bilinen
askerî ve yargı erklerinin zirvedeki isimleri şu an ancak ilgilileri tarafından
bilinmektedir. Bu bile AK PARTİ iktidarı döneminde demokratikleşme anlamında ne
denli adımlar atıldığının önemli bir delilidir. Ülkemizde esasında vesayet
sisteminin sona erdiğinin, sivilleşme ve demokratik ortamın daha da
geliştiğinin açık bir göstergesidir. 
Ülkemizin en önemli kronik sorunları süreç içerisinde cesaretle ele
alınmıştır. Toplumsal ve siyasi hayatı normalleştirme noktasında önemli
adımları gerçekleştirdik. Başörtüsü gibi antidemokratik pek çok yasaklayıcı
düzenlemeyi kaldırdık. İnsan hakları alanında önemli reformlar yaptık.
İşkenceyi Türkiye'nin gündeminden çıkardık, işkence suçlarında zaman aşımını
kaldırdık. Anayasa Mahkemesine bireysel başvuru hakkı getirdik. Çocuk ve kadın
hakları konusunda mevzuatlarımızda esaslı değişiklikler yaptık. Bilgi edinme
hakkını kabul ettik. Kişisel verilerin korunmasını anayasal bir hak olarak
düzenledik. Örgütlü bir toplumun gereği olarak sivil toplum alanını
genişlettik. Sendika ve toplu iş sözleşmesine ilişkin kanun bizim dönemimizde
çıkarıldı. 
Sayın Başkan, değerli milletvekillerim; ülkemizde hukukun üstünlüğüne
dayalı, herkesin güven duyduğu, her türlü güç odağından bağımsız, tarafsız,
vatandaşlarımızın ihtiyaçlarına cevap verebilen bir adalet sisteminin hayata
geçirilmesi temel vazifemizdir. AK PARTİ iktidarları döneminde yargı alanında
yapılan reformlar meyvesini vermiş ve Türk yargısı ilk defa darbecilere boyun
eğmemiş, yargı bağımsızlığı adına büyük bir zafere imza atılmıştır. 
Anayasa değişikliğiyle Türkiye Büyük Millet Meclisinin HSK’ye üye
seçmesi sağlanarak millî iradenin yargı yönetimine yansımasının yolu açıldı.
Disiplin mahkemeleri dışında askerî mahkemelerin tamamını kapattık, devlet
güvenlik mahkemeleri ve özel yetkili mahkemeleri de kaldırdık. Başta Ceza
Kanunu olmak üzere temel kanunların tamamını yeniledik. Yaptığımız yasal
düzenlemelerle her türlü ayrımcılığı reddettik. Ayrımcılık ve nefret suçlarına
Ceza Kanunu’nda yer verdik. 12 Eylül, 28 Şubat ve 15 Temmuz darbecilerinin
failleri adalet önünde bizim dönemimizde hesap vermiştir. Hukukta ara
buluculukla, ceza hukukunda da uzlaşmayla uyuşmazlıkların mahkemeye taşınmadan
dostane çözümünü sağladık. Bilirkişi reformunu gerçekleştirdik. Dayanaksız
şikâyetlerin önüne geçmek için lekelenmeme hakkına ilişkin düzenlemeler yaptık.
Adliyelerde sabıka kayıtları alınırken genelde ücret alınıyordu, bizim
dönemimizde sabıka kaydı kuyruklarını ortadan kaldırdık. İstinaf mahkemelerini
kurduk. Bunların hepsini bir plan dâhilinde, dönemsel planlar içerisinde adım
adım gerçekleştirdik. Mahkeme sayılarını artırdık. 241 adalet hizmet binasının
inşasını tamamladık. UYAP sayesinde vatandaşlarımıza ve avukatlarımıza e-imza
sistemi üzerinden dava açma imkânı getirdik. Ses ve Görüntü Bilişim Sistemi’ni
kurduk, böylece vatandaşlarımız ifade vermek için uzak mahkemelere gitme
yükünden kurtulmuş oldu. Uluslararası standartları taşımayan 298 cezaevini
kapattık. 
Önümüzdeki planda, yargı sistemini daha şeffaf, hesap verilebilir ve
etkin çalıştırabilmek için reform sürecini diri tutmaya devam edeceğiz. Adalet
hizmetlerinin kalitesini sürekli geliştireceğiz. Milletimizin taleplerine
kulaklarımızı tıkamayacağız. Güven veren, memnuniyet veren ve performansı esas
alan bir modeli ortaya koyacağız. Hukuk eğitim reformunu hayata geçireceğiz.
Hâkim ve savcı yardımcılığı müessesesini oluşturacağız. Hukuk mesleğine giriş
sınavı getireceğiz. İfade özgürlüğüne ilişkin yasalar ve mevzuatımız yeniden
gözden geçirilecek. Yeni bir insan hakları eylem planı hazırlayacağız. Hedef
süre uygulamasını hayata geçireceğiz.
Sayın Başkan, değerli milletvekilleri; kalkınma planında güvenlikle
alakalı olan bazı hususlara değinmek istiyorum. Türkiye'nin, kamu düzeni ve
güvenliği noktasında, coğrafyamızın maruz kaldığı baskıya rağmen ortaya koyduğu
mücadele bana göre siyasi mülahazalardan ayrı tutulması gereken bir başarı
hikâyesidir. Türkiye bir yandan Orta Doğu’dan batıya akan düzensiz göçle
uğraşmakta, bir yandan da PKK’nın, DAEŞ’in, FETÖ’nün, aşırı sol terör
örgütlerin faaliyetleriyle mücadele etmektedir. Bir yandan gençleri
uyuşturucuya karşı korumakta, diğer yandan, teknolojinin yan etkisi olarak
kabul ettiğim siber suçlara ağırlık vermektedir. Ve bütün bunların yanı sıra,
şehir güvenliğinde de trafik güvenliğinde de yeni adımlar atmaktadır.
Terörle mücadelede özellikle doğu ve güneydoğuda günlük hayatın seyrine
olumlu şekilde yansıyan bir başarı ivmesi söz konusudur. Keza, FETÖ’yle
mücadeleye de tempoyu düşürmeden devam etmekteyiz. Bu mücadeleye ilişkin zaman
zaman eleştirilerle karşılaşmaktayız. Eleştiri elbette olacaktır ancak FETÖ’yü
değerlendirirken bu örgütün yapılanması, kendini gizleme hatta yok gösterme
biçimi hakkında daha fazla bilgi sahibi olunması gerektiği kanaatindeyim. Bir
PKK/KCK, YPG yapılanmasıyla aynı kriterlere bakarak değerlendirme yapılmaması
gerekir. Unutulmamalı ki FETÖ’nün hainleri Gazi Meclisimizi bombalarken iktidar
kulisi-muhalefet kulisi diye bir ayrım yapmamıştı. Dolayısıyla mücadeleye
herkesin sahip çıkması gerekir ve bu mücadelenin herhangi bir argümanla
sulandırılmaması hususuna dikkat etmek bana göre meşru siyasetin en önemli
vazifelerinden biridir.
Uyuşturucuyla mücadele noktasında da ülkemizde ciddi bir teyakkuz söz
konusudur. 
Türkiye'nin en önemli güvenlik başlıklarından biri de, hepimizin bildiği
gibi, trafik sorunudur. İçişleri Bakanlığının bu yıl açıkladığı verilere göre
trafik kazalarında yüzde 35’lik bir azalma söz konusudur. Buna ilişkin
Meclisimizde de yaya öncelikli bir yasa çıkardık, bu sürece hep beraber katkı
verdik ve vermeye de devam etmeliyiz.
Değerli milletvekilleri, kalkınma planımızda bir diğer başlık da yerel
yönetimlerdir. Yerel yönetimlerin stratejik planlarda yer alan öncelikleri ile
kaynak tahsisleri arasındaki uyum artırılacaktır. Büyükşehir ile ilçe
belediyeleri arasında çakışan yetki ve sorumluluklar nedeniyle ortaya çıkan
hizmet aksaklıkları nedeniyle gerekli düzenlemeleri önümüzdeki süreçte
yapacağız. Köy yerleşik alanlarının sürdürülebilirliği sağlanacak, köylerden
mahalleye dönüşen yerlere hizmet erişimi kolaylaşacaktır. Yerel yönetimlerin
kent esenliğine ve güvenliğine ilişkin projelere destek vereceğiz.
E-devlet uygulaması da yine bizim dönemimizde başlamıştır. Bu kamu
hizmetlerinin E-Devlet Kapısı’na taşınmasına devam edeceğiz.
Sayın Başkan, değerli milletvekilleri; bu düşüncelerle hukuk devleti,
demokratikleşme ve iyi yönetim hedefleri ve politikalarıyla birlikte hazırlanan
On Birinci Kalkınma Planı’nın ülkemize, milletimize hayırlı olmasını diliyor,
Genel Kurulu saygıyla selamlıyorum. (AK PARTİ sıralarından alkışlar) 
BAŞKAN – Değerli milletvekilleri, birleşime on beş dakika ara veriyorum.
Kapanma Saati:20.15
BEŞİNCİ OTURUM
Açılma Saati: 20.37
BAŞKAN: Başkan Vekili Levent GÖK 
KÂTİP ÜYELER: Bayram
ÖZÇELİK (Burdur), İsmail OK (Balıkesir) 
----- 0 -----
BAŞKAN – Türkiye Büyük Millet Meclisinin 105’inci Birleşiminin Beşinci
Oturumunu açıyorum. 
103 ve 103’e 1’inci ek sıra sayılı On Birinci Kalkınma Planı ile Plan ve
Bütçe Komisyonu Raporu’nun görüşmelerine kaldığımız yerden devam edeceğiz. 
Komisyon yerinde. 
Yürütme temsilcisi yerinde. 
Şimdi, ikinci bölümde söz sırası Adalet ve Kalkınma Partisi Grubundaydı.

İkinci olarak Sivas Milletvekilimiz Sayın Mehmet Habib Soluk. (AK PARTİ
sıralarından alkışlar) 
Süreniz on dakika Sayın Soluk. 
AK PARTİ GRUBU ADINA MEHMET HABİB SOLUK (Sivas) – Sayın Başkan, değerli
milletvekilleri; On Birinci Kalkınma Planı üzerinde AK PARTİ Grubumuz adına söz
almış bulunuyorum. Bu vesileyle sizleri saygıyla selamlıyorum. 
Dün Irak Erbil’de konsolosluk çalışanlarımıza yönelik alçak saldırıyı
kınıyor, şehitlerimize Allah’tan rahmet diliyorum, milletimizin başı sağ olsun.

Düzce ve Sakarya’da sel felaketi dolayısıyla zarara uğrayan
vatandaşlarımız için geçmiş olsun dileklerimi iletiyorum. 
Sayın Başkan, sayın milletvekilleri; daha fazla değer üreten, daha adil
paylaşan, daha güçlü ve müreffeh Türkiye hedefine ulaşabilmek amacıyla 1960
yılından sonra ülkemizde planlı dönemler başlamıştır. Bugüne kadar yapılan 10
kalkınma planının hazırlanmasına ve uygulamasına katkıda bulunan, ülkemize eser
üstüne eser kazandıran herkesi saygıyla selamlıyor, ahirete intikal edenleri
rahmetle anıyorum. 
Bugün On Birinci Kalkınma Planı’nı Gazi Meclisimizde görüşüyoruz. Planın
ülkemiz ve milletimiz için hayırlı olmasını diliyorum. Cumhurbaşkanlığı hükûmet
sisteminin ilk kalkınma planı olan On Birinci Kalkınma Planı, daha fazla değer
üreten, daha adil paylaşan, daha güçlü ve müreffeh Türkiye vizyonunun
gerçekleşmesi için temel yol haritası oluşturacaktır. 
Sayın Başkan, değerli milletvekilleri; On Birinci Kalkınma Planı’yla bir
değişim öngörülmekte; milletimizin beklentileri doğrultusunda halkımızın refah
seviyesini artırıp ülkemizin uluslararası toplum içinde hak ettiği saygın yeri
alması hedeflenmiştir. Büyük ve güçlü Türkiye yolunda hedeflerimizi
gerçekleştirmek için hep birlikte, kararlı yürüyüşe devam edeceğiz. 
Büyük ve güçlü Türkiye için kalkınmak, kalkınmak için de ihtiyacımız
olan enerjiyi karşılamak gerekir. Ülke olarak sorunlarımızın başında enerjide
dışa bağımlılık gelmektedir. Geçmişe oranla bu alanda büyük yatırımlar
gerçekleştirdik. Bu planda özellikle yerli kaynakların daha fazla kullanılarak
enerjide dışa bağımlılığın ve cari açığın azaltılması hedeflenmekte; linyit
başta olmak üzere, jeotermal ve kaya gazı gibi yüksek potansiyeli bulunan yerli
kaynaklara yönelik arama ve üretim teşvik edilmektedir. Biz petrol ve doğal gaz
arama çalışmalarına “varsa buluruz” anlayışıyla devam ediyoruz. Bu alanda
egemenlik haklarımızı sonuna kadar kullanacağız, denizlerde petrol ve doğal gaz
sismik arama, sondaj çalışmalarını yoğunlaştırarak 2023 sonuna kadar 26 sondaj
yapacağız. Nükleer güce ulaşmayı 2023 hedeflerinin en temel parametresi olarak
görüyoruz. Akkuyu Nükleer Güç Santrali’nde ilk ünitenin faaliyete geçirilmesi
hedeflenmiştir. Bu dönemde Tuz Gölü ve Kuzey Marmara doğal gaz yer altı depolama
sistemleri de tamamlanacaktır. 
Sayın Başkan, değerli milletvekilleri; AK PARTİ’nin ulaştırma alanındaki
başarılarının şahidi aziz milletimizdir. Yolları böldük, gönülleri
birleştirdik. Ülkemizi demir ağlarla örerek milletimizi yüksek hızlı trenle tanıştırdık;
Avrupa’da 6’ncı, dünyada 8’inci yüksek hızlı tren kullanan ülke unvanına
ulaştık. Denizin altından kara ve demir yoluyla kıtaları birleştirdik. Hava
yolunu halkın yolu hâline getirdik. Ülkemizin dört bir tarafını fiber hatlarla,
bilgi ve iletişim otoyollarıyla donattık. Kara yollarında, demir yollarında,
deniz yollarında, hava yollarında ve iletişim ve bilgi teknolojisinde dünyanın
en büyük yatırımlarını gerçekleştirdik. Dünyanın 10 büyük altyapı yatırımının
6’sı dönemimizde ve ülkemizde hayata geçirilmiştir. 
AK PARTİ iktidarı döneminde önceki planlarda bu alanda belirlenen
hedeflerin tamamına neredeyse ulaştık. Ülkemizin dört bir tarafını fiber
hatlarla donattık. 81 bin kilometre olan fiber uzunluğu bugün 355 bin
kilometreye çıkarılmıştır, 2023 hedeflerimizde ise 550 bin kilometreye
çıkarılması amaçlanmıştır. Geniş bant abone sayısı 20 binden 75 milyona
çıkarılmıştır, 2023 hedefinde 100 milyon aboneye ulaşacaktır. TÜRKSAT 5A, 5B
ile Türk mühendis ve teknikerlerince yerli, millî imkânlarla üretilen TÜRKSAT
6A uydusu bu dönemde milletimizin hizmetine sunulacaktır. 
Hava yolunu halkın yolu hâline getirdik. Havalimanı sayımızı 26’dan
57’ye çıkardık. 
ÖMER FETHİ GÜRER (Niğde) – Niğde yok, Niğde.
MEHMET HABİB SOLUK (Devamla) - Çukurova, Rize-Artvin, Bayburt-Gümüşhane,
Yozgat, Karaman Havalimanları bu plan dâhilinde yapılacaktır. Havalimanlarımızı
kullanan yolcu sayımız 34,5 milyondan 211 milyona ulaşmıştır, 2023 hedefi ise
266 milyona ulaşmaktır. 
Limanlarımız arasında elleçlenen yük miktarının toplam yük miktarına
oranı yüzde 12,9’dur. 2023 hedeflerimizde bu oranı yüzde 18’e çıkarmayı
hedeflemişiz. (AK PARTİ sıralarından alkışlar) 
OSMAN AŞKIN BAK (Rize) – Bravo! Rize-Artvin Havalimanı devam ediyor,
yüzde 35’lerde, bitiriyoruz.
MEHMET HABİB SOLUK (Devamla) - Uluslararası ticaretimizi artırmak
amacıyla ulusal ve uluslararası ticaret koridorlarına yönelik büyük ölçekli
liman yatırımlarını hayata geçiriyoruz. Bu kapsamda Filyos, Çandarlı ve
Mersin’de 3 büyük limanı dönem içinde tamamlamayı ve bunların demir yolu
bağlantılarını yaparak ulaşım modları arasındaki entegrasyonu sağlamayı
hedeflemekteyiz. Komşumuz Yunanistan’ın meşhur Pire Limanı, Çandarlı
Limanı’mızın yanında kapasite bakımından -teşbihte hata olmasın- pire olarak
kalacaktır. (AK PARTİ sıralarından “Bravo” sesleri, alkışlar) Doğu Akdeniz’de
Orta Doğu ve Orta Asya coğrafyasına çıkış kapısı olarak transit yük odaklı bir
ana konteyner limanı dönem içinde inşa edilecek. Konvansiyonel demir yolu
hatlarını çift hat hâline getirmeyi hedefliyoruz. Bu hatların yaklaşık yüzde
77’sini de elektrikli ve sinyalli hâle getireceğiz. 
21 lojistik merkezin 9 tanesi işletmeye alınmıştır. Konya
Kayacık, Mersin Yenice lojistik merkezleri de bu yıl işletmeye alınacaktır.
Lojistik merkezlerinin tamamlanmasıyla toplama alanlarımız 36 milyon ton
kapasiteye ulaşacaktır. 
38 adet OSB özel endüstri bölgesi, liman ve serbest bölge
ile 36 adet üretim tesisine yönelik toplam 294 kilometre uzunluğunda iltisak
hattı yapılması hedeflenmiştir. 
Karasal yük taşımacılığında demir yolunun payını yüzde
5’ten yüzde 10’a çıkarmayı hedefledik. 
Kuşak ve yol güzergâhlarındaki etkinliklerimizin
artırılması ve Çin-Avrupa arasındaki yüklerden ülkemizin daha fazla pay alması
amacıyla orta koridordaki ulaştırma altyapımızı güçlendireceğiz; başta Kars-Tiflis-Bakü-Hazar
geçişi olmak üzere, güzergâh ülkeleriyle iş birliğini artıracağız. 
Bölünmüş yol uzunluğunu 6.100 kilometreden 26.600
kilometreye -küsuratları söylemiyorum- çıkardık; 2023 hedefimiz ise 29.500
kilometreye çıkarmaktır. 6 ilimiz bölünmüş yollarla birbirine bağlıyken şu anda
77 ilimiz bölünmüş yollarla birbirine bağlı durumda. 
Otoyol uzunluğu 1.714 kilometreden 2.842 kilometreye
çıkarılmıştır. 2023’te 3.779 kilometreye çıkaracağız. 
Yollarımızın standardının yükselmesiyle yılda 299 milyon saat/zamanla
yaklaşık 2 milyar litre akaryakıt tasarrufu sağlanmıştır, bunun ekonomik
karşılığı toplamda 18 milyar TL’dir. Ayrıca, emisyon salınımında da 3,5 milyon
ton azalma sağlanmıştır. 
Son on altı yılda 420 kilometre uzunluğunda 282 adet
tünel yapılmıştır, bugün itibarıyla 470 kilometre uzunluğunda 365 adet tünel
hizmet vermektedir. 2023 yılına kadar toplam 647 kilometre uzunluğunda
tünelimiz hizmete girmiş olacaktır. 
(Mikrofon otomatik cihaz tarafından kapatıldı) 
BAŞKAN – Sözlerinizi tamamlamak üzere bir dakika süre veriyorum.
MEHMET HABİB SOLUK (Devamla) - On Birinci Kalkınma Planı’yla önümüzdeki
dönem 3 katlı Büyük İstanbul Tüneli’ni, Çandarlı ve Filyos Limanı’nı, 177
kilometre uzunluğunda yapılacak tünelleri, Ankara-Sivas, Ankara-İzmir hızlı
tren ve benzeri devasa projelerimizi konuşacağız. 
(Mikrofon otomatik cihaz tarafından kapatıldı) 
BAŞKAN – Buyurun.
MEHMET HABİB SOLUK (Devamla) - Sayın Başkan, değerli üyeler; sözlerime
son verirken, On Birinci Kalkınma Planı çalışmasında emeği geçen başta Cumhurbaşkanımız
Sayın Recep Tayyip Erdoğan’a, Cumhurbaşkanı Yardımcımız Sayın Fuat Oktay’a,
planın genel koordinasyonundan sorumlu Strateji ve Bütçe Başkanımız Sayın Naci
Ağbal’a ve değerli uzmanlarına, Plan ve Bütçe Komisyonuna, kamu kurumlarına,
sivil toplum kuruluşlarına, akademik camiaya teşekkür ediyor, planın milletimiz
ve ülkemiz için hayırlara vesile olmasını niyaz ediyorum. (AK PARTİ
sıralarından alkışlar)
BAŞKAN – Değerli milletvekilleri, çalışma akışımızla ilgili bir bilgi
vermek isterim: İkinci bölümde 6 siyasi parti temsilcimiz konuşacak; ondan
sonra, değişiklik önergelerini -15 önerge- görüşeceğiz, her önerge görüşülüp
oylanacak. O bakımdan, bu bilgileri sizlerle paylaşmak istedim; çalışmamız bu
şekilde ilerleyecek.
Adalet ve Kalkınma Partisi Grubu adına son söz, Hatay Milletvekili Sayın
Hüseyin Yayman’a aittir. (AK PARTİ sıralarından alkışlar)
Süreniz on dakika Sayın Yayman.
AK PARTİ GRUBU ADINA HÜSEYİN YAYMAN (Hatay) – Sayın Başkan, değerli
milletvekilleri; yüce heyetinizi saygıyla selamlıyorum.
2019-2023 dönemini kapsayan On Birinci Kalkınma Planı’nın milletimize,
devletimize hayırlı uğurlu olmasını diliyorum.
Kalkınma planının ikinci bölümüyle ilgili AK PARTİ Grubu adına söz almış
bulunmaktayım. Benim konuşmam daha çok, nitelikli insan gücü, eğitim, istihdam,
sağlık, ailenin güçlendirilmesi, kadın, çocuk, gençlik, sosyal hizmetler,
kültür-sanat, spor, nüfus ve dış göç başlıkları üzerinde olacaktır. 
Bu girişten sonra genel bir çerçeve üstünde doğrusu
birkaç fikri ifade etmek isterim. Montaigne’in güzel bir sözü var: “Gideceği
limanı bilmeyen gemiye hiçbir rüzgârın faydası olmaz.” Kalkınma planları bir
anlamda bizim ülke olarak, millet olarak dünyanın neresinde olacağımızı
gösteren ve bizler için bir anlamda yol haritası olan önemli metinlerdir.
Türkiye, düne göre çok daha iyi bir noktadadır, yarın inşallah çok daha iyi bir
noktada olacaktır. Rahmetli Turgut Özal’ın sözleriyle “21’inci asır Türkiye’nin
yüzyılı olacaktır.” 
Değerli Başkanım, değerli milletvekilleri; bu plan,
Cumhurbaşkanlığı sisteminin ilk planıdır ve bu anlamda, gerçekten Türkiye’nin
etkili, verimli, hızlı bir karar alma sürecine sahip olması ve verimli yönetim
anlayışına kavuşması bakımından tarihî ve stratejik bir öneme sahiptir. Bu plan
aynı zamanda cumhuriyetimizin 100’üncü yılını da kapsayacak ve bir anlamda
milletimizin daha ileri hedeflere ulaşmasını sağlayacak önemli bir strateji
belgesi metnidir ve inanıyoruz ki On Birinci Plan, inşallah, ülkemizi bölgesel
ve küresel bir güç hâline getirecek bir kalkınma belgesi olacaktır. Önümüzdeki
dört yılın da seçimsiz bir dönem olduğunu düşündüğümüzde, liyakatli, toplumsal
heyecanı taşıyan idealist kadrolarla inşallah bu plan hedeflerine varacaktır. 
Bugünü değerlendirirken çevresel koşullara doğru bakmak
gerekmektedir. Gerçekten Türkiye’nin, etrafındaki ateş çemberine baktığımızda,
Arap Baharı’yla başlayan, Libya, Tunus, Mısır, Suriye’yi içine alan
değerlendirmeleri yaptığımızda Türkiye’nin, bir istikrar adası olarak, hem
siyasal istikrarıyla hem ekonomik istikrarıyla doğru hedeflere doğru
ilerlediğini görüyoruz. Bu kadar sorunun olduğu bir coğrafyada Türkiye’nin
gerçekten 2023 hedeflerine birlik beraberlik içerisinde yürümesinin ben plan
kadar önemli olduğunu düşünmekteyim.
Bölgede yaşanan krizler Türkiye’nin önemini daha da artırmıştır. Bu
bağlamda, hem 17-25 Aralık krizini hem 15 Temmuz FETÖ darbe girişimini hem
ülkemize karşı ekonomik saldırıları bir bütün olarak değerlendirdiğimizde,
Türkiye’nin gerçekten bölgesinde ve Avrasya’da model olmaya devam ettiğini
görüyoruz.
Türkiye’nin petrolü yoktur, doğal gazı yoktur ama Türkiye’yi 2023
hedeflerine taşıyacak çok güçlü bir insan kaynağı bulunmaktadır. Bu yetişmiş
insan kaynağıyla; mühendisleriyle, ekonomistleriyle, teknisyenleriyle,
ustabaşılarıyla inşallah önümüzde daha aydınlık bir Türkiye’nin olacağını
düşünmekteyiz. 
Değerli Başkan, kıymetli milletvekillerimiz; kalkınma planları bir
ülkenin temel ekonomik politikalarını belirleyen ve bu hedeflere ulaşması için
kullanılan araç ve politikaları gösteren aygıtlardır. 1950’li yılların ikinci
yarısından itibaren çok şiddetli bir biçimde planlamalar konuşulmuştur ve 1960
darbesinden sonra planlı döneme geçilmiştir. 1960 askerî darbesinden sonra
ekonominin plana bağlanması düşüncesi yetkili çevrelerce de kabul görünce 1961
yılında yeni bir Anayasa’yla beraber Devlet Planlama Teşkilatı da kurulmuştur
ve planlar yapılmaya başlanmıştır. Bu planlarda zaman içerisinde değişen
çeşitli iktisadi hedefler, çeşitli toplumsal hedefler, farklı siyasal hedefler
ortaya konmuştur. Örnek vermek gerekirse, Avrupa Topluluğuna üye olmak ve
ekonomiyi bu yönde düzenlemek Üçüncü Kalkınma Planı’nın öncelikli
hedeflerindendir ve bu hedef o dönem için çok farklı bir hedef olarak
değerlendirilmiştir.
2019-2023 dönemini kapsayan bu plan, Cumhurbaşkanlığı hükûmet sistemi döneminde
hazırlanan ilk kalkınma planı olması hasebiyle ayrı bir özelliğe sahiptir.
Bununla birlikte, küresel ekonominin politika ve teknoloji boyutlarıyla hızlı
bir dönüşümün içerisinde olması bu planı daha da önemli hâle getirmektedir. Bir
taraftan korumacılık ve ticaret savaşları gibi politika değişiklikleri, diğer
taraftan yapay zekâ, nesnelerin interneti ve 3D yazıcıların başını çektiği
teknolojik dönüşüm Türkiye gibi gelişmekte olan ülkeler için risklerin yanı
sıra önemli fırsatlar da sunmaktadır. Ve bu anlamda, Hükûmetimiz döneminde,
gerçekten, Türkiye'de geçen on yedi yılda sessiz bir devrim gerçekleştirilmiş;
ekonomide, sanayide, ticarette ve diplomaside çok önemli kazanımlar elde
edilmiştir. 
Değerli Başkan, kıymetli milletvekilleri; ben birkaç notu sizlerle
paylaşmak isterim: Türkiye, Avrupa’nın 6’ncı, dünyanın 16’ncı, 17’nci büyük
ekonomilerinden biridir. Son otuz yılda Avrupa’nın en hızlı kalkınan
ülkelerinden biridir. Müteahhitlik sektöründe Çin’den sonra dünyada 2’nci
ülkedir. Tekstil üretiminde dünyada 5’inci sırada yer almaktadır. Demir çelik
üretiminde Avrupa’da 5’inci, çimento üretiminde Avrupa’da 1’inci sırada yer
almaktadır. Hizmet sektöründe Avrupa’nın en önemli ülkelerinden biridir. 
Ortaöğretimde 15 milyon öğrenci sayısıyla Yunanistan ve Danimarka’nın
toplam nüfusu kadar bir genç nüfusa sahip bir ülkedir. Bu anlamda bizim,
gerçekten, gençlerimizle ilgili çok önemli planlamalar yapmamız gerekmektedir. 
Güneydoğu Anadolu Projesi tamamlandığında Çukurova’nın 2,5 katı
büyüklüğünde bir tarım alanı sulamaya açılacaktır. Bu alan Belçika’nın yüz
ölçümünün 2,5 katı büyüklüğündedir. GAP kapsamında Fırat ve Dicle Nehirleri
üzerinde 21 baraj, 17 hidroelektrik santrali yapılıp yılda 26 milyar
kilovatsaat elektrik üretimi yapılacaktır, yapılmaktadır. 
Sadece şu rakamı hatırlatmak isterim: Türkiye'ye 1985 yılında gelen
turist sayısı Yunanistan’ın Rodos Adası’nın gerisindeydi. Bugün, Türkiye, gelen
turist sayısında dünyada 6’ncı sıradadır, gelir bakımından 12’nci sıradadır. 
Bütün bu verileri üst üste koyduğumuzda gerçekten Türkiye'nin bir başarı
hikâyesinin olduğunu görmek mümkündür ve bu anlamda sadece şu rakamı
hatırlatmak isterim sizlere: Gaziantep Organize Sanayi Bölgesi’ndeki toplam
fabrika sayısı, Orta Doğu bölgesindeki fabrika sayısından daha fazladır.
Roma’dan Pekin’e uzanan bu coğrafya içerisinde Türkiye, yönetimiyle, siyasal
sistemiyle, insan kaynağıyla, ekonomik gücüyle bir istikrar adası olarak
gerçekten varlığına devam etmektedir. 
Türk ordusu, NATO’nun en büyük -2’nci- ordularından bir tanesidir.
Türkiye, Osmanlı İmparatorluğu’nun son döneminde Rus Çarı Nikolay’ın
“Avrupa'nın hasta adamı” dediği noktadan, bugün enflasyonla mücadelesini devam
ettiren, bankaları sağlam, OECD içerisinde en hızlı büyüyen; imalat, inşaat
sektörü çok güçlü; mobilya, çimento, ayakkabı, televizyon üretiminde ve yüksek
teknoloji gerektiren pek çok uygulamada gerçekten bir örnek ülke konumundadır. 
Değerli Başkan, kıymetli milletvekilleri; sürdürülebilir kalkınma ve
kapsayıcı büyüme, istikrarlı bir ekonomiyi hedefleyen etkin ekonomi
politikaları ile huzurlu bir topluma yönelik sosyal politikaların bir arada ve
koordinasyonlu bir şekilde yürütülmesi yoluyla mümkündür. Planlı dönem kalkınma perspektifi, özel politika
gerektiren çocuklar, gençler, kadınlar, engelliler, yaşlılar gibi toplumun tüm
kesimlerini kapsayıcı bir yaklaşımla hazırlanmıştır. Ülkemizin beşerî yapısının
güçlenmesine yönelik tüm kademelerde kapsayıcı ve kaliteli eğitim hamlesiyle,
bilgiyi ekonomik ve sosyal yarara dönüştüren, teknoloji kullanımına ve üretime
yatkın nitelikli insan yetiştirilmesi hedefimizdir. Bu çerçevede, tüm
bireylerin kapsayıcı ve nitelikli bir eğitime ve hayat boyu öğrenme imkânlarına
erişiminin sağlanması amaçlanmaktadır. 
(Mikrofon otomatik cihaz tarafından kapatıldı)
BAŞKAN – Sayın Yayman, sözlerinizi tamamlamak üzere bir dakika süre
veriyorum.
HÜSEYİN YAYMAN (Devamla) – On Birinci Kalkınma Planı döneminde üretken
ve mutlu bireyleri yetiştirmek için eğitim, kültür, sanat ve spor alanlarında,
tüm süreçlerde politikalar hayata geçirilecek ve gerekli düzenlemeler
yapılacaktır. 
Sayın Başkan, değerli milletvekilleri; bu planın hazırlanmasında emeği
geçen, başta Cumhurbaşkanımız olmak üzere, Plan ve Bütçe Komisyonumuza,
Cumhurbaşkanlığı Strateji ve Bütçe Başkanlığımıza, siz değerli milletvekillerimize
ve bürokratlara teşekkür ediyoruz. 
İnşallah, inanıyoruz ki yarınımız bugünümüzden daha aydınlık olacaktır.
Cumhuriyetimizin 100’üncü yılında -inşallah- güçlü, kalkınan, aydınlık bir
Türkiye temennisiyle hepinizi tekrar saygıyla selamlıyorum. (AK PARTİ
sıralarından alkışlar) 
BAŞKAN – Şimdi ikinci bölümde şahıslar adına söz taleplerini
karşılayacağım. 
Şahıslar adına ilk söz Erzurum Milletvekilimiz Sayın Muhammet Naci
Cinisli’ye aittir.
Buyurun Sayın Cinisli. (İYİ PARTİ sıralarından alkışlar) 
Süreniz on dakika.
MUHAMMET NACİ CİNİSLİ (Erzurum) – Sayın Başkan, değerli milletvekilleri;
yüce Meclisi ve aziz milletimizi saygıyla selamlıyorum. 
Ben, sizlerle, görüşmekte olduğumuz kalkınma planının siyasal, sosyal ve
ahlaki boyutuyla ilgili fikirlerimi paylaşmak istiyorum. Gündemimize gelen
metnin ismi “Kalkınma Planı” fakat gerçek durum isimdeki ifadeyi karşılamıyor.
Kalkınma derken kalkınmanın ne manaya geldiğini, kalkınmadaki temel hedefi
sorgulamamız gerekir. 
Kalkınma toplumsal refahın iyileştirilmesidir. On Birinci Kalkınma Planı
bürokrasi ve topluma ekonomik hedefler dışında erdemli hedefler de koymalı,
toplumsal refahın esas alındığı bir kalkınma modeli benimsenmeli. Böyle bir
refaha yalnızca rakamlarla erişilemez. Her bir birey için ulaşılabilir sağlık
ve eğitim hizmetleri, demokrasi, hukuk, basın ve ifade özgürlüğü olursa hem
toplumsal refahı hem de serbest rekabet ortamını oluştururuz. 
Kalkınma, sadece ekonomiyle sınırlı olmayan, siyasi, sosyal, kültürel
refahın da gelişimidir. Kalkınma, salt rakamsal büyüme değildir ki bu plan
büyümeyi de sağlamıyor. Kalkınma için tek önemli şart vardır, demokrasi.
Demokrasi kurallar içinde tahammüldür, ortak fedakârlıklardan özgürlük
alanlarının açıldığı bir kurallar rejimidir; kuralsızlık, dilediğini yapmak demek
değildir. Biz ise Mecliste kuralları ve teamülleri baypas edecek kanunlar
çıkarıyoruz. Bir yandan “rekabet” derken, diğer yandan daha dün yeni torba
yasayla bazı çok bilinen iktidar torpilli şirketlere özel maddeler
kanunlaştırdık. Kişiye özel kanunlar yapmak Türkiye Büyük Millet Meclisinin
görevi olamaz. Yapılan, yasama faaliyeti değil, yapılan tam da lobiciliktir. Bu
mukaddes Gazi Meclis çatısı altında yapılan bu lobicilik faaliyetine İYİ PARTİ
olarak suç ortağı olmaktan hicap duyuyoruz.
Mesele, ülkemiz insanına, potansiyeline inanan, saygı
gösteren, demokrat ruh sahibi bir yönetim anlayışı ihdas etmek olmalı. Kendine
güvenen ve dolayısıyla iç ve dış rekabete açık bir iktidar ve yönetim
anlayışından bahsediyorum. Bugün siyaseti yapanlar, siyaseti toplum için mi
yoksa kendi siyasetleri için mi yapıyorlar? Eğer toplum için yapılsaydı ülkemiz
bu hâlde olur muydu hiç? Demokrasi gibi serbest piyasa ekonomisi de bir
kurallar rejimidir, “kuralsızlık” demek değildir; tam tersine, bir disiplindir
fakat on yedi yıllık AK PARTİ döneminde kuralsız, rekabetten uzak bir ekonomi
yürütüldü. Büyükler veya kayırılanların kurallarına göre ekonomi sürdürüyoruz.
Bu şekilde kalkınma beklenemez. Mali disiplin altında, ekonomik oyuncuların
risk alabileceği bir ortamın oluşturulması gerekiyor. Bu ortamı verimlilikten
uzak, disiplinsizlik, kuralsızlık, keyfîlikle oluşturur isek felakete hazır
olmalıyız.
Bu planda, kriz içinde bulunan ekonomik durumun
yansıtılmaması için özel çaba harcanmış. Negatif sonuçlara pozitif kılıflar
icat ederek gerçekçi plan yapılamaz. Küçülmeden doğan cari açık azalması bile
başarı hanesine yazılmış. Bu, en hafif tabirle bir kandırmacadır. Sanki kötü
bir rüya görüyoruz, ülkemizin on senesi boşa harcanmış. Bakınca görüyoruz ki
plandaki pek çok hedef geçmişte kalan rakamlar, âdeta geleceğe bir geri gidiş.
Plana ve metne bakınca Türkiye ekonomisi neden kötü
yönetiliyor daha iyi anlıyoruz. Bir yandan “Tam rekabet sistemini getireceğiz.”
diyorsunuz, diğer yandan, rekabet şartlarını hiçe sayıyorsunuz. Sayın Cumhurbaşkanı
Yardımcımız Plan ve Bütçe Komisyonunda On Birinci Kalkınma Planı yapılırken
gerçekçi olmak istediklerini bize söylemişti. Buradan sormak istiyorum: Bundan
önce yapılan planlar gerçekçi olarak hazırlanmamış mıydı? Onuncu Kalkınma Planı
neye dayanarak yapılmıştı? Hedeflerin gerçekleşmemesinin nedenleri neler? Bunun
hesabı verilmeyecek mi? Bu hususları sağlıklı ve tatmin edici bir şekilde
yanıtlamadan yeni bir planın başarılı olma ihtimali mucize.
Diğer yandan, 2012 yılından beri ülkemizin 2023 hedefleri
iktidar tarafından sürekli dile getiriliyor. Ülkemizin yönetim sisteminin
değiştirildiği referandum sürecinde de bugün ulaşılamayacağı itiraf edilen 2023
sözde hedeflerine ancak Cumhurbaşkanlığı hükûmet sistemiyle ulaşılacağı
halkımıza şehir şehir anlatılmıştı. Ayrıca, geçen yedi senelik sürede ülkemizde
2 Cumhurbaşkanlığı, 2 genel, 2 yerel seçim gerçekleştirilmiş ve 2023 hedefleri
iktidar tarafından propaganda malzemesi olarak kullanılmıştı. Anlaşılıyor ki
seçim çalışmaları yapılırken halkımıza doğru söylenmemiş. Demek ki geçtiğimiz
seçimler süresince bizler o seçimlerin bir tarafı olarak haksız rekabete tabi
tutulmuşuz. Seçim vaadi tabii ki olur ancak devlet politikası ve hedefi
vasfında bu kadar doğrudan ayrılmak devlet yönetim ciddiyetine yakışmamıştır.
Yönetim sistemi değişikliği sonrasında görülüyor ki bütün bu söylenen hedefler
ulaşılabilir değil. Milletimiz geçen yedi senede 7 kere gittiği sandık başında
Onuncu Kalkınma Planı ve 2023 hedefleri gösterilerek kandırılmış ya da yeni
yönetim sistemimiz önceden vadedilen planın başarılı olması için yeterli
değilmiş. Her iki sebep de birbirinden fena, vebal taşıyıcı. 
Bu kalkınma planının başka boyutuysa, eski planda
gösterilen hayalî 2023 hedefleri nedeniyle o hayale uygun pozisyon alınarak
yapılan kamu ve özel yatırımların milletimizin sırtına vurulmuş gereksiz ağır
yükler oluşturmasıdır. 2023 hedeflerinin bu kadar gerisine düşmüş bir öngörüye
kalkınma planı denemez, dense dense iyimser ifadeyle revize plan ama aslında on
yedi yıllık AK PARTİ politikalarının çöküşünün itirafı denebilir. 
Bu plandan ve bir senelik milletvekilliği tecrübemden
gördüğüm, ülkemizin, demokratik yönetim sisteminden uzaklaşarak Orta Asya
modeline doğru yöneldiğidir. Planın Meclisimizce kabul edilmiş olan 2019
bütçesinin bitmesine yakın bir zamanda gündemimize sunulması bile bu ifademin
somut bir örneği. Plan ile bütçenin irtibatı yok; koordinasyon, iletişim gibi
hayati ilkeler maalesef kâğıt üzerinde kalmış. Açıkçası, yeni plan
başarısızlığın bir nevi itirafı. Buradan dikkat çekmek istediğim bir husus da
şu: Eski sistem şu anda geçerli olsaydı iktidar bu başarısızlığının tescili
olan plan yüzünden Meclisimizden güvenoyu alma ihtiyacında olurdu. Bu bağlamda,
tüm kararların keyfî bir biçimde alınıp belirlenmesinin doğurduğu sonuçları hep
beraber görüyoruz. Şu acı manzaraya bakın ki on yıl öncesinde gerçekleşmiş
rakamlar, şanla şerefle kutlayacağımız cumhuriyetimizin 100’üncü yılındaki
hedefler olmuş.
Değerli milletvekilleri, ülkemizi yönetenlerin kalkınmadan ne
anladığının en güzel örneklerinden biri de memleketim Erzurum’dur. Oradaki
gençlerin yaşama hedeflerinde Türkiye'deki büyük şehirler bile bulunmuyor.
Direkt yurt dışına gitmek ve hayatlarına orada devam etmek istediklerini her
duyduğumda üzüntüm derinleşiyor. Tarım, hayvancılık, sanayi, ekonomi, işsizlik,
kültür konularında Erzurum ve Erzurum gibi pek çok şehrimizin durumu ortadayken
kalkınmadan bahsedemeyiz. Bu plan zaten kalkınma değil, önceden de belirttiğim
gibi, çöküşün itirafı. Plan, tam bir ciddiyetsizlik örneği. Devletin işletiliş
şekli ve tarzını bu plandaki ciddiyetsizlikle bile çok net anlayabiliyoruz. Bu
getirilen rakamlar kalabalığına, uzun süslü cümleler bütününe “kalkınma planı”
demek Türkiye Büyük Millet Meclisine ve aziz milletimize hakarettir. Bunları
söylüyor olmaktan hiç de hoşnut olmadığımı ifade etmek isterim.
Plandaki, hukuk devleti, demokratikleşme ve iyi yönetişim ilkelerini
yazma ihtiyacını duymanız bile bizlere en azından bir teselli oluyor. Ama
iktidarın geçmiş performansına bakarsak, gerçekleşme hedefinden çok uzak.
Planda bahsedilen, inşaattan ziyade sanayi temelli yatırımla büyüme
hedefi umut verici. Ancak son yıllarda büyük sanayi yatırımı var mı? Sanayi
Üretim Endeksi on aydır eksi değerlerde. Açıkçası, sanayi bir gelenektir, aynı
tarım gibi. Son yıllarda bu iki önemli sektörde bıkkınlık yaşanıyor. Her iki
sektörde de zincirin halkası koptu mu birleştirmek neredeyse imkânsızdır;
birinde koptu, birinde kopmak üzere.
Tarımı ele alırsak, köylerin boşalması yalnızca oradaki nüfusun azalması
ve sosyal hayatın zayıflaması anlamına gelmiyor. Her bir köyü sabah namazından
akşam namazına kadar çalışan bir üretim üssü ve fabrika olarak görebilirsiniz.
Biz, on yedi senede politikasızlığın sebep olduğu göçler yüzünden binlerce
fabrikayı kapattık aslında. Bugün, köye dönüş projeleriyle, büyükşehirde
yaşamaya alışmış, tarlasından, ahırından kopmuş, köy hiyerarşisinden, yaşama
alışkanlığından, bilgi birikiminden uzaklaşmış aileleri, bir nesil bile geçmiş
olsa tekrar köyüne, toprağına geri döndürmeniz neredeyse imkânsız.
Sanayiye gelirsek, aşağı yukarı aynı teori sanayi için de geçerli.
Sanayiciler, sanıldığı gibi bir eli yağda bir eli balda insanlar değildirler.
Sanayi çileli bir iştir ve sanayi bir gelenektir, “Hadi sanayici olayım.” diye
sanayici olunmaz. Sanayicilik, tarım, hayvancılık gibi bir hayat tarzı, bilgi
birikimidir. Sanayicinin en büyük motivasyonu yatırım yapmak ve üretmektir.
Sanayici borçlu insandır, yatırım yaptıkça da borç içinde kalır. O üretimin
keyfiyle yaşar ve motive olur fakat son on yedi senede, AK PARTİ iktidarı
döneminde sanayici ve sanayiyle uğraşan aileler hayatlarından bezmiştir. Yeni
nesil sanayici olacağını ümit ettiğimiz jenerasyon, çok daha kârlı gördüğü rant
ekonomisini ve finansal enstrümanları tercih etmiştir, üretim yapma zevkinden
ve bilgisinden uzak kalan bu insanları da bir daha bu çileli işe soyundurmak
imkânsızdır. Sanayi sektörü de tarım, hayvancılık sektörü de On Birinci
Kalkınma Planı’ndaki hayalî rakamlardan çok uzakta, kendi içerisinde büyük
sorunlarla boğuşuyorlar. 
(Mikrofon otomatik cihaz tarafından kapatıldı) 
BAŞKAN – Sayın Cinisli, sözlerinizi tamamlamak üzere bir dakika süre
veriyorum.
Buyurun. 
MUHAMMET NACİ CİNİSLİ (Devamla) – Teşekkür ederim Sayın Başkan.
Cumhuriyetin 100’üncü yılının bu hedeflerini bu şekilde konuşmak
istemezdim. Keşke AK PARTİ, on yedi yıllık kesintisiz hükûmet etme imkânını
daha iyi ve memleketimizin hayrına kullanabilseydi. 
Sözlerimin sonunda şunu söylemeliyim ki içe kapanarak, dünyayla
ilişkilerimizi zayıflatarak, ülke insanımızla aramızdaki iletişimi tam olarak
kurmayarak yönetime devam edilmesi hâlinde ülkemizin geleceğinden maalesef
endişe ediyorum; ekonomi, eğitim, sosyal güvenlik hususlarında yarın bugünümüzü
aramamayı Allah’tan niyaz ediyorum.
Genel Kurulu saygıyla selamlarım. (İYİ PARTİ sıralarından alkışlar)
BAŞKAN – Şahıslar adına, ikinci bölümde, son söz Manisa Milletvekilimiz
Sayın Erkan Akçay’a aittir. (MHP sıralarından alkışlar)
Süreniz on dakika Sayın Akçay.
ERKAN AKÇAY (Manisa) – Sayın Başkan, değerli milletvekilleri; On Birinci
Kalkınma Planı hakkında şahsım adına söz aldım. Sözlerime başlarken muhterem
heyetinizi saygıyla selamlıyorum.
On Birinci Kalkınma Planı, Cumhurbaşkanlığı hükûmet sisteminin ilk
kalkınma planıdır. Ayrıca, cumhuriyetin 100’üncü yılı olan 2023 yılını da kapsayan
bir plandır. 
Peki, bu kalkınma planlarına hangi gözle bakıyoruz, hangi gözle bakmamız
gerekir veya hangi şuurla değerlendiriyoruz, hangi şuurla değerlendirmemiz
gerekir sorularını sorduğumuzda, bu soruların cevabını en güzel aldığımız
sözler, veciz ifadeler Gazi Mustafa Kemal Atatürk’ün Onuncu Yıl Nutku’nda
kendini bulmaktadır değerli milletvekilleri. 
Kısa alıntılar yapacak olursak; Aziz Atatürk Onuncu Yıl Nutku’nda
şunları demiştir: “Az zamanda çok büyük işler yaptık fakat yaptıklarımızı asla
kâfi göremeyiz çünkü daha çok ve daha büyük işler yapmak mecburiyetinde ve
azmindeyiz. Yurdumuzu, dünyanın en mamur ve en medeni memleketleri seviyesine
çıkaracağız. Milletimizi, en geniş, refah, vasıta ve kaynaklarına sahip
kılacağız. Millî kültürümüzü, muasır medeniyet seviyesinin üstüne çıkaracağız.
Bunun için, bizce, zaman ölçüsü geçmiş asırların gevşetici zihniyetine göre
değil, asrımızın sürat ve hareket mefhumuna göre düşünülmelidir. Geçen zamana
nispetle daha çok çalışacağız, daha az zamanda daha büyük işler başaracağız.
Bunda da muvaffak olacağımıza şüphem yoktur çünkü Türk milletinin karakteri
yüksektir, Türk milleti çalışkandır, Türk milleti zekidir; çünkü Türk milleti
millî birlik ve beraberlikle güçlükleri yenmesini bilmiştir.” Bir kalkınma
planı veya ülkemizin perspektifiyle ilgili bir durum olduğunda şahsen benim ilk
aklıma gelen bu veciz ifadeler olmaktadır. 
Değerli milletvekilleri, kalkınma planları, uzun vadeli
bir perspektifle ülkemizin kalkınma vizyonunu ortaya koyan, milletimizin temel
değerlerini ve beklentilerini karşılamayı, ülkemizin uluslararası konumunu
yükseltmeyi ve halkımızın refahını artırmayı amaçlayan temel bir yol haritası
özelliği taşımaktadır. On Birinci Kalkınma Planı’nı, son bir yıldır yaşanan
ekonomik sorunlar ve saldırılar nedeniyle kısa vadeli gelişmelere
odaklandığımız bugünlerde tekrar uzun vadeli bir perspektife kavuşmayı yeni bir
fırsat olarak görüyoruz. On Birinci Kalkınma Planı’nın vizyonuna baktığımızda,
daha fazla değer üreten, daha adil paylaşan, daha güçlü ve müreffeh bir Türkiye
amacıyla hazırlandığı bu kalkınma planında ifade edilmektedir. 
Muhterem milletvekilleri, bugünkü dünya konjonktüründe
uluslararası iş birliklerinin çeşitlenerek daha karmaşık bir hâle geldiğini,
gelişmiş ve gelişmekte olan ülkeler açısından ekonomik ve siyasi güç
dengelerinin hızlı bir biçimde değiştiğini, küresel düzeyde yeniden dengelenme
sürecinin ve sancılarının devam ettiğini, siyasi ve ekonomik düzlemde yeni güç
ve çekim merkezlerinin oluştuğunu görüyoruz. Küresel ekonomi ve ticaret savaşlarının
yanı sıra, zorlu bölgesel sorunlar ve ekonomik saldırılar kıskacında hazırlanan
bu planın Türkiye'nin önündeki döneme dair tutarlı, inandırıcı ve uygulanabilir
bir hikâye ortaya koyabilmesi çok kritik bir öneme sahiptir. Planın istikrarlı
ve güçlü ekonomi, rekabetçi üretim ve verimlilik, nitelikli insan, güçlü
toplum, yaşanabilir şehirler, sürdürülebilir çevre, hukuk devleti,
demokratikleşme ve iyi yönetişim eksenlerinde hazırlanmış olması ve özellikle
bu vurguların yapılması isabetli olmuştur. 
Kalkınma planındaki politika önceliklerini siyasi
iradenin ve yürütme erkinin yeterince sahiplenmesi çok büyük önem arz
etmektedir. Ayrıca planın topluma da mal olması lazımdır. Önemli olan planı
uygulayıp gerçekleştirmektir. Plan yapmak nispeten kolay, plandan pilav yapmak
zordur. Buna ilişkin hükümler Anayasa’mızın 166’ncı maddesinde ve 5018 sayılı
Kamu Mali Yönetimi ve Kontrol Kanunu’nun 13’üncü maddesinde düzenlenmiştir ve
ayrıca bir özel kanun da bulunmaktadır. 
Kalkınma planına sahiplenme sağlandıktan sonra planın kamu politikaları
üzerindeki belirleyiciliğini artırmak için üç yıllık orta vadeli program,
yıllık plan, yatırım programları ve genel bütçe ile On Birinci Kalkınma Planı
arasındaki bağlantıları kuvvetlendirmek gerekmektedir. On Birinci Kalkınma
Planı, başta orta vadeli program olmak üzere, ulusal ve bölgesel plan ve
programlar ile sektörel ve kurumsal strateji belgelerinin temel dayanağını
oluşturacaktır. Yıllık programlar ve bütçe ne düzeyde kalkınma planıyla uyumlu
biçimde hazırlanırsa plandaki politikaların gerçekleşme ihtimali de o nispette
yüksek olur. 
Planın başarılı bir şekilde uygulanabilmesi için etkin icra
kabiliyetiyle birlikte, eş güdüm ve ahenk içinde çalışan bir Cumhurbaşkanlığı
yönetimi büyük şanstır. Bu bağlamda, Cumhurbaşkanlığı hükûmet sistemi,
uygulamadaki çelişkileri çözmek ve koordinasyonu güçlendirmek, kurumların
politikalarının bir orkestranın parçaları gibi yönlendirilmesine imkân
sağlayacaktır. 9 Temmuz 2018 tarihinde fiilen yürürlüğe giren Cumhurbaşkanlığı
hükûmet sistemi, kalkınma planlarının, orta vadeli programların, yıllık
planların, yatırım programlarının ve bütçenin uyumlu ve güçlü bir orkestra
hâlinde uygulanabilmesi için önemli imkânlar sunmaktadır. Öyle umuyoruz ki bu
orkestradan büyük ve güzel besteler çıkacaktır, çıkmalıdır. 
Kalkınma planının etkinliği, özellikle kamu kurumlarının faaliyetlerini
ne ölçüde etkilediğiyle de yakinen ilgidir. Planın içindeki hikâyenin iddiası,
inandırıcılığı ve bu iddiayı kamunun hayata geçirebilme kapasitesi, aynı
zamanda özel yatırımlar için de cesaretlendirici olacaktır. On Birinci Kalkınma
Planı’nı Türkiye'nin yüksek gelirli bir ekonomi hâline gelmesine ve yeni
hükûmet sisteminin sağlam kurumsal temellere oturmasına katkı sunabilecek bir
plan ve fırsat olarak düşünüyoruz. 
Ancak, kalkınma planlarını sadece ekonomik hedefler manzumesi olarak
görmek planlamanın gerçek manasını görmezden gelmek olur. Özellikle eğitim,
aile, kadın, gençlik, çocuk, nitelikli insan ve toplum, tarım, ileri teknoloji,
dış göç, çevre, kentsel dönüşüm, kırsal kalkınma, hukuk, iyi yönetişim,
şeffaflık, hesap verilebilirlik konularında başlıklar açılması da önemlidir. 
Önemli olan, kalkınma planı hedeflerinin Cumhurbaşkanı ve bakanlar başta
olmak üzere, kamu ve tüm paydaşlar tarafından benimsenip içselleştirilerek
koordinasyon ve eş güdüm içinde gerçekleştirilmesidir. Kurumlar arası ortak
anlayış, hareket ve hedef birliği sağlanması gereken plan, plan-program-bütçe
bağlantısının güçlendirilmesi suretiyle ülke potansiyelinin üst seviyede
kullanılmasına katkı verecektir. Tüm paydaşlar, başta yürütme erki olmak üzere,
uygulanan politikalar arasındaki koordinasyonu sürekli olarak On Birinci
Kalkınma Planı hedefleri açısından gözden geçirmeli ve uyum sağlanması için
uyarılarda bulunmalıdır. 
Sözlerime son verirken On Birinci Kalkınma Planı’nda öngörülen
hedeflerin Türk milletinin azim ve kararıyla gerçekleşmesini temenni ediyor,
Cumhurbaşkanlığı hükûmet sisteminin kurum ve kurallarıyla kökleşmesine,
sağlıklı bir zeminde inşa ve ihyasına katkı sağlayacağına inandığımızı bir kez
daha hatırlatıyorum. 
On Birinci Kalkınma Planı’nın ülkemize, milletimize hayırlı olmasını
diliyorum. Emeği geçen herkesi tebrik ediyor, teşekkürlerimi sunuyorum.
Genel Kurulu saygıyla selamlıyorum. (MHP ve AK PARTİ sıralarından
alkışlar)
BAŞKAN – Şimdi değerli milletvekilleri, grubu bulunmayan siyasi parti
temsilcilerine söz vereceğiz.
İlk olarak İstanbul Milletvekilimiz Sayın Cihangir İslam. (CHP ve HDP
sıralarından alkışlar)
Süreniz beş dakika Sayın İslam.
NAZIR CİHANGİR İSLAM (İstanbul) – Teşekkür ederim Sayın Başkan.
Çok değerli arkadaşlarım, ben bir ortopedistim, ortopedi profesörüyüm.
Biz revizyon ameliyatları yaparız. Revizyon ameliyatı demek, hani bizim o
çaktığımız vidalardan, sistemlerden, protezlerden, bunlardan zayıflayanı veya
başarısız bir ameliyatla fonksiyon görmeyenleri ele alırız ve bunları
değiştiririz. Tabii, amaç burada, onu revize etmek ve güçlendirmek. 
Ben, planın Sayın Cumhurbaşkanı Yardımcımız tarafından sunulması
esnasında bu “revizyon” lafına takıldım, odama gittim, Redhouse ile Türk Dil
Kurumu Sözlüğü’nü bir daha karıştırdım, yeniden gözden geçirip düzeltme anlamı
içeriyor. Yani diyebiliriz ki eksikleri tamamlama, güçlendirme ama hasılı
tekâmül yönünde pozitif anlam taşıyan şekilde kullanılıyor revizyon. Şöyle bir
deyime veya cümleye denk geldim. Diyor ki Sayın Cumhurbaşkanı Yardımcısı: “On
Birinci Kalkınma Planı’nda dönem sonu itibarıyla kişi başına gelir aşağı yönlü
revize edilmiştir.” Buraya biraz takıldık. Bu, aslında bir şeyleri farklı
anlatmanın -“dil oyunları” deniyor ya hani- dil oyunlarının bir şeyi. 
Birçoğunuzun iş hayatı… Ben bir tüccar değilim. Hani, bir şirketim vardı
ama muayenehane şirketi yani tek sahibi benim, tek çalışanı da benim, öyle
düşünün. Ama eminim ki birçoğunuz özel sektörde çalıştınız, başarılı bir hayat
geçirdiniz ve buraya geldiniz. Şimdi, bir CEO işe alıyorsunuz ve size diyor ki:
“Ben 12.480 dolar olan bu sermayeyi 25 bin dolara çıkaracağım on yıl içinde.”
2013’te bunu söylüyor. 2018’de diyorsunuz ki: “Ne yaptın? Gel bakalım.” 2018’de
diyor ki: “Bu 12.480’i ben 9.631’e düşürdüm ama beş yıl içinde başladığım
noktaya getireceğim yani 12.480 noktasına.” Yani siz on yıl bu insana
cebinizden maaş vereceksiniz ve on yıl sonra başladığınız gibi şirketi
alacaksınız. Allah aşkına soruyorum ya, böyle bir işveren olsanız böyle bir
CEO’yu ya da çalışanı ya da müdürü yerinde tutar mısınız? Olay bu kadar basit
arkadaşlar, buradaki değerli uzmanlar zaten konuyu detaylarıyla anlattı, ben
çok fazla detayına girmeyeceğim. Size 12 kaz verdik, beş yılda bunu 9’a
indirdiniz, 3’ünü kaybettiniz, milletin anlayacağı dille. Şimdi diyorsunuz ki:
“Bize bir beş yıl daha verin, biz bunu 12’ye çıkartacağız.” Ama 12’ye mi
çıkartacaksınız, bunu 6’ya mı düşüreceksiniz, bu problem. Yani revizyonun
anlamı burada iflastır arkadaşlar, iflas. Şimdi, siyasette eğer başarı eşittir
iktidarsa… Hani derdi ya bir filozof “İyiliğin karşılığı kötülük olacaksa
kötülüğün karşılığı ne olacak?” Peki, başarının karşılığı iktidarsa arkadaşlar,
başarısızlığın karşılığı ne olacak, bunu bir düşünün. Bu konuda daha fazla bir
şey söylemiyorum, size 12 kaz verdik, bunu beş sene içinde 9’a düşürdünüz, işin
özeti bu. 
Bir noktaya daha değineceğim, KHK’lilere geleceğim. Ben şu isimleri
Sayın Cumhurbaşkanı Yardımcısına sayıyorum: “Gökhan Türkmen, Özgür Kaya, Yasin
Ugan, Erkan Irmak, Salim Zeybek, Mustafa Yılmaz ve bu kartı kendilerine
müsaadeleriyle arz edeceğim bu konuşma bittikten sonra. Ben, şimdi Sayın
Cumhurbaşkanı Yardımcısından valileri, emniyet müdürlerini arayıp bu insanlara
ne olduğunu, dört aydır haber alınamayan bu insanların akıbetinin ne olduğunu
buraya çıkıp kendi savunma konuşmasını yapmadan önce öğrenmesini ve bize
açıklamasını istiyorum, sadece bu.
Şunu gördük ki değerli arkadaşlar, sizin bu kalkınma planınızda insan
yok, insan. KHK’lilere dair yani hukuk sistemine tekrar döneceğinize dair... 
(Mikrofon otomatik cihaz tarafından kapatıldı) 
NAZIR CİHANGİR İSLAM (Devamla) – Sayın Başkan, bir dakika almam mümkün
mü?
BAŞKAN – Tamamlamak için bir dakika veriyorum, buyurun.
ÖMER FETHİ GÜRER (Niğde) – Cumhurbaşkanı Yardımcısı duymadı ama sizi.
NAZIR CİHANGİR İSLAM (Devamla) – Sayın Cumhurbaşkanı Yardımcısına bu
listeyi arz edeceğim. Bence duydu, bence duydu. Orada tekrar arz edeceğim. 
Ama 140 bin KHK’li hakkında, yahu hasta, raporlu hastalar hakkında,
geçtim kendimizi, hamile, lohusa anneler hakkında, bebekli anneler hakkında,
800 bebek hakkında bu kalkınma planında herhangi bir şey yok arkadaşlar. Bunu
bir düşünün ya, bir düşünün. İnsansız kalkınmayı Hitler de başardı, Stalin de
başardı, bakın tarihe ama bizim amacımız veya bizim burada ortak çabamız ancak
ve ancak insanlı bir kalkınma yönünde olabilir. Burada Sayın Cumhurbaşkanı
Yardımcısından ben KHK’liler hakkındaki planını da öğrenmek istiyorum.
Sabrınıza teşekkür ederim.
Hepinize saygılarımı sunuyorum, sağ olun. (CHP ve HDP sıralarından
alkışlar)
BAŞKAN – Söz sırası Afyonkarahisar Milletvekilimiz Sayın Gültekin
Uysal’da.
Buyurun Sayın Uysal. (CHP ve İYİ PARTİ sıralarından alkışlar)
Süreniz beş dakika Sayın Uysal.
GÜLTEKİN UYSAL (Afyonkarahisar) – Sayın Başkanım, değerli Komisyon, siz
değerli Genel Kurul; öncelikle hepinizi saygıyla selamlıyorum. 
On Birinci Kalkınma Planı’yla ilgili 27’nci Dönemin İkinci Yasama
Yılının son gününde yorgun da olsak esaslı değerlendirmeler yapmaya hep beraber
gayret gösteriyoruz.
Bu planı tarihî milletlerin yarışı olarak tarif ederiz. Bu yarışta
Türkiye’nin yerini, konumunu, nereye konumlandırıyoruz? Nasıl bir küresel
çözümleme, nasıl bir iktisadi çözümleme, nasıl bir siyasi çözümleme yapıyoruz?
Kaynaklarımızı amaç, araç, öngörülerimizle beraber bütünleştirerek hangi
hedeflere yöneltiyoruz? Bütün bunları bu plan çerçevesinde elbette
değerlendirmek lazım. 
Bütçeye paralel bir şekilde görüşülme usulü itibarıyla düzenlenmiş
olmasına rağmen bütçedeki kesin hesap sonuçları gibi On Birinci Plan’da da
-birkaç konuşmacı burada bütün bunların altını çizmeye gayret gösterdi-
uygulamaların, hedeflerin, etki analizlerinin de değerlendirilebilme imkânını
burada keşke bulabilmiş olsaydık. Bugün dünya değişiyor, yeni trendler var, küresel
meydan okumalar var, Türkiye’ye karşı tarihinde yaşamadığımız meydan okumalar
var, Türkiye’nin de bunlara karşı meydan okumaları var, Türkiye’yle aynileşmiş
bir siyasi parti olarak, iktidar olarak iktidarın meydan okumaları var. Benim
bu plan çerçevesinde aradığım, cevabını görmek istediğim: Acaba bu meydan
okumalarımızın karşısına bütün millî güç unsurlarımızı koyabiliyor muyuz?
Ortaya koyduğumuz hedeflere sevk ve idare edebileceğimiz, kuşatıcılığı,
kapsayıcılığı birtakım değerler temelinde, birtakım evrensel parametreler,
ölçüler temelinde âdeta planın içerisine, amiyane tabirle, boca edilmiş pek çok
ifadeyi görüyoruz. Bu ifadelere rağmen bunca zaman uygulamalar, Onuncu Plan’ın
sonuçları, hedeflerden hani küçük sapmalar olsa diyeceğiz ki ihmal edilebilir
sapmalar… Hani güzel bir laf var: “Ayinesi iştir kişinin lafa bakılmaz.”
“Görünür kişinin rütbeiaklı eserinde.” Şimdi, esere ve uygulamaya baktığımızda,
hepimizi endişeye sevk edecek dünyayla mukayeseli bir değerlendirme
yaptığımızda, bugün Türkiye’yi kendi risklerini içe kapatarak yöneteceğini
düşünen bir iktidar olmasına rağmen dünyada hızlı değişimlerin olduğu böyle bir
dönemde maalesef Türkiye’nin performansıyla yetinebilme imkânımız yoktur. Bu
potansiyeli ortaya çıkaracak olan da siyasettir, bu iklimi ortaya serecek olan
da siyasettir ama bugün biraz daha içe kapanmış, bütün çıpalarından bağımsız
hâle gelmiş, istikametini kaybetmiş -içeriden ve dışarıdan baktığımızda- bir
Türkiye portresiyle maalesef karşı karşıyayız. 
Bu plan çerçevesinde ümit ederiz ki… Bir önceki plana pek çok
parametreden bakabiliriz. Ama sadece bir soruyu bütün ifadelerin, bütün
ölçülerin… Belki “toplam kalite” diye tarif ettiğimizde ölçüye vurabileceğimiz
şey sadece ve sadece “yüksek katma değerli ürün” diyerek hepimizin dilimize
pelesenk ettiği ve ısrarla ifade ettiği bu ölçüde ikiden fazlasını uygulamış,
üçüncüsünün öngörüsünde bulunan iktidarın bu husustaki performansının ne
olduğunu elbette biliyoruz. 
Bütün bu açılardan bakınca ben önümüzdeki süreçte Türkiye’nin tarihsel
kırılmalar yaşandığı Tanzimat, Meşruiyet, İkinci Meşrutiyet, cumhuriyet, çok
partili siyasi hayat gibi bulunduğumuz bu tarihî evrede demokrasisine,
hukukuna, ekonomisine, eğitimine başta olmak üzere bu çağın icap ettirdiği,
zamanın ruhunun gerektirdiği tarihin temposunu yakalayabilmek adına bu
derinliği katıp katamayacağımızı açıkçası bu plan çerçevesinde aramaya gayret
gösterdim. Temennim, elbette, önümüzde uzun bir seçimsiz dönem olduğu ifade
ediliyor, bu dönem içerisinde, istikrarlı bir şekilde, bu öngörülerle
çatışmayacak bir şekilde, bugün “değişim dönüşüm” adı altında siyasal düzenin
altüst olduğu, “çökme” tabirini… 
(Mikrofon otomatik cihaz tarafından kapatıldı) 
BAŞKAN – Sayın Uysal, sözlerinizi tamamlamak üzere bir dakika daha ilave
ediyorum. 
Buyurun. 
GÜLTEKİN UYSAL (Devamla) – Kamuoyu, yapıcı siyasetçi, toplumsal önderler
olarak birtakım tabirleri çok sık kullandığımız için anlamını zaman zaman
yitiriyor ama “çökme” tabirini kullanmak isterim. Kurumların çöktüğü bugün,
nitelikli insan gücü diyoruz, maalesef, siyasetin arka bahçesi hâline getirmeye
çalıştığımız üniversitelerden başlayarak Türkiye’nin nitelikli insan üretimi
sıkıntılı hâldedir. Özellikle bir şeyin altını çizmek isterim, bu iklimi
değiştirmemiz için bugün Türkiye’nin yetişmiş insan gücü de nitelikli insan
gücü de, belirli ölçeğin üzerindeki sermayesi de kendi geleceğini kendi
ülkesinde görmüyor. Umarım bu değerler ve hedeflerle sadece lafzıyla değil
ruhuyla da kendilerini bağlar bu iktidar sahipleri ve bu hedeflere ulaşırız.
Ben bu duygu ve düşüncelerle her şeye rağmen bu planın hayırlı olmasını
temenni ediyorum, yüce Genel Kurulu da saygıyla selamlıyorum. (CHP ve İYİ PARTİ
sıralarından alkışlar)
BAŞKAN – Değerli milletvekilleri, ikinci bölümde son söz, Ankara
Milletvekilimiz Sayın Mustafa Destici’ye aittir. 
Süreniz beş dakika Sayın Destici.
MUSTAFA DESTİCİ (Ankara) – Sayın Başkan, değerli milletvekilleri;
öncelikle sizleri şahsım ve Büyük Birlik Partisi camiası adına saygıyla
selamlıyorum. Düzce ve çevresindeki sel afetinde zarara uğrayan
vatandaşlarımıza geçmiş olsun dileklerimi iletiyorum. 
Bugün burada çok kapsamlı ve mühim bir konuyu görüşüyoruz. Lakin süre
sebebiyle önerilerimizden sadece öncelikli gördüklerimizi ve ancak konu
başlıkları şeklinde sizlerle paylaşacağım. 
Evet, iç faktörlerden kaynaklanan önemli meselelerimiz var ancak
dışarıdan maruz kaldığımız ve Türkiye üzerinde bütün şiddetiyle devam ettiğini
gördüğümüz operasyonlar devam ederken kendi içimizde yaşanan politik
didişmelere iltifat etmedik ve etmeyeceğiz. Suriye ve Irak’taki problemler bizi
terör ve mülteciler konusu başta olmak üzere çok sayıda olumsuz etkiye maruz
bırakıyor. Aynı bölgede dostane ilişkilerimiz olan İran üzerindeki baskı ve
savaş tehdidi yine ekonomik, sosyal ve siyasi olarak bizi olumsuz bir şekilde
etkilemektedir. Doğu Akdeniz’de Güney Kıbrıs Rum Yönetimi ve Yunanistan’ın aynı
merkezlerden cesaret alarak yaptığı provokasyonları da Türkiye’yi yıpratma ve
yalnızlaştırma gayretlerinin bir parçası olarak görüyoruz. 
Kıymetli milletvekilleri, 15 Temmuz da dâhil olmak üzere,
son dönemde yaşadıklarımızı da küresel emperyalizmin Türkiye’de kendi
menfaatlerine uygun bir yönetim kurma gayretlerinin aşamaları olarak
değerlendiriyoruz. Bu şartlarda seçilmiş hükûmetin diğer alanlarda olduğu gibi
ekonomi yönetiminde de iktidarını kaybetmesi için başarısız olması beklentisi
içinde olmayı hiçbir şekilde ve hiç kimse için uygun görmeyiz. İmkânlarımız
ölçüsünde doğruları ve yanlışları dile getireceğiz, ülkenin iyi yönetilmesi
için katkı sunmaya devam edeceğiz, hükûmetin de, siyasi partilerin de konuya bu
zaviyeden bakacaklarını ümit ediyorum. 
Kıymetli milletvekilleri, üretimi ve istihdamı artırmak
zorundayız. Üretim toplumu hâline gelmek, buna göre yapılanmak ve bunu
uluslararası rekabete uygun bir kaliteyle yapmak yükümlülüğümüz var. Korkunç
bir iş gücü israfı içindeyiz. Lakin, aynı zamanda, işsizlik ve nitelikli iş
gücü sıkıntısını da birlikte yaşıyoruz. 
Bu bağlamda, üniversitelerimizi reel sektöre ve üretime
entegre etmeliyiz, cari açığı doğuran gider kalemlerimiz başta olmak üzere,
üniversitelerimizi, üretimi ve üretim kalitemizi artırmaya yönelik bir çalışma
programına kodlamalıyız; örneğin, sayısız eczacılık fakültemiz yerli ilaç
sanayisinde; bilgisayar bölümlerimiz her alanda ithal ettiğimiz yazılımlarda;
mühendislik fakültelerimiz otomotiv, savunma sanayisi alanlarında planlı bir
şekilde çalışmaya yönlendirilmelidir. Kimseyi üzmek, rencide etmek istemem.
Sadece bünyesinde inşaat ve mimarlık fakültesi olan üniversitelerin binalarının
estetik, ergonomi ve inşaat kalitelerine bakınca, ne demek istediğim daha iyi
anlaşılacaktır diye düşünüyorum.
Tarımda ve hayvancılıkta acilen kısa, orta ve uzun vadeli olarak
planlanmış üretime geçmeliyiz. Topraklarımızı ve sularımızı korumalı, ürün
standartlarını iyileştirmeliyiz. 
Sağlıkta tedavi odaklı sağlık politikalarından toplum sağlığını koruma
odaklı bir politika oluşturma çalışmalarına ve bu anlamda, geçişe ağırlık
vermeliyiz. Örneğin, gıda denetimi, sağlıklı gıda üretimi, sağlıklı çevre,
sağlıklı şehirleşme, okullarda ve halkta sporu yaygınlaştırma, kötü
alışkanlıklar ve uyuşturucuyla mücadele gibi konularda hızla yeni adımlar
atmalıyız; yani, Türk İslam ahlakını toplumumuzda hâkim kılmalıyız.
Kıymetli milletvekilleri, belediyeler de dâhil olmak üzere tüm kamu
yatırımlarında planlama aşamasında verimlilik önemli bir kriter olarak
belirleyici olmalıdır, hatta devlet özel sektöre de verimlilikle ve planlamayla
ilgili yol göstericilik yapmalıdır. 
Kamu harcamalarını kontrol altına almak zorundayız. Sadece kamuda
kullanılan araçların fayda-maliyet analizine girsek bile günlerce konuşmak
zorunda kalırız. Bizler ülkemizin ve milletimizin geleceğine dair umudumuzu
hiçbir zaman kaybetmedik ve kaybetmeyeceğiz.
(Mikrofon otomatik cihaz tarafından kapatıldı) 
BAŞKAN – Sayın Destici, sözlerinizi tamamlamak üzere size de bir dakika
söz veriyorum, buyurun.
MUSTAFA DESTİCİ (Devamla) - Çünkü biz güçlü bir ülkeyiz, potansiyeli
yüksek bir ülkeyiz; güçlü bir devlet geleneği olan, bir yönüyle imparatorluk
tecrübesi olan, güçlü, toplumsal değerleri olan büyük bir milletiz. Sadece
devlet aklını doğru bir şekilde harekete geçirmeye ihtiyacımız var;
Parlamentonun da bu fonksiyonun önemli bir parçası olduğunu ve olması
gerektiğini düşünüyoruz. 
Bunun yanında, ekonomik gelişmeler adalet, demokrasi ve insan haklarıyla
birlikte yükselmedikçe bir anlam taşımayacağını da son söz olarak ilave
ediyorum.
Cumhurbaşkanlığı hükûmet sisteminin ilk kalkınma planının ülkemize ve
milletimize hayırlar getirmesi temennisiyle, hazırlanmasında emeği geçen
herkese teşekkür ediyor, yüce heyetinizi saygıyla selamlıyorum. (AK PARTİ
sıralarından alkışlar)
BAŞKAN – Değerli milletvekilleri, planın ikinci bölümü ve tümü
üzerindeki görüşmeler tamamlanmıştır.
Değerli milletvekilleri, şimdi, planın Cumhurbaşkanlığına
geri verilmesine dair gerekçeli önergelerin işlemlerini yapacağız. Az önce
bütün gruplara son örnek olan listeyi gönderdim, ona göre herkesin takip
etmesini rica ediyorum.
Başkanlığa verilmiş olan 16 adet geri verme önergesi,
sırasına göre numaralandırılmış ve bir örnekleri yürütme temsilcisine
verilmiştir. Yürütme bu önergelerden bazılarına katıldığını Başkanlığımıza
gönderdiği tezkereyle bildirmiştir.
Şimdi bu tezkereyi okutuyorum:
Türkiye Büyük Millet Meclisi Başkanlığına
Görüşülmekte olan On Birinci Kalkınma Planıyla ilgili
olarak verilmiş bulunan 16 adet değişiklik önergesinden 10, 13 ve 16 numaralı
önergelere katıldığımızı, diğer önergelere ise katılmadığımızı bilgilerinize
gereği için arz ederim.
 Fuat
Oktay
 Cumhurbaşkanı
Yardımcısı
BAŞKAN – Şimdi, yapacağım açıklamalar çerçevesinde önerge işlemlerini
gerçekleştireceğiz değerli milletvekilleri.
Öncelikle yürütmenin katıldığı önergeleri okutup oylarınıza sunacağım,
sonra da yürütmenin katılmadığı önergeleri sırasıyla okutacağım ve istendiği
takdirde yürütmeye, komisyona ve önerge sahibine beşer dakikayı geçmemek üzere
söz vereceğim. Daha sonra da bu önergeleri oylarınıza sunacağım.
Yürütmenin katılmadığı önergelerden Genel Kurulca kabul edilen olursa bu
önergeler üzerinde en sonra yeniden görüşme açılacaktır. Bu görüşme sırasında
da bunlardan her biri hakkında komisyon, yürütme ve geri verme önergesindeki
birinci imza sahibi veya göstereceği bir diğer imza sahibi konuşabilecektir. Bu
görüşme sonunda geri verme gerekçeleri ayrı ayrı oylanacak ve kabul edilen geri
verme gerekçeleri planla birlikte Cumhurbaşkanlığına geri verilecektir.
Cumhurbaşkanı, Türkiye Büyük Millet Meclisince kabul edilen geri verme
gerekçelerini dikkate alarak planda uygun gördüğü değişiklikleri yapacak ve bu
hususları bir raporla Genel Kurula sunacaktır. Bu rapor üzerinde İç Tüzük’ün
72’nci maddesine göre Genel Kurulda müzakere açılacaktır. Bu işlem de bittikten
sonra planın tümü, varsa yapılan değişikliklerle birlikte açık oylamaya
sunulacaktır. 
Değerli milletvekilleri, şimdi, önce yürütmenin katıldığı önergeleri
okutmaya başlıyorum.
Birinci sırada, 10 no.lu Önerge’yi okutuyorum: 
Türkiye Büyük Millet Meclisi Başkanlığına
Görüşülmekte olan 103 sıra sayılı On Birinci Kalkınma Planı’nın
“2.2.2.1. Tarım” başlığı altına gelmek üzere aşağıda yer alan 406.5., 410.6. ve
411.6. sayılı paragrafların eklenmesini arz ve teklif ederiz. 
 Mehmet Muş Mehmet
Doğan Kubat Hasan Kalyoncu
 İstanbul İstanbul İzmir
 Fehmi Alpay Özalan Erkan
Akçay Mustafa Canbey
 İzmir Manisa Balıkesir
406.5. İklim değişikliği etkileri dikkate alınarak buharlaşma kaynaklı
su kayıplarının önlenmesi amacıyla yeraltı su havzaları ve barajlarının
oluşturulmasına yönelik çalışmalar yapılacaktır.
410.6. İklim değişikliği ile bağlantılı olarak istilacı türler ve
tarımsal patojenlerle mücadeleye yönelik eylem planları hazırlanacaktır.
411.6. İklim değişikliğine uyum sağlamak üzere tarımda ürün desen
değişimi senaryoları oluşturulacaktır.
BAŞKAN – Sayın milletvekilleri, bilindiği gibi, yürütme bu önergeye
katılmıştı. 
Önergeyi oylarınıza sunuyorum: Kabul edenler… Kabul etmeyenler… Önerge
kabul edilmiştir. 
Diğer önergeyi, 13 numaralı önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 103 sıra sayılı On Birinci Kalkınma Planı’nın ikinci
bölümünün "2.2.3.10 Gümrük Hizmetleri" başlığı altında yer alan
"525.5" numaralı paragrafın metinden çıkarılmasını arz ve teklif
ederiz.
 Mehmet Muş  Mehmet
Doğan Kubat Abdullah Güler
 İstanbul  İstanbul İstanbul
 Ramazan Can Fehmi
Alpay Özalan Mustafa Canbey
 Kırıkkale  İzmir
 Balıkesir
 Abdullah
Nejat Koçer
 Gaziantep
BAŞKAN – Sayın milletvekilleri, bilindiği gibi bu önergeye de yürütme
katılmıştı. 
Önergeyi oylarınıza sunuyorum: Kabul edenler… Kabul etmeyenler… Önerge
kabul edilmiştir. 
MEHMET AKİF HAMZAÇEBİ (İstanbul) – Bir söz alabilir miyim Sayın Başkan?
BAŞKAN – Buyurun. 
VI.-
AÇIKLAMALAR (Devam)
32.-
İstanbul Milletvekili Mehmet Akif Hamzaçebi’nin, On Birinci Kalkınma Planıyla
ilgili olarak verilmiş bulunan önergelerin sıra numaraları ile kendilerine
dağıtılan önergelerin sıra numaralarının aynı olmadığına ilişkin açıklaması
MEHMET AKİF HAMZAÇEBİ (İstanbul) – Teşekkür ederim Sayın Başkan. 
Şimdi, önerge seti bize dağıtıldı, her birine numara verildi. Daha sonra
verilen ilave önergeler ayrıca yine tüm gruplara dağıtıldı, bilgi sahibi olduk.
Ancak, numara sırasıyla okuyorsunuz Sayın Başkan önergeleri, değerli kâtip
arkadaşımız numara sırasıyla okuyor, okunan sıra numarası ile önümüzdeki
önergelerin sıra numarası tutmuyor. Örneğin, 10 numaralı önerge olarak
okuduğunuz önerge bizde 9 numarada yer alıyor; sanıyorum, bütün gruplarda da
öyle. 
Şöyle yapılması daha uygun olurdu: İlave önergeler verilince bunların
sıra numarası değiştiyse -ki değişmiş, öyle gözüküyor- yeniden bütün önergelere
sıra numarası verip öyle dağıtmak gerekirdi aksi takdirde hiçbir önergeyi
sırasıyla takip etme imkânı olmayacak. 
Teşekkür ederim. 
BAŞKAN – Peki, değerli milletvekilleri, bu son anda gelen önergeler
üzerine, son gönderdiğimiz listeden takip edecektiniz ama sanırım sizlere daha
önce bildirilen önergelerde karışıklık olmuş. Biz onları tekrar tasnif edelim
Kanunlar dairesince. 
On dakika ara veriyorum. 
Kapanma Saati:21.51 
ALTINCI OTURUM
Açılma Saati: 22.08
BAŞKAN: Başkan Vekili Levent GÖK 
KÂTİP ÜYELER: Bayram
ÖZÇELİK (Burdur), İsmail OK (Balıkesir) 
----- 0 -----
BAŞKAN – Türkiye Büyük Millet Meclisinin 105’inci Birleşiminin Altıncı
Oturumunu açıyorum.
103 ve 103’e 1’inci ek sıra sayılı On Birinci Kalkınma Planı ile Plan ve
Bütçe Komisyonu Raporu’nun görüşmelerine kaldığımız yerden devam edeceğiz.
X.-
KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A)
Komisyonlardan Gelen Diğer İşler (Devam)
1.-
On Birinci Kalkınma Planı’nın (2019-2023) Türkiye Büyük Millet Meclisi
Başkanlığına Sunulduğuna Dair Cumhurbaşkanlığı Tezkeresi ile Plan ve Bütçe
Komisyonu Raporu (3/777) (S.Sayısı: 103 ve 103’e 1’inci Ek) (Devam)
BAŞKAN – Komisyon yerinde.
Yürütme temsilcisi yerinde.
Bütün gruplara, sanırım, Başkanlığımıza ulaşmış olan önergelerin doğru
sırasıyla teslimi arkadaşlarımız tarafından yapıldı.
Şimdi 16 numaralı önergeyi okutuyorum:
Türkiye Büyük Millet Meclisi Başkanlığına
Görüşülmekte olan 103 sıra sayılı On Birinci Kalkınma Planı’nın 
“2.3.5 Kadın” başlığı altında yer alan “Tablo 36: Kadın, Hedefler”
göstergelerinden “Kadın İstihdam Oranı (%)” satırında yer alan “39” ibaresinin
“34” olarak değiştirilmesini, 600’üncü paragrafın başına “Haklar konusunda
kadın-erkek fırsat eşitliğini güçlendirecek şekilde” ibaresinin eklenmesini, 
“2.4.5 Kentsel Altyapı” başlığı altında yer alan “Tablo 46: Kentsel
Altyapı Hedefleri” göstergelerinden “Arıtılmış Atıksuların Yeniden Kullanım
Oranı (%)” satırındaki “10” ibaresinin “5” olarak değiştirilmesini,
“2.4.7 Çevrenin Korunması” başlığı altında yer alan “Tablo 48: Çevre
Hedefleri” göstergeleri arasında yer alan “Mineral Atıklar Hariç Kişi Başına
Üretilen Tehlikeli Atık Miktarı (Ton)” şeklindeki satırın gösterge değerlerinin
ve 2018 göstergesine ait dipnotun plan metninden çıkarılmasını arz ve teklif
ederiz.
 Mehmet Muş Mehmet
Doğan Kubat Hacı Bayram Türkoğlu
 İstanbul İstanbul Hatay
 Ramazan Can Metin
Yavuz Zeynep Gül Yılmaz
 Kırıkkale Aydın Mersin
BAŞKAN – Değerli milletvekilleri, bilindiği gibi, bu
önergeye de yürütme katılmıştı.
Yürütmenin katıldığı bu önergeyi oylarınıza sunuyorum:
Kabul edenler... Kabul etmeyenler... Önerge kabul edilmiştir. 
Değerli milletvekilleri, şimdi, yürütmenin katılmadığı
önergelerin işlemlerini gerçekleştireceğiz. Önergeleri sırasıyla okutup görüşme
açacağım ve sonra oylarınıza sunacağım.
Şimdi, yürütmenin katılmadığı önergelerden 1 numaralı
önergeyi okutuyorum: 
Türkiye Büyük Millet
Meclisi Başkanlığına
Görüşülmekte olan On Birinci Kalkınma Planı’nda “2.4.1.
Bölgesel Gelişme” başlığı altında incelenen konunun “2.1. İstikrarlı ve Güçlü
Ekonomi” başlığından sonra ayrı bir başlık olarak incelenmesini arz ve teklif
ederiz.
 Erol Katırcıoğlu Meral
Danış Beştaş Murat Çepni
 İstanbul Siirt İzmir
 Kemal Peköz  Züleyha
Gülüm
 Adana   İstanbul

BAŞKAN – Önerge hakkında söz isteyen Siirt Milletvekilimiz Sayın Meral
Danış Beştaş. (HDP sıralarından alkışlar) 
Süreniz beş dakika Sayın Beştaş.
MERAL DANIŞ BEŞTAŞ (Siirt) – Sayın Başkan, değerli milletvekilleri;
evet, kalkınma planı hakkında ben de söz almış bulunmaktayım. Bölgeler arası
gelişmişlik farkları hakkında kalkınma planı ne öngörüyor, ne çare üretiyor
bunu biraz tartışacağız.
Evet, bir kere, bölgeler arası gelişmişlik farkları “Yaşanabilir
Şehirler, Sürdürülebilir Çevre” başlığı altında yazılmış kalkınma planında.
Baştan bir kere buna doğru bir mantıkla yaklaşılmadığını hemen söyleyeyim, TOKİ
mantığı kalkınma planında da maalesef burada karşımıza çıkıyor.
Her kalkınma planında değişmez bir ritüeldir, cümledir, bölgeler arası
gelişmişlik farklarının azaltılması amaç olarak yazılır. Peki, bu farklar
azalır mı? Hayır, farklar git gide derinleşir. Sonuç hiçbir zaman alınmadı; ne
sadece iktidar partisi, AK PARTİ hükûmetleri döneminde değil daha önceki
kalkınma planlarında da maalesef bu sonuç değişmedi. 
Şimdi, bölgeler arası eşitsizlik çözülmüyor, evet, artarak ve giderek
acımasız bir hâle bürünerek büyüyor. Yüz yıllık bir ayrımcılık devam ediyor
bölgeler arasında, yüz yıllık bir yalan devam ediyor aslında. “Bölgeler arası
farklılık yoktur, herkese eşit yaklaşılıyor.” şeklindeki beyanın günümüzdeki
karşılığı budur.
Şimdi, şöyle bakalım meseleye: Yüz yıllık politika,
aslında, iktidarlar çok değişti, cumhuriyet döneminden, yüz yıllık cumhuriyet
tarihi boyunca kürdistan illeri ve Karadeniz Bölgesi bugün de kesinlikle bu
bölgeler arası farklılıktan en çok etkilenen bölgelerdir. Doğu Anadolu,
Güneydoğu Anadolu ve Karadeniz Bölgesi’ne bakalım, en çok göç veren bölgeler,
en çok işsizlik olan yerler, en çok yoksulluğun olduğu yerler; bu listeyi
artırabilirim. Şimdi, bu da bölgeler arasında nasıl bir farklılık olduğunu bize
gösteriyor.
Peki, burada, doğuda yatırım politikaları nedir, onu
söyleyeyim: Bir kere, ana eksen, yeni karakol yapılır; her zaman yeni
karakollar, güvenlik barajlarının yapılması, daha fazla asker istihdamı ve yeni
cezaevleridir. Cezaevleri yapımı müjde olarak verilir, karakol yapımı, kalekol
yapımı müjde olarak verilir. Fabrika yerine karakol, okul yerine cezaevi,
öğretmen, doktor yerine polis, asker istihdam ediliyor.
Peki, neden? Bunun nedenini hepimiz biliyoruz. Bugün hâlâ
Kürt halkının talepleri görülmezden geliyor, hâlâ Kürt kavramına, Kürtçe
konuşma kavramına, kürdistan kavramına, Kürt illeri kavramına olan siyasi
itirazlar işte kalkınma planında da başka bir yerden karşımıza çıkıyor.
Eşitsizlik sadece kalkınmada değil; siyasette, hukukta, yargıda, sosyal
yaşamda, her alanda bir eşitsizlik var ve bu kalkınma planında da maalesef çok
acı bir şekilde önümüze çıkıyor.
“GAP” diye bir mesele var mesela, fi tarihinden beri
Güneydoğu Anadolu Projesi söylenir, iktidar sözcüleri tarafından bugün de
söylenir, sanki yeni bir şeymiş gibi anlatılır ve insan gerçekten Alice
Harikalar Diyarında gibi hisseder. Anlatırken Sayın Yayman, dedim, “Ya, neymiş
bu GAP bu kadar tekrar allana pullana anlatılıyor?” Ama elde var sıfır. Bu
yatırımların sonucu daha fazla göç, daha fazla işsizlik ve düşük tazminatlarla
yerinden edilme olarak karşımıza çıkıyor. Bugünkü rakamlarla 400 bin kişi GAP
projesi sebebiyle yerinden edildi, hâlâ bitmedi. 1930’lara dayanıyor bunun
kökeni, sonra Özal dönemi, öncesi, sonrası ve en son bu iktidara nasip oldu.
Ama nedir? Bölge halkına gerçekten bir katkısı var mı? Orada, orayı çok iyi
bilen biri olarak, katkısı olmadığını söyleyebilirim.
Konu başlığı çok. Bir kere, yatırımlardan bölge yararlanmıyor. Yani
mesela Karadeniz’de büyük binalar, büyük yollar, böyle şatafatlı şeyler yapılır
ama halka yansıyan bir şey yok. Yine orada kâr marjı oradaki iş insanlarına,
oradaki şirketlere gidiyor, oradaki işsizliğe, yoksulluğa çözüm üretilmiyor.
Yine bölgede de, Kürt illerinde de aynı durum söz konusu. Elektrik enerjisinde
mesela Türkiye geneli elektriğin yüzde 19’u karşılanıyor bölgeden, bu, çok
ciddi bir rakamdır. Ama dönüp baktığınızda o yatırımların dönütünde işçiler
bile batıdan getiriliyor. Benim vekili olduğum ilde, gittim, bir HES’i ziyaret
ettim, işçileri, şöyle dediler: “Bizi işe almıyorlar.” İşe aldıklarına da daha
düşük ücret veriyorlar. Bunun sonucu ne oluyor? 
(Mikrofon otomatik cihaz tarafından kapatıldı)
BAŞKAN – Bir dakika ekliyorum Sayın Beştaş.
MERAL DANIŞ BEŞTAŞ (Devamla) – Buradan Karadeniz’e mevsimlik işçi olarak
gidiyorlar.
Şu bir tesadüf değil arkadaşlar -lütfen, aynaya bakalım, ezberlerimizle
yüzleşelim- mevsimlik işçilerin Kürt olması tesadüf değil. Mevsimlik işçilerin
kaza yapıp yaşamını yitirmesi tesadüf değil. Orada linç edilmeleri tesadüf
değil. Kürtçe konuştuğu için Sakarya’da öldürülmeleri tesadüf değil. Bu, bir
ayrımcı politikadır. Bu ayrımcılık Türkiye'de artık terk edilmek zorundadır.
Doğudan batıya herkesin eşit ve özgür yurttaş olarak demokratik bir Anayasa'da
kendisini bulmadığı sürece ne kalkınma planındaki sözler yerini bulur ne bizim
öyle Alice Harikalar Diyarında gibi, işte, “Bölgeye yatırım yapıyoruz.” “Şunu
yapıyoruz.” şeklinde sözlerin bir karşılığı olur. Bu nedenle, gerçekçi, reel
politikalarla, yüzleşerek çözebiliriz ve şu anda, gerçekten bölgede işsizlik,
yoksulluk, açlık ve başka illere gitmek zorunda oluşları çok büyük bir problem
alanı olarak önümüzde duruyor.
Teşekkür ediyorum. (HDP sıralarından alkışlar)
MUHAMMED LEVENT BÜLBÜL (Sakarya) – Sayın Başkan, söz alabilir miyim?
ÖZLEM ZENGİN (Tokat) – Sayın Başkan…
BAŞKAN – Sayın Zengin’in bir talebi vardı. 
Buyurun. 
VI.-
AÇIKLAMALAR (Devam)
33.-
Tokat Milletvekili Özlem Zengin’in, Siirt Milletvekili Meral Danış Beştaş’ın On
Birinci Kalkınma Planı’yla ilgili olarak verilmiş olan 1 numaralı önergeyle
ilgili yaptığı konuşmasına ilişkin açıklaması 
ÖZLEM ZENGİN (Tokat) – Sayın Başkanım, çok değerli milletvekilleri;
sayın hatibi hep beraber dinledik. Biliyorum saat çok geç oldu, herkes çok
yorgun ama buna rağmen bir şeyi ifade etmemiz gerekiyor. 
Bu ülkede, hiç kimse Kürtçe konuşuyor diye böylesine bir şeye maruz
kalmıyor. Yani buradan yola çıkarak, sanki sistematik olarak bir devlet
politikası, bir uygulama varmış gibi anlatmayı, bu ülke insanına, her birimize
haksızlık olarak görüyorum. Herhangi bir sebeple bir vatandaşımızın başına kötü
bir muamele geldiğinde, vatandaşlarımızın bu konuya dair derin bir hassasiyet
içerisinde olduğunu görüyorum ve ben, buna itimat ediyorum. 
O yüzden, böyle bir üslubu, bir devlet politikasıymış gibi anlatmayı da
haksızlık olarak görüyorum.
Teşekkür ederim.
BAŞKAN – Buyurun Sayın Bülbül.
34.-
Sakarya Miletvekili Muhammed Levent Bülbül’ün, Siirt Milletvekili Meral Danış
Beştaş’ın On Birinci Kalkınma Planı’yla ilgili olarak verilmiş olan 1 numaralı
önergeyle ilgili yaptığı konuşmasına ilişkin açıklaması
MUHAMMED LEVENT BÜLBÜL (Sakarya) – Sayın Başkan, HDP’li hatipler,
Türkiye'nin idari sistemi, anayasal düzeni, sosyal yapısı ve sosyal gerçekliği
konusunun kendi görüş ve düşünceleri çerçevesinde olduğunu iddia ettikleri
ifadeleriyle burada ne kadar sık dile getirirse getirsinler, Türkiye'deki
gerçekliği değiştirebilme ihtimalleri yok. Bu, hukuki veya devlet düzeninden
kaynaklanan gerçeklik değil; bu, sosyal, kültürel bir gerçekliktir. Tarihî
kökleri olan ve bu noktada milletimizin hiçbir şekilde herhangi bir ayrım
gözetmeksizin ortaya koymuş olduğu birlik beraberlik ruhuna karşı ajitatif,
kasıtlı, bölücü, bölgeci, ayrımcı ve ötekileştirici bir dildir bu efendim. Bu
dili şiddetle reddediyoruz ve bunu kınıyoruz. Bu, terör örgütünün bizzat
kullandığı propaganda dilidir efendim.
(Mikrofon otomatik cihaz tarafından kapatıldı) 
BAŞKAN – Tamamlayın ama benim de yapacağım bir açıklama olacak. 
Buyurun Sayın Bülbül. 
MUHAMMED LEVENT BÜLBÜL (Sakarya) – Bu dili kabul etmek mümkün değil.
Daha önce de bir hatibin “Kürt illeri” ifadesi üzerinden bir konuşmamız
olmuştu. O konuşmada da bunu dile getirdik. Türkiye’de hiçbir il, hiçbir
vilayet, hiçbir idari yapılanma hiçbir etnik kökene ait olarak ifade edilemez.
Türkiye’de 81 il, 82 milyon Türk milletinindir. (MHP ve AK PARTİ sıralarından
alkışlar) Bunun dışında bir tarif asla ve asla kabul etmiyoruz. 
Bunun yanında, Sakarya’da Kürtçe konuştuğu için öldürüldüğü iddiasını
yine dile getirdiler. Bu, büyük bir iftiradır. Vefat edenlerin kendi ailesi bu
cinayetin bundan kaynaklanmadığını, son derece tesadüfi bir olay olduğunu ve
hadisenin başka bir merkezde cereyan ettiğini kendileri dile getirmişlerdir.
Savcılık soruşturma dosyası da ortadadır, açıktır. 
(Mikrofon otomatik cihaz tarafından kapatıldı) 
BAŞKAN – Tamamlayın Levent Bey. 
MUHAMMED LEVENT BÜLBÜL (Sakarya) – Fakat PKK’nın bütün sosyal medya
organları tarafından, bütün sosyal medya yapıları tarafından sadece Türkiye’de
değil, Avrupa’da da dünyanın birçok yerinde de bunun bu şekilde propaganda
malzemesi olarak kullanılması, toplumu ayrıştırmak ve birbirine kin ve nefret
beslemesi için yapılmış özel bir çalışmadır. Bu ifadeyi de şiddetle kınıyoruz
ve kabul etmiyoruz. (MHP ve AK PARTİ sıralarından alkışlar) 
BAŞKAN – Sayın Beştaş, lütfen siz de bir açıklama yapın ama…
Şöyle bir tablo var değerli arkadaşlarım: Şimdi, yürütmenin sunduğu bir
kalkınma planı üzerinde görüşüyoruz. Ben bu konuşmalardan sonra, yürütme
temsilcisi olan Sayın Oktay’a, yapılan konuşmalarla ilgili bir değerlendirme
yapması için -kendisinin belirleyeceği- kısa bir süre vereceğim. Doğal olarak,
buradaki konuşmalarda yürütme temsilcisinin bu konularda notlarını aldıktan
sonra cevap vereceğini düşünerek ben bu sözleri size verirken başka konuları
ifade edeceğinizi düşünmüştüm. Burada bir kalkınma planı görüşüyoruz ve işin
sahibi yürütmedir. Bu konularda arzu ederlerse yürütme açıklama yapabilir. 
MUHAMMED LEVENT BÜLBÜL (Sakarya) – Efendim, ben Sakarya Milletvekili
olarak bu açıklamayı yapmaya mecbur addettim kendimi. 
BAŞKAN – Peki, peki, teşekkür ederim. 
MERAL DANIŞ BEŞTAŞ (Siirt) – Sayın Başkan… 
Buyurun Sayın Beştaş. 
35.-
Siirt Milletvekili Meral Danış Beştaş’ın, sözlerinden geri adım atmayacağına
ilişkin açıklaması
MERAL DANIŞ BEŞTAŞ (Siirt) – Sayın Başkan, bu konuda çok tartıştık,
tartışma durumunda değiliz. Biz sözlerimizden geri adım atmayız. 
MUHAMMED LEVENT BÜLBÜL (Sakarya) – Biz de atmıyoruz. 
MERAL DANIŞ BEŞTAŞ (Siirt) - Bu bir realitedir, bu bir
tarihtir, bu bir siyaset bilimidir. Bu nedenle birileri bize, şu kavramı
kullanmayın, Kürt demeyin, Türk deyin, şunu deyin, bunu deyin dediği için
bundan vazgeçmeyiz. 
MUHAMMED LEVENT BÜLBÜL (Sakarya) - O gerçeği
değiştiremezsiniz diyorum. 
MERAL DANIŞ BEŞTAŞ (Siirt) - Şu anda elimde bir not var,
Trabzon’da Irak-Kürdistan federal bölgesinden gelen turistler, boyunlarında
Kürdistan yazısı olduğu için -ne olduğunu tam bilmiyorum, gazetede yazmıyor-
linç edilmişler, atkı olduğu için. Daha dün Bitlis Belediyesi Kürtçe “Hoş
geldiniz” yazısını kaldırdı. Ağrı’da Ahmedi Hani’nin büstü kaldırıldı. Biz
bunları söylerken ezberden konuşmuyoruz. Bu realiteyi herkes kabul etmek
zorundadır, başka bir seçenek yoktur. 
BAŞKAN – Peki, teşekkür ederim. 
MUHAMMED LEVENT BÜLBÜL (Sakarya) – Öyle bir realiteyi
kabul etmiyoruz biz. 
ERKAN AKÇAY (Manisa) – Asla kabul etmiyoruz. Öyle bir şey
yok. Kendin kabul etmeyeceksin “Siz kabul etmek zorundasınız…” Var mı böyle bir
şey ya!
BAŞKAN – Değerli milletvekilleri, ifade ettiğim gibi,
kalkınma planı üzerindeki görüşmeleri sürdürüyoruz. Bu konuda yürütme
temsilcisinin burada olduğunu da hepimiz biliyoruz. Bu konuda sayın yürütme
temsilcisi söz istediğinde, öyle bir talebi olduğunda ben onu her zaman yerine
getiririm. 
ERKAN AKÇAY (Manisa) – Sayın Başkan, bu konuşma kalkınma
planıyla alakalı değil, cevap veriyoruz yani yürütme cevap vermiyorsa susmak
zorunda değiliz. 
X.-
KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A)
Komisyonlardan Gelen Diğer İşler (Devam)
1.-
On Birinci Kalkınma Planı’nın (2019-2023) Türkiye Büyük Millet Meclisi
Başkanlığına Sunulduğuna Dair Cumhurbaşkanlığı Tezkeresi ile Plan ve Bütçe
Komisyonu Raporu (3/777) (S.Sayısı: 103 ve 103’e 1’inci Ek) (Devam)
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir. 
Yürütmenin katılmadığı 2 numaralı önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 103 sıra sayılı On Birinci Beş Yıllık
Kalkınma Planı’nın “2.1. İstikrarlı ve Güçlü Ekonomi” başlığı altında bulunan
177 ve 179’uncu paragrafların plan metninden çıkarılmasını arz ve teklif
ederim. 
 Feridun Bahşi İbrahim
Halil Oral Zeki Hakan Sıdalı
 Antalya  Ankara Mersin
 Ayhan Erel  Aylin
Cesur
 Aksaray  Isparta
BAŞKAN – Önerge hakkında söz isteyen, Isparta Milletvekilimiz Sayın
Aylin Cesur. 
Buyurun Sayın Cesur. (İYİ PARTİ sıralarından alkışlar) 
Süreniz beş dakika. 
AYLİN CESUR (Isparta) – Sayın Başkan, değerli milletvekilleri; Genel
Kurulu ve yüce milletimizi saygıyla selamlıyorum. 
Beş yıllık kalkınma planlarının On Birincisi Türkiye Büyük Millet
Meclisine sunuldu ve siyasi parti grupları adına çok değerli konuşmalar
yapıldı.
Özetle, yaşanan ekonomik sıkıntılar nedeniyle “Türk lirasının yabancı
para birimlerine karşı değer kaybetmesi, bu değer kaybetmeyle beraber
makroekonomik göstergelerde kötüleşme, liranın dolar karşısında değer
kaybetmesiyle yükselen enflasyon, enflasyonun artmasıyla beraber yükselen faiz,
artan işsizlik” konu başlıkları. 
2023 yılının makroekonomik hedefleri de bu durumlardan etkilenmiş olsa
gerek ki Onuncu ve On Birinci Kalkınma Planı’nda oldukça ciddi değişiklikler
var. 2013 yılında yayımlanan Onuncu Kalkınma Planı’na göre gayrisafi yıllık
hasılada 2023’te 2 trilyon dolar hedefindeydi, On Birinci Kalkınma Planı’nda
1,8 trilyona inmiş. Sayın Kesici de bahsettiler. Çok hızlı geçeceğim: Kişi
başına düşen millî gelir 2023’te 25 bin dolar hedeflenmişken 12.244 dolara yani
yarı yarıya geriledi. 2018 yılı gayrisafi yıllık hasıla hedefi 1,3 trilyon
dolardı, 784 milyar dolar olmuş yani hedef 416 milyar dolar daha az
gerçekleşmiş. 2018 yılı toplam ihracat hedefi 277 milyar dolarken gerçekleşen
168 milyar dolar. İşsizlikteki durum daha da vahim: 2018 işsizliği yüzde 12,7,
oysaki hedef 7,2’ydi; bunu da tutturamamışız. 
Sonuç olarak, Onuncu Kalkınma Planı’nda yüzde 5 olan işsizlik oranı
-iktidarın, bu planda- hedef olarak 2 katına çıkarılmış ve yüzde 9,9
gösteriliyor. Şimdi, enflasyonda da o yüzde 4,5’luk 2018 hedefi yüzde 20,3
olarak gerçekleşti. 
Aslında -bütün bunların sonucu- “Neden bunlar böyle oldu?” sorusuna
yanıt vermek gerekiyor. Buna reel cevap verilirse bu rakamlar ve bu aradaki
fark bu kadar açık olmaz.
Dünyada ülkelere kredi derecelendirme kuruluşları derece veriyorlar ve
not veriyorlar. Eğer yabancı sermaye ihtiyacınız varsa bu tip ülkelerde
yatırımcının oraya yatırım yapmasını belirlemesi bakımından bu önemli. Türkiye,
Ocak 2017’den bu yana kuruluşların 3’ünden de tam geçerli not alamamış. 2018
yılı sonu itibarıyla 13 puanla 148 ülke arasından 82’nciyiz. Şimdi, Merkez
Bankası Başkanının alınmasıyla notumuz “BB-” olmuş çünkü bu da önemli bir
kriter. 
Muhterem arkadaşlarım, aslında -bütün bu söylemeye çalıştığım şeyler, bu
tablo sizleri ya da milletimizi korkutmak için söylenen bir tablo değil- şunu
söylemeye çalışıyorum: Bugünkü iktidarın yapabileceği bundan daha fazla bir şey
değil. Hayatı yaşayan millet, ateş düştüğü yeri yakıyor. Millet yanıyor ve
vatandaşlar artık “Fedakârlık yap kardeşim.” dediğin zaman “Yok.” diyorlar.
Amacımız, milletin sıkıntılarını ortaya koyup onların ortadan kaldırılmasının
yollarını aramak. 
Şimdi, ben diyorum ki bugün sağa sola çarparak her taraftan kanayan bir
Türkiye var. Neden böyle diyorum, neden böyle dedim? Tank Palet Fabrikasını
satmak zorunda kalan, ekonominin lokomotifi olan turizm sektöründeki
yatırımcıyı zora sokacak denetimsiz fonlar kuran, çiftçinin hakkı olan yüzde
1’i on dört senedir 0.40’larda, işte, bir iki sene 0,60’larda veren, İşsizlik
Fonu’ndan tutun da Merkez Bankasının yedek akçesine kadar el atan bir duruma
gelen Türkiye olmuş demek her yerimizden kanıyoruz demek değerli arkadaşlar.
Bir de ne oldu biliyor musunuz, bu kanamalarla beraber kanıksayan bir
memleket olduk. Sanki her şeyi çok çabuk kanıksar hâle geldik ve ruhsuz bir
profilimiz var. Bir gün bakıyoruz 4 yaşında ve 8 yaşında 2 evladımız bir anda
öldürülüyor; ertesi gün bu kürsüye çıkıyoruz, başsağlığı diliyoruz, yüce milletimize
sabır diliyoruz. Ertesi gün bir bakıyoruz, bir diplomatımız öldürülüyor ve
bütün bunlar çok kolay, böyle, sanki başsağlığı mesajlarıyla geçiştirilecek
hâle gelmiş vaziyette. 
Sonuç olarak, bu güzel memlekete huzur lazım değerli arkadaşlar. Huzurun
neticesi olarak kalkınma zaten otomatik olarak gelecek. İşte o zaman itibarlı
ve güçlü Türkiye olabiliriz. “Nereden biliyorsunuz?” derseniz, geçmişte yaptık
bunları, oradan biliyorum. 
Devletin bütün kurumlarıyla tam olarak işlemesi gerekiyor, Türkiye'nin
yönetilen bir ülke hâline gelmesi gerekiyor. Ekonomik ve sosyal kalkınmanın da
sürekliliği önemli. Aslında süreklilik, sürdürülebilirlik ve öngörülebilirlik
kavramlarının da altını çizmek lazım, ikisi de bizde çok kayıp olan, eksik
kavramlar çünkü. Bütün bunlarla gelir dağılımındaki eşitsizliği de
azaltacaksınız eğer yapabilirseniz. 
Değerli arkadaşlarım, Türkiye’de bugün, çok partili siyasi hayata
geçişin 74’üncü yılında hâlâ demokrasi, özgürlük, millî egemenlik kavramları
tartışılıyorsa ve insan hakları, hukuk devleti tartışılıyorsa bir durup düşünme
zamanı. 
(Mikrofon otomatik cihaz tarafından kapatıldı) 
BAŞKAN – Bir dakikayla sözlerimizi tamamlayalım.
AYLİN CESUR (Devamla) – Önemli neden, sadece beceriksizlik ve
liyakatsizlik de değil aslında, gerçek demokrasinin bütün kurum ve kurallarıyla
işlememesi ve işletilememesi. 
Türkiye'nin yüzde 7 kalkınma hızını başarması gerekiyor ve bunun için
Türkiye'nin kendi kaynaklarını zorlaması gerekiyor. Çin yüzde 8-10 kalkınma
hızını yirmi beş senede sağladı. Türkiye de kendi tasarruflarını artırmalı,
tasarruflarının yüzde 25’ini kalkınmaya sarf edebilmeli. Dünyanın başka
ülkelerinden ödünç alıyorsunuz, bu durum ödemeler dengesi açığını oluşturuyor.
Sattığınız ile aldığınız arasındaki farkı büyük tutarsanız yüksek faizle büyük
paralar bulabilirsiniz ama bir yere kadar. Türkiye mutlaka üretimini
çoğaltmalı, yatırımını daha çok artırmalı, tasarrufunu artırmalı ve ihracatını
artırmak zorunda. 
Nüfusunun yüzde 30’u tarımda olan bir Türkiye’yle kalkınmada daima
zorluklar yaşayacağımız belli. Amerika’da nüfusun yüzde 3’ü tarımda, Avrupa
Birliğinde yüzde 8’i. Kendilerini besliyorlar ve tarım mallarını da ihraç
ediyorlar. Tarımda endüstrileşmeye devam etmemiz lazım, rekabet gücünü
unutmamamız lazım yani dünyada rekabet edemeyeceğimiz malı üretmememiz lazım. 
Arkadaşlar, zengin olmak istiyorsak rasyonel olmak mecburiyetindeyiz.
(Mikrofon otomatik cihaz tarafından kapatıldı)
AYLİN CESUR (Devamla) – Bağlayacağım.
BAŞKAN – Teşekkür ederim.
AYLİN CESUR (Devamla) – Değerli arkadaşlar, bugün, Türkiye'nin en önemli
meselesi, Türkiye'nin birliğini koruyabilmesi. Türkiye'nin birliğini,
beraberliğini koruması için burada, bu bize dayattığınız sistemde iktidar ve
muhalefet karşılıklı böyle düşman gibi kanunlar çıkarmamalı. Yüce Meclis tatile
giriyor, inşallah, açıldıktan sonra çok daha verimli bir şekilde, bu milleti
ileriye götürecek kanunları beraber yapmak nasip olur diyorum.
Kalkınma planını hazırlayanlara teşekkürlerimi sunuyorum.
Hepinizi saygıyla selamlıyorum. (İYİ PARTİ ve CHP sıralarından alkışlar)
BAŞKAN – Teşekkür ederiz, sağ olun.
Önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
Değerli konuşmacılar, sabahtan beri izlediğimiz bir tutumu
tekrarlıyorum: Bugün özel gündemle toplandık ve çok yoğun konuşmalar var.
Yaklaşık 60’a yakın arkadaşımızın söz aldığı bir birleşim gerçekleştiriyoruz.
Dolayısıyla ben, bir dakika daha cümlelerinizi tamamlamanız için süre veriyorum
bugüne mahsus ama benim geçmişteki uygulamalarımı biliyorsunuz, arkadaşlarımızın
arzu ettikleri süreyi belli ölçülerde her zaman veriyorum ama bugün lütfen,
buna dikkat edelim. Daha işleme almamız gereken önergelerimiz var.
Değerli milletvekilleri, şimdi yürütmenin katılmadığı 3 numaralı
önergeyi okutuyorum:
Türkiye Büyük Millet Meclisi Başkanlığına
Görüşülmekte olan 103 sıra sayılı On Birinci Kalkınma Planı’nın ikinci
bölümünün 2.1.1-193’üncü paragrafına aşağıdaki ifadenin eklenmesini arz ve
teklif ederiz.
Saygılarımızla.
 Bülent Kuşoğlu  Mehmet
Bekaroğlu  Mahmut Tanal
 Ankara  İstanbul
 İstanbul
 Haydar Akar  Ömer
Fethi Gürer Uğur Bayraktutan
 Kocaeli  Niğde Artvin
  Cavit
Arı
  Antalya
“Özelleştirme işlemlerinde şeffaflığın sağlanması için her türlü yasal
ve idari tedbir alınacaktır.”
BAŞKAN – 3 numaralı önerge hakkında konuşmak isteyen Antalya
Milletvekilimiz Sayın Cavit Arı. (CHP sıralarından alkışlar) 
Süreniz beş dakika Sayın Arı.
CAVİT ARI (Antalya) – Sayın Başkanım, değerli milletvekili arkadaşlarım;
On Birinci Kalkınma Planı’na “Özelleştirme işlemlerinde şeffaflığın sağlanması
için her türlü yasal ve idari tedbir alınacaktır.” hükmünün eklenmesini talep
ediyoruz.
Değerli arkadaşlar, cumhuriyet tarihinin en büyük özelleştirmeleri
devriiktidarınız zamanında yapıldı. Bugüne kadar 70 milyar dolarlık
özelleştirme yapılan ülkemizde 62 milyar dolarlık özelleştirme iktidarınız
döneminde gerçekleştirildi. Özelleştirme Yüksek Kurulunun yetkileri, 703 sayılı
Kanun Hükmünde Kararname’yle Cumhurbaşkanlığına devredildi. Yani özelleştirme
işlemi artık baştan sona Cumhurbaşkanlığı tarafından takip edilecektir. Türkiye
Cumhuriyeti Dönemi’nin ilk yıllarında devlet yatırımı olarak gerçekleştirilen
tüm işletmelerden -şeker fabrikaları, demir, kâğıt, çay, fındık, taş kömürü
gibi- bugüne kadar, Türkiye Cumhuriyeti’nin değerleri olarak sayabileceğimiz
tüm işletmelerden yani 278 işletmeden maalesef ki bugün elimizde yaklaşık 70
civarında işletme kaldı. Bunlardan 30 civarındaki işletme önceki iktidarlar
döneminde özelleştirilmiş ise de 140 civarında işletme iktidarınız döneminde
özelleştirildi. Değerli arkadaşlar, öyle ki bu özelleştirmelerin bu kadar
yüksekliğini de ayrıca övünerek anlattığınızı da biliyoruz. Ereğli Demir Çelik,
İskenderun Demir Çelik, TEKEL, Sümerbank, SEKA, Oymapınar Barajı ve son,
geçtiğimiz yakın tarihte şeker fabrikaları, bu ülkenin tüm değerleri maalesef
döneminizde özelleştirildi yani satıldı. 
Değerli arkadaşlar, şeffaflığın sağlanması için her türlü tedbirin
alınması gerekir diye ifade ediyoruz. Örneğin şöyle bir gelişmenin varlığını
öğrendik: Bakın, müze ve ören yerlerinin girişlerinin işletiminin “giriş
kontrol sistemlerinin modernizasyonu ve yönetimi” adı altında yabancı firmalara
kiraya verildiğini yani buraların da özelleştirildiğini öğrenmiş bulunmaktayız.
Değerli arkadaşlar, içerisinde Topkapı Sarayı, Ayasofya dâhil yine en çok
ziyaretçinin geldiği 376 müze ve ören yerinin işletmesinin yani girişinin
ihaleye verildiğini, özelleştirildiğini öğrendik. Değerli arkadaşlar, buralar
çok ciddi gelir getiren işletmeler. Bunun yanı sıra da kutsal emanetlerin dahi
bulunduğu yer olan Topkapı Sarayı’nın işletmesini bu anlamda özelleştirmiş
bulunmaktasınız. Kaldı ki en son, bu ihaleyi alan firmanın da yabancı bir firma
olduğunu öğrenmiş bulunmaktayız. Yani bizim tüm kutsal değerlerimizin
bulunduğu, tarihî eserlerimizin bulunduğu alanların işletmesinin bu şekilde
yabancı bir firmaya verilmiş olmasını ben doğru görmüyorum. 
Şimdi, değerli arkadaşlar, elimizde 70 civarında işletmemiz kaldığını
ifade ettik. Yani ben bunların da neler olduğunu buradan söylemek istemiyorum
çünkü bunları söylediğimiz takdirde, hızlı bir şekilde bunların da işletmesinin
özelleştirilmesi işlemine girişeceğinizden endişe duyduğumu da ifade etmek
istiyorum. Türkiye Cumhuriyeti’nin var oluş gününden itibaren hepimizin tüm
ihtiyaçlarını karşıladığımız bu tesisler birer birer döneminizde
özelleştirildi. 
Değerli arkadaşlar, biz sizlerden beklerdik ki döneminizde yeni tesisler
kazandırın ve bu tesislerle ülkemizin ihtiyaçları karşılansın, maalesef bunu
yapamadığınız gibi var olan tüm işletmeleri de çoğunlukla özelleştirdiniz ve
ülkemizin tüm değerlerini bir bir sattınız. 
(Mikrofon otomatik cihaz tarafından kapatıldı)
BAŞKAN – Sözlerinizi tamamlayın Sayın Arı. 
CAVİT ARI (Devamla) - Bu anlamda bizim önerimizin On Birinci Kalkınma
Planı’nda yer almasının zorunluluğu ortadadır değerli arkadaşlar.
Hepinizi saygıyla sevgiyle selamlıyorum. 
Çok teşekkür ederim. (CHP sıralarından alkışlar) 
BAŞKAN – Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir. 
Yürütmenin katılmadığı 4 numaralı önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 103 sıra sayılı On Birinci Kalkınma Planı’nın ikinci
bölümünün 2.1.1-196’ncı paragrafına aşağıdaki ifadenin eklenmesini arz ve
teklif ederiz. 
Saygılarımızla. 
 Bülent
Kuşoğlu Süleyman Girgin  Mahmut
Tanal
 Ankara Muğla İstanbul
 Kamil Okyay Sındır Mehmet
Bekaroğlu Haydar Akar
 İzmir İstanbul Kocaeli
 Ömer Fethi Gürer Uğur
Bayraktutan Emine Gülizar Emecan
 Niğde Artvin İstanbul
“Ekonomik ve Sosyal Konseyin yılda en az üç kez toplanması konusunda
gerekli olan idari düzenlemeler yapılacaktır.”
BAŞKAN – Önerge hakkında söz isteyen Muğla Milletvekilimiz Sayın
Süleyman Girgin. (CHP sıralarından alkışlar) 
Süreniz beş dakika Sayın Girgin. 
SÜLEYMAN GİRGİN (Muğla) – Sayın Başkan, değerli milletvekilleri;
hepinizi saygıyla selamlıyorum. 
Ekonomik ve Sosyal Konseyin kurulma amacı, ekonomik ve sosyal anlamda
toplumsal uzlaşma, birliktelik sağlama ve kalıcı bir ortam oluşturmadır.
Ekonomik ve Sosyal Konseyin kurulma amacı yasada bu şekilde tarif edilmektedir.
Ayrıca “Üç ayda bir toplanır.” denilmektedir yasada. Niçin? Çünkü önemli
ekonomik ve sosyal kararlar alınacağı zaman, ilgili yasalar çıkarılacağı zaman
sosyal taraflar ile devlet bir araya gelecek, bunları görüşecek, topluma olumlu
mesajlar verilecek ve her şey diyalogla gerçekleştirilecek. Ekonomik ve Sosyal
Konseyin amacı bu sevgili milletvekilleri. İşçiler, işverenler, sendikalar,
odalar, sivil toplum kuruluşları, iktidar hep birlikte. 
Şimdi sormak lazım. Peki, ne olmuş şimdiye kadar? Ekonomik ve Sosyal
Konsey nerede, gören, duyan var mı? Yok. Ekonomik ve Sosyal Konsey en son 2009
yılında 9’uncu kez toplanmış ve ondan sonra da bir daha bu konsey toplanmamış
maalesef. 
Yeni çıkan çalışma yasaları, İş Yasası, sosyal güvenlik ve ilgili
yasalar bu toplantılar sonrasında sosyal taraflarla anlaşarak mı çıkarılmış?
Hayır. Bunlar için toplantıya bile çağırılmamış. Peki, ne olmuş? Ekonomik ve
Sosyal Konsey kaldırılmış mı? Hayır, kaldırılmamış. Referandum yapıldı 2010
yılında ve referandum sonucunda Ekonomik ve Sosyal Konsey Anayasa maddesi
hâline geldi, tarih 12 Eylül 2010. 2010 referandumu sonucunda anayasal kuruluş
hâline gelen Ekonomik ve Sosyal Konsey şimdi ne, nerede ve ne yapıyor?
Sendikalar ve toplu iş sözleşmesi, iş sağlığı ve güvenliğine ilişkin yasalar
çıkartıldı. Ekonomik ve Sosyal Konseyde bu konular yasa çıkarılmadan önce
görüşüldü mü? Nerede Ekonomik ve Sosyal Konsey, gören, bilen var mı? Maalesef
yok. 
Kalkınma planında “Kıdem tazminatı reformunu hayata geçireceğiz.” diyor
iktidar. Bu konu Ekonomik ve Sosyal Konseyde konuşuldu mu? “Esnek çalışmayı
yaygınlaştıracağız.” diyor iktidar. Bu konu Ekonomik ve Sosyal Konseyde
konuşuldu mu? 
Sayın Cumhurbaşkanı “İşçilerin hakkı olan grevleri bile yasakladım.”
diyor işverenlere, “Ne istediniz de vermedik.” diyor sermayeye. Bu cümleler
kurulurken ve işçinin, emekçinin ümüğünü sıkan, kazanılmış hakkını elinden alan
işler yapılırken Ekonomik ve Sosyal Konseyde bunlar konuşuldu mu, görüşü alındı
mı? Hayır. 
Değerli milletvekilleri, nasıl ki kalkınma planı için “Elimizde bir plan
yok, bir itirafname var çünkü bu bir çöküş belgesidir, bu çöküşün adı da
AKP’nin bir gelecek vadetme kabiliyetinin çöküşü.” diyorsak ve “Siyasal yaşam
tekçi bir anlayışla düzenleniyor.” diyorsak burada da durum aynıdır. Çalışma
yaşamını da sosyal yaşamı da aynı tekçi anlayışla şekillendirme çabası ve
zorbalığının bir yansımasını görmekteyiz burada. AKP bu konseyi toplamayarak
müzakereden kaçmaktadır. Müzakere demek, o talepleri dinlemek demek, duymak
demek ve sosyal devlet ilkesi gereğini yerine getirmek demektir. Arkadaşlar, en
azından şu yapılabilirdi: Şimdiye kadar toplantı yapıp dinlememek bir yana ama
toplantı yapılmaması ve bu konseyin değersizleştirilmesi ve tenezzül etmemek
bir yana; bunun takdirini kamuoyuna bırakıyorum. İş gücü piyasalarına ve
çalışma yaşamına ilişkin hedeflerin toplumla paylaşılacağı, ortaklaşacağı yer
olan Ekonomik Sosyal Konsey acilen işler hâle getirilmelidir. 
Değerli milletvekilleri, bir toplumun kalkınması ancak işçilerin ve
emekçilerin refahıyla mümkündür. Siz bu kesimleri yoksullaştırarak, haklarını
ellerinden alarak kalkınamazsınız. Kalkınmayı yol yapmakla, inşaatla sınırlayan
zihniyetin sahibi iktidar sadece Türkiye’de yok. İşte Birleşmiş Milletlere ait
bir veri paylaşmak istiyorum sizlerle: 189 ülke için hesaplanan bu endeks,
sağlık, eğitim ve gelir olmak üzere insani gelişmenin temel boyutlarında
ilerlemeyi ölçüyor. Bu endekse göre Türkiye 189 ülke içerisinde 64’üncü sırada
bulunmaktadır. 
Ne diyor bu kalkınma planı, şimdi sormak lazım. Burada hedef önce ilk
25’e girmek, sonra ilk 10’a girmek diyor mu? Maalesef demiyor. Sağlıkta,
eğitimde, kadın-erkek eşitliğinde, çevresel sürdürülebilirlikte mesafe alacağız
diyor mu? demiyor. “Daha fazla yol yapacağız.” diyor. 
Diğer bir örnek: Uluslararası Sendikalar Konfederasyonunun 2019 Küresel
Haklar Endeksi’ne göre Türkiye işçiler için dünyanın en kötü 10 ülkesinden 1’i.
Ayrıca Türkiye en çok işçinin tutuklandığı ve gözaltına alındığı 4 ülkeden 1’i.

(Mikrofon otomatik cihaz tarafından kapatıldı)
BAŞKAN – Sözlerinizi tamamlayın Sayın Girgin.
SÜLEYMAN GİRGİN (Devamla) – Diğer ülkeler Çin, Hindistan
ve Vietnam. Başka söze gerek var mı? 
Değerli milletvekilleri, çalışma hayatının onlarca sorunu
var. Bu sorunları çözmek ciddiyet ister. Ekonomiyi PowerPoint sunumlarla yönetmeye
çalışanlar bu ciddiyeti gösteremez. Sosyal yardım deyince seçim meydanlarında
çay fırlatmayı anlayanlar, kadının erkeğin eline bakan köle olarak kalmasını
isteyenler, çocukları ucuz iş gücü sayanlar, göçmen ve mültecilerden kayıtsız
işçi olarak yararlananlar, yaşlılarımızın tedavi ve bakımlarını piyasaya terk
edenler, eğitimi ve sağlığı yandaşlara para transfer edecek sektör hâlinde
görenler, tarım alanlarını imara açarak çiftçimizi perişan edenler bu ciddiyeti
gösteremez. Bu ciddiyeti, bilimsel yöntemlerle küresel gelişmeleri de dikkate
alarak çözüm önerisi getirenler gösterir. 
Teşekkür ediyorum. Hepinizi saygıyla selamlıyorum. (CHP
sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir. 
Yürütmenin katılmadığı 5 numaralı önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 103 sıra sayılı On Birinci Kalkınma
Planı’nın ikinci bölümünün 2.1.1-200’üncü paragrafına aşağıdaki ifadenin
eklenmesini arz ve teklif ederiz.
Saygılarımızla.
“Kentsel rantların vergilenmesi ve buradan sağlanacak
kaynakların şehir halkına aktarılması için vergi ve imar mevzuatında her türlü
yasal değişiklik yapılacaktır.”
 Bülent Kuşoğlu  Haydar
Akar  Ömer Fethi Gürer 
 Ankara  Kocaeli
 Niğde
 Türabi Kayan  Uğur
Bayraktutan  Mahmut Tanal 
 Kırklareli  Artvin
 İstanbul 
BAŞKAN – Önerge hakkında söz isteyen Kırklareli
Milletvekilimiz Sayın Türabi Kayan. (CHP sıralarından alkışlar)
Süreniz beş dakika Sayın Kayan. 
TÜRABİ KAYAN (Kırklareli) – Teşekkür ederim Sayın Başkan.

Değerli milletvekilleri, On Birinci Kalkınma Planı’yla
ilgili, kentsel rantların vergilendirilmesi hakkında söz almış bulunuyorum. 
Değerli arkadaşlar, 2001 yılındaki krizi aşmak için
rahmetli Ecevit büyük bir program hazırlamıştı, bu program sayesinde de ülkeye
büyük bir para geldi. Bu parayla ne yapacağınızı, nasıl yapacağınızı
şaşırmıştınız çünkü 2002 yılında iktidara geldiğinizde bu para sizin
avucunuzdaydı, elinizdeydi. Nasıl yapacaksınız, ne yapacaksınız?
Hazırlıksızdınız, plansız programsızdınız. Ne yapacaksınız o zaman? Verdiniz
kendinizi inşaata, verdiniz kendinizi yollara; yollara nasıl ilave
yapacağınızı, nasıl yol üstüne yol yapacağınızı şaşırdınız arkadaşlar. Aynı
şekilde, şehir içindeki kaldırımları da… Neredeyse her yıl bir kaldırım
değiştirecek hâle geldiniz. Saraylar, saraylar, saraylar… Osmanlı
İmparatorluğu’nun saraylarıyla yarışır hâle geldiniz. Değerli arkadaşlar,
cumhuriyet kuruldu, seksen yılda sadece bir tek Cumhurbaşkanlığı Köşkü yapıldı,
seksen yılda. Ama geliniz, on yedi yılda 3 saray yaptınız; herhâlde bunları
8’e, 10’a çıkaracaksınız. Osmanlı’da 5 saray vardı; 5 saraydan sadece Edirne ve
İstanbul’daki Topkapı Sarayı’nı kendi parasıyla yapmıştır; diğer 3 saray
-Çırağan, Dolmabahçe ve Yıldız Sarayları- hep borçla yapıldı değerli arkadaşlar
ve bu borçlar Osmanlı’yı batırmıştır. Şimdi, aynı şekilde, sizler de saraylara
merak sardınız; Osmanlı’nın 5 sarayını, gördüğüm kadarıyla, geçmek istiyorsunuz
ama Osmanlı bu saraylarla sonunda ne oldu, biliyor musunuz? Sevr Anlaşması’nı
imzaladı; 13 vilayete sığındık, 13 vilayette kaldık. Dua edelim de Yüce Önder
sayesinde bugünkü çağdaş Türkiye Cumhuriyeti’ne ve çağdaş ülkenin insanı, ferdi
olmaya kavuştuk. Hiç merak etmeyin, siz bu ülkeyi batırsanız da biz yine
kurtaracağız bu ülkeyi. Halkımızın da hiçbir endişesi olmasın, nasıl bir
Mustafa Kemal doğurmuş isek şimdi de doğuracağız. Bizde Kemaller bitmez, merak
etmeyin! (CHP sıralarından alkışlar) 
Daha sonra ne yaptınız? Şimdi, yakalandığınız bu ağır krizden nasıl
çıkacağınızı şaşırdınız. Bu krizden çıkmak için de vatandaşın gırtlağına
sarıldınız, vergi almak istiyorsunuz, vergi, vergi, vergi ama rant peşinde
koşan yandaşlarınıza sürekli olarak destek, destek, destek... Çiftçiden
aldığınız, memurdan, emekliden, işçiden aldığınız ve sanayiciden aldığınız her
kuruşu bu yandaşlarınıza vererek onları semirttiniz, şımarttınız; şimdi, bunlar
da krizin içindeler. Onları kurtarmak için şimdi tekrar sarıldınız çiftçiye,
işçiye, emekçiye, memura ve sanayicinin verdiği paraya.
Değerli arkadaşlar, bunlar da kurtarmayacak sizleri çünkü
bu paraya boğduğunuz, kendi ellerinizle yetiştirdiğiniz bu insanlar, beceriksiz
insanlar, iş bilen insanlar değil, bunların hepsi ithalatçıdır çünkü sizler
kuru sabit tutarak ithalatçıyı güçlendirdiniz, yeni ithalatçılar… Onlar
sayesinde, o sistem sayesinde de yeni zenginler yarattınız ama bu zenginler ne
ticareti biliyordu ne ekonomiyi biliyordu ne de sanayiyi biliyordu.
Bilmedikleri için, siz istediğiniz kadar verin, sonunda gittiler, har vurup
harman savurdular, onun için tekrar bu krize geldiler; sizler de geldiniz,
şimdi onları kurtarmaya çalışıyorsunuz; kurtaramazsınız, istediğiniz kadar
uğraşın.
On yedi yılda bir insan uzmanlaşır mı yoksa uzmanlıktan
aşağıya düşüp de kendini batırır mı değerli arkadaşlar? On yedi yıl, dile
kolay. On yedi yılda uzmanlaşıp ülkeyi ekonomik yönden tıkır tıkır
yöneteceğiniz hâlde bugün geldiğiniz nokta -on yedi yılda- dibe vurmaktır;
sizler bunu çok iyi becerirsiniz, batırmayı. Onun için bizler de “Bu toplum
bunu nasıl olsa görecek.” dedik ve 31 Martta gördü değerli arkadaşlar.
(Mikrofon otomatik cihaz tarafından kapatıldı) 
BAŞKAN – Sözlerinizi tamamlayın Sayın Kayan.
TÜRABİ KAYAN (Devamla) – Teşekkür ediyorum Sayın Başkan.
Hele 23 Haziranda daha da iyi anlamıştır ve bunun cevabını
da sizlere vermiştir. Merak etmeyin, bundan sonraki ilk seçimde daha güzel
gösterecek kendini. Bu toplum, gerçekten, kimdir gerçek sahibi, kimdir
üreticisi, kimdir üretip de dışarıya mal satanı, o malı satıp da döviz
getireni, çok iyi biliyor artık. Sizler ülke toprağını dışarıya satarak elde
ettiğiniz dövizi “döviz girdisi” diye görüyorsunuz ve gösteriyorsunuz. Bugüne
kadar yutturduğunuzu sandınız ama bu toplum yutmadı değerli arkadaşlar,
yutmayacak da, toplum gözünü açtı diyorum. 
Hepinize saygılar sunuyorum. (CHP sıralarından alkışlar) 
BAŞKAN – Önergeyi oylarına sunuyorum: Kabul edenler… Kabul etmeyenler…
Önerge kabul edilmemiştir. 
Yürütmenin katılmadığı 6 numaraları önergeyi okutuyorum:
Türkiye Büyük Millet Meclisi Başkanlığına
Görüşülmekte olan 103 sıra sayılı On Birinci Kalkınma Planı’nın ikinci
bölümünün 2.1.1-204’üncü paragrafına aşağıdaki ifadenin eklenmesini arz ve
teklif ederiz. 
Saygılarımızla.
 Bülent Kuşoğlu Mehmet
Bekaroğlu Mahmut Tanal
 Ankara İstanbul İstanbul
 Kamil Okyay Sındır Ömer
Fethi Gürer Uğur Bayraktutan
 İzmir Niğde Artvin
  Haydar
Akar
  Kocaeli
Kamu Özel İşbirliği ile gerçekleştirilen proje uygulamalarının
şeffaflığı sağlanacaktır. Bu projelerin sözleşme bedelleri ve sözleşme
bedellerinin içerdiği kullanma ve hizmet bedelleri kamuoyu ile paylaşılacak, bu
projelerin gelecek kuşaklar için oluşturduğu mali riskler konusunda kamuoyu
aydınlatılacak bu risklerin Merkezi Yönetim Bütçesine eklenen tablolarda
gösterilmesi sağlanacaktır. 
BAŞKAN – Önerge hakkında söz isteyen İzmir Milletvekilimiz Sayın Kamil
Okyay Sındır. (CHP sıralarından alkışlar) 
Süreniz beş dakika Sayın Sındır. 
KAMİL OKYAY SINDIR (İzmir) – Teşekkür ediyorum.
Sayın Başkan, değerli milletvekilleri; On Birinci Kalkınma Planı’na ait,
ilişkin bu önergeyi özellikle Anayasa’ya aykırılık teşkil eden bir uygulamayı
da ortadan kaldırmak adına ortaya koyduk. 
Değerli arkadaşlar, kamu-özel iş birliği projelerini hepiniz gayet iyi
biliyorsunuz. 1986 yılından bugüne kadar toplam 242 projenin sözleşme değeri
yani yatırım değeri artı kamuya ödenek miktarı toplam 140 milyar doları bulan
ve bunun büyük bir kısmı özellikle 2010 yılı ve sonrası gerçekleşen projeler. 
Şimdi, değerli arkadaşlar, bu projelerde ciddi bir risk
olduğu aşikâr. Anayasa’mızın 160’ıncı maddesine bakacak olursak, Sayıştay yetki
ve sorumluluklarını inceleyecek olursak bu yüce Meclisin birer üyesi olarak,
Sayıştay, merkezî yönetim bütçesi kapsamındaki kamu idareleri ile sosyal
güvenlik kurumlarının bütün gelir ve giderleri ile mallarını Türkiye Büyük
Millet Meclisi adına denetlemek görevini haiz. Şimdi, tabii, bu söz konusu
kamu-özel iş birliği projeleriyle ilgili, Anayasa’nın 47’nci maddesine son
fıkra olarak eklenen hükümle “Devlet, kamu iktisadî teşebbüsleri ve diğer kamu
tüzelkişileri tarafından yürütülen yatırım ve hizmetlerden hangilerinin özel
hukuk sözleşmeleri ile gerçek veya tüzelkişilere yaptırılabileceği veya
devredilebileceği kanunla belirlenir.” diyerek çeşitli kanunlar çıkardınız;
Yap-İşlet-Devret Kanunu, Sağlık Bakanlığı Kamu Özel İş Birliği Kanunu ve Bazı
Yatırım ve Hizmetlerin Yap-İşlet-Devret Modeli Çerçevesinde Yaptırılması
Hakkında Kanun, Sağlık Bakanlığının 6428 sayılı Kanun’u ve elektrik enerjisi
üretim tesisleriyle ilgili 4283 sayılı Kanun. 
Değerli arkadaşlar, hangi kanun olursa olsun Anayasa’da
Sayıştaya verilmiş bu yetkiyi aşamaz. Bu yetkiyle -Anayasa’da- Sayıştaya kamu
idarelerinin bütün gelir ve giderlerini denetleme yetkisi veriliyor, istisna
ortaya koymuyor. Söz konusu kamu-özel iş birliği projelerinin denetlenmesini
bırakın, sözleşmeler “ticari sır” olarak belirlenerek “Özel hukuk hükümlerine
tabidir.” denilerek milletvekillerimizden, Türkiye Büyük Millet Meclisinden ve
Meclis adına denetim yetkisine sahip Sayıştayın gözünden kaçırılıyor. 
Bakın, size iki araştırmacının uyarılarını okumak
istiyorum, bu nereye götürür memleketi: “Bütçede yer almadan
gerçekleştirildikleri için kamu borç stokunda görülmeyen bu projelere uzun
yıllar boyunca yapılacak ödemelerin ülke bütçelerinde ciddi bir yük
oluşturacağı, bunun seçilecek hükûmetler için bağlayıcı olmasının demokrasiyle
uyumlu olmadığı, geleceğin hem ekonomik hem de politik anlamda ipotek altına
alınmış olacağı uyarıları yapılmaktadır.” Söz konusu projelere ait riskler
aslında Cumhurbaşkanlığı Strateji ve Bütçe Başkanlığının Kamu-Özel İşbirliği
Raporu’nda değişik vesilelerle yer alıyor. Örneğin, yap-işlet-devret
modelindeki riskler özel sektör ile kamu arasında paylaşılmaktadır ve tüm bu
projelerde -kanunların ilgili maddelerine baktığınızda- kamu idaresi her yıl
yükleniciye bir ödeme yapıyor ve bu ödemeler -ister bunun adına sözleşme
bedeli, ister bunun adına yatırım bedeli, hizmet bedeli deyin- idare tarafından
yapılıyor ve Sayıştay denetimine de tabi olması gereken ödemeler. İşte, bunun
ortaya koyduğu riskleri, söz konusu projeler üzerinden ortaya çıkan riskleri
kamu adına, millet adına, tüyü bitmemiş yetim adına bizlerin görmesi, bilmesi,
denetleyebilmesi gerekiyor.
Bakın, bir başka IMF uzmanı olan iki araştırmacının uyarısını da
sizlerin dikkatine sunmak istiyorum: “Hem gelişen hem de gelişmiş ülkelerde bu
KÖİ’lerden kaynaklı büyük mali bedeller ve riskler ortaya çıkmaktadır. Bu
KÖİ’ler yapım ve talep riskleri gibi ortak proje risklerinden muzdariptirler.” 
(Mikrofon otomatik cihaz tarafından kapatıldı) 
KAMİL OKYAY SINDIR (Devamla) – Bitiriyorum Sayın Başkan.
BAŞKAN – Sözlerinizi tamamlayın Sayın Sındır.
KAMİL OKYAY SINDIR (Devamla) – Bakın, çok önemli, diyorlar ki:
“Kifayetsiz bütçe tahminleri ve/veya istatistiki hesaplamalar KÖİ’lerin kamu
borç ve açığı üzerindeki etkilerini ihmal etmelerine sebep olabiliyor. Sonuçta,
hükûmetler orta ve uzun vadede genelde beklenenden daha yüksek mali bedellere
ve risklere maruz kalıyorlar.” Böylesi büyük riskleri taşıyan 145 milyar dolar
üzerinde bir bedele sahip bu projelerin, bırakın burada bizlere kalkınma
planında bir madde üzerinden bunların ifade edilmesini, eklenmesini… Bizlerin,
hepimizin, halkımıza, milletimize, yurttaşlarımıza karşı çok temel, asli bir
görevimiz; anayasal bir sorumluluğumuz… Bu anlamda, bu önergemizin kabulünü
özellikle rica ediyoruz.
Hepinize saygılar sunuyorum. (CHP sıralarından alkışlar) 
BAŞKAN – Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Yürütmenin katılmadığı 7 numaralı önergeyi okutuyorum:
Türkiye Büyük Millet Meclisi Başkanlığına
Genel Kurulda görüşülmekte olan On Birinci Kalkınma Planı'nın “2.1.2.
Yurtiçi Tasarruflar” başlığı altındaki 223.3’üncü paragrafında yer alan
"Bireysel emeklilikteki otomatik katılım sistemi sistemde kalış süresi ve
fon tutarını artıracak şekilde yeniden düzenlenecek ve bireysel hesaplara
dayalı kurulacak kıdem tazminatı fonu ile entegre edilecektir.” ifadesinin
kalkınma planı metninden çıkarılmasını arz ve teklif ederiz.
 Hakkı Saruhan Oluç Kemal
Peköz Murat Çepni
 İstanbul Adana İzmir
 Ali Kenanoğlu  Ömer
Faruk Gergerlioğlu
 İstanbul  Kocaeli
BAŞKAN – Önerge hakkında söz isteyen, İzmir Milletvekilimiz Sayın Murat
Çepni. (HDP sıralarından alkışlar) 
Süreniz beş dakika Sayın Çepni.
MURAT ÇEPNİ (İzmir) – Teşekkürler Başkan.
Evet, kalkınma planında, aslında bu kalkındırma planında iki şey yok;
bir tanesi demokrasi, bir tanesi de milyonlarca işçi ve emekçi. Evet,
demokrasinin olmamasının bir mantığı var. Çünkü bu planın işçi sınıfının,
emekçilerin çok daha azgın koşullarda sömürüsü olmaksızın gerçekleşmesi mümkün
değil çünkü daha fazla açlık, daha fazla işsizlik ve yoksulluk gerekiyor. Evet,
Hükûmetin de bu durumu yönetmesinin tek yolu çok daha fazla güvenlikçi yasalar,
antidemokratik uygulamalar ve faşizme ihtiyacı var. Niye bunlara ihtiyacı var?
Çünkü halk korkusu hiçbir korkuya benzemez. Evet, iktidar esas olarak bu
korkuyla hareket ediyor. 
Şimdi, bu plan aslında saray şirketlerinin kâr oranlarını
artırma planıdır, başka hiçbir anlama gelmez. Bu plan şunu söylüyor bize,
Türkçesi şu: “Çok daha fazla işsizlik, ekonomik krizin işçi sınıfının üzerine
yıkılması, esnek ve güvencesiz çalışma.” Yani bir kriz var, gemi batıyor fakat
buradan çıkmanın yani gemiyi kurtarmanın tek yolu milyonlarca işçi ve emekçiyi
çok daha fazla sefalete sürüklemekten geçiyor. Peki, buraya çıkıp planı savunan
arkadaşlarımız ne diyor? “Köprü yaptık.” diyor. Ne diyor? “Hastane yaptık.” diyor.
Hastaneler hasta garantili hastaneler, köprüler araç garantili, tüneller araç
garantili. Şimdi, Hitler’in Propaganda Bakanı Goebbels şöyle söylüyor: “Asla
kendinizden başka birine hareket alanı bırakmayın.” Yine şöyle söylüyor: “Yalan
söyleyin, mutlaka inanan çıkacaktır; olmazsa, yalana devam edin.” Şimdi de tam
olarak aslında bunu yaşıyoruz.
Türkiye'de en varsıl yüzde 20, millî gelirden yüzde
47’den fazla pay alırken en yoksul yüzde 20 ise yüzde 6,3 pay alıyor. 10 milyon
işçi asgari ücretle yaşıyor yani açlık sınırında yaşıyor. Peki,
Cumhurbaşkanlığı Yüksek İstişare Kurulu çok yüksek bir istişare kurulu, çok
önemli siyasetçilerden oluşuyor; bunlardan birisi Bülent Arınç. Bu kurul ilk
toplantısında maaşlarına yüzde 40 zam yapıyor, yüzde 40.
OYA ERONAT (Diyarbakır) – Ya, utanın ya, utanın biraz!
Kaç defa reddetti adam. Allah Allah!
BAŞKAN – Sayın Eronat, lütfen…
Lütfen, devam edin siz Sayın Çepni.
MURAT ÇEPNİ (Devamla) – Utanmayı sizin öğrenmeniz
gerekir. 
BAŞKAN – Karşılıklı değil değerli arkadaşlarım. 
MURAT ÇEPNİ (Devamla) – Yani utanmayı sizin öğrenmeniz
gerekir, çoktan yüzünüzün kızarması lazım ama geçti sizden.
OYA ERONAT (Diyarbakır) – Ayıp yahu! Öğreneceksin,
bilmiyorsan öğreneceksin.
BAŞKAN – Sayın Eronat, rica ediyorum.
MURAT ÇEPNİ (Devamla) – Ama aynı Hükûmet işçi sınıfına,
emekçilere yüzde 4 zam yapıyor. Peki, Bülent Arınç bunu sorgulayanlara ne
diyor? “Edepsiz.” diyor.
Şimdi, olay çok basit, çok açık ve net. Aile ve Sosyal
Politikalar Bakanlığı 2015 Faaliyet Raporu’na göre, 2 milyondan fazla haneye
yakacak yardımı yapılacağı söyleniyor. Yine, buraya çıkan hatipler de sosyal
yardımları artıracaklarını söylüyorlar. Evet, olabilir fakat bir devletin
itibarı yardıma muhtaç olmayan vatandaşlar yaratmaktır. Peki, niye böyle
oluyor? Şundan dolayı oluyor arkadaşlar: Bakın, Hükûmetin kendisi bir saadet
zinciridir ve bu yardım politikaları da bu saadet zincirinin makyajıdır,
makyajı, o yüzden oluyor. Dolayısıyla bizim sosyal yardımlara ihtiyacı olan
insanları değil, karnı doyan insanları yaratmaya ihtiyacımız var. 
Kalkınma planında “esnek istihdam” ve “kolay işverenlik”
diye kavramlar var, başta da söylediğim üzere bunlar çok enteresan kavramlar.
Oysa bunlar hangi zamanda söyleniyor? Ayda ortalama 150 işçinin iş
cinayetlerinde öldüğü koşullarda söyleniyor. Şimdi, dolayısıyla buradaki esnek
çalışma işsizlik demek, iş cinayeti demek, yoksulluk demek.
Peki, bir diğer madde ne? Kıdem tazminatı. Kıdem
tazminatı seksen üç yıllık bir haktır, işçi sınıfının kazanılmış bir hakkıdır.
Hükûmet ne yapıyor bu planla? Kalan kırıntıları da ortadan kaldırmaya
çalışıyor. Kıdem tazminatı iş güvencesidir aynı zamanda yani kalan sınırlı iş
güvencelerinden bir tanesidir, patronların keyfî işçi kıyımını engellemenin
yoludur.
(Mikrofon otomatik cihaz tarafından kapatıldı)
BAŞKAN – Sözlerinizi tamamlayın.
MURAT ÇEPNİ (Devamla) – Teşekkür ediyorum.
Dolayısıyla bizler, Hakların Demokratik Partisi olarak,
sosyalistler olarak, bu ülkenin onurlu insanları olarak işçi sınıfına dönük bu
siyasete karşı alanlarda, her yerde mücadele etmeye devam edeceğiz. Bu memleket
sizin çiftliğiniz değil ve bu insanlar da milyonlarca emekçi de sizin marabanız
değil. Dolayısıyla kıdem tazminatı fonuna karşı saldırı işçi sınıfına açılmış
bir savaştır ve biz bu savaşta işçi sınıfının yanındayız. Üretenlerin yönettiği
bir ülke yaratana kadar mücadelemizi devam ettireceğiz, bundan hiç kuşkunuz
olmasın.
Teşekkür ederim. (HDP sıralarından alkışlar)
BAŞKAN – Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir.
MEHMET NACİ BOSTANCI (Ankara) – Sayın Başkan…
BAŞKAN - Buyurun Sayın Bostancı, bir söz talebiniz oldu.
VI.-
AÇIKLAMALAR (Devam)
36.-
Ankara Milletvekili Mehmet Naci Bostancı’nın, İzmir Milletvekili Murat
Çepni’nin On Birinci Kalkınma Planı’yla ilgili olarak verilmiş olan 7 numaralı
önergeyle ilgili yaptığı konuşmasına ilişkin açıklaması
MEHMET NACİ BOSTANCI (Ankara) – Sayın Başkan, teşekkür ediyorum.
Sayın Çepni, konuşmasının girişinde Goebbels’ten ve Goebbels’in yalana
ilişkin söylediği sözlerden hareketle değerlendirmesine başladı. Ama ironik
olan şu ki beş dakikalık konuşmasının sonunu Goebbels’in söylediği sözle çok
anlamlı, aynı çizgiye erişen bir şekilde bitirdi. Şu bakımdan “Öyle bitirdi.”
diyorum.
Birincisi, Yüksek İstişare Kurulunun ilk toplantısında hiçbir şekilde
maaş görüşmesi yapılmamıştır.
MURAT ÇEPNİ (İzmir) – İkincisinde yapılmıştır o zaman. 
MEHMET NACİ BOSTANCI (Ankara) - Buna ilişkin açıklamalar vardır. Dolayısıyla
bu bütünüyle trollerin işidir.
İkincisi, Sayın Bülent Arınç’ın “Benim maaşımla ilgili konuşmak
edepsizliktir.” şeklinde bir değerlendirmesi, bir ifadesi olmamıştır. Kübra
Par’la yapmış olduğu röportajda trollere ilişkin olarak söylediği bir söz sanki…
(Mikrofon otomatik cihaz tarafından kapatıldı)
BAŞKAN – Tamamlayın Sayın Bostancı.
MEHMET NACİ BOSTANCI (Ankara) – …maaşı konusunda söylenmiş gibi takdim
edilmiştir. Bu kadar siyasi hayatı olan bir insanın, memleketin, milletin
vergileriyle kendilerine ödenen, görevlere ödenen maaşlar konusunda, herhangi
bir şekilde insanları suçlayıcı “edepsizler” gibi bir ifadeyi kullanmayacağı
herhâlde takdire şayandır.
Teşekkür ediyorum.
BAŞKAN – Teşekkür ediyorum.
GARO PAYLAN (Diyarbakır) – Sayın Başkan…
MURAT ÇEPNİ (İzmir) – Sayın Başkan, bir yanıt verebilir miyim?
BAŞKAN – Buyurun Sayın Çepni, bir şey yok ama.
MURAT ÇEPNİ (İzmir) – Hayır, var.
GARO PAYLAN (Diyarbakır) – Var, var.
BAŞKAN - Sayın Bostancı sizin açıklamanıza bir açıklamada bulundu, bunu
devam ettirmeyelim, rica ediyorum.
GARO PAYLAN (Diyarbakır) – Bir açıklama yapsın.
MURAT ÇEPNİ (İzmir) – Sayın Başkan…
BAŞKAN – Rica ediyorum, lütfen…
Siz açıklamalarınızı yaptınız, Sayın Bostancı da yaptı, ben herhangi bir
konu da görmedim zaten yani sizin açıklama yapmanızı doğuracak bir sonuç da
görmedim.
X.-
KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A)
Komisyonlardan Gelen Diğer İşler (Devam)
1.-
On Birinci Kalkınma Planı’nın (2019-2023) Türkiye Büyük Millet Meclisi
Başkanlığına Sunulduğuna Dair Cumhurbaşkanlığı Tezkeresi ile Plan ve Bütçe
Komisyonu Raporu (3/777) (S.Sayısı: 103 ve 103’e 1’inci Ek) (Devam)
BAŞKAN – Değerli milletvekilleri, yürütmenin katılmadığı 8 numaralı
önergeyi okutuyorum:
Türkiye Büyük Millet Meclisi
Görüşülmekte olan 103 sıra sayılı On Birinci Beş Yıllık Kalkınma
Planı’nın 335.3’üncü paragrafının aşağıdaki şekilde değiştirilmesini arz ve
teklif ederiz.
“335.3
Konya-Karaman-Niğde-Mersin-Adana-Osmaniye-Gaziantep demir yolu hattı ile
Aksaray-Ulukışla demir yolu hattı tamamlanarak imalat sanayi sektörlerinin
Adana, Mersin ve İskenderun limanlarına erişimi kolaylaştırılacaktır.”
 Bedri Yaşar İmam
Hüseyin Filiz Yavuz Ağıralioğlu
 Samsun  Gaziantep İstanbul
 Aydın Adnan Sezgin  Ayhan
Erel
 Aydın  Aksaray
BAŞKAN – Önerge hakkında söz isteyen, Aksaray Milletvekilimiz Sayın
Ayhan Erel. (İYİ PARTİ sıralarından alkışlar)
AYHAN EREL (Aksaray) – Sayın Başkanım, değerli milletvekilleri, Sayın
Cumhurbaşkanı Yardımcım, kıymetli bürokratlar, yüce Türk milleti; On Birinci
Kalkınma Planı üzerinde söz almış bulunuyorum. Hepinizi saygıyla selamlıyorum.
Kalkınma planları, bir ülkenin tamamı veya belirli bölgesi için
belirlenen kalkınma hedefleri çerçevesinde iktisadi ve sosyal hedeflere ulaşmak
amacıyla, özel kesim için yol gösterici, kamu kesimi için emredici niteliğe
sahip planlardır. 
Türk dünyasının, Türk siyasetinin unutulmaz isimlerinden Başbuğ’umuz
rahmetli Alparslan Türkeş “İdealler göklerdeki yıldızlar gibidir. Onları
tutamayabilirsiniz, yakalayamayabilirsiniz ama onlara bakarak yönünüzü tayin edersiniz.”
diye buyurmuştur.
On Birinci Kalkınma Planı da bana göre bir idealler manzumesi veya
gökteki yıldızlar topluluğu gibi. Türkiye Cumhuriyeti devleti, bu süreçte bu
plana bakarak yönünü tayin edecek diye düşünüyorum.
Kalkınma planında, “Konya-Karaman-Niğde-Mersin-Adana-Osmaniye- Gaziantep
demir yolu hattı tamamlanarak imalat sanayi sektörlerinin Adana, Mersin,
İskenderun limanlarına erişimi kolaylaştırılacaktır.” denilmekte. 
Aksaray AK PARTİ’ye oy verdi, gönül verdi, milletvekili verdi, belediye
başkanı verdi, her şeyi verdi ama on beş yıldır, Aksaray’a uğrayan tüm AK
PARTİ’li milletvekilleri, siyasiler söz verdikleri hâlde, en sonunda da 2
Haziran 2018 tarihinde, Sayın Cumhurbaşkanı, Aksaray Meydanı’nda Aksaraylılara
müjdeyi verdiği hâlde, bugüne kadar bu sözünü, bu müjdesini yerine
getirmemiştir. Yani Konya’yı, Karaman’ı, Niğde’yi Mersin Limanı’na, İskenderun
Limanı’na bağlarken Aksaray’a niçin üvey evlat muamelesi yapıyorsunuz? Aksaray
size ne yaptı? Oy vermekten başka, vekil vermekten başka, belediye başkanı
vermekten başka ne verdi? 
Sayın Cumhurbaşkanı Yardımcım, bir sene önce bu konuda size mektup
yazdım ama henüz bir cevap alamadım. Sayın Cumhurbaşkanının vermiş olduğu
taahhütlerin ve müjdelerin bir an önce gerçekleştirilmesini zatıalinize Aksaraylılar
adına arz ediyorum. 
Değerli milletvekilleri, yine, bu plana baktığımızda, tarımda üretim
planlaması yapılmadığını veya bu konuyla ilgili herhangi bir düzenleme
olmadığını görmekteyiz. Türkiye’de hangi ürüne ne kadar ihtiyaç var, ihtiyaç
duyulan ürün en verimli nerede yetişir? Türkiye'nin nüfusu belli, ekilebilir
toprakları belli, az çok dışarıya satacağı ürünler belli ama bir bakıyorsunuz,
bir sene patates, soğan, sarımsak, ayçiçeği tarlada kalıyor, elde kalıyor;
diğer sene bir bakıyorsunuz ki bu saydığım ürünlerin yanına pazarda
pahalılıktan ulaşmak mümkün değil. Türkiye'nin, örnek olarak, 5 milyon ton
pamuğa ihtiyacı var, yaklaşık 2,5 milyon ton pamuk üretiyor. Ya, Türkiye'nin bu
pamuğu üretebilecek tarlası, tapanı, çiftçisi var ama 5 milyon ton pamuk
üretemiyoruz. 
Yine, baktığımızda, Türk gençliğinin geleceği heba ediliyor. Bir genç
öğretmen olmak arzusuyla, öğretmen olmak sevdasıyla gözde bir üniversitenin
tarih öğretmenliği bölümüne kayıt oluyor; dört sene boyunca bu hayalle, bu
sevdayla, bu düşle eğitim öğretimini en üst düzeyde tamamlıyor. “Ben öğretmen
olacağım.” diyor, Millî Eğitim Bakanlığı “Hayır, olamazsın.” diyor. “Niye
olamam?” “Tarih öğretmenine ihtiyacım yok.” Ya, o zaman, tarih öğretmenine
ihtiyaç yoksa niçin dört sene, beş sene fakültelerde on binlerce gencin
hayalleriyle beraber gençliğini heba ve feda ediyorsunuz? Tayin bekleyen 500
bin öğretmenimizin, tayin bekleyen yüz binlerce hemşiremizin, sağlık
memurumuzun, yine tayin bekleyen mühendislerimizin, veterinerlerimizin ataması
tamamlanıncaya kadar, istihdamı tamamlanıncaya kadar, Allah rızası için, bu
gençlerin hayalleriyle, bu gençlerin düşleriyle oynamayın, öğrenci almayın
kardeşim. Yani konservatuvara öğrenci almıyorsun, eğitim fakültesine öğrenci
alıyorsun, “Ben seni öğretmen yapacağım.” diyorsun ama yapmıyorsun. Allah
rızası için, dediğim gibi ya bu gençlerin istihdamını sağlayın ya da bu
gençlerin hayalleriyle, düşleriyle oynamayın. Bırakın, kapatın, bunlar
atanıncaya kadar da dursunlar, atama bittikten sonra planlamasını yapın. Kaç
tarih öğretmenine, kaç veterinere, kaç çevre mühendisine... Çok mu zor bunları
planlamak? Çok mu zor memlekette tarımda üretimi planlamak? O kadar bürokrat
var, o kadar insan var, teknoloji o kadar gelişmiş, çok mu zor? 
Ben bu duygularla hepinizi saygıyla selamlıyorum. (İYİ
PARTİ sıralarından alkışlar)
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir. 
Yürütmenin katılmadığı 9 numaralı önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 103 sıra sayılı On Birinci Beş Yıllık
Kalkınma Planı’nın “2.2.2.1 Tarım” başlığı altında bulunan 402’nci paragrafın
plan metninden çıkarılmasını arz ve teklif ederiz. 
 Bedri Yaşar Yavuz
Ağıralioğlu İmam Hüseyin Filiz
 Samsun İstanbul Gaziantep
 İbrahim Halil Oral İsmail
Tatlıoğlu Aydın Adnan Sezgin
 Ankara Bursa Aydın
BAŞKAN – Önerge hakkında söz isteyen, Ankara Milletvekilimiz Sayın
İbrahim Halil Oral. (İYİ PARTİ sıralarından alkışlar)
Süreniz beş dakika Sayın Oral. 
İBRAHİM HALİL ORAL (Ankara) – Sayın Başkan, kıymetli milletvekilleri; On
Birinci Kalkınma Planı üzerine İYİ PARTİ Grubu adına söz almış bulunuyorum.
Genel Kurulu saygıyla selamlıyorum. 
Sözlerime başlamadan önce, dün Erbil’de hain bir saldırı sonucu şehit
olan konsolosluk çalışanı Osman Köse’ye yüce Allah’tan rahmet, ailesine ve
büyük Türk milletine başsağlığı diliyorum. 
Saygıdeğer milletvekilleri, kalkınma planlarının yapımı, Devlet Planlama
Teşkilatının kurulmasıyla başlamıştır. Bu noktada, DPT’nin kurulmasına öncülük eden,
millî kalkınmanın önemini ömrü boyunca vurgulayan, bir kalkınma doktrini olarak
“Dokuz Işık”ı yazan merhum Başbuğ’umuz Alparslan Türkeş’i bu vesileyle rahmet
ve minnetle yâd ediyorum. 
Başbuğ Türkeş, “Dokuz Işık”ı kaleme aldığı 60’lı yılların ortalarında,
kalkınmanın temeline köycülük ilkesi kapsamında tarım ve hayvancılığı koymuş,
tarım kentleri gibi öneriler getirmiştir. 2019 yılına geldiğimizde, başta AK
PARTİ iktidarları olmak üzere pek çok iktidarın Başbuğ Türkeş’in bu vizyonuna
yaklaşamadığı açıkça görülmektedir. Bu açıklama ışığında, tarımda plansızlık
had safhadadır. Geçtiğimiz aylarda soğan üreticisine “terörist” diyecek bir
şuursuzluğa erişen iktidar, şeker pancarı üreticisini plansız ve tamamen özel
teşebbüsün insafına bırakmış bir yöntemle mağdur etmiştir. 
Şahsım, İYİ PARTİ Ankara İl Başkanımız Sayın Yetkin Öztürk Bey’le
Ankara’mızın pek çok köyünü gezdim. Oralardaki alıcının insafına terk edilmiş
şeker pancarı dağlarını, çürümeye yüz tutmuş soğan çuvallarını gördüm. Daha
birkaç gün önce Ankara’mızın çiftçileri bana ulaştılar. Kanola bitkisinin
hasadında büyük problem olduğunu, biçerdöverlerin yetersiz olduğunu söylediler.
Aynı zamanda, buğday çiftçimiz de bu durumdan şikâyet etti. Buğday ekimini daha
planlamayan bir iktidarın kalkınma planının gerçekçiliği tartışılabilir. 
Değerli milletvekilleri, vatandaşlarımız, AK PARTİ iktidarının uzun
yıllardır yürüttüğü yanlış ekonomik politikalar sebebiyle pazar alışverişine er
meydanına çıkar gibi, güreşe çıkmış gibi zor bir hâlde çıkmaktadır. Türkiye
Kırmızı Et Üreticileri Merkez Birliği et tüketiminde yüzde 20’lik bir daralma
olduğunu bildirmiştir. Görüyoruz ki vatandaş et yiyemez hâle gelmiştir. Mübarek
Kurban Bayramı yaklaşıyor. Et yiyemeyecek hâlde olan vatandaş kara kara
düşünmektedir, “Kasaptan et alamazken kurbanı nasıl keseceğiz?” diye
dertleniyor. Kurban satacak olan besiciler de kan ağlıyor. Yerli besiciler
maliyetlerinin arttığından yakınıyor. Kilosu 33 lirayı bulan karkas et 28
liradan alıcı buluyor. Bunun sebeplerinden biri ekonomik darlık, diğeri de
ithal edilen ettir. Et ve Süt Kurumu et ithalatının yüzde 233 arttığını
söylüyor. Bizim yerli, Anadolu besicisinin malı yerine Polonya’dan,
Macaristan’dan, Sırbistan’dan et getirmek bu ülkenin insanına zulüm değil
midir? Üstüne, bir de görüyoruz ki Kızılay, kurban için yurt dışında kurban
kestirip Türkiye’de konserve hâlinde dağıtacakmış. Bu ne perhiz, bu ne lahana
turşusu! Yerli besici mal satamamaktan yakınırken ve bizim hayır kurumumuz olan
Kızılay Macaristan’daki besiciyi zengin etme derdine düşmüştür. Bunu asla kabul
edemeyiz ve etmemeliyiz.
Sayın milletvekilleri, bir diğer çöküş yaşayan sektörümüz de inşaat
sektörüdür. Türkiye Odalar ve Borsalar Birliği verilerine göre 2019’un ilk beş
ayında 2.820 adet inşaat şirketi kapanmıştır. Kurulan inşaat şirketlerinin
sayısında ise 2018’in aynı dönemine göre yüzde 117 düşüş görülmüştür. Arife
tarif gerekmez, görünen köy de kılavuz istemez; AK PARTİ’nin inşaat balonu
patlamıştır. 5 müteahhit zengin olmuş ama diğer yatırımcılar kepenk
kapatmıştır.
Sayın milletvekilleri, On Birinci Kalkınma Planı’nı hazırlayanlara bir
teşekkür borcum var. Kendileri bir nebze de olsa gerçekçi davranmış ve AK PARTİ
iktidarının 2023 hedeflerinin nasıl iflas ettiğini bizlere göstermiştir.
(Mikrofon otomatik cihaz tarafından kapatıldı) 
BAŞKAN – Sözlerinizi tamamlayın Sayın Oral. 
İBRAHİM HALİL ORAL (Devamla) – Onuncu Kalkınma Planı’na göre, kişi
başına gelir hedefi yarı yarıya düşmüş, işsizlik hedefi neredeyse 2’ye
katlanmış, ihracat hedefleri yarıya inmiştir. İktidara soruyorum: Bu mudur
sizin yıllardır konuştuğunuz 2023 hedefleri? Samimiyetle söylemek isterim ki
siz bu iflas etmiş siyasetle, bu hedefleri bırakın 2023’ü, 2123’te bile
gerçekleştiremezsiniz.
Bu duygu ve temennilerle kalkınma planının hayırlara vesile olmasını diler,
emeği geçenlere teşekkür ederim.
Genel Kurulu saygıyla selamlıyorum. (İYİ PARTİ sıralarından alkışlar)
BAŞKAN – Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Yürütmenin katılmadığı 11 numaralı önergeyi okutuyorum:
Türkiye Büyük Millet Meclisi Başkanlığına
Görüşülmekte olan 103 sıra sayılı Kanun Teklifi’nin “2.2.2 Öncelikli
Gelişme Alanları 2.2.2.1 Tarım” başlıklı “b. Politika ve Tedbirler” alt
başlıklı 411.5 maddesindeki “özendirici” ifadesinin “teşvik edici” olarak
değiştirilmesini arz ve teklif ederiz.
 Yücel Bulut Cemal
Enginyurt İbrahim Özyavuz
 Tokat Ordu Şanlıurfa
 Muharrem Varlı Mustafa
Kalaycı Tamer Osmanağaoğlu
 Adana Konya İzmir

BAŞKAN – Önerge hakkında söz isteyen, Ordu Milletvekilimiz Sayın Cemal
Enginyurt. (MHP sıralarından alkışlar)
CEMAL ENGİNYURT (Ordu) – Sayın Başkan, değerli milletvekilleri; On
Birinci Kalkınma Planı’yla ilgili söz almış bulunmaktayım.
On Birinci Kalkınma Planı memleketimize, devletimize hayırlı olsun.
On Birinci Kalkınma Planı’yla ilgili bir nebze de olsa ben de fikrimi
beyan etmek için Plan ve Bütçe Komisyonuna gittim ama sağ olsun, Garo Paylan
ile Erol Katırcıoğlu’nun önergelerinden fırsat bulup konuşamadım. Dolayısıyla
bu önerge vesilesiyle burada söz almış bulunmaktayım.
Bu arada, Garo Paylan ile Erol Katırcıoğlu da inşallah, bu sitemden bir
de pay çıkarsınlar. Arkadaş, bu kadar konuşulmaz, arada bize de söz hakkı
bırakın.
On Birinci Kalkınma Planı’nın görüşüldüğü bugünde, özellikle şunu
belirtmekte fayda gördüğüm için söz aldım: Yabancı yatırımcının ülkeye gelmesi
ve yatırım yapması önemlidir. Ama yabancı yatırımcı öyle bir yatırımcı ki
maytap patlasa kaçıyor, elektrik trafosu patlasa gidiyor, “Trump ne diyecek?”
diye ağzına bakıyor, “Putin’den ne haber gelecek?” diye kulağını oraya veriyor.
Dolayısıyla yabancı yatırımcı öyle pek de güvenilir durmuyor. Özellikle borsada
parası varsa ilk sıcak temasta hemen parayı dolara çevirip geldiği yere doğru
koşarak gidiyor. Onun için yerli yatırımcıya önem vermek gerektiğini düşünüyorum.

Kalkınmada önceliğin yerli yatırımcıda olması gerektiğine inanıyorum ki
Hükûmetimiz de bu konuda… “Hükûmetimiz” diyorum yani bu Meclis kapanmadan, hep
AK PARTİ’ye bir şeyler diyor demeyin diye “Hükûmetimiz” olarak söylüyorum ki AK
PARTİ’yi de çok eleştiriyor demeyin yani bu arada. Hükûmetimiz, bu konuda, On
Birinci Kalkınma Planı’yla gerekli konularda düzenlemeleri, planları ortaya
koymuşlar: 220 milyar dolar ihracat hedefi, 14.250 dolar millî gelirden
alınacak pay. İnşallah, bunlar gerçek olur. Ama dediğim gibi yerli yatırımcının
bir sıkıntısı var. Sayın Cumhurbaşkanı Yardımcımızın bu konuda hassasiyet
göstereceğine eminim. 
2012 yılının Haziran ayında, yatırımlarda devlet teşviki kapsamında o
gün faizlerden 500 baz indirim ve 700 bin liraya kadar kredi imkânı verilmiş,
bu da bir nebze olsun yatırımcıların nefes almasını sağlamış. O günlerde faizin
yüzde 12-15 bandında olduğunu düşünürsek 500 baz demek yüzde 5 indirim demek
anlamına geldiği için, 7 ve 12 arasında bir indirimli faizle yatırımcılar yatırım
yapma imkânı bulmuşlar. Lakin son bir yılda, gerek Hükûmetin dışında gelişen
olaylarla gerekse dünyadaki ekonomik sıkıntıların yansımasıyla Türkiye’de de
faizler yüzde 25 rakamına ulaştı. Bu rakam yüzde 25’e ulaşınca 500 baz faiz
indiriminin ve 700 bin lira kredinin hiçbir anlamı kalmadı. Maliyet öylesine
yükseldi ki bir örnek vermek istiyorum. 3,5 milyon lira kredi alan bir
yatırımcı, bu yeni faizle birlikte 5 milyon 680 bin lira ödemek zorunda kaldı.
Dolayısıyla Hükûmetimize yeni teklifim şudur: Yeniden, teşvik yatırımları
kapsamında bir yasa teklifi hazırlanır veya teşvik yasası yeniden gözden
geçirilerek bir ek yapılabilir ve bin baz faiz indirimi ve 2 milyon limit
getirilirse bu bir nebze olsun yatırımcıyı teşvik edecek, yatırımcılarımız
düşük maliyetle yatırım yapma imkânı bulacaklardır. Az önce söylediğim 3,5
milyon liralık kredi için ödenecek rakam 5 milyon 80 bin liraya düşecektir ve
böylelikle de yatırımcı daha iyi bir imkân bulacaktır. Ben bu konuda Hükûmetin
hassasiyet göstereceğine inanıyorum.
Bu duygularla, On Birinci Kalkınma Planı’nın Türk milletine, Türk
devletine hayırlara vesile olmasını niyaz ediyorum. Fındık taban fiyatının da
18 lira olması gerektiğini unutmayın diyor, hepinize saygılar sunuyorum. (MHP
ve AK PARTİ sıralarından alkışlar)
BAŞKAN – Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Değerli milletvekilleri, yürütmenin katılmadığı 12 numaralı önergeyi
okutuyorum: 
Türkiye Büyük Millet Meclisi Başkanlığına
Görüşülmekte olan On Birinci Kalkınma Planı’nın “2.2.3.6. Enerji”
başlığından Nükleer Güç Santralleriyle ilgili 488.1., 488.2., 488.3. ve 488.4.
paragraflarının çıkarılmasını ve 488. paragrafın “488. Devam etmekte olan
Nükleer Güç Santrali çalışmaları durdurulacak ve planlanan yeni Nükleer Güç
Santrali projeleri iptal edilecektir.” şeklinde değiştirilmesini arz ve teklif
ederiz.
 Hakkı Saruhan Oluç Kemal
Peköz Murat Çepni
 İstanbul Adana İzmir
 Ömer Faruk Gergerlioğlu  Ali
Kenanoğlu
 Kocaeli  İstanbul
BAŞKAN – Önerge hakkında söz isteyen İstanbul Milletvekilimiz Sayın Ali
Kenanoğlu. (HDP sıralarından alkışlar) 
Süreniz beş dakika Sayın Kenanoğlu.
ALİ KENANOĞLU (İstanbul) – Sayın Başkan, değerli milletvekilleri; Genel
Kurulu saygıyla selamlıyorum.
On Birinci Beş Yıllık Kalkınma Planı hakkında, bu nükleer enerji
santrallerinin iptal edilmesiyle ilgili vermiş olduğumuz önerge doğrultusunda
söz aldım. 
Tabii, biz bu nükleer güç santrallerinin, bu projelerin iptal
edilmesini, bunlara yatırım yapılmamasını ve bunun yerine yenilenebilir enerji
kaynaklarına yönelinmesini öneriyoruz. Ülkemizin yaşadığı bağımlılık yani
enerji bağımlılığı… Ki önümüzdeki yüzyılların da en önemli konularından biri
enerji kaynakları olacak ve bizim enerji kaynakları konusunda kendi ülkemizin
kaynaklarına ya da ülkemizin imkânları doğrultusundaki kaynaklara yönelmemiz
gerekiyor. Şunu daha önce de dile getirmiştik: Yani bağımlılıkta Amerika’dan
kurtulup Rusya’ya yönelik bir bağımlılığın oluşması bizim ülkemizin hayrına,
bizim faydamıza olan bir durum değil. S400’lerle başlayan sürecin uçak
alımlarıyla ve benzeri konularla da ilerlediğini ve bu bağımlılığın giderek
arttığını da görüyoruz. Ayrıca enerji konusunda çok ciddi bir bağımlılık
sürecinin yaşandığını da görüyoruz. 
Şimdi, bu nükleer santraller, nükleer güç santralleri savunulurken 2011
yılında iki gerekçe ortaya konuluyordu. Bunlardan bir tanesi 2023 yılı ekonomi
hedefiydi. Yani 2023 için konulan hedef millî gelirin 2 trilyon dolar olacağı
şeklindeydi ancak 2018’deki gerçekleşme rakamı 784 milyar dolarda kalmış durumda.
Burada çokça dile getirildi, bu tabloda da bütün bu açıklanan hedeflerin nerede
kaldığını çok net bir şekilde görüyoruz. Orada o zaman bir de şu söylendi, 2011
yılında denildi ki: “Biz ekonomide o kadar büyük atılımlar yapacağız ki
-fabrikalar, işletmeler, tesisler- 2019’a, 2020’ye geldiğimizde artık bizim
elektrik üretimimiz, enerji üretimimiz yetmez hâle gelecek. Bırakın
fabrikaları, işletmeleri, evlere dahi elektrik veremez, enerji sunamaz hâle
geleceğiz. Bu nedenle de nükleer güç santrallerine ihtiyacımız var.” Ama
gelinen gösterge, gelinen sonuç açıklanan hedefin yarısının da altında olduğunu
gösteriyor. Öyleyse demek ki bizim nükleer güç santrallerine bu kadar
ihtiyacımız yokmuş, genel sonuç bunu gösteriyor açıklanan hedefle. 
2011’de sunulan diğer bir konu ise yenilenebilir enerji santrallerinin
ya da enerji kaynaklarının pahalı, maliyetinin çok yüksek olduğu ve nükleer
enerji santrallerinin de buna nazaran ucuz olduğu yönündeki bir gerekçeydi.
Teknolojinin gelişmesiyle birlikte bu durum da tersine dönmemiş olsa bile bu
oranlara… Ki tersine de dönmüş durumda birçok veriyle birlikte baktığımız
zaman. Dolayısıyla şu anda yenilenebilir enerji santralleri, nükleer güç
santrallerinden çok daha ucuza enerji elde edilebilir durumdadır. 
Ülkemiz ayrıca güneş enerjisi yönünden özellikle Avrupa’ya nazaran kat
kat daha fazla imkâna sahip. Ki orada kullanılan enerji imkânının onda 1’i,
yüzde 1’i belki kullanılamaz hâlde yani oranı tam olarak ifade edemiyorum. Ama
şöyle bir şey var: 2018 Ocak ayında burada bir kanun çıkıyor arkadaşlar “çatı
mevzuatı” diye. Çatı mevzuatı, fabrikaların ya da kendi kullandığımız evlerin
çatılarına kurulan panellerle üretilen elektriğin şehre satılması ya da bu
konuyla ilgili işletmeye satılması yönünde. Bu kanun çıkıyor ama bu kanunun şu
an kimse farkında değil. Eminim ki burada birçok milletvekili arkadaş da bunu
ilk defa duyuyor. Niye? Bu kanun çıkarılırken, bu düzenleme yapılırken Maliye
Bakanı bunu geliştireceklerini, bunu teşvik edeceklerini, bununla ilgili
düzenlemeler yapacaklarını ve insanların artık kendi evlerinde, çatılarında
ürettikleri elektrikle büyük oranda enerji ihtiyacını karşılayacaklarını da
ifade ediyor ancak gelinen noktada bunun varlığından dahi kimse haberdar değil
bırakın kullanmayı. Neden? Çünkü ithalattan kaynaklı olarak maliyeti çok yüksek
bir noktada, 60 bin liraya sistem mal ediliyor, ortalama ömrü 25 yıl ve amorti
etme süresi de 8 yıl olarak karşımızda duruyor.
(Mikrofon otomatik cihaz tarafından kapatıldı)
BAŞKAN – Sözlerinizi tamamlayın Sayın Kenanoğlu.
ALİ KENANOĞLU (Devamla) – Maliyetinin yanı sıra, bu sistemi kendi
evinize ya da fabrikanıza kurabilmeniz için de yaklaşık dört ay süren bir
bürokrasiyle uğraşmanız gerekiyor. 
Şimdi bizim buradan yürütmeye önerimiz şudur: Bu sistem Avrupa’da
evlerde çok yaygın kullanılıyor. Bizzat ben de bunu Almanya’ya gittiğimde
gördüm. Evlerin üzerindeki çatılara kurulan, fabrikalara kurulan bu güneş
enerji sistemleriyle üretmiş olduğunuz elektriği siz evinizde kullanıyorsunuz,
işletmenizde kullanıyorsunuz, fazlasını o bölgenin enerji firmasına
satıyorsunuz ve böylelikle, devletin çok büyük yatırımlar yapmasına ya da işte
böyle nükleer güç santralleri gibi tehlikeli işlere girmesine gerek kalmadan
enerji ihtiyacını da karşılama imkânı oluyor. Bunun çok ivedilikle gerçekleşmesi
için gerekenlerin yapılmasını talep ediyoruz. 
Teşekkür ederim. (HDP sıralarından alkışlar)
BAŞKAN – Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir.
Yürütmenin katılmadığı 14 numaralı önergeyi okutuyorum:
Türkiye Büyük Millet Meclisi Başkanlığına
Görüşülmekte olan 103 sıra sayılı On Birinci Beş Yıllık Kalkınma
Planı’nın “2.3.1 Eğitim” başlığı altında bulunan 547’nci paragrafın plan
metninden çıkarılmasını arz ve teklif ederiz.
 Yavuz Ağıralioğlu İsmail
Koncuk Hasan Subaşı
 İstanbul Adana Antalya
 Bedri Yaşar  İmam
Hüseyin Filiz
 Samsun  Gaziantep
BAŞKAN – Önerge üzerinde söz isteyen Adana Milletvekilimiz Sayın İsmail
Koncuk. (İYİ PARTİ sıralarından alkışlar)
Süreniz beş dakika Sayın Koncuk.
İSMAİL KONCUK (Adana) – Sayın Başkan, değerli milletvekilleri, Sayın
Cumhurbaşkanı Yardımcısı; yüce heyetinizi saygıyla selamlıyorum. 
Onuncu Kalkınma Planı’nın hedefler bakımından gerisinde olan On Birinci
Kalkınma Planı’nı görüşüyoruz. Hani, eskiden -askerlik yapanlar bilir- hedef
küçültme vardı, sizler de küçültmüşsünüz; inşallah hayırlı olur diyelim.
Herhâlde bunu biraz daha matematik bilen birileri hazırlamış ki böyle bir hedef
küçültme gereği hissetmişsiniz. 
Aslında çok şey söylenebilir, ekonomi konularında
kıymetli hatipler güzel şeyler söyledi ama ben burada… Bu “plan” sözü biraz
iddialı yani buna “plan” demek falan mümkün değil, 290 sayfalık bu kitapçık
aslında sorun tespitinden başka bir şey değil, ortada bir plan filan da yok.
Bunun adı nasıl “plan”? Bakın bir cümle okuyayım ben size, bu nasıl bir plan:
“Ülkemizden yurt dışına doğru yaşanan beyin göçünün nedenleri analiz edilecek.”
diyor. Düşünün yani şimdiye kadar analiz etmemişler ülkemizde yaşanan beyin
göçünün sebebini, hükûmet haberdar değil, yeni analiz edeceklermiş. Nasıl bir
planla? O belli değil. Bunun adına “plan” demek bile mümkün değil, bu ancak
olsa olsa “sorun tespiti” olabilir. 
Ben eğitimle ilgili konuşacağım, fazla konuşan olmadı
eğitimle ilgili. Eğitimle ilgili cümleler de aslında bir plandan öte sorun
tespiti ama bir plan var burada. Mesela “Tekli eğitime geçeceğiz.” iddiası var.
Sayın Binali Yıldırım’ın daha önceki yıllardaki -2019-2020 yılları değil mi
Sayın Bakanım?- tekli eğitime geçileceği, okul öncesi eğitimin zorunlu
yapılacağı yönündeki açıklamalarını hatırlıyorum ben. Bunun maliyeti ne? Yeni
derslik gerekiyor 70 binden fazla ve ilave öğretmen, maliyeti 95 milyar TL. 5
yaş zorunlu eğitim için 17-18 bin yeni derslik gerekiyor, maliyeti 19 milyar
TL. Meslek liselerinin laboratuvarlarının yenilenmesi maliyeti -ki bunlar da
var burada- 16-17 milyar. Peki, Millî Eğitim Bakanlığı payından yatırıma
ayırdığınız pay ne kadar? Yüzde 4,88. Nasıl yapacağız? Yani böyle bir maliyet
tablosuyla tekli eğitime geçmek mümkün değil. Ha, tekli eğitime geçersiniz, ne yaparsınız?
Ellişer kişilik iki sınıfı birleştirirsiniz ya da 40+40=80 kişilik sınıflar
yaparsınız, dersiniz ki: “Biz tekli eğitime geçtik.” Böyle bir tekli eğitim,
eğitim anlamında olumlu getirisi olan bir şey değil.
Çok madde var, bunları tek tek burada izah edebilirim ama enteresan
şeyler var, mesela ben size birini söyleyeyim: “Öğretmenlere, öğrenci
kazanımları dikkate alınarak -neyse bu öğrenci kazanımları- eğitim kurumunun
türü ve mahalline göre farklı oranlarda teşvik edici mekanizmalar oluşturulacak.”
Nasıl mekanizmalarsa bunlar? Bu nasıl bir plan ya? Yani “Öğrenci kazanımları
dikkate alınarak…” Şimdi, diyelim, öğrenciniz başarılı oldu, teşvik
edeceksiniz; peki, öğretmenler aynı şartlarda mı görev yapıyor? Yani, Mardin’in
bir ilçesindeki öğretmenin başarı seviyesinin Çankaya’nın bir okulundaki
öğretmenin başarı seviyesiyle bir olması mümkün değil. Yıllardır aslında biz
bunları söyledik, öğretmenlere görev yaptığı bölgelere göre teşvik veriniz
dedik ama yıllardır bunları dinletemedik. Eğitimle ilgili burada bir şey yok,
burada bir şey yok yani bu, bir plan filan değil. 
Ben, zamanım da fazla kalmadığı için, üniversitelerle ilgili birkaç
cümle söylemek istiyorum. Üniversitelerle ilgili, bakın, burada diyor ki: “2023
yılı itibarıyla en az 2 üniversitemizin dünya akademik başarı sırasında ilk
100’e girmesini, en az 5 üniversitemizin de ilk 500’e girmesini sağlayacağız.”
Enteresan bir hedef ya, böyle bir hedef olabilir mi? Yani, bizim hedefimizin, 2
üniversitemizin ilk 100’e girmesi... Girdirdik; Boğaziçini girdirdik,
Hacettepeyi girdirdik; diğerleri ne olacak? Bizim burada, bütün
üniversitelerimizin başarı seviyesini artırmak gibi genel bir hedef ortaya
koymamız lazım. Nasıl yapacaksınız? Siz üniversitelerimize profesör bile
gönderemiyorsunuz, doçent gönderemiyorsunuz; akademik personel problemi var. 
(Mikrofon otomatik cihaz tarafından kapatıldı) 
BAŞKAN – Sayın Koncuk, sözlerinizi tamamlayın lütfen.
İSMAİL KONCUK (Devamla) – Şimdi, böylesine bir ortamda
üniversitelerimizin 2 tanesinin ilk 100’e girmesinin, 5 tanesinin ilk 500’e
girmesinin üniversitelerimize, akademik hayatımıza bir fayda sağlamayacağını bilmemiz
lazım. 
Değerli milletvekilleri, bunlar, eğitim anlamında bir plan filan değil;
dediğim gibi, bunlar bir sorun tespitidir. Dolayısıyla bunun adına “plan” bile
demek mümkün değildir.
Ben bütün bunlara rağmen, adına “plan” denilen bu sorun
tespiti dosyasının milletimize, ülkemize hayırlı olmasını yüce Allah’tan niyaz
ediyorum, saygılar sunuyorum. (İYİ PARTİ sıralarından alkışlar) 
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir. 
Yürütmenin katılmadığı 15 numaralı önergeyi okutuyorum:
Türkiye Büyük Millet Meclisi Başkanlığına
Görüşülmekte olan On Birinci Kalkınma Planı'nın “2.3.5.
Kadın” başlıklı bölümünün 599’uncu paragrafının "599. Kadınlara yönelik
şiddeti ve her türlü ayrımcılığı sonlandırmak; kadınların toplumsal hayatın tüm
alanlarında hak, fırsat ve imkânlardan fiilen eşit biçimde yararlanmaları ve
güçlenmeleri için toplumsal cinsiyet eşitliğini sağlamak temel amaçtır.”
şeklinde değiştirilmesini arz ve teklif ederiz.
 Züleyha Gülüm Kemal
Peköz Hakkı Saruhan Oluç
 İstanbul Adana İstanbul
 Murat Çepni Ali
Kenanoğlu Ömer Faruk Gergerlioğlu
 İzmir İstanbul Kocaeli
BAŞKAN – Önerge üzerinde söz isteyen İstanbul
Milletvekili Sayın Züleyha Gülüm. (HDP sıralarından alkışlar) 
Süreniz beş dakika.
ZÜLEYHA GÜLÜM (İstanbul) – Ben de herkese iyi geceler
diyerek başlayayım bari, bu saatte devam ettiğimize göre.
Şimdi, Onuncu ve On Birinci Kalkınma Planları’nı karşılaştırarak
başlayalım. İkisinin arasında kadınlar noktasından baktığımızda çok açık,
belirgin bir farklılaşma görüyoruz. “Kadın-erkek fırsat eşitliği” hem de
“toplumsal cinsiyet eşitliği” ifadelerinin aslında bu kalkınma planından
kaldırıldığını görüyoruz. Sadece bu da değil; kadının güçlendirilmesi yerine,
asıl olarak ailenin öne çıktığını, aile vurgusunun, ailenin güçlendirilmesinin
öne çıktığını görüyoruz. 
Ama sadece kalkınma planında değil, aslında uzun bir
süredir kadın kazanımlarına yönelik ciddi bir saldırı dalgasının hem iktidar
tarafından hem de basın-yayın organları aracılığıyla gerçekleştiğini
görebiliyoruz. Mesela, neler oldu? YÖK’ün Toplumsal Cinsiyet Tutum Belgesi
askıya alındı. İktidar ve sözcüleri tarafından, Diyanet İşleri Başkanlığı tarafından
kadın-erkek eşitliği aleyhinde sürekli beyanlarda bulunuldu. İstanbul
Sözleşmesi’ne, CEDAW’a, 6284 sayılı Kanun’a, nafaka hakkına, ortak mal
paylaşımına yönelik yine iktidarın ve medya kanallarının yoğun bir saldırısıyla
karşı karşıyayız.
Aslında bir bütün olarak baktığımızda, kadınların yıllarca mücadeleyle
elde ettiği kazanımların ortadan kaldırılmaya çalışıldığını görüyoruz. Kadın
hareketini, feminist hareketi, kadınların mücadelesini, sözünü dikkate almayan,
erkek egemen siyaseti daha da derinleştiren bir iktidar anlayışını görüyoruz.
Bir de şu meşhur “iş ve aile yaşamını uyumlaştırma” sözü var, yine
kullanıldı sunumda. Neden acaba kadınlar aklınıza gelince “iş ve aile hayatını
uyumlaştırma” diyorsunuz da erkekler için “iş ve aile hayatını uyumlaştırma”
diye bir şey aklınıza gelmiyor? Ev işi, emek ya da çocuk bakımı sadece
kadınların görevi diye mi görüyorsunuz?
Bu toplumsal cinsiyet nedir ki bu kadar karşı çıkıyorsunuz? Toplumsal
cinsiyet eşitliğinden ne anlıyorsunuz ki karşı çıkıyorsunuz, her yerde yok
etmeye çalışıyorsunuz? Biraz anlatalım isterseniz. 
Toplumsal cinsiyet eşitliği olmadığında yani erkek egemenliği ortadan
kalkmadığında biz kadınlar şiddete uğramaya, katledilmeye, tacize, tecavüze
uğramaya devam ediyoruz. 
Biz kadınlar siyasette -aynı burada olduğu gibi- temsil edilmiyoruz,
erkekler biz kadınların adına kendi çıkarları için kararlar alıyorlar.
Biz kadınların mülksüzlüğü devam ediyor. Gece gündüz çalışmamıza rağmen
hep yoksul olan biz kadınlar oluyoruz. 
İş yerlerinde cam tavan hep kafamıza çarpıyor. Asla eş değer işe eş
değer ücret alamıyoruz. Esnek, güvencesiz, sigortasız işlerde çalışmaya
zorlanıyoruz. 
Ev işleri, bakım işleri, çocuk yaşlı bakımı hep biz kadınların görevi
oluyor; erkekler bundan muaf oluyor, devlet bu alandaki sorumluluğunu yerine
getirmiyor. Aileye, babaya, kocaya mahkûm olarak hayatlar yaşamak zorunda
kalıyoruz. Her türlü baskıyı görmemize rağmen sessiz kalmak zorunda kalıyoruz.
Eğitim hakkımız elimizden alınıyor. Ana dilde eğitim hakkımız olmadığı
için eğitimimizi tamamlayamıyoruz. Kız çocukları okuldan alınmaya, erken yaşta
evlenmeye zorlanıyor. 
Mevsimlik işçi kadınlar, göçmen kadınlar erkeklerden daha düşük
ücretlerde tacizle, tecavüzle baş başa kalarak çalışmak zorunda kalıyor. 
Basın-yayın organları erkek egemenliğini besleyerek
yaşamın tüm alanında erkekliğin güçlenmesini sağlıyor. 
Tarımda çalışan kadınların emeği görülmüyor, yok
sayılıyor. 
Biz kadınlar kamusal alanlardan çekilmeye, evlere
hapsedilmeye zorlanıyoruz. 
Boşanmak isteyen kadınlar, “hayır” diyen kadınlar
öldürülmeye devam ediyor. 
Yargı, erkek yargı olmaya, kadınları yargılamaya, sanık
erkekleri korumaya, onları cezasızlıkla ödüllendirmeye devam ediyor. 
Türkiye, kadın-erkek eşitliğinde dünya ülkeleri arasında
son sırada yer almaya devam ediyor. 
LGBT+’ların uğradığı hak ihlalleri, nefret suçu eylemleri
görünmez kılınıyor, LGBT+’lara yönelik suçlar daha da fazla artıyor. LGBT+’lara
çalışma hakkı, yaşam hakkı, ikamet etme hakkı tanınmıyor; yok sayılmaya, yok
edilmeye çalışılıyorlar. 
Şimdi soralım: Gerçekten siz böyle bir toplumsal yapı mı istiyorsunuz?
Gerçekten biz kadınların öldürüldüğü, cinayetlere kurban gittiği, yok
sayıldığı, erkeklerin iktidarı altında ezildiğimiz bir yaşam biçimine mi bizi
mahkûm etmek istiyorsunuz? Bunu yapmak istiyorsanız bu politikalarınıza devam
edersiniz. 
(Mikrofon otomatik cihaz tarafından kapatıldı)
BAŞKAN – Sözlerinizi tamamlayın. 
ZÜLEYHA GÜLÜM (Devamla) - Eğer gerçekten bunu yapmak gibi bir derdiniz
yoksa -öncelikle kadın arkadaşlara sesleneyim tabii ki- gelin bu politikalardan
vazgeçip kadın hareketini, feminist hareketi, bu alanda yıllardır mücadele eden
kadınları dikkate alın; erkeklerle yan yana durmayın, kadınların ittifakıyla
yan yana durun ve gerçekten erkek egemenliğine birlikte son verelim. 
Teşekkürler. (HDP sıralarından alkışlar)
BAŞKAN – Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir. 
Değerli milletvekilleri, yaklaşık on üç saattir sürdürdüğümüz bir
çalışma süresi sonunda On Birinci Kalkınma Planı üzerine verilen önergelerin
görüşmeleri ve işlemleri tamamlanmıştır.
3067 sayılı Kanun gereğince planın tümü, Genel Kurulca kabul edilen
önergelerdeki değişiklikler doğrultusunda açık oya sunulacaktır. Açık oylamanın
şekli hususunda Genel Kurulun kararını alacağım.
Açık oylamanın elektronik oylama cihazıyla yapılmasını oylarınıza
sunuyorum: Kabul edenler... Kabul etmeyenler... Kabul edilmiştir.
Değerli milletvekilleri, oylama için iki dakika süre vereceğim. Bu süre
içinde sisteme giremeyen üyelerin teknik personelden yardım istemelerini, bu
yardıma rağmen de sisteme giremeyen üyelerin oy pusulalarını oylama için
öngörülen süre içerisinde Başkanlığa ulaştırmalarını rica ediyorum. 
Oylama işlemini başlatıyorum. 
(Elektronik cihazla oylama yapıldı)
BAŞKAN – Değerli milletvekilleri, On Birinci Kalkınma Planı’yla ilgili
açık oylama sonucunu açıklayacağım. Bu açıklamadan sonra bir iki işlemimiz daha
var. Sizlerden ricam, benim konuşmalarım bitmeden kürsü önünde ya da kürsü
yanında bir yığılmaya lütfen neden olmayalım ve sessiz olalım çünkü Başkanlık
Divanı daha işlemlerini bitirmedi. On üç saat süren görüşmeden sonra her şeyin
bir muntazamlık içerisinde yapılmasına lütfen fırsat tanıyalım. 
On Birinci Kalkınma Planı açık oylama sonucu: 
“Kullanılan oy sayısı : 312
Kabul  : 268
Ret : 44 (x)
 Kâtip Üye  Kâtip
Üye
 Bayram Özçelik İsmail
Ok
 Burdur Balıkesir”
Sayın milletvekilleri, bu sonuçla On Birinci Kalkınma
Planı kabul edilmiştir. Hayırlı olsun. (AK PARTİ ve MHP sıralarından alkışlar)
Kalkınma planının içinde geçen bütün hedefleriyle
gerçekleşmesini ben de yürekten temenni ediyorum. 
Sayın Cumhurbaşkanı Yardımcımız, kalkınma planı kabul
edilmiştir, bu konuda isterseniz yerinizden isterseniz kürsüden bir teşekkür
için size söz vereceğim.
Buyurun. (AK PARTİ sıralarından alkışlar) 
CUMHURBAŞKANI YARDIMCISI FUAT OKTAY – Sayın Başkan,
değerli milletvekilleri; ülkemizin kalkınması ve geleceği açısından önemli bir
vizyona sahip olan On Birinci Kalkınma Planı’nın görüşmelerini tamamladığımız
bugünde önemli ve memnuniyet verici millî bir duruşa şahit olduk. Bugün çatısı
altında bulunduğumuz Gazi Meclisimizde grubu bulunan 4 siyasi parti, yaptıkları
ortak destek açıklamasıyla ne ülkemizin ne de Kıbrıs Türkünün Doğu Akdeniz’de
meşru hak ve çıkarlarının gasbedilmesine müsaade etmeyeceğini güçlü bir şekilde
dünya kamuoyuna ilan etmiştir. (AK PARTİ ve MHP sıralarından alkışlar) Kim ne
karar alırsa alsın, kim ne engel çıkarmaya çalışırsa çalışsın bu bildiride de
vurgulandığı üzere Türkiye, Doğu Akdeniz’deki hidrokarbon arama faaliyetlerine
aynı kararlılıkla devam edecek ve uluslararası hukuktan kaynaklanan haklarını
kullanmaktan geri durmayacaktır. (AK PARTİ ve MHP sıralarından alkışlar) 20
Temmuz Barış ve Özgürlük Bayramı öncesi yayımlanan bu bildiri, Kıbrıs Türkünün
hiçbir zaman yalnız bırakılmayacağının da güçlü bir ifadesidir.
Bu vesileyle, bir noktaya daha vurgu yapmak isterim.
Türkiye Cumhuriyeti devleti fark gözetmeksizin her bir vatandaşına büyük değer
vermekte ve hiçbir ayrım yapmamaktadır. “İnsanı yaşat ki devlet yaşasın.”
düsturuyla yaratılanı severiz Yaradan’dan ötürü.
Sayın Başkan, değerli milletvekilleri; 2019-2023 dönemini
kapsayan On Birinci Kalkınma Planı görüşmelerini tamamlamış bulunuyoruz. Plan
çalışmalarının başından bu yana gerek talimatları ve gerekse vizyonu ve
liderliğiyle On Birinci Kalkınma Planı’nın her aşamasının katılımcı bir
anlayışla hazırlanmasını sağlayan ve plan çalışmalarına her aşamada titizlikle
sahip çıkan Sayın Cumhurbaşkanımıza şükranlarımı arz ediyorum. (AK PARTİ
sıralarından alkışlar)
Bugün yaptığımız müzakereler dâhil, yapılan tüm özverili
çalışmalar için Plan ve Bütçe Komisyonumuza, Komisyonun Değerli Başkan ve
üyelerine, katkılarını esirgemeyen bütün siyasi partilerimize, siz Sayın Başkan
ve siz değerli milletvekillerimize; Strateji ve Bütçe Başkanlığı başta olmak
üzere tüm bakanlık, kurum ve kuruluşlarımıza, bürokrat ve teknokrat
arkadaşlarımıza; özel sektör, sivil toplum ve akademi camiasına; katkı sunan,
emek veren herkese şükranlarımı sunuyorum. (AK PARTİ sıralarından alkışlar) 
Her alanda topyekûn bir değişim ve dönüşüm öngören On
Birinci Kalkınma Planı, Türkiye'nin kalkınma vizyonunu ortaya koyarak
milletimizin temel beklentilerini karşılamak, ülkemizin uluslararası konumunu
yükseltmek ve halkımızın refahını artırmak için temel bir yol haritası olacaktır.
Cumhurbaşkanlığı hükûmet sisteminin bu ilk kalkınma planında bulunan hedefler
ve uygulamaya konulacak politikalar çerçevesinde Türkiye'yi daha hızlı bir
kalkınma ivmesine hep birlikte taşımayı ve el birliğiyle ülkemizin saygın
konumunu daha da güçlendirecek adımları atmayı diliyorum.
Katılımcı bir süreçte yoğun çalışmalar sonucunda hazırlanan On Birinci
Kalkınma Planı’nın ülkemiz ve milletimiz için hayırlara vesile olmasını temenni
ediyor, yüce heyetinizi saygıyla selamlıyorum. (AK PARTİ ve MHP sıralarından
alkışlar) 
Teşekkür ederim.
BAŞKAN – Ben de teşekkür ederim.
V.-
OTURUM BAŞKANLARININ KONUŞMALARI (Devam)
5.-
Oturum Başkanı TBMM Başkan Vekili Levent Gök’ün, 27’nci Yasama Dönemi İkinci
Yasama Yılının son birleşiminin tamamlanması nedeniyle çalışmalarda katkısı
bulunan herkese teşekkür ettiğine ilişkin konuşması 
BAŞKAN – Sayın milletvekilleri, 27’nci Yasama Dönemi İkinci Yasama
Yılının son birleşimini tamamlıyoruz. Bu vesileyle, bugüne kadar birlikte yoğun
mesai harcadığımız değerli parti gruplarımızın saygıdeğer başkan vekillerine,
tüm milletvekillerine, yürütmenin değerli temsilcilerine katkıları ve
katılımları için teşekkür ediyorum. Ayrıca, görev yapmaktan onur duyduğum
Başkanlık Divanı üyelerimize; çalışmalarımızda yasama, idari ve teknik hizmetlere
destek veren idari teşkilatımızın Genel Sekreteri ve yöneticilerine; Divanda ve
komisyonlarda müşavirliğimizi yapan Kanunlar ve Kararlar Başkanlığı yasama
uzmanlarına, yasama evrakı işlerini yapan Kanunlar ve Kararlar Başkanlığı
personeline, sözlerimizi kayda geçiren değerli stenograflarımıza, Genel Kurulda
teknik destek sunan Bilgi İşlem Başkanlığı ve İşletme Yapım Başkanlığı
personeline, sürekli taleplerimize yetişmeye çalışan kavaslara, araştırma ve
bilgi taleplerimizi karşılayan Araştırma Hizmetleri Başkanlığı yasama
uzmanlarına, zengin kitaplığından istifade ettiğimiz Kütüphane ve Arşiv
Hizmetleri Başkanlığı personeline, bire bir çalıştığımız danışman ve
sekreterlerimize, tüm partilerimizin grup çalışanlarına, görüşmelerimizi
yansıtan Türkiye Büyük Millet Meclisi Televizyonu çalışanlarına, sağlık
çalışanlarına, çalışmalarımızı kamuoyuyla paylaşan tüm Parlamento
muhabirlerine, restoran çalışanlarımıza, kulislerde ikramda bulunan değerli
personelimize ve Meclis kampüsünde güvenliğimizi sağlayan değerli güvenlik
görevlilerimize, velhasıl Meclis çatısı altında görev yapan tüm çalışanlara
Türkiye Büyük Millet Meclisi adına teşekkür ediyorum. (Alkışlar)
Ve final. 
Değerli milletvekilleri, yorucu bir hafta geçirdik. Yasama yılında araya
giren seçim çalışmaları oldu. Parlamentomuz, hem seçim çalışmalarına hem de
yasama, araştırma çalışmalarına zaman ayırmaya gayret etti. Elbette daha
yapılacak çok şey var ama bugün de alınan karar gereğince bir tatile girme
kararımızı burada beraber paylaşıyoruz.
Ben, tatilde, tüm arkadaşlarımızın aileleri, sevdikleri, seçmenleri,
bütün partilileriyle birlikte güzel bir tatil geçirmelerini yürekten diliyorum.
Hepinize mutluluklar diliyorum, sağlık diliyorum, başarı diliyorum. (Alkışlar)
Ve artık, şu sözlerle tamamlıyoruz: Gündemde bulunan konuları sırasıyla
görüşmek için, alınan karar ile Anayasa ve İç Tüzük gereğince 1 Ekim 2019 Salı
günü saat 15.00’te toplanmak üzere birleşimi kapatıyor, hepinize iyi geceler
diliyorum. (Alkışlar)
Kapanma Saati: 00.05




(x) 103 ve
103’e 1’inci Ek S. Sayılı Basmayazılar Tutanağa eklidir. 


(x) Açık
oylama kesin sonuçlarını gösteren tablo tutanağa eklidir.





