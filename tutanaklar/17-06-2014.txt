



TBMM Tutanak Müdürlüðü




17 Haziran 2014 Salı 
BİRİNCİ OTURUM
Açılma Saati: 15.00
BAŞKAN: Başkan Vekili Meral AKŞENER
KÂTİP ÜYELER: Muhammet Rıza YALÇINKAYA (Bartın), Dilek YÜKSEL (Tokat)
----- 0 -----
BAŞKAN – Türkiye
Büyük Millet Meclisinin 104’üncü Birleşimini açıyorum.
 
 YOKLAMA




BAŞKAN –
Elektronik cihazla yoklama yapacağız.
Yoklama için üç
dakika süre vereceğim. Sayın milletvekillerinin oy düğmelerine basarak salonda
bulunduklarını bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerinse yoklama pusulalarını
görevli personel aracılığıyla üç dakikalık süre içeresinde Başkanlığa
ulaştırmalarını rica ediyorum.
Yoklama işlemini
başlatıyorum. 
(Elektronik
cihazla yoklama yapıldı) 
BAŞKAN – Toplantı yeter sayısı vardır.
Görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, Seyitömer Linyit
İşletmesi ve Termik Santralinde yaşanan sorunlar hakkında söz isteyen Kütahya
Milletvekili Sayın Alim Işık’a aittir.
Buyurun Sayın
Işık. (MHP ve CHP sıralarından alkışlar)



ALİM IŞIK
(Kütahya) – Sayın Başkan, çok değerli milletvekilleri; daha önce değişik
vesilelerle Türkiye Büyük Millet Meclisinin gündemine taşıyarak gerek sizleri
gerek sorumluları gerekse kamuoyunu bilgilendirmek amacıyla ele aldığım bir
konuyu, maalesef, son dönemde yaşanan bazı toplumsal olaylar nedeniyle bir kez
daha sizlerle paylaşmak istiyorum. Bu vesileyle, yüce Meclisi ve bizleri
izleyen tüm vatandaşlarımızı saygıyla selamlıyorum.
Değerli
milletvekilleri, bilindiği gibi, Kütahya İli merkez ilçesi sınırları içerisinde
faaliyet gösteren Seyitömer Linyit İşletmesi ve Seyitömer Termik Santrali,
maalesef, AKP hükûmetlerinin iş başına gelir gelmez başlattıkları özelleştirme
furyasının bir halkası olarak geçen yıl birlikte özelleştirildi. Geçen yıl, tam
bir yıl önce, 18 Haziran 2013 tarihinde yine bu kürsüden bir başka gündem dışı
konuşmayla bu özelleştirmenin yanlış olduğunu ve bu şekliyle yapılan
özelleştirmenin ileride çok sayıda çalışana mağduriyet getireceğini ifade
etmiştim ve gerekli tedbirlerin alınması amacıyla da ilgilileri göreve davet
etmiştim. Ancak o günün şartlarında işletmenin satılması gerektiğini ilgili
bakan geldi burada çok hırslı bir şekilde savundu, hatta bizi iş bilmemekle de
suçlayarak kârlı olan bir işletmenin satışını âdeta yüce Meclise çok iyi bir
satış olarak gerçekleştirdiklerini ifade ederek açıklamada bulundu.
Değerli
milletvekilleri, bu işletmelerin özelleştirilmesinin ardından öncelikle
dışarıya yapılan kömür satışının ihale kapsamı içinde olmaması nedeniyle bazı
işçilerin işletmeyi alan iş yeri sahipleri tarafından çalıştırılacak alan
bulunamadığı gerekçesiyle önce İŞKUR’a 300’e yakın kişinin işten çıkarılması
gerektiği yönündeki taleplerini ilettiler ve arkasından 109 işçinin işine son
verildi. Bu olay üzerine 17 Nisan 2014 tarihinde işletmede çalışan işçiler,
maalesef, hiçbirimizin tasvip etmediği ve arzu etmediği toplumsal olayların
yaşanmasına neden olan bir protesto eylemine giriştiler ve bu olayların
bastırılmasının ardından olay tabii ki savcılığa yapılan suç duyurularının
ardından yargıya intikal etti ve yargı süreci devam ederken 109 işçinin geriye
iadesi kabul edildi iş yeri tarafından ve arkasından eylemlere karıştığı
gerekçesiyle, önce 20 işçinin, ardından da 18 işçinin işine son verilmesiyle
beraber on gün önce olaylar yeniden patlak verdi ve işletmede çalışan işçilerin
tamamı oturma eylemine başlayarak on gündür işten çıkarılan arkadaşları işe iade
edilmediği sürece işe gitmeyeceklerini ve bu işçi kıyımlarının durdurulması
gerektiğini ileri sürerek oturma eylemlerini sürdürmektedirler. İki gün önce
işletmede eylemi yapan işçiler ve ailelerini ziyarete gittim ve tesadüf, gider
gitmez de çok yoğun bir yağış altında işçilerimizle bu sıkıntıların çözümü
konusunda ne yapabileceğimizi onlarla konuşurken yıldırım düşmesi sonucunda da
bir arkadaşımız yaralandı, birçok arkadaşımız da bundan etkilenerek o olaylar
da yaşandı ve bu mağduriyet devam ediyor.
Değerli milletvekilleri, şimdi, bu
işletmelerin satışı sırasında işçilerin mağdur edilmeyeceği sözünü veren
siyasiler ve aracı olan yetkililer şimdi kulaklarını tıkadılar, “Burada ne
oluyor?” diye bakmıyorlar. Şimdi, sizlere bu konuyla ilgili yapılması gerekeni
bir kez daha paylaşıyor ve Hükûmeti, özellikle de Enerji ve Tabii Kaynaklar
Bakanlığı ile Maliye Bakanlığını, sorumlu bakanlıkları bu sorunun çözümüne
davet ediyorum.
Şimdi, dışarıya kömür satışını iptal
ettiyseniz bu işçilerin de orada çalışması gerektiğine hepimiz inanıyorsak -ki
inanıyoruz- bu çözümü Hükûmetin bulması gerekiyor. İş yeri sahiplerinin
mağduriyetine ve işçilerin mağduriyetine yol açan bu yanlış uygulamanın bir kez
daha yaşanmaması gerekiyor ama yaşanan olaylardan ders almayan Hükûmetin, en
son, Yatağan’daki ısrarlı tavrını bir kez daha gördük. Orada da buna benzer
olaylar yaşanacak. Arkasından Kütahya Tunçbilek Termik Santrali ve Garp Linyit
İşletmeleri özelleştirme kapsamına alındı, yine o olaylar orada devam edecek. 
Gerekli tedbirlerin alınmasını tekrar
talep ediyor, ilgilileri göreve davet ediyorum ve sizi de tekrar saygıyla
selamlıyorum. (MHP sıralarından alkışlar) 
BAŞKAN – Teşekkür ederim Sayın Işık. 
Gündem dışı ikinci söz, Bursa’daki dolu
ve aşırı yağış nedeniyle çiftçilerimizin yaşadığı sorunlar hakkında söz isteyen
Bursa Milletvekili Sayın İlhan Demiröz’e aittir.
Buyurun Sayın Demiröz. (CHP
sıralarından alkışlar) 




İLHAN DEMİRÖZ (Bursa) – Sayın Başkan,
değerli milletvekilleri; Bursa’da yaşanan dolu ve aşırı yağış nedeniyle çiftçilerimizin
yaşadığı sıkıntılara ilişkin gündem dışı söz almış bulunuyorum. Sizleri ve
ekranları başında bizleri izleyen değerli çiftçilerimizi ve vatandaşlarımızı
sevgi ve saygıyla selamlıyorum.
Değerli arkadaşlar, ülkemizde 2014 yılı
tarımsal üretim dönemi, 2013 yılı son aylarında beklenen yağışların olmaması
nedeniyle kurak geçmiş, 2014 Mart ve Mayıs ayları içerisinde de ülkemizin belli
bölgelerinde don ve dolu olaylarının yaşandığı doğal afetlerle başlamıştır. 
Bursa’mızın yüzde 35’ini verimli
arazilerin oluşturduğunu hepimiz biliyoruz. Ancak, iktidarın izlediği yanlış
tarım politikaları ve uygulamaları sebebiyle çiftçilerimizi, tarım
arazilerimizi, su kaynaklarımızı, doğamızı ve kültürel varlıklarımızı birer
birer kaybetme noktasındayız. 
Buna
son aylarda yaşanan iklimsel felaketleri de eklediğimizde, Bursa’nın Osmangazi,
Gürsu, Mustafakemalpaşa, Karacabey, Keles, Kestel, Mudanya, Gemlik, İznik,
Orhangazi gibi tarımsal üretimin yoğun olduğu ilçelerimizde çiftçilerimizin
yüzde 80 ile yüzde 100 arası zarar gördüğünü ifade etmek isterim.
Değerli
arkadaşlar, bir örnek vermek istiyorum. Bursa Karacabey ilçemizde yaklaşık 80
dönüm arazisi olan ve üretim yapan bir çiftçimizin düştüğü borç sarmalı
sebebiyle tüm arazisini kaybettiğini ve SRC belgesi alabilmek için yardım
istediğini sizlerle paylaşmak isterim. Bu çiftçimiz sulama birliğine verdiği
taahhüt nedeniyle kışa hapiste yatmaya hazırlanıyor. Arazileri ipotekli ve
“Çiftçilikte bu yıl son senemiz.” diyor. Çiftçilerimizin içinde bulundukları bu
durumun ne kadar ciddi ve üzüntülü olduğunu belirtmek isterim. Ancak buna
rağmen Plan ve Bütçe Komisyonuna 61 madde olarak girip, oluşturulan alt
komisyondan 106 madde olarak çıkan ve komisyonda şu anda görüşülmekte olan
torba kanun tasarısında çiftçilerimizin içinde bulundukları borçlarına yönelik
bir tek kanun maddesinin bulunmamasının nedenini ilgili bakanın çiftçilerimize
ve bizlere açıklamasını talep ediyoruz. 
Hâl böyle iken sorun ve sıkıntılarını
demokratik bir eylemle dile getiren ve çare arayan Diyarbakır’da, Mardin’de,
Şanlıurfa’da, Siverek ve Viranşehir’deki çiftçilerimiz yine gaz, su, copla
cezalandırılmışlardır. Sayın Bakan kendi seçim bölgesinde yaşanan bu
feryatları dahi duymamış ve üreticiye olan vurdumduymaz tavrını sürdürmüştür.
Sayın Bakan konuşmalarında, Türk tarımının kendilerinin döneminde ayağa
kalktığını, milyarlarca kredi verdiklerini, kredilerin geriye döndüğünü,
ihracat yaptıklarını ifade eder, ithalata değinmeden bitmek tükenmek bilmeyen
bir övünme içerisindedir. Ancak çiftçilerimiz bakanın bu her yerde övündüğü
rakamları hiç anlamadıklarını, başta girdi maliyetleri olmak üzere ürettikleri
ürünün karşılığını alamadıklarını, doğal afetler nedeniyle gerekli desteklerin
sağlanmadığını, topraklarının ellerinden çeşitli yasalarla alınmak istendiğini
ifade ederek, bunlarla nasıl baş edeceklerini bilmediklerinden dövünmeyle
yaşamaktadırlar. Şimdi buna bir de devlet eliyle dövünmeleri eklenmiştir. 
Tüm bu gelişmeler ışığında Gıda, Tarım
ve Hayvancılık Bakanlığını göreve çağırıyor, sektörün tüm paydaşlarıyla bir
araya gelerek sıkıntılara, sorunlara çözüm bulmasını talep ediyoruz, ilçe
ziraat odalarımızın Marmarabirlik’in bölgesindeki hasarla ilgili oran ve
raporlarını dikkate almasını istiyoruz. Plan ve Bütçe Komisyonunda görüşülen
torba kanun tasarısına derhâl çiftçilerimizin iklimsel nedenlerden dolayı afet
kapsamına alınarak zararlarının karşılanmasını, tarım kredi kooperatiflerine,
elektrik dağıtım şirketlerine, sulama birliklerine ve Ziraat Bankasına olan
borçlarının faizlerinin silinerek ana paranın uzun vadede tekrar yapılanmasının
sağlanmasını talep ediyor, yüce heyetinizi saygı ve sevgiyle selamlıyorum. (CHP
sıralarından alkışlar)
BAŞKAN – Teşekkür ederim Sayın Demiröz.
Gündem dışı üçüncü söz, Bingöl’deki
saldırılarla ilgili söz isteyen Bingöl Milletvekili Sayın İdris Baluken’e
aittir.
Buyurun Sayın Baluken. (HDP
sıralarından alkışlar)





İDRİS BALUKEN (Bingöl) – Teşekkür
ediyorum. 
Sayın Başkan, değerli milletvekilleri;
hepinizi saygıyla selamlıyorum.
13 Haziran 2014 tarihinde yani
geçtiğimiz cuma günü Bingöl’de BDP il binasına yönelik yapılan saldırıyla
ilgili Genel Kurulu bilgilendirme amacıyla söz aldım.
Değerli milletvekilleri, Diyarbakır’da
sahneye konmak istenen bayrak provokasyonunun bir benzeri cuma günü Bingöl’de
devreye konmak istendi. Aralarında, korucuların, kontra yapıların ve derin
ilişkiler içerisinde olan bazı çevrelerin olduğu 40-50 kişilik bir grup
tarafından “Lice’ye gidiyoruz.” bahanesiyle yapılan etkinlik Genç ilçesinde
polis tarafından engellenmiş ve bu grup Bingöl merkeze yönlendirilmiştir.
Bingöl merkeze gelen bu grup, günler öncesinden İçişleri Bakanlığının haberi
olmasına rağmen, Bingöl Valisinin, Bingöl Emniyet Müdürlüğünün günler
öncesinden haberi olmasına rağmen kent içerisinde ellerinde Kalaşnikof
silahlarla, pompalı silahlarla konvoy yapmak suretiyle âdeta Bingöl’ü karanlık
bir planın içerisine koymak istemişlerdir. O gün Bingöl’de yaşananlar, Teksas
filmlerini aratan sahneleri maalesef önümüze getirmiştir. Bu, ellerinde
Kalaşnikof ve pompalı silahlar olan grup, Barış ve Demokrasi Partisi binasının
önüne kadar büyük bir rahatlık içerisinde gelmişler, il binasının önüne
geldiğinde de ellerindeki silahlarla çevreye rastgele ateş açmışlardır. Gerek
parti binasında gerekse de yakınında bulunan bir banka şubesine isabet eden
kurşunlar, çok büyük bir tesadüfle insanlara isabet etmemiş ve can kaybı Allah
tarafından korunarak yaşanmamıştır. 
Biz, bu olayın derin bir provokasyon
olduğunu biliyoruz. Günler öncesinden uyarmamıza rağmen tedbir almayan Bingöl
Valisinin ve Bingöl Emniyet Müdürünün ve bu provokasyonu devreye koyanlara
yardımcı olan Bingöl polisinin direkt olarak sorumlu olduğu bir karanlık
planlama olduğunu buradan paylaşmak istiyoruz. Bu provokasyonu ortaya koyanlara
yardım ve yataklık eden, başta Bingöl Valisi ve Bingöl Emniyet Müdürü olmak
üzere, ilgili sorumlular hakkında derhâl bir adli ve idari soruşturma
açılmasını ve bu sorumluların da derhâl görevden el çektirilecek şekilde bir
sürecin Bingöl kamuoyuna, Bingöl halkına aktarılması gerektiğini ifade
ediyoruz.
Daha önce de bu Meclis kürsüsünden
bahsetmiştik: Bir buçuk yıl önce de yine Bingöl’de BDP il binasına silahlı
saldırı şeklinde bir provokasyon ortaya konmuştu. O dönemde, tamamen polisin
yönlendirmesi ve yardımıyla yapılan o saldırılarda yine can kaybı büyük bir
tesadüf neticesinde yaşanmamıştı. O gün yaşanan hadiselerden sonra bugüne kadar
maalesef ne bir adli soruşturma ne bir idari soruşturma açıldı, ilgililer
hakkında tek bir görevden alma durumu bile yaşanmadı. O durum yaşanmadığı için
Bingöl’de BDP İl Binası âdeta devlet tarafından bilinçli bir şekilde hedef
hâline getirildi ve AKP’li seçilmişlerin de bilgisi dâhilinde olan o planla
ilgili herhangi bir soruşturma süreci yürütmeyen AKP, âdeta bugünkü saldırıya
da bir davetiye çıkarmış oldu.
Biz şunu açıkça belirtelim: Bingöl
halkının, artık, bu uygulamalarınıza ve bu işletmiş olduğunuz adalet sistemine
güveni kalmamıştır. 18 yaşındaki bir lise öğrencisini sahte iddianamelerle
müebbet hapse mahkûm eden, 16 yaşındaki bir kız çocuğuna yıllarca tecavüz ve cinsel
istismarda bulunan askerleri koruyan, kollayan bir yargı sistemi elinde
Kalaşnikof silahlarla parti binalarına saldıran, rastgele ateş açanlar hakkında
bir işlem yapmamışsa, orada artık adaletten bahsetmek mümkün değildir.
Dolayısıyla, ortaya çıkan bu durum, halkın kendi adaletini kendisinin araması
şeklinde bir fiilî durumu beraberinde getirmiştir. Biz, bunun tehlikeli bir
boyuta gideceğini buradan tekrar ifade etmek istiyoruz. Yapılması gerekenin, bu
saldırganları ve bu provokatörleri bir an önce yargı önüne çıkarmak olduğunu,
Bingöl Valisi ve Bingöl Emniyet Müdürü başta olmak üzere, sorumlular hakkında
da derhâl idari soruşturmalar başlatılarak gerekli takibatın yapılması
gerektiği olduğunu belirtiyoruz.
Genel Kurulu saygıyla selamlıyorum.
(HDP sıralarından alkışlar)
BAŞKAN – Teşekkür ederim Sayın Baluken.
10 arkadaşımıza birer dakika kısa söz
vereceğim.
Sayın Özkan…



RAZAMAN KERİM ÖZKAN (Burdur) – Sayın
Başkan, teşekkür ederim.
Geçtiğimiz perşembe günü, Bartın
Milletvekilimiz Rıza Yalçınkaya ve Yozgat Cumhuriyet Halk Partisi İl Başkanı ve
yöneticileriyle Yozgat ilinin Merkez, Lök, Büyükincirli, Sırçalı, Yamaçlı,
Çakmak, Dereçepni, Yoğunhisar, Abdilli, Yapalak, Yenikışla, Karakuyu
köylerindeydik. Bu köylerde yaklaşık 80 bin dönüm buğday, mercimek, nohut ve
pancar ekili arazi yüzde 100 hasar görmüştür. Üreticilerimize faks geçilmiştir,
fakslarında yüzde 3 faizle erteleme söz konusu yapılmıştır. Ziraat Bankasına,
tarım kredi ve özel bankalara faizsiz bir erteleme istenmektedir. 
Ayrıca, buradaki üreticilerin tohumluğa
ihtiyacı vardır. Önümüzdeki dönemde tarlalarına tohum atabilmeleri için Hükûmet
yetkililerinden tohum talep etmektedirler. Ayrıca, finans kaynağına ihtiyaçları
vardır, şu anda hiçbir şeyleri kalmamıştır. Bu konuda Hükûmeti duyarlılığa davet
ediyor, teşekkür ediyorum. 
BAŞKAN – Sayın Dedeoğlu…



MESUT DEDEOĞLU (Kahramanmaraş) –
Teşekkür ediyorum Sayın Başkanım. 
Kahramanmaraş tekstili ve sanayisiyle
gelişmekte olan bir ilimiz. Yıllarca, havaalanımızın uluslararası standartlara
ulaşması konusunda çok büyük mücadeleler verdik. Havaalanının birçok bölümünü
Kahramanmaraşlılar olarak kendi imkânlarımızla yaptık. Havaalanında
uçaklarımızın rahat inip kalkabilmesi için eksik olan cihazların bir an önce
yapılması, ayrıca Ankara-İstanbul uçuşlarının ve saatlerinin yeniden
düzenlenmesiyle ilgili ilgili bakanlıktan bunu rica ediyoruz. 
Teşekkür ediyorum Sayın Başkanım. 
BAŞKAN – Sayın Yeniçeri…



ÖZCAN YENİÇERİ (Ankara) – Teşekkür
ederim Sayın Başkan. 
Irak’ta kan gövdeyi götürüyor,
katiller, caniler ve zalimler Türkmenleri katlediyor, AKP iktidarı olanı biteni
seyrediyor. Türkmenlerin feryatları arşıâlâyı sarmıştır. Türkmenler, Telafer ve
Tuzhurmatu’da evlerinden sökülüyor, yurtlarından kovuluyor ve katlediliyor.
Türkmenler insanlık dramı yaşıyor. Şu anda Telafer’den canını kurtarmak için
yollara düşmüş 200 bin insan peşmergeyle IŞİD arasında sıkışmış kalmıştır.
IŞİD, Türkmenleri katlediyor, kovuyor, peşmerge soyuyor, AKP seyrediyor.
Türkmenler Türkiye’den feryat figan can güvenliklerinin korunmasını istemektedir.
AKP iktidarı Türkmenlerin dramına ölüm sessizliği içerisinde bakıyor; Başbakan
sessiz, Hükûmet sessiz, bakanlar sessiz, AKP sessizce Türkmenlerin ölümünü
seyrediyor. AKP, Türkmenlerin yurtlarında katledilmesinden, sürülmesinden ve
kovulmasından sorumludur. Türkmen katliamını seyretmek katillere destek
olmaktır. 
(Mikrofon otomatik cihaz tarafından
kapatıldı) 
BAŞKAN – Sayın Doğru…




REŞAT DOĞRU (Tokat) – Teşekkür ederim
Sayın Başkanım. 
Ben de Irak Türklerine yapılan IŞİD
saldırısını şiddetle kınıyorum, acil olarak Hükûmetin desteğini beklemekte
olduğumuzu ifade etmek istiyorum. 
Ayrıca, Tokat
ili Reşadiye ilçesi Yolüstü beldesinde bulunan Zinav Termal Turizm Merkezi,
burada faaliyet gösteren taş ocaklarının çevreyi bozmasından dolayı tehdit altındadır.
Burası dünyanın en güzel yerlerinin başında olup gölü ve Zinav Kanyonu’yla
müstesna bir yerdir. Burada bulunan taş ocaklarının turizm bölgesi sınırları
içerisinde olması doğal dokunun bozulmasına, güzelliklerin kaybolmasına sebep
olmaktadır. Kültür ve Turizm Bakanlığının daha önce verdiği kararlar
doğrultusunda taş ocakları tesislerinin kapatılmaması bölge halkını huzursuz
etmektedir. Devletin yetkililerinin bu karara uyması, alınan kararın uygulamaya
konulması için gereğinin yapılmasını bekliyor, yüce Meclisi saygıyla
selamlıyorum. 
Teşekkür ederim
Sayın Başkan. 
BAŞKAN – Sayın
Varlı… 

MUHARREM VARLI
(Adana) – Teşekkür ederim Sayın Başkan. 
Şu anda Musul’la
ilgili haberlerin yayınlanmasına bir tedbir konuldu ama buna rağmen orada IŞİD
tarafından rehin alınan şoförlerin bir kısmı bize ulaşıyorlar telefonla ve çok
kötü durumda olduklarını ifade ediyorlar. 
Bugün, orada,
Adana’nın Ceyhan ilçesinden iki tane şoför var rehin tutulan şoförler arasında;
birisi Tahsin Sürer’in oğlu diğeri Kızıldere köyünden. İkisi de feryat figan
ediyorlar, “Sıcağın altında aç susuz burada bekletiliyoruz ve IŞİD para
verilmezse bizi öldürecek.” diyorlar. Ama Hükûmete baktığınız zaman, onlara
göre hiçbir şey yok, sanki bu rehineler bir anda serbest bırakılacakmış gibi
bir ifade kullanıyorlar. 
Hükûmetin bir an
önce bu rehinelerle ilgili tedbir almasını ve insanlarımızın ailelerini, onları
bekleyen insanları rahatlatmasını ve orada rehin tutulan insanlarımızı da bir
an önce kurtarmasını, aynı zamanda Türkmenlerle ilgili de bir çözüm üretmesini
bekliyoruz. 
Teşekkür
ediyorum. 
BAŞKAN – Sayın
Öğüt…


KADİR GÖKMEN
ÖĞÜT (İstanbul) – Teşekkür ediyorum Sayın Başkanım. 
Bugün,
İstanbul’un birçok semtinde yıllardır başarılı bir şekilde hizmet veren ve
bölge halkının taleplerini karşılayan okullar, öğrenci ve velilerin talep ve
tepkileri göz ardı edilerek birer birer imam hatibe dönüştürülmektedir. 
Özellikle
Üsküdar’da ve Kadıköy’de geçtiğimiz eğitim öğretim yılından beri imam hatip
açığı olduğu söylenerek bu dönüşümler yapılmaktadır. Son olarak, Üsküdar’da
mülkiyeti bedelsiz olarak ilkokul yapılmak üzere il özel idaresine devredilen
ve “Ata 2 İlkokulu” olarak hizmete başlaması öngörülen orta okulun imam hatip
ortaokulu olarak açılacağı dile getirilmiştir. 
Yine İstanbul Üsküdar’da bulunan III.
Selim İlköğretim Okulunun imam-hatip okuluna dönüştürüleceği kararı, öğrenci ve
velilerin tepkisine neden olmuştur.
Geçen yıl, veli itirazlarına rağmen
Kadıköy’de İntaş Lisesinde, Gözcübaba Lisesinde, Ahmet Sani Lisesinde de bu
dönüşümler yapılmıştır. 
Bu sebeple, mevcut okullar
dönüştürülerek öğrencilerin ve ailelerinin düzeni bozulmaktadır. İmam-hatiplere
ihtiyaç varsa neden yeni okullar yapılmamakta, mevcut okullar
dönüştürülmektedir? Bunun, Millî Eğitim Bakanı tarafından cevaplandırılmasını
istemekteyim.
BAŞKAN – Sayın Halaman…


ALİ HALAMAN (Adana) – Başkanım,
teşekkür ederim.
Sayın Başkanım, son zamanlarda
özellikle, ülkemizde ülkemizin malına mülküne, bütün sıfatına, özelliklerine
kasteden bir PKK terör örgütü vardı; bunlar her yerde yolu kesiyor, beli
kesiyor, bayrakları indiriyor. Şimdi yine “Hükûmetten, siyasetten beslenen bir
IŞİD çıktı.” diyorlar yani Hükûmetin beslediği söyleniyor. Bunu da
gazetelerden, basından öğreniyoruz.
Şimdi, bu PKK yetmiyordu da bu IŞİD’i
bu Hükûmet siyasi manada çıkararak yani o Musul’daki, Kerkük’teki o “Türkmen”,
“Türkmeneli” dediğimiz bölgenin bu kadar imha edilmesine bu Hükûmet nasıl
duyarsız kalıyor? Ben bunu sizin aracılığınızla yöneticilere söylemek istedim.
Teşekkür ederim.
BAŞKAN – Sayın Sarıbaş…


ALİ SARIBAŞ (Çanakkale) – Teşekkür
ederim Sayın Başkan.
Türkiye'nin ve özellikle İstanbul’un
sebze meyvesini karşılayan, kiraz, elma, şeftali ve nektarın bahçelerinin
beşiği olan Lâpseki, Umurbey, Çardak ve Bayramiç ilçelerimizde yoğun yağış ve
dolu yüzünden bu sene yüzde 80 civarında meyvelerimizde üretim eksikliği
olmuştur. Bundan dolayı çiftçimiz perişan durumdadır, gübre, mazot ve ilaç
paralarını ödeyememektedir. 
Buradan Hükûmet yetkililerine duyurmak
istiyorum: Burada mağdur olan bu çiftçilerimiz faizlerinin ertelenmesini ve
bunlara yardım yapılmasını istiyorlar ve bu anlamda da gerekli önlemlerin
alınmasını istiyorlar. Böyle giderse bir dahaki sene üretim yapılamayacağını ve
ağaçları sökmek zorunda kalacaklarını bizzat kendileri ifade ediyor ve
böylece İstanbul ve İzmir’in de meyvesiz kalacağını özellikle belirtmek
istiyorum.
Teşekkür
ediyorum.
BAŞKAN – Sayın
Genç…



KAMER GENÇ
(Tunceli) – Teşekkür ederim Sayın Başkan.
17 Aralık ve 25
Aralıkta hırsızlıkları yaparken yakalanan AKP iktidarının bakanları hakkında
verilen soruşturma önergesine üye vermemekle bundan kaçıyorlar. Ayrıca da bu
işi örtbas etmek için anlaşılıyor ki Musul’daki Konsolosluğumuzu bunlar işgal
ettirdiler gündem değiştirmek için ama orada 49 tane Konsolosluk mensubumuz şu
anda tutsak, aşağı yukarı 90’a yakın Türkiye Cumhuriyeti vatandaşı tutsak.
Hükûmet sorumsuz, halktan ve milletten utanmadan bir gelip burada bize bir
bilgi vermiyor. Bunlar bu memleketi nereye getirmek istiyorlar? Eğer iktidarı
yapamıyorlarsa, güçleri yetmiyorsa, onurlu ve haysiyetli insanların yapacağı
bir yola başvursunlar ve istifa etsinler. Yani, bugün Irak’ta o kadar masum
insanlar öldürülüyor, bunun baş sorumlusu bu iktidar ve başı olduğu hâlde
maalesef kimseden ses çıkmıyor. Yani, ille memleket isyan mı etsin, ille bu Meclisin
kürsüsünde ve buralarda isyan mı çıksın, bunu mu bekliyorlar?
(Mikrofon
otomatik cihaz tarafından kapatıldı)
BAŞKAN – Sayın
Hamzaçebi…



MEHMET AKİF
HAMZAÇEBİ (İstanbul) – Teşekkür ederim Sayın Başkan.
Değerli
milletvekilleri, Irak’ta olağanüstü bir süreç yaşanmaktadır. IŞİD isimli örgüt
kendisine bağlı kuvvetlerle önce Musul’u işgal etmiştir, Musul’da Konsolos ve
Konsolosluk görevlileriyle, kamyon şoförlerimiz bu örgüt tarafından rehin
alınmıştır. Şimdi, bu örgüt yine kendisine bağlı kuvvetlerle Telafer’i işgal
etmiştir. Bu hareketin, işgal hareketinin, istila hareketinin nerede duracağı
belli değildir, son derece kontrolsüz, güvensiz, can tehlikesi olan bir süreç
yaşanmaktadır. 
Telafer,
Türkmenlerin Irak’ta yoğun olarak yaşadığı ikinci bölgedir. Bu bölgedeki
Türkmenlerin petrol zenginliklerine el koymak amacıyla, yıllardır kendileri, bu
bölgeden yıldırma, göç ettirme politikalarıyla sürülmek istenmektedirler.
Şimdi, bu kardeşlerimiz Telafer’den sürülmüş, yakın bölge olan Sincar’a
sığınmak istemişler ancak orası küçük olduğu için oraya alınmamıştır, arazide
kalmışlardır. Sayın Davutoğlu’nun ifadesine göre 100 bini aşkın Türkmen
kardeşimiz söz konusudur. Hükûmet acaba bu konuda ne yapmaktadır? Orada ciddi
bir süreç söz konusudur. Sayın Bakandan bu konuda bilgi vermesini rica
ediyorum. 
BAŞKAN – Sayın Demiröz…



İLHAN DEMİRÖZ (Bursa) – Teşekkür
ediyorum Sayın Başkanım. 
Sayın Başkanım, tarım sigortalarının
yeniden uygulamasının gözden geçirilmesi gerektiğini ifade ederek, Gürsu’da 60
dönüm bir armut bahçesine dolu vurmuş. TARSİM yetkilileri burada hasat dönemine
kadar bu armutlarla ilgili tekleme yapılmamasını istemişler ama çiftçi şöyle
düşünüyor: Bu teklemeyi yapmadığı takdirde ateş yanığıyla bu bahçesinin elden
çıkacağını. Aynı şekilde, Orhangazi, İznik, Mudanya ve Gemlik’teki aşırı
yağıştan dolayı zeytinlerdeki çiçeklenme dönemi de TARSİM sigorta kapsamında
değil. Bunun da dikkate alınmasını ifade ediyor ve teşekkür ediyorum. 
BAŞKAN – Sayın Halaçoğlu…





YUSUF HALAÇOĞLU (Kayseri) – Teşekkür
ederim Sayın Başkanım. 
Başta Telafer’den olmak üzere,
Tusurmatu’dan şu an Türkmenler tarafından çok büyük bir feryat, çağrı sesi
gelmektedir. Kendileriyle direkt telefonla yaptığım görüşmelerde peşmergelere
sığınanların silahlarının elinden alınmak istendiğini, onun dışında, IŞİD’in
Kürkük’e doğru yürümeye başladığını ve IŞİD’in, Telafer’in Sünni bölgelerinden
Şii bölgelerine havan topu attığını, yine Tusurmatu’da büyük katliamlar
yapıldığını belirttiler ve Türkiye’den yardım eli bekliyorlar. Yaklaşık 150 bin
kişi Sincar’a doğru hareket ediyor ve onların yollarda çekecekleri
meşakkatlerden ve sıkıntılardan bahsediyorlar ve acil olarak yardım
bekliyorlar. Hükûmete bu konuda acil çağrı yapıyorum. 
Saygılar sunuyorum. 
BAŞKAN – Sayın Çelik…



DEMİR ÇELİK (Muş) – Teşekkürler Sayın
Başkan. 
Sayın Başkan, değerli milletvekilleri;
3 Ocak 2013’ten bu yana on sekiz ay inadına arkasında durup sahiplendiğimiz
demokratik çözüm süreci, AKP’nin ve iktidarın, aynı zamanda Hükûmetin
duyarsızlıklarıyla yeni risklerin yaşanmasına vesile olmaktadır. Tanıklığını
yaptığımız bu süreçte, nitelikli adımlarla halklarımıza onurlu bir barış
kazandırması gerekenler ha bire siyasal rehine muamelesiyle halkımızı
iradesizleştirip teslim almak istemektedirler. En son, 30 yaşında olan, Muş’tan
Celal Çeker isminde bir partilimiz -ki on iki yıldır demokratik siyasal
faaliyeti yürütmekten öte bir günahı, suçu olmayan arkadaşımız- örgüt
üyeliğinden maalesef demokratik siyaseti dillendirdiği için mahkûm olmuş
bulunmaktadır. Bu, bir paradokstur.
Dikkatinizi
çekerek, ya siyasete yol vereceğiz ya da siyaset dışı bir kısım şiddet
argümanları bir kez daha geleceğimizi çalmaya devam edeceğini hatırlatır,
saygılar sunarım.
BAŞKAN - Gündeme
geçiyoruz.
Başkanlığın
Genel Kurula sunuşları vardır.
Meclis araştırması
açılmasına ilişkin üç önerge vardır, okutuyorum:





Türkiye Büyük Millet Meclisi
Başkanlığına
Tüketime sunulan
gıdalarda, gıda güvenliğinin sağlanması, üreticilerin ve satış yerlerinin
sürekli denetlenerek, insan sağlığını tehdit eden katkı maddelerinin
kullanımının ve hijyen olmayan koşullarda üretim yapılmasının önlenmesini
kapsayan gıda güvenliği konusunda yaşanan sorunların araştırılarak tüketilen
gıdaların güvenilirliği konusunda toplumun bilinçlendirilmesi ve bu alanda
alınacak bütün önlemlerin belirlenmesi amacıyla Anayasa'nın 98'inci, TBMM
İçtüzüğü'nün 104. ve 105. maddeleri uyarınca Meclis araştırması açılmasını arz
ve teklif ederiz.
1) Mülkiye
Birtane (Kars)
2) Pervin Buldan (Iğdır)
3) Hasip Kaplan (Şırnak)
4) Sırrı Sakık (Muş)
5) Murat Bozlak (Adana)
6) Ayla Akat Ata (Batman)
7) Halil Aksoy (Ağrı)
8) İdris Baluken (Bingöl)
9) Emine Ayna (Diyarbakır)
10) Hüsamettin
Zenderlioğlu (Bitlis)
11) Adil Zozani (Hakkâri)
12) Nursel
Aydoğan (Diyarbakır)
13) Altan Tan (Diyarbakır)
14) Esat Canan (Hakkâri)
15) Sırrı
Süreyya Önder (İstanbul)
16) Sebahat
Tuncel (İstanbul)
17) Erol Dora (Mardin)
18) Ertuğrul
Kürkcü (Mersin)
19) Demir Çelik (Muş)
20) İbrahim
Binici (Şanlıurfa)
21) Özdal Üçer (Van)
22) Nazmi Gür (Van)
23) Leyla Zana (Diyarbakır)
Gerekçe
Meksika'da düzenlenen G-20 Zirvesi'nde,
gıda güvenliğine ilişkin somut adımlar atılması hedefler arasında. Türkiye gıda
güvenliği, veterinerlik ve bitki sağlığı konusunda yeni düzenlemelere ihtiyaç
duyacak ülkelerin başında geliyor. Gıda güvenliği, aynı zamanda, Avrupa Birliği
sürecinde de en önemli başlıklardan birini oluşturuyor. Başlık daha 2010
yılında açıldı ve Türkiye'nin bu konuda Avrupa Birliği müktesebatına uyum
sağlaması son derece zor görünüyor. Bu durumda, gıda güvenliği, hayvan ve bitki
sağlığı politikası alanındaki AB müktesebatının uyumlaştırılması gerekiyor
ancak Türkiye henüz bu hedefe oldukça uzak. Güvenli gıda tüketimi halk sağlığı
açısından hayati önem taşıyor ve Avrupa Birliği sürecinde üzerinde durulan en
önemli başlığı teşkil diyor. Türkiye'de ise ne hükümetler ne de işletmeler
açısından gıda güvenliğinin bir önemi yok. Ayrıca, katkı maddelerine yönelik
bir yasaklama da yok, içine ne katıldığı belli olmayan merdiven altı ürünler
rahatlıkla üreticiye ulaşıyor; oysa ABD, Rusya ve AB ülkelerinde birçok
koruyucu katkı maddesi yasak çünkü katkı maddeleri toplumun sağlığını bozarken
üreticinin daha ekonomik ürün üretmesini ve ürünün rafta daha uzun süreli
kalmasını sağlıyor.
"Merdiven altı" diye tabir
edilen gıda maddelerinin satışının engellenmesi halk sağlığı açısından hayati
önem taşıyor. Ancak Türkiye'de, genel olarak, özellikle açıkta satılan,
etiketsiz, ambalajsız, son kullanma tarihi geçmiş, Gıda, Tarım ve Hayvancılık
Bakanlığı üretim izni olmayan ürün satışı ve tüketimi son derece yaygındır.
Kayıt dışı ve merdiven altı gıda satışının önlenmesi için bugüne kadar alınmış
etkili önlemler bulunmamakla beraber, söz konusu üretim şekillerine göz
yumuluyor, halk sağlığını tehdit eden üretim şekillerine izin veriliyor.
Gıda güvenliği hakkında mevzuatta, gıda
güvenliğinin ve kalitesinin temini için, gıda iş yerlerinin asgari teknik ve
hijyenik şartları ile gıda ve gıda ile temasta bulunan madde ve malzemelerin
gıda mevzuatına uygunluğunun denetimi ve kontrol hizmetleri ile iş yeri
sorumluluklarına dair usul ve esasları belirlenmiş ancak söz konusu mevzuata
bağlı kalan işletme sayısı yok denecek kadar az. Aynı zamanda bu yönlü sürekli
denetim ve kontroller de yok. Türkiye'de fırınlar, pastaneler, yemek firmaları
ve diğer gıda üretimi yapan yerler, bir bütün olarak periyodik şekilde
denetlenmeli, kâr amacı güderek sağlıksız gıda üretimi yapan ve hijyen
koşulları tüketime uygun olmayan üretici firmalar kapatılmalıdır. Gıda
güvenliğine yönelik olarak denetimlerin sağlıklı bir biçimde yürütülmesi için,
yeterli kadronun ve teknik imkânların sağlanması gerekiyor. Türkiye'de tüketime
sunulan ürünlerin çoğunda, ürünle ilgisi olmayan maddelerin kullanımı son
derece yaygındır. Geldiğimiz aşamada toplum olarak ne tükettiğimizi, gıdaların
hangi koşullarda üretildiğini ve ne içerdiğini bilemez durumdayız. Sağlıksız
üretim şekilleri kimi zaman deşifre ediliyor olsa da bunların büyük çoğunluğu
bu şekilde üretimine devam etmektedir. Toplum sağlığının korunması ve sağlık
koşullarının geliştirilerek yüksek düzeyde tutulması, ayrıca halkın sağlıklı ve
kaliteli gıdalarla beslenmesinin sağlanması ve sağlam kuşakların yetiştirilmesi
için gıdaların üretiminden tüketimine kadar kontrol altında bulundurulması
gerekiyor. Gıda güvenliği konusunda sağlıklı istatistik bulunmuyor. Bu konuda
gereken önlemler bir an önce alınmalı, ilgili kamu otoriteleri arasında
koordineli çalışma sağlanarak kayıt dışı üretim önlenmelidir. Bu amaçla
Mecliste bir araştırma komisyonu kurulmalıdır. 




Türkiye Büyük
Millet Meclisi Başkanlığına
16 Haziran 2012 tarihinde Şanlıurfa E
Tipi Kapalı ve Açık Ceza İnfaz Kurumunda meydana gelen ve 13 kişinin hayatına
mal olan olaylarla ilgili iddiaların araştırılması için Anayasa'nın 98’inci ve
TBMM İçtüzüğü’nün 104’üncü ve 105’inci maddeleri gereği bir Meclis araştırması
açılmasını arz ederiz.
Saygılarımızla.
1) Mustafa Sezgin Tanrıkulu  (İstanbul)
2) Aylin Nazlıaka (Ankara)
3) Ensar Öğüt  (Ardahan)
4) Candan Yüceer  (Tekirdağ)
5) Mehmet Şeker  (Gaziantep)
6) Durdu Özbolat  (Kahramanmaraş)
7) Sakine Öz  (Manisa)
8) Mehmet S. Kesimoğlu  (Kırklareli)
9) Hasan Ören  (Manisa)
10) İlhan Demiröz  (Bursa)
11) İhsan Özkes  (İstanbul)
12) Ali Haydar Öner  (Isparta)
13) Ali Özgündüz  (İstanbul)
14) Celal Dinçer  (İstanbul)
15) Ali Rıza Öztürk  (Mersin)
16) Ali İhsan Köktürk  (Zonguldak)
17) Malik Ecder Özdemir  (Sivas)
18) Vahap Seçer  (Mersin)
19) Hülya Güven  (İzmir)
20) Ayşe Nedret Akova  (Balıkesir)
21) Mahmut Tanal  (İstanbul)
22) Hurşit Güneş  (Kocaeli)
23) Haluk Ahmet Gümüş  (Balıkesir)
24) Bülent Tezcan  (Aydın)
Gerekçe:
16 Haziran 2012 tarihinde Şanlıurfa E
Tipi Kapalı ve Açık Ceza İnfaz Kurumunda meydana gelen olaylar neticesinde 13
kişi feci bir biçimde yaşamını yitirmiştir. Adalet Bakanlığının bünyesinde
bulunan cezaevlerinde yaşanan korkunç hadiselerden biri olan Şanlıurfa E Tipi
Cezaevi olaylarında ciddi ihmaller bulunduğu kamuoyuna yansımıştır.
Cezaevinde çıkan yangın sırasında
yaşamını yitirenlerin isimleri şöyledir: Şükrü Uldes, Fuat Yıldız, Sinan Özalp,
Mehmet Satış, Suphi Koksal, Yunus Eskili, Mehmet Emin Gerçek, Hüseyin Kıskaç,
Mehmet Kemal Kılıç, Taner Şimşek, Bakır Tek, Mehmet Aslantay, İbrahim Halil
Kaya.
İnsan Hakları Derneğinin raporlarına
bakıldığında, 2002-2011 yılları arasında 331, Türkiye İnsan Hakları Vakfı
verilerine göre ise 322 vatandaşımızın gözaltında veya cezaevinde hayatını
kaybettiği görülmektedir. 2003-2011 yılları arasında gözaltında gerçekleşen
ölüm sayısı 44 olduğuna göre, cezaevlerindeki ölüm sayısı 270'i aşmaktadır.
Dolayısıyla Şanlıurfa'da yaşanan elim hadise münferit olarak
değerlendirilemeyeceği gibi cezaevlerinde yapısal sorunların bulunduğunu da
ortaya koymaktadır.
Ceza ve Tevkifevleri Genel Müdürlüğünün
hazırladığı verilere göre; 2002 yılında cezaevlerinde 69.512 tutuklu ve hükümlü
bulunurken, bu rakam 2012 yılı nisan ayında 132.060'a çıktığı ve cezaevlerinde
bulunan 8.076 kişinin yatacak yerinin bile olmadığı belirtilmiştir.
2011 yılı içerisinde Şanlıurfa Barosu
tarafından yaşanan bu acı olayın nedenleri vurgulanarak belirtilmiş ve Adalet
Bakanlığı göreve davet edilmiştir. Kapasitenin üstünde tutuklu ve hükümlü
bulunduğu, açık ve kapalı görüş sürelerinin yetersiz olduğu, cezaevinin altyapı
koşullarının çağa uygun olmadığı ve birçok koğuşun kapasiteye karşılamak
amacıyla koğuş vasfı olmayan odalardan oluştuğu raporda belirtilmiştir.
Fakat ne Pozantı Cezaevi için uyarılarda bulunan Gaziantep Üniversitesi, ne de
Şanlıurfa Cezaevi için uyarılarda bulunan Şanlıurfa Barosu Adalet Bakanlığı
tarafından dikkate alınmayarak ülkemiz adına insan hakları konusunda büyük bir utanca
imza atmıştır.
AKP hükûmetleri döneminde cezaya
dönüştürülen uzun tutukluluk süreleri, iddianamelerin yıllarca açıklanmaması,
etkin soruşturma ve şeffaf yargılamanın rafa kaldırılması cezaevlerinin dolup
taşmasına sebep olmuş, mahkûmlar insanlık dışı şartlarda yaşamak durumunda
bırakılmıştır. Bu koşullar gün geçtikçe daha da zorlaşmakta ve cezaevleri adeta
toplama kamplarına dönüşmektedir.
Şanlıurfa E Tipi Cezaevinde meydana
gelen toplu ölüm vakası konusunda iddialar muhteliftir. Adalet Bakanının beyanatlarına
bakılırsa, 13 kişinin ölümüne sebep olan hadise, cezaevlerindeki kapasite
sorunu. Zira 350 kişilik Şanlıurfa E Tipi Cezaevinde 1.157 tutuklu ve hükümlü
bulunmaktadır. Öte yandan, kapasitesinin çok üstünde insanın toplatıldığı
cezaevinde, koğuşların serinletilmesi için klima talep edildiği ancak cezaevi
yönetiminin bu talebe olumsuz yanıt vermesi sonucu isyan yaşandığı ileri
sürülmektedir.
Kimi iddialara göre de yatacak ranza
bulamayan mahkûmlar, yer kavgası neticesinde yatakları ateşe vererek yönetime
tepki gösterdi. Cezaevinde kamera sistemi ve yangın alarm sistemi yerine, ilkel
çağlardan kalan yetkililerin yangın kokusu alma ile harekete geçme uygulaması
nedeniyle yangına geç müdahale edilmiş ve 13 kişi can vermiştir. İdaresi
altındaki bir cezaevinde 13 tutuklu veya hükümlünün yaşamını yitirmesi
öncelikle cezaevi yönetiminin daha sonra da Adalet Bakanlığı ve Hükûmetin
doğrudan sorumluluğuna işaret etmektedir.
Aylardır Şanlıurfa Cezaeviyle ilgili
şikâyetlerin ilgili makamlara iletildiği halde hiçbir adım atılmadığına dair
değerlendirmeler de bu kanaati güçlendirmektedir. Bu ve buna benzer çok sayıda
iddianın araştırılması, 13 kişinin hayatını yitirmesine sebebiyet veren
sorumluların ortaya çıkarılması ve cezaevlerindeki yapısal sorunların incelenerek
çözüm önerilerinin belirlenmesi için TBMM bünyesinde bir araştırma komisyonu
kurulmasını elzem görmekteyiz.









Türkiye Büyük
Millet Meclisi Başkanlığına
Ülkemizdeki işsizlik ve istihdam sorunu
ile bu sorunların çözülebilmesi ve işsizlikle mücadele için çözüm odaklı
çalışmaların tespiti amacıyla Anayasanın 98, Türkiye Büyük Millet Meclisi
İçtüzüğü’nün 104 ve 105'inci maddeleri uyarınca bir Meclis araştırması açılması
hususunda gereğini saygılarımla arz ederim. 18/06/2012
1) Mahmut Tanal  (İstanbul)
2) İhsan Özkes (İstanbul)
3) Ensar Öğüt  (Ardahan)
4) Candan Yüceer (Tekirdağ)
5) Mehmet Şeker  (Gaziantep)
6) Ali Rıza
Öztürk   (Mersin)
7) Sakine Öz  (Manisa)
8) Mustafa
Sezgin Tanrıkulu (İstanbul)
9) Mehmet Ali
Susam (İzmir)
10) Hülya Güven  (İzmir)
11) Osman Aydın  (Aydın)
12) Mehmet Siyam
Kesimoğlu (Kırklareli)
13) Hasan Ören  (Manisa)
14) İlhan
Demiröz  (Bursa)
15) Celal Dinçer 
 (İstanbul)
16) Ali Özgündüz (İstanbul)
17) Ali Haydar
Öner  (Isparta)
18) Durdu
Özbolat  (Kahramanmaraş)
19) Muhammet
Rıza Yalçınkaya  (Bartın)
20) Aylin
Nazlıaka  (Ankara)
21) Ali İhsan
Köktürk (Zonguldak)
22) Malik Ecder
Özdemir  (Sivas)
23) Vahap Seçer  (Mersin)
24) Hurşit Güneş
 (Kocaeli)
25) Haluk Ahmet
Gümüş (Balıkesir)
26) Bülent
Tezcan  (Aydın)
Gerekçe:
İşsizlik; çalışma isteği ve yeterliliği
olmasına karşın düzenli ve sürekli gelir sağlayabilecek bir işi bulamayan
kişileri ifade etmektedir. İşsizlik sorunu Türkiye'nin en önemli sosyal
sorunlarının başında gelmektedir.
Ülkemizde kendi uzmanlık alanında,
istediği şartlarda çalışan çok az insan bulunmaktadır. İşsizlik git gide
artarken, kendi mesleğinde, kendi uzmanlık alanında çalışan insan sayısı
azalmaktadır. İşsizliğin fazla olması nedeniyle yeter ki bir işi olsun
düşüncesiyle herkes her bulduğu işi yapacak duruma gelmektedir. Ziraat
mühendisleri mezarlıklarda çalışmakta, iktisadi ve idari bilimler fakültesi
mezunları iş bulamamakta, öğretmenler ise atanamadıklarından işsizlik sorunuyla
yüz yüze gelmektedirler. Bu ve buna benzer birçok meslek sahibi vatandaşımız
işsizlikle mücadele etmek zorundadırlar.
İşsizlik sorunu ülkemizin gündemindeki
en önemli konu olarak yerini, önemini ve ciddiyetini korumaktadır. Ülkemizde
yaşanan işsizlik sorunlarının çözümünü ve işsizlikle mücadele amacıyla
Anayasa’nın 98, Türkiye Büyük Millet Meclisi İç Tüzüğü’nün 104 ve 105'inci
maddeleri uyarınca bir Meclis araştırması açılması hususunda gereğini
saygılarımla arz ederim.
BAŞKAN – Bilgilerinize sunulmuştur.
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler, sırası
geldiğinde yapılacaktır.



BAŞKAN – Sayın milletvekilleri, Kadın
Erkek Fırsat Eşitliği, Kamu İktisadi Teşebbüsleri ile Avrupa Birliği Uyum
Komisyonlarında siyasi parti grubu mensubu olmayan milletvekillerine de 1 üyelik
düşmektedir. Bu komisyonlara aday olmak isteyen siyasi parti grubu mensubu
olmayan milletvekillerinin 23 Haziran 2014 Pazartesi günü saat 18.00’e kadar
Türkiye Büyük Millet Meclisi Başkanlığına yazılı olarak müracaat etmelerini
rica ediyorum.
Türkiye Büyük Millet Meclisi
Başkanlığının bir tezkeresi vardır, okutup oylarınıza sunacağım:


 
11/6/2014
Türkiye Büyük
Millet Meclisi Genel Kuruluna
Türkiye Büyük Millet Meclisi Başkanı
Cemil Çiçek Başkanlığındaki heyetin Moğolistan Parlamentosu Başkanı Zandaakhuu
Enkhbold’un vaki davetine icabet etmek üzere Moğolistan’a resmî ziyarette
bulunması hususu, 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun’un 6’ncı maddesi
uyarınca Genel Kurulun tasviplerine sunulur. 
 Cemil
Çiçek
 Türkiye
Büyük Millet Meclisi
 Başkanı
MEHMET AKİF HAMZAÇEBİ (İstanbul) –
Karar yeter sayısı…
BAŞKAN – Karar yeter sayısı arayacağım.
Oylarınıza sunuyorum: Kabul edenler…
Kabul etmeyenler... Karar yeter sayısı yoktur.
Birleşime on dakika ara veriyorum.
 Kapanma
Saati: 15.50
İKİNCİ OTURUM
Açılma Saati:
16.01
BAŞKAN: Başkan
Vekili Meral AKŞENER
KÂTİP ÜYELER:
Muhammet Rıza YALÇINKAYA (Bartın), Dilek YÜKSEL (Tokat)
----- 0 -----
BAŞKAN – Türkiye Büyük Millet
Meclisinin 104’üncü Birleşiminin İkinci Oturumunu açıyorum.
Türkiye Büyük Millet Meclisi Başkanlığı
tezkeresinin oylamasında karar yeter sayısı bulunamamıştı.
Şimdi tezkereyi tekrar oylarınıza
sunacağım ve karar yeter sayısı arayacağım.
Kabul edenler… Kabul etmeyenler… Karar
yeter sayısı yoktur.
Birleşime on dakika ara veriyorum.
 Kapanma
Saati: 16.02
ÜÇÜNCÜ OTURUM
Açılma Saati:
16.12
BAŞKAN: Başkan
Vekili Meral AKŞENER
KÂTİP ÜYELER:
Muhammet Rıza YALÇINKAYA (Bartın), Dilek YÜKSEL (Tokat)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 104’üncü Birleşiminin Üçüncü Oturumunu açıyorum.
Türkiye Büyük Millet Meclisi Başkanlığı
tezkeresinin ikinci oylamasında da karar yeter sayısı bulunamamıştı.
Şimdi tezkereyi tekrar oylarınıza
sunacağım ve karar yeter sayısı arayacağım.
Kabul edenler… Kabul etmeyenler… Karar
yeter sayısı vardır ve kabul edilmiştir. 
Başbakanlığın, kanun tasarısının geri
verilmesine dair bir tezkeresi vardır, okutup oylarınıza sunuyorum. 



12/6/2014
Türkiye Büyük
Millet Meclisi Başkanlığına
İlgi: 17/1/2013 tarihli ve
B.02.0.KKG.0.10/101-689-277 sayılı yazımız. 
İlgide kayıtlı yazımız ekinde
Başkanlığınıza sunulan “Türkiye Cumhuriyeti Hükümeti ile Libya Hükümeti
Arasında Eğitim Alanında İşbirliği Anlaşmasının Onaylanmasının Uygun
Bulunduğuna Dair Kanun Tasarısı”nın Türkiye Büyük Millet Meclisi İçtüzüğünün
75’inci maddesine göre geri gönderilmesini arz ederim.
Recep Tayyip
Erdoğan
 Başbakan
BAŞKAN – Tezkereyi oylarınıza
sunuyorum: Kabul edenler… Kabul etmeyenler… Kabul edilmiştir. 
Gündemde bulunan kanun tasarısı
Hükûmete geri verilmiştir. 
Halkların Demokratik Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım: 



17/06/2014
Türkiye Büyük
Millet Meclisi Başkanlığına
Danışma Kurulunun 17/06/2014 Salı günü
(bugün) yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 İdris
Baluken
 Bingöl
 Grup
Başkan Vekili
Öneri: 
Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan (10/479), kamuoyunda “kızamık hastalığı” olarak bilinen subakut
sklerozan panensefalit (SSPE) hastalığının araştırılması amacıyla bir Meclis
araştırması açılmasına ilişkin önergelerin görüşülmesinin Genel Kurulun
17/06/2014 Salı günlü birleşiminde birlikte yapılması önerilmiştir.
BAŞKAN –
Halkların Demokratik Partisi Grubunun önerisinin lehinde ilk söz Bingöl
Milletvekili Sayın İdris Baluken’e aittir.
Buyurunuz. (HDP
sıralarından alkışlar)
İDRİS BALUKEN
(Bingöl) – Sayın Başkan, değerli milletvekilleri; grubumuzun vermiş olduğu
önerge üzerine söz almış bulunmaktayım. Hepinizi saygıyla selamlıyorum.
Uzun bir
süredir, aslında, ülke gündeminde olan çok önemli bir konuyu bugün Meclis Genel
Kuruluna getirdik. Subakut sklerozan panensefalit hastalığı ağır seyreden bir
tablo, mortalitesi son derece yüksek olan bir hastalık. Belki bundan daha vahim
olanı hem hasta açısından hem hasta yakınları açısından sosyal ve psikolojik
olarak da çok ağır faturası olan bir durum. Biz, SSPE hastalığıyla ilgili daha
önce de aslında Meclisi görev ve sorumluluk almaya davet etmiştik. Bu konuda
zaman zaman hem vermiş olduğumuz araştırma önergeleri hem soru önergeleriyle
ilgili kamuoyunda bir duyarlılık yaratmaya çalışmıştık ama maalesef bugüne
kadar Meclis bu konuda bir inisiyatif almadı. Aileler, hastalar ve hasta
yakınları içerisinde bulundukları sorunlarla boğuşmaya devam ediyorlar.
Değerli
milletvekilleri, bu subakut sklerozan panensefalit hastalığı kızamık
hastalığının geç dönem bir komplikasyonudur. Özellikle, beyinde ağır bir
iltihabi durumla seyreden bir hastalık. Eskiden bu hastalığın kızamık aşısının
bir komplikasyonu olduğu biliniyordu ancak son yıllarda yapılan araştırmalarda
bu hastalığın kızamık aşısının komplikasyonu değil, kızamık aşısı yapılmadan
önce enfeksiyon geçirme durumu ya da yapılmasına rağmen yeterli bağışıklık sisteminin
olmaması ya da kızamık aşılama programının yetersizliğiyle ilgili bir
komplikasyon olduğu belirtiliyor.
Burada, beyinde yerleşen virüsün
reaktif olduğu ya da buna karşı otoimmün bir cevabın geliştiğiyle ilgili hâlâ
aydınlanmamış bazı noktalar var, bu konuda bilim dünyası da yoğun bir çaba
içerisinde. Hastalığın tablosu şu: Genellikle kızamık hastalığını geçirdikten
sonra, birkaç yıl sonra ortaya çıkıyor. Davranış bozukluğu, konuşma bozukluğu,
yürüme bozukluğu gibi seyreden tablolarla birlikte bilinç kaybı ve komaya,
ölüme doğru giden bir hastalık var. Ortalama yaşam süresi genellikle altı ay
ila on iki ay içerisinde yani hastalığı geçirenler altı ay ila bir yıl
içerisinde çoğunlukla yaşamını yitiriyorlar. O nedenle son derece vahim bir
durumla, vahim bir tabloyla karşı karşıyayız.
Tabii, ülkemize baktığımızda, özellikle
1995 ve 2005 yılları arasında bu subakut sklerozan panensefalit tablosunun
ciddi düzeyde bir pik yaptığını, daha sonra yapılan aşılama programıyla belli
bir miktarda vakalarda azalma olduğunu görüyoruz. Burada ilginç olan tablo,
özellikle ülkemizde Doğu ve Güneydoğu Anadolu Bölgesi’nde fazla; Diyarbakır,
Batman, Mardin ve Siirt gibi illerimizde neredeyse sayıları 300’ü, 400’ü, 500’ü
aşan hasta ve hasta yakınlarının mağduriyetinden söz ediyoruz. Ama ülke
genelinde de, bu subakut sklerozan panensefalitin oranlarının, gelişmiş, sağlık
politikaları yerleşmiş, sağlık sistemini oturtmuş ülkelerden daha yüksek
olduğunu belirtmemiz gerekiyor. Gelişmiş ülkelerde genellikle milyonda 0.5’ten
daha az görülen bu vakalar, Türkiye’de milyonda 3 gibi, milyonda 3.2 gibi
özellikle Doğu ve Güneydoğu Anadolu’da, oranlara çıkmakta ve bunlar Sağlık
Bakanlığının vermiş olduğu resmî bilgilerde de açık bire şekilde görülmektedir.
Şimdi, bu hastaların zaten hastalık süresi boyunca bir bakıma ihtiyaç
duydukları, çok ağır ve maliyetli olan tedavi süreçleriyle ilgili sosyal
devletin desteğine gereksinim duydukları, ihtiyaç duydukları bir vaka olarak
ortada. Özellikle, bu hastalar dışında hasta yakınları açısından da uzun süre
yatalak olan, genellikle cihaza bağlı olarak yaşamını sürdüren bu hastaların
bakımları sırasında çok ağır psikolojik ve sosyal sorunlar da maalesef
yaşanıyor. Bu nedenle, bu aileler mümkün olduğunca bir dernek çatısı altında
birleşip buraya seslerini duyurmaya çalışıyorlar. Bugüne kadar, maalesef,
oradan yükselttikleri haykırışlar, oradan ortaya koymuş oldukları talepler
Meclis tarafından yeterince dinlenmedi, Ankara tarafından yeterince dikkate
alınmadı. 
Bugün
bu aileler grubumuzu da ziyaret ettiler, grup toplantımıza katıldılar. Genel
olarak ailelerin belirtmiş olduğu talepler şunlar: Birincisi, her şeyden önce
bu hastalığın sebebinin ortaya çıkarılması ve bu sebeple ilgili ortada bir
ihmal var ise bu ihmalle ilgili bir soruşturma sürecinin yürütülmesidir.
Özellikle şöyle bir algı bölgenin genelinde var: 1998 ve 2000’li yıllarda
uygulanan yanlış aşılama programlarının ya da tarihi geçmiş bazı bayat aşıların
bu hastalığa sebep olduğuyla ilgili yargılar var. Bu yargıların tabii dikkate
alınması gerekiyor. Sağlık Bakanlığının da aslında bugüne kadar bunları açığa
kavuşturacak şekilde bazı süreçleri araştırmış olması gerekiyordu. Bu konuda
2005 yılında Sağlık Bakanlığının oluşturmuş olduğu bir bilimsel komisyon var ve
o komisyon bir rapor hazırladı. Ancak, o raporu incelediğimizde bölgede bir
insidans artışından bahsediliyor ama bunun sebeplerinin ne olduğu net olarak
ortaya konmuyor. Daha çok, bayat aşının olmadığı, tarihi geçmiş aşının
uygulanmadığı yönünde bir rapor var. Ama, biz şöyle bir ihtimalin de olabileceğini
düşünüyoruz: Bu aşıların Bakanlıktan alınıp kişiye uygulanmasına kadar geçen
soğuk zincir içerisinde bazı yetersizliklerin yaşanmış olabileceğini ve soğuk
zincirden dolayı korunmamış olan aşıların da kızamık virüsüne karşı yeterli bir
bağışıklık sisteminin reaksiyonunu geliştirmemiş olabileceğini düşünüyoruz ve
bunun da önemli olduğunu düşünüyoruz, bunun mutlaka araştırılması gerektiğini
düşünüyoruz.
Ailelerin
bir diğer talebi: Uzun süredir Sağlık Bakanlığından ve Sağlık Bakanından
randevu talep ediyorlar. Böyle ağır hastalarla uğraşmak zorunda kalan hasta
yakınlarına bu tarihe kadar hâlen Sağlık Bakanlığı yetkilileri ya da Sağlık
Bakanı tarafından randevu verilmemiş olmasını, muhatap olarak dinlenmemiş
olunmasını biz büyük bir yetersizlik olarak görüyoruz ve bu konudaki
yetersizliğin bir an önce giderilmesi gerektiğini düşünüyoruz.
Diğer
taraftan, bahsettiğim sosyal problemlerin çözümüne yönelik Aile ve Sosyal
Politikalar Bakanlığının bu ailelerle ilgili, hasta ve hasta yakınlarıyla
ilgili özel bir planlama ve program oluşturması gerektiğini düşünüyorlar. Aynen
katılıyoruz bu taleplerine de, bu konuda da maalesef bugüne kadar bu Bakanlığın
yapmış olduğu bir çalışmanın olmadığını ifade etmek istiyoruz. 
Yine,
aileler gerek kendi vakalarıyla ilgili, kendi hastalarıyla ilgili gerekse de
önümüzdeki dönemde bu hastalığın önlenmesi ve hastaların tedavisiyle ilgili
TÜBİTAK bünyesinde bilimsel bir proje sürecinin işletilmesini öneriyorlar, bunu
talep ediyorlar. Bu konuda da bugüne kadar bir çalışmanın ortaya konmadığını
biz de buradan ifade etmek istiyoruz. 
Bu
ailelerin çoğu yoksul aileler ve tedavi süreçleri çok pahalı olan durumlarla
karşı karşıya kalıyorlar. Çoğunlukla bu tedavi süreçlerinin maliyetlerini
karşılayamayacak durumda oldukları için pek çoğu psikolojik bir travmaya maruz
kalıyor ve bu ailelerin kendileri de aslında bir rehabilitasyon programına tabi
tutulacak manevi bir desteğe ihtiyaç duyan bir gerçeklikle karşılaşıyorlar. 
Dolayısıyla, bahsetmiş olduğumuz bütün
bu sorunların çözümüne yönelik bu ailelerimizin taleplerinin dikkate alınmasını
ve Meclisin bu konuda mutlaka bir araştırma komisyonu kurmasını ve bu araştırma
komisyonunun da bir an önce çalışmalarına başlayarak Meclis Genel Kuruluna
gerekli bilgilendirmeleri yapmalarını son derece önemsiyoruz. Özellikle her 3
parti grubunda da hekim olan arkadaşlarımız var. Bu hekim arkadaşlarımız,
sahada çoğunlukla bu hastalarla bire bir muhatap olmuşlardır, hasta
yakınlarının dertlerini dinlemişlerdir. Özellikle grupların ortaya koyacağı
tutum açısından bu hekim arkadaşların fikirlerinin alınması ve oylamada ona
göre bir iradenin ortaya konması gerektiğini biz son derece önemsiyoruz. 
Buraya gelip kızamık aşısı ve kızamıkla
mücadele konusunda birtakım rakamlar verip “İşler yolunda gidiyor, iyi bir
mücadele ortaya koyuyoruz.” demenin bizce bir anlamı yoktur. Önümüzde büyük bir
problem vardır, Meclisin de bu konuya artık bir an önce müdahil olması gereken
bir durum vardır. 
Ben bu duygularla hepinizi önergemize
destek vermeye çağırıyor, Genel Kurulu saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Baluken.
Halkların Demokratik Partisi Grubu
önerisinin aleyhinde ilk söz Gümüşhane Milletvekili Sayın Kemalettin Aydın’a
aittir.
Buyurunuz. (AK PARTİ sıralarından
alkışlar) 
KEMALETTİN AYDIN (Gümüşhane) – Sayın
Başkan, değerli milletvekili arkadaşlarım; Halkların Demokratik Partisinin
kızamık ve (SSPE) subakut sklerozan panensefalitin araştırılması ve gerekli
önlemlerin alınması konusunda vermiş olduğu araştırma önergesi üzerine
görüşlerimi belirtmek istiyorum.
Görüşlerimi belirtirken değerli
hatibin, benden önceki hatibin son cümlelerindeki duygusal konuşmaya elbette
bizler de katılacağız ama tabii ki de son yıllarda Türkiye’de özellikle
bulaşıcı hastalıkların nereden nereye geldiğini de bir miktar konuşmamız
gerekiyor.
Değerli hatip arkadaşımızın izniyle,
90-92 yılları arasında Diyarbakır Tıp Fakültesinde bir enfeksiyon hastalıkları
araştırma görevlisi olarak çalışan bir kişinin bölgeyi ne kadar yakinen
bildiğini, Diyarbakır’ın Bağlar’ında, 24 Nisan Mahallesi’nde ve caddelerinde
bulaşıcı hastalık taşıyanların ambulanslarla değil tırlarla hastaneye
ulaştırıldığı bir şehrin hekimliğini yapma özgüveniyle de bir miktar bulaşıcı
hastalıkları sizlerle paylaşmak istiyorum.
Sizin de belirttiğiniz gibi subakut
sklerozan panensefalit kızamık virüsünün beyinde özellikle yaptığı ve
hastalığın geçirildikten sonra kısa süre olmakla beraber otuz yıllara kadar
uzayan bir dönemde, ortalama beş altı yıl sonra ortaya çıkan, yüzde 50’lerin
üzerinde mortaliteyle yani ölümle seyreden bir hastalıktır. Aşılaması yüksek
olan ülkelerde, çağdaş, modern, gelişmiş ve son yıllarda Türkiye'nin aldığı
gibi, sağlık hizmetlerini uzun yıllar boyunca alan ülkelerde milyonda 1’lerin
altında iken az gelişmiş ülkelerde ve aşılamanın düşük olduğu ülkelerde de bu
oran milyonda 10 ve 20’lere ulaşabilmektedir. Türkiye’de bu tarz hastalıkların
araştırılması gerektiği önergeleri verildiğinde, değerli hatibin belirttiği
gibi ve önergelerinde de belirttikleri gibi, subakut sklerozan panensefalit
yani sorun olan hastalık virüsün direkt kendi etkisiyle olmaktadır, aşıya bağlı
bir etkiyle olmamaktadır. Bunun bir kere baştan belirtilmiş olması çok güzel.
Ama diğer taraftan, bir derneğin ya da sivil toplum örgütünün ne şekilde tanımladığını
bilmediğimiz, Dünya Sağlık Örgütü veya diğer bilimsel verilerde karşılığını
bulmadığımız tanımlamaların Meclisin gündemine getirildiği zaman Doğu ve
Güneydoğu’da ya da bu anlamda eğitimin düşük olduğu bölgelerde aşıya karşı
oluşturulacak defansın da sorumluluğunu burada üstlenmemiz gerekiyor. Bu
önergenin şöyle verilmiş olmasını ben daha çok arzu ederdim de o zaman da yüzde
100 de katılacağımı belirtebilirdim. Evet, subakut sklerozan panensefalit
vakaları 100’ler, 200’ler, 300’ler civarındadır, bunlar da sekiz-on yıl önce
olmaktadır. Bu “bozuk aşı” tanımlamasını kullanan insanların bunu kullanması
üzerine bir araştırma yapalım. Yani, bir sivil toplum örgütü ya da bir doktor
ya da bir kamu idarecisi “Aşı bozuk olduğundun dolayı bunlar olur.” deyip toplumu
yanlış bilgilendiriyor, Diyarbakır’da, Viranşehir’de ya da Hakkâri’de aşılama
oranlarının düşmesine neden oluyorsa bunun o zaman sorgulanması ve
araştırılması gerekir. Biz burada tartışırken bu aşının bozukluğunun hiçbir
zaman olmayacağını kabul ettiğimiz… Türkiye’de 70’lerden beri başlayan tüm
aşılamalarda ve bugün, dünyada soğuk zincir en iyi uygulanan ülkelerden
birisidir ve Dünya Sağlık Örgütü bu anlamda, eğitimlerini Türkiye’de
yapmaktadır. 
Bakın, bunu 90’lara, 80’lere kadar
indirebilir bir durumdayız. Ama, subakut sklerozan panensefalit vakalarının çok
olduğunu söylediğimizde, geriye dönüp o bölgelerde, vakaların yoğun olduğu
bölgelerde 2002’lerden önceki aşılama oranlarına da bakmamız lazım.
Güneydoğu’da, özellikle aşı kampanyasının olduğu 90’lı yıllarda bizler sahaya
çıktığımız zaman, o zaman da başka bir tanımlama kullanılıp “Çocukları sakat
bırakacak. Çocuk olmasını engelleyecek.” gibi bir politika uygulanıyordu. Bunu
sahada bizzat yaşayan bir kişiyim ben. Ev ev gittiğimizde, aşı yapalım diye
devletin parasını pulunu ve mesaisini harcayan bizler gittiğimiz zaman, o gün
de bir başka propagandayla… “Eğer siz bu aşıyı yaptırırsanız çocuklarınız
olmayacak, kısırlaştırılacaksınız ve bölgenin nüfusu azaltılacak.” tarzında bir
propagandaydı. İşte, o propagandaların sonucu, 2002’den önce, 98’den önce
Hakkâri’de yüzde 8, Şırnak’ta yüzde 13 veya Viranşehir’de yüzde 30’un altında;
2002’ye yaklaştığımızda Batman’da yüzde 60, Diyarbakır’da yüzde 54, Hakkâri’de
yüzde 50’ler civarında olan bir aşılama söz konusuysa, siz eğer devletin kapıya
kadar getirdiği aşıyı engelleyen bir politika uyguluyorsanız, o zaman,
aşılanmayan insanların da o virüsün direkt etkisiyle subakut sklerozan
panensefalit olma riskini ve olma sorumluluğunu üzerimizde taşımamız gerekiyor.

Yani, kısacası, bu kürsüye biz
geldiğimiz zaman şunu dememiz gerekiyor: Ey, Türkiye Cumhuriyeti vatandaşı, ey,
anne babalar; bakın, bu aşı Türkiye’de soğuk zincir ve uygulama kuralları
içerisinde son derece doğru ve düzgün uygulanmaktadır. Uluslararası anlamda,
“GMP” dediğimiz iyi üretim tekniklerinden geçen aşılar Türkiye Cumhuriyeti’ne
geldikten sonra da Hıfzıssıhha’da tekrar incelenmektedir ve sahaya hiçbir zaman
böyle bir şeyin gitmesi söz konusu değildir. O zaman, sahaya gelen tüm bu
aşıları, anne babalara “Gülen çocuklarımız solmasın diye, lütfen, aşılarınızı
yaptırın.” diyerek bu cümleleri konuşmamız gerekirken biz, çeşitli
politikaların ne amaç güttüğünü bilemeden, aşıların bozuk olduğu, aşıların kötü
amaçla yapıldığı, “Aşılar yapılarak Güneydoğu Bölgesi’nde nüfusun azaltılması
hedeflenmektedir.” gibi bir kısım yanlış politikalarla toplumu maalesef yanlış
yere itmekteyiz. 
Sağlık Bakanlığımızın son yıllarda,
özellikle kızamık vakaları yüksek olduğunda yaptığı aşı kampanyasıyla 18,5
milyon çocuğumuz aşılanmış olup kızamık vakaları 30 binlerden sıfıra kadar
inmiştir. Son yıllarda, özellikle Avrupa kökenli vakalarla beraber kızamıkta
bir miktar artış söz konusudur ama 2015’ten itibaren de sıfıra inmesi
planlanmaktadır. 
Yine, bizlerin para vererek çocuklarımıza
aldığımız, devletin 2006’dan önce karşılamadığı üçlü aşı, daha önce bir hekim
olarak kendi çocuğuma para verip alarak yaptığım aşı, 2006’dan itibaren -Avrupa
standartlarında gelen- Sağlık Bakanlığımızın uyguladığı politikalarla ücretsiz
olmuştur. 
Aşı politikalarında tek ya da çift doz
uygulamalarının yanlışlığı da politize edilmektedir. 1998’e kadar tek aşı
uygulanırken artan aşı oranlarından dolayı -elbette ki 9 aylıkken uygulanan
aşının immün cevabı düşüktü- 12 aylık ve ilkokul 1’inci sınıftan itibaren de
aşı uygulanmaya başlanmıştır. Tabii ki 2002 ve 1998’den önceki düşük aşı
profiline bağlı, düşük aşı uygulamalarına bağlı olarak subakut sklerozan
panensefalit yani SSP vakalarının bölgede görülmesi üzerine Sağlık Bakanlığımız
bununla da ilgili gerekli tedbiri almıştır. Yani, araştırma önergesiyle
sağlanması arzu edilen, dört aylık bir çalışma sonucunda elde edilecek
verilerle çıkacak tüm tedbirler alınmıştır. Nedir bu? 2005 yılında Bilimsel
Kurul kurulmuş ve o kurulun önerileri doğrultusunda vakaların yoğun olduğu
yerde çocuk nörolojisi, çocuk enfeksiyon hastalıkları, çocuk hastalıkları
uzmanları, erişkin enfeksiyonu hastalıkları uzmanları ve halk sağlığı uzmanları
bu alanlarda hizmet vermeye başlamış ve 2005 yılından itibaren de bildirimi
zorunlu hâle getirilmiştir. 
Yine, 1995 yıllarında Şanlıurfa
Viranşehir’de bu vakalar çok görülmüştür çünkü 1995 yılından altı yıl önceye
gidecek olursak, 1980’li yıllardaki düşük aşı oranlarını rahatlıkla
söyleyebiliriz ve şu anda şunu söyleyebiliyoruz ki: 2007 yılından sonra doğan
hiçbir çocuğumuzda subakut sklerozan panensefalit vakası bildirilmemektedir. Bu
da şunu göstermektedir, elbette yıl ilerleyince belki çıkma ihtimali vardır ama
2007’den itibaren ulaşılmış olan yüzde 96, 97, 98 aşılama oranlarıyla da önemli
bir oranda bu aşılamanın doğru bir sonuç doğurduğunu ve vakaların vahşi virüsle
karşılaşma oranının düştüğünü söyleyebiliriz. 
Yine, özellikle tanı ve tedavilerinde,
sağlık uygulama tebligatında her şeyin karşılandığını söyleyebiliriz. Evet, bir
kısım “disabilitiy” olan ya da engelli duruma gelen kardeşlerimizin de aile ve
sosyal politikalar tarafından da bakım ücreti karşılandığını… Şunu önemsiyorum:
Böyle bir vaka karşımıza geldiyse, aile burada bir zorluk yaşıyorsa, bunun
hastaneye gitmesi, hastanede tedavi alması veya evde bakımı, bunun için ne tür
eksiklik söz konusuysa bunların bakanlık düzeyinde mutlaka değerlendirilerek
alınması ve uygulanması gerekmektedir.
Değerli arkadaşlarım, bu araştırma
önergesi eğer gündeme alınır, uygulanırsa elde edilecek verilerin tüm
uygulamalarını son o yıldır Sağlık Bakanlığımız ve Hükûmetimiz tarafından
uygulanmakta olup bugün Türkiye Cumhuriyeti’nin herhangi bir ilinde yüzde 90’ın
altında aşılama söz konusu değildir. 
Sözlerimin sonunda aşılamalara anne,
babaların uyması, gülen yüzlerimizin solmamasını arzu ediyor, bu önergenin
gerekliliğine katılmıyoruz. 
Saygılar sunuyorum.(AK PARTİ
sıralarından alkışlar) 
BAŞKAN – Teşekkür ederim Sayın Aydın.
İDRİS BALUKEN (Bingöl) – Sayın Başkan,
sayın hatip konuşması sırasında bu aşılama programını engelleyen bazı
politikalardan bahsetti…
BAŞKAN – Şimdi, ben size söz vereceğim
de ikinizin ne konuştuğunu dikkatle dinlememe rağmen hiçbir şey anlamadım,
başkalarının da anladığını zannetmiyorum, iki doktor karşılıklı konuştunuz.
Buyurun.




İDRİS BALUKEN (Bingöl) – Sayın Başkan,
mümkün olduğunca herkesin anlayabileceği bir şekilde konuşmaya çalışıyoruz ama
tabii, tıpta bunu başarmak her zaman mümkün olmayabilir.
Sayın hatip, burada konuşması sırasında
özellikle aşılama programını engelleyen bazı politikalardan bahsetti ve sanki
partimizin böyle bir politikası olduğunu ima eden bir konuşma yaptı. Bunu büyük
bir talihsizlik olarak değerlendiriyoruz. Böyle bir politika hiçbir zaman
partimizin ardılı olduğu siyasi gelenek tarafından da ortaya konmamıştır. Hele
hele bizim gibi bu şekilde hekimlik yapan, bilime bu kadar güvenen insanlar
karşısında bu suçlamayı yapmanızı biz doğrusu son derece yadırgıyoruz. Zaten,
konuşmamı dikkatle dinlemiş olsaydınız, konuşmam sırasında bölgede bayat aşı ya
da yanlış aşının yapıldığına dair bir yargı olduğunu, bu yargıyı bizim doğru
bulmadığımızı, olası durumun o dönemde soğuk aşı zincirine uyulmamasıyla ilgili
yeterli bağışıklık oluşturmayan bir aşılama durumunun olabileceğini ve bunun da
incelenmeye muhtaç bir durum olduğunu ifade etmiştik. Buradan farklı bir mesaj
çıkması mümkün değil. Biz tabii ki bütün aşılama programlarının sağlıklı bir
şekilde yürütülmesinin bütün sivil toplumun, siyasi partilerin de destek
vermesi gereken önemli bir konu olduğunu ifade etmek istiyoruz. Sizin
bahsettiğiniz bir karşıt kampanya varsa bu karşıt kampanyayı gidermek de yine
Sağlık Bakanlığının ve sosyal devletin işidir. Yani “Çocuklarınız olmayacak,
çocuklar kısır olacak.” üzerinden bir kampanya varsa o dönem bunu gidermek de
yine o Bakanlığın ve işte mevcut hükûmetlerin işi olması gerekirdi ve onun
önüne geçilmesi gerekirdi. Dolayısıyla, bütün bunların araştırılmasının önemli
olduğunu düşünüyoruz.
Bir de sadece vakaların ortaya çıkması
üzerinden bir çerçeve çizmedik. Yani bu ailelerin sosyal, toplumsal, ekonomik,
psikolojik açıdan yaşamış olduğu sıkıntılar konusunda da Meclisin bir
inisiyatif almasına ihtiyaç olduğunu belirttik.
Bütün bu gerekçelerle biz tekrar bu
grup önerimize destek istediğimizi ifade ediyoruz.
Teşekkürler. (HDP sıralarından
alkışlar)
BAŞKAN – Teşekkür ederim Sayın Baluken.



BAŞKAN - Bir diğer doktor milletvekili
arkadaşımız, Halkların Demokratik Partisi Grubu önerisinin lehinde, Gaziantep
Milletvekili Sayın Mehmet Şeker.
Buyurunuz. (CHP sıralarından alkışlar)
MEHMET ŞEKER (Gaziantep) – Sayın
Başkan, değerli milletvekili arkadaşlarım; Halkların Demokratik Partisinin grup
önerisi hakkında partim adına söz almış bulunuyorum. Hepinizi saygıyla
selamlıyorum. Hepinize sağlıklı, uzun bir ömür diliyorum.
Sayın İdris Baluken’i de tebrik
ediyorum hem konuşmasından dolayı hem de öngörüsünden dolayı. Dedi ki burada:
“Şimdi Adalet ve Kalkınma Partisinin temsilcileri çıkacak, aşılamayla ilgili,
sağlık politikalarıyla ilgili ne kadar başarılı olduklarını, ne kadar iyi şeyler
yaptıklarını anlatacaklar.” Bu konuşmasından dolayı da teşekkür ediyorum. 
Öngörünüz doğru çıktı. 
Değerli arkadaşlar, Sabukat Sklerozan
Panensefalit bir sonuç, bu bir sonuç. Neden bir sonuç? Öncesi var; işte, aşı
yapmada eksik kalabilirsiniz, aşı bayat olabilir, hastalığın seyri farklı
olabilir, kaçırdığınız bir vaka olabilir. Her ne şekilde olursa olsun Sabukat
Sklerozan Panensefalit bir gerçek, bununla boğuşan aileler var, çocukları bu
hastalığa yakalanan, bu hastalıkla ilgilenen bir kesim var; bunları da çok iyi
anlamak lazım, bunların da sorunlarıyla ilgili çok ciddi çalışmalar yapmak
lazım. 
Muhalefet olarak biz burada çoğu zaman
konuşuyoruz, anlatıyoruz “Sayın Sağlık Bakanlığı yetkilileri sadece reçete
yazan bir hekim ordusu yarattılar Türkiye’de.” diyoruz ve bu gerçeğin de altını
çiziyoruz. Bir yılda 342 milyon reçete yazan bir hekim ordusu yaratıldı.
Peki, koruyucu hekimlikte ne yapıyoruz,
nereye geldik? Sayın Adalet ve Kalkınma Partisi sözcüsü hekim arkadaşım diyor
ki: “Türkiye’de daha önce paralı aşı vardı, şimdi aşılar ücretsiz.” Tüm dünyada
zaten koruyucu hekimlik ücretsiz yapılıyor yani aşının parayla satıldığı bir
üçüncü dünya ülkesi bile yok, bunun övünülecek bir tarafı da yok ve bir
devletin de yapması gereken şey bu ama siz 342 milyon reçete yazdırarak hâlâ
kronik hastalıkları artırıyorsanız ve bu ülkede kronik hastalıklardan dolayı
insanlar sıkıntı yaşıyorsa; diyabet, kronik obstrüktif akciğer hastalığı
dediğimiz astım, hatta ve hatta otuz kırk yıl öncesinin hastalığı olan
tüberkülozu tekrar geri gündeme getirmişseniz ve sınır güvenliğini
sağlayamadığınız için bugün çocuklarımıza tekrar kızamık aşısına başladıysak
bunda bir yanlışımız var. Yani, muhalefet her şeyi sizleri eleştirmek için
söylemiyor. Bizim de çocuklarımız var, bizim de torunlarımız var, bunların da
hasta olmaması gerekiyor, bu ülkede sağlıklı bir nesil yetiştirmemiz gerekiyor
ve bunun için de mücadele etmeniz gerekiyor, hepimize de görev düşüyor.
Dolayısıyla buradaki eleştirileri sadece siyasi eleştiriler olarak almamanızı temenni
ediyor ve diliyorum.
Değerli arkadaşlar, siyaseten burada çıkıp konuşuyoruz
zaman zaman ama en iyi bildiğimiz şey hekimlik. Hekimlikle ilgili eksikleri,
yapılması gerekenleri zaman zaman da gündeme getiriyoruz. Bu Mecliste kendi
kendime ve hekim arkadaşlarıma da şu sözü vermiştim: “Hekimlerin ve sağlıkla
ilgili bütün sorunların Türkiye Büyük Millet Meclisinde gündeme gelmesi için
elimizden geleni yapacağız.” dedik ve bunun da arkasında duruyoruz. Ben Sağlık
Bakanlığına bir soru önergesi sunmuştum, dedim ki: Şubat 2012’den günümüze
kadar kızamık vakası görülen iller, vaka sayıları nelerdir? Son bir yılda kaç
tane Suriyeli sığınmacıda kızamık ve verem vakası görülmüştür? Şimdiye kadar
kaç Suriyeliye kızamık aşısı yapılmıştır? Bunları sorarken şunları söyledik, bu
kürsüde çok konuştum: “Sınır güvenliği olmayan bir ülkenin, kapıda, sınırda
güvenlik sağlayamazsanız, insanların giriş ve çıkışlarını denetim altına
alamazsanız, terör eylemlerinden tutun kaçakçılığa kadar, insan ticaretine
kadar ve hatta sağlığınızı tehdit edecek bir oluşumun da gündeme gelmesine
sebep olursunuz.” diye hep konuşmuştuk. Şu anda Suriye sınırımız boyunca hiçbir
güvenlik yok. Suriye’deki hükûmet de kendi vatandaşlarına aşı yapamıyor çünkü
orada bir çatışma var, terör ortamı var, bombalar patlıyor, çok ciddi sağlık
hizmeti verilen bir ülke konumunda değil; bunu basından da takip ediyoruz,
görüyoruz da. Suriyeli sığınmacılar Türkiye’ye girdiler, AFAD’ın kayıtlarında
olan yani kamplarda kalanların 5 katı Suriyeli vatandaş var Türkiye’de. Bu
çocuklar Suriye’den buraya girdiğinde maalesef, bizim Sağlık Bakanlığı bunlara
aşı yapamadı, bunlara ulaşamadı, hangi evde oturduğunu bilmiyor, kaç kişi
kaldıklarını bilmiyor, bunların nasıl geçindiğini, ne iş yaptığını, ne
yaptıklarını maalesef bilmiyor. 
Ben Gaziantep Milletvekili olarak söylüyorum: Gaziantep’te
400 bin Suriyeli sığınmacı var arkadaşlar. 400 bin Suriyeli sığınmacıya sağlık
hizmeti vereceksiniz, temiz su götüreceksiniz, yeşil alan götüreceksiniz,
yiyecek içecek vereceksiniz, her türlü sorunlarınızı çözeceksiniz. Çözebildik
mi? Hayır, yapamadık. Bu denetimden kaçan şeyden sonra, denetimlerin
olmamasından sonra, terör olaylarının dışında, o siyasi olaya girmeyeceğim
şimdi -onlara- ama maalesef Türkiye’de hastalıklar da hortladı. 
Benim sorduğum soruya Sağlık
Bakanlığının verdiği cevap burada. Diyor ki: “8/7/2013 tarihi itibarıyla 67
ilden bildirilen toplam 6.731 kızamık vakası vardır.” İllere göre de dağılımını
vermiş. Sayın hatip arkadaşımız biraz önce dedi ki: “İşte, Sağlık Bakanlığının
size verdiği bilgi o ve o bilgi doğru değil.” Avrupa’dan gelen bir hastalıktan
bahsediyor. 
Değerli arkadaşlar, Şanlıurfa ve
Gaziantep, Avrupa sınırında değil, Güneydoğu Anadolu Bölgesinde ve Suriyeli
sığınmacıların en çok olduğu, sınır güvenliğinin olmadığı, kapının, sınırın
yolgeçen hanına döndüğü bir yer olduğu için oradan gelen insanlara yeterli
sağlık hizmeti veremedik, aşılayamadık, nerede oturduklarını bilemedik, ne iş
yaptıklarını bilemedik. Dolayısıyla bu şehirlerde kızamık vakası arttı. Peki, ne
olacak bunun arkasından? 
Değerli arkadaşlar, kızamık vakası;
işte biraz önce bahsettiğimiz, “subakut sklerozan panensefalit” dediğimiz,
Allah kimsenin başına vermesin, ciddi bir hastalığın habercisi. Peki, Sağlık
Bakanlığı bununla ilgili bir tedbir aldı mı? Onunla ilgili de çok ciddi
uğraştık, çok ciddi şekilde uyardık. 
“Bakın, bu insanlar Suriye’de
aşılanmıyor, o kapıdan giriyorlar, denetimleri maalesef yoktur, valilik
bilmiyor, çoğunu tanıyamıyoruz, çoğunu bilemiyoruz, aramızda yaşıyorlar,
beraber aynı binada oturuyoruz, aynı sokakları paylaşıyoruz, hatta hatta kız
alıp vermelerimiz başladı ama bu insanların çocuklarını maalesef ciddi şekilde
aşılayamadık ve bunun sonucunda bu bölgelerde kızamık vakaları artmaya
başladı.” dedik. 
Değerli arkadaşlar, bu uyarılarımızı
lütfen ciddiye alın, bu uyarılarımız siyasi iktidarı eleştirmek amacıyla
söylediğimiz, sadece siyasi kazanç elde etmek için söylediğimiz şeyler değil.
Biz, bu gerçeklerle iç içe yaşıyoruz. Gaziantep’e ekonomik anlamda, siyasi
anlamda, sosyal anlamda ne zararlar verdiğini ben bu kürsüden çok anlattım.
Silah yüklü araçların nasıl yüklenip gittiğini, yakalandığında içinde nelerin
olduğunu, bunları kimlerin götürdüğünü, kimlere teslim ettiğini ve nerede
patlatıldığını hep söyledik, hep konuştuk ama bu söylediğimiz daha ciddi bir
iş. Ülkemize dışarıdan hastalık ithal ettik. Ve ithal ettiğimiz bu hastalık
ileride çocuklarımızın sakat kalmasına, ileride çocuklarımızın çok ciddi
şekilde toplumdan uzak olmasına, ailelerin psikolojilerinin bozulmasına,
ailelerin bu hastalıkla mücadele ederken çok ciddi şekilde sorunlar yaşamasına
yol açacak.
Değerli
arkadaşlar, “Avrupa kaynaklı” denen bu hastalığın Avrupa’yla uzaktan yakından
bir ilgisi yok. Bakanlık diyor ki: Efendim, İstanbul’da da görüldüğü için Avrupa
kaynaklı. İstanbul’da görülmüş olması Avrupa kaynaklı değil arkadaşlar.
İstanbul’da da 200 bin Suriyeli var, İzmir’de de 150 bin Suriyeli var,
Türkiye’de 2,5 milyona yakın Suriyeli var. AFAD’ın verileri 1 milyon 200 bin
zaten, bunların üzerinde Suriyeli var. Bu Suriyeli vatandaşların sağlıktan
yeterli hizmet alamadığını, denetlenemediğini, kontrol edilemediğini
gösteriyor. Bu, sağlıkta yaşadığımız ciddi bir fiyaskodur.
Yine, diyor ki
Sağlık Bakanlığı Adana’daki bir aile sağlık merkezindeki arkadaşımıza:
“Yakaladığınız yerde aşılayın.” Peki, kolay, yakaladığımız yerde aşılayalım.
Hekim arkadaşlar da diyor ki: “Kardeşim aşıda eksiklik var, yeterli aşıya
ulaşamıyoruz.” Bugün bir başka sorun da bu değerli arkadaşlar. Keşke bizim
ülkemiz de aşı üretebilseydi, keşke bizim ülkemiz de uçak, araba üretmekten
vazgeçip de en temel ihtiyacımız olan aşıyı üretebilseydi ve biz de bu
çocukları aşılayabilseydik, bugün bir başka ülkenin kapısında aşı beklemek
zorunda kalmasaydık. Bu çocuklarımızın çok ciddi sıkıntıları olacak ileriki
yaşamda, bunlarla ilgili gerekli çalışmanın yapılması için ben de bir araştırma
komisyonu kurulması taraftarıyım. Enine boyuna araştırılmalı ve bununla ilgili
çok ciddi şekilde çalışmalar yapılmalı.
Hepinize
sağlıklı ve mutlu bir uzun ömür diliyorum. (CHP ve HDP sıralarından alkışlar)
BAŞKAN –
Teşekkür ederim Sayın Şeker.
KEMALETTİN AYDIN
(Gümüşhane) – Sayın Başkan…
BAŞKAN - Sayın
Aydın…
KEMALETTİN AYDIN
(Gümüşhane) – Söylediğim cümlelerin doğru olmadığını beyan etti, onunla ilgili…
MEHMET ŞEKER
(Gaziantep) - Ben öyle bir şey demedim.
BAŞKAN – Ne
güzel işte birbiri ardı sıra devam edeceksiniz.
Buyurun.


KEMALETTİN AYDIN (Gümüşhane) – Değerli
Başkan, sevgili milletvekili arkadaşlarım; konuşan arkadaşlarımızın da ikisi
hekim ama 1990 ve 2014 dersek, bir otuz yıla yakın enfeksiyon hastalıkları yani
bir virüsün nasıl dolandığını bizatihi araştırarak ömrünü geçirmiş bir kişiyim.
Şanlıurfa ve Gaziantep’in yedi yaşında 1’inci sınıfa giden oğlum tarafından da
biliniyor Avrupa’da olmadığı. Burada polemik anlamında bunu söylemiyorum ama
Türkiye'de 2005’ten sonraki tüm suşlar Avrupa kökenli suşlardır. Bu suş illa
Avrupa kıtası kenarında olmak zorunda değildir. Elbette ki Çin’den de ya da
Kırım Kongo Kayseri’de de görülebilir, öyle bir virüs vardır ve Türkiye'de de
dolaşır. Onun için bir düzeltme ihtiyacı hissettim.
Bir diğeri de, belki cümleler kişilerin
algısı anlamında farklı algılanabilir. Ben herhangi bir siyasi partinin böyle
bir politika uyguladığını söylemedim. Size ve bize düşen -aynen cümlemi tekrar
ediyorum- Güneydoğu’da veya eğitimi düşük olan çevrelerde bu tarzda yanlış
bilgilerin önüne geçme adına bir fikir birlikteliğiyle doğruyu söylemek yoksa
HDP’nin Güneydoğu’da böyle bir kampanya yürüttüğünü değil. 
İDRİS BALUKEN (Bingöl) – Bir komisyon kuralım
diyoruz. 
KEMALETTİN AYDIN (Devamla) – Benim
çalıştığım dönemde Güneydoğu’da böyle bir kampanya vardı, o zaman da HDP yoktu.
Bu kampanyaların önüne geçmek adına siz, ben ve diğer siyasi partilerdeki hekim
arkadaşların doğru cümlelerle, doğru bir şekilde toplumu bilgilendirmemizin
gerekli olduğunu söyledim.
Saygılar sunuyorum. 
BAŞKAN – Sayın Öz, size bir dakika söz
vereceğim.
MEHMET ŞEKER (Gaziantep) – Sayın
Başkan…
BAŞKAN – Şimdi, bir saniye… Sıra sıra…
Buyurun.


ALİ ÖZ (Mersin) – Teşekkür ediyorum
Sayın Başkanım.
Aslında tabii ki, Meclisi bilgilendirme
adına bir söz istemiştim. Subakut Sklerozan Panensefalit değil sadece, toplumda
gördüğümüz nörolojik ve miyopatik hastalıkların rehabilitasyonu noktasında
vatandaşlarımızın çok büyük sıkıntı içerisinde olduğunu herkesin bilmesini
istiyorum. Özellikle bununla kurulmuş dernekler tarafından bizlere çok sayıda
müracaat var. ALS hastalığının mesela rehabilitasyonlarını yapamıyorlar. Gerek
Sosyal Güvenlik Kurumunun ödemelerini eksik yapması gerekse Türkiye’nin
rehabilitasyon merkezlerine Türkiye'deki doğuştan veya sonradan kazalar sonucu
oluşan rehabilitasyon noktasında çok büyük eksiğinin olduğunu ve bunu gidermek
üzere büyük bir gayret içerisinde olduğunu, olmamız gerektiğini ifade ediyorum.

Teşekkür ederim.
BAŞKAN – Sayın Şeker, çok güzel bir…
Yani hiç kimseye sataşmadı. 

MEHMET ŞEKER
(Gaziantep) – Hayır, yok, sataşma değil. Ben de bir düzeltme yapacağım.
BAŞKAN – O
zaman, yerinizden, buyurun.



MEHMET ŞEKER
(Gaziantep) – Teşekkür ederim Sayın Başkan.
Şimdi “Avrupa
kökenli” olduğunu söyleyen Sağlık Bakanlığıydı bu virüsün yani kızamık
virüsünün. Ama en çok görüldüğü iller Gaziantep ve Şanlıurfa. Gaziantep ve
Şanlıurfa’da, anlattığım şekliyle, sınır güvenliğinin olmamasından ve Suriyeli
mültecilerin çok yoğun gelmesinden kaynaklanıyor. Dolayısıyla bunun Avrupa
kökenli olduğunu söylemenin bir anlamı yok çünkü Avrupa’da da kızamık vakası
görülmedi bu arada. Orada da artmış bir durum söz konusu değil. Kızamık
vakalarında anormal bir artış söz konusu değil ama Türkiye’de var. Bununla
ilgili açıklama yaptı arkadaşımız ama bu da doğru değil. Çünkü Avrupa kökenli
değil, kökeni tamamen kontrolsüz, denetimsiz Suriye kapısı.
BAŞKAN – Evet.
Sayın Dağoğlu,
buyurun.
Başka giren
olmasın doktorlardan, lütfen…



TÜRKAN DAĞOĞLU
(İstanbul) – Sayın Başkan, değerli milletvekilleri; şimdi, efendim, bu kızamık,
viral bir enfeksiyon. Kızamığın tabii ki komplikasyonları olabilir. Ama aşılama
konusuna geldiği zaman, ben bir AK PARTİ milletvekili olarak değil gerçekten
bir hekim ve vatandaş olarak kızamık aşısının bütün yurtta ücretsiz olarak
verilip uygulanmasının çok büyük bir başarı olduğunu düşünüyorum. Bunu
kesinlikle göz ardı etmemek lazım. Kızamık aşısının, hepatit B’nin, hepatit
A’nın, bunların ücretsiz olarak verilmesi toplum için gerçekten büyük bir
hizmettir. 
Diğer ensefalit
konusuna gelindiği zaman da, hekimler çok iyi bilir ki, viral olan
enfeksiyonların genelde büyük bir kısmının ensefalit yapma riski vardır aynen
bu kızamıkta olduğu gibi.



BAŞKAN –
Halkların Demokratik Partisi Grubu önerisinin aleyhinde son söz, Kayseri
Milletvekili Sayın İsmail Tamer. 
İsmail Bey, yalnız iyice kafam karıştı
benim, torun olursa yandık. 
Buyurun. (AK PARTİ sıralarından
alkışlar)
İSMAİL TAMER (Kayseri) – Sayın
Başkanım, değerli milletvekilleri; Halkların Demokratik Partisinin grup önerisi
hakkında şahsım adına aleyhinde söz almış bulunuyorum. Yüce heyeti saygıyla
selamlıyorum.
Her şeyden önce, subakut sklerozan
panensefalit kızamık hastalığının geç dönem komplikasyonlardan biri olduğunun
da altını çizerek sözlerime başlamak istiyorum. Kızamık geçirmiş her hastada
-değerli arkadaşlarım, doktor arkadaşlarım da benden önce ifade ettiler- beş,
altı yıl veya yirmi dokuz, otuz yıla kadar bir dönem içerisinde subakut
sklerozan panensefalit hastalığına rastlamak mümkündür. Ancak bunun aşıyla
ilgili bölümünde -Değerli Türkan Hocam da bahsetti- her virütük hastalığın
arkasında ensefalit yapma riski de söz konusudur. Dolayısıyla burada gözüken
subakut sklerozan panensefalitin kızamık sonucunda ortaya çıktığını veya
kızamıkla ilgili aşıların yapılmasıyla ilgili ortaya çıktığını ifade etmenin
yanlış olabileceğini ifade etmek istiyorum.
Bakanlığımız aşı uygulamalarında
ülkemizde de hastalıklara verilen değer değerlendirilerek bir Bağışıklama
Danışma Kurulu kurmuştur. Bu kurul, Dünya Sağlık Teşkilatının da öngörüleri
çerçevesinde yapılmıştır. 1998 yılında, özellikle Doğu Anadolu Bölgesi’nde
ilköğretim döneminde birinci sınıflarda 2 doz aşı yapılmaktaydı, üçlü aşı.
Şöyle düşündüğümüz zaman, 2002 yılı öncesinde yapılan aşıların 7 alerjiye
karşı yapıldığını ama artık günümüzde, özellikle bizim Hükûmetimiz sonrasında
Sağlık Bakanlığımızın da önemli çalışmalar sonucunda yapmış olduğu, özellikle
13 tane antijene karşı aşının uygulandığını hepimiz biliyoruz, bir gerçek.
Tabii, bunların arkasından, soğuk zincirin çok önemli olduğunu, aşıların
hastalara ulaşmasındaki sıkıntıların 2002 yılı öncesinde çok daha fazla
olduğunu yine hepimiz biliyoruz. Yıllar öncesinden hatırlıyorum, aşı
kampanyaları ülkemizde otuz yıldır devam ediyor ama en etkili dönemin özellikle
2004 yılında başlayıp 2008 yılında ortaya konulan, Sağlık Bakanlığının önemli
çalışmalarından biri olduğunu da ifade etmek istiyorum değerli arkadaşlar. 
Tabii ki bu öneriyi biz kabul
etmiyoruz. Şunun için kabul etmiyoruz: Sağlık Bakanlığının yapmış olduğu
kızamık aşılaması ile subakut sklerozan panensefalit hastalığı arasındaki
ilişki bazı bölgelerimizde daha sık görülüyor, bunu da arkadaşlarımız belirtti.
2005 yılında bilimsel bir komisyon da kurulmuş. Bu komisyona çocuk nörolojisi,
çocuk enfeksiyon hastalıkları, çocuk sağlığı hastalıkları, erişkin enfeksiyon
ve halk sağlığı uzmanları alınmış. Bunların yapmış olduğu çalışmalar sonucunda
da bir rapor hazırlanmış. 
Bu rapora göre -kısa kısa izah
edeceğim, ifade edeceğim- birincisi: Subakut sklerozan panensefalitin
erkeklerde kadınlara göre 2,7 kat daha fazla olduğu görülmüş. Sağlık Bakanlığı
tarafından aşı programı kapsamında uygulanan tüm aşıların kalite kontrolleri
yapılmış. Kullanıcıya soğuk zincirin uygun bir şekilde gitmesi sağlanmış.
Ülkemizde geçmişte uygulanmış ve hâlen uygulanmakta olan kızamık aşı şemaları
başta Dünya Sağlık Örgütü tarafından uygun görüldüğü şekilde yapılmaya
çalışılmış. 
Yine, hastalığın -kızamık aşısının
değil- kızamık hastalığının bir komplikasyonu olduğu daha çok bilimsel olarak
ortaya konulmuştur. Kızamık hastalığı virüsü bundan sorumlu tutulmuştur. 
Yine, bu hastalığın görülme sıklığı,
ülkemizde aşılanma oranları göz önüne alınarak, benzer ülkelerden çok
farklıdır. 2005 yılından önce çok daha fazla görülmesine rağmen 2005 yılından
sonra daha düşük seviyede görülmüş. Özellikle Güneydoğu Anadolu, kuzey Anadolu
ve orta Anadolu bölgelerinde sıklıkla rastlanmış. Tekrar altını çizerek
söylüyorum: Bunun da en önemli nedenlerinden birisi aşılanma oranının
düşüklüğüdür değerli arkadaşlar, yoksa aşıyla ilgili, aşının bozukluğuyla
ilgili bir oran değildir, olay da değildir, bunu özellikle de belirtmek
istiyorum. 
Ülkemizde, yine, bu hastalığın
vakalarının, aşılanma oranları ve aşıyla elde edilen toplumsal bağışıklığın
düşük olduğu dönemlerde gözüken kızamık vakalarından sonra da ortaya
çıkabileceğini tekrar ifade etmek istiyorum. Yine, hastalığın daha sık
görüldüğü illerin geçmişte kızamık aşısı oranlarının düşük olduğu veyahut da
göç aldığıyla ilgili önemli bir bulgu vardır, bunun Şanlıurfa örneğini
vermiştik zaten ama bugünkü kızamık aşısı, şu ana kadar özellikle 2004 yılında
başlayıp 2008 yılında elimine edilmiş, eradike etmek için de Sağlık Bakanlığı
elinden geldiği kadar, çok başarılı bir şekilde kampanyalarını yürütmektedir,
aşı kampanyaları yine devam etmektedir. 
Ayrıca, 2010 yılından itibaren subakut
sklerozan panensefalit vakalarında belirgin bir azalma görülmekte, bunun da
2005 yılından itibaren kızamık aşılama oranlarının yükselmesine bağlı olduğu
yine bu Kurul tarafından tespit edilmiş. Bakanlığımız, başta Dünya Sağlık
Örgütü nezdinde olmak üzere bu hastalığın yeni tedavi yaklaşımlarıyla ilgili
bilimsel gelişmeler yapmıştır, örneğin Hacettepe Üniversitesiyle beraber eğitim
araştırma hastanelerini devreye sokmuş ve bu bağlamda da çalışmalar yapmaya
başlamıştır. 
Yine, ayrıca Bakanlığımız vakaların
ihtiyaçlarının karşılanması hususunda ilgili derneklerin taleplerini önemli
ölçüde dikkate almış ve bunlarla ilgili çalışmalar yürütülmüştür ve Sosyal
Güvenlik Kurumunda da sağlık uygulama tebliğine koyarak ücretsiz olarak
ilaçları vermeye başlamıştık. Yine, önemli bir ilaç, bununla ilgili yapılan bir
ilaç, etken maddesi inosiplex olan bu ilacı ücretsiz olarak hastalara alıp
dağıtmaktadır. 
Dolayısıyla, değerli arkadaşlarım,
özellikle Halkların Demokratik Partisinin yapmış olduğu suçlama şeklini kabul
etmemiz mümkün değil çünkü koruyucu hekimliğin Türkiye’de geldiği yeri -değerli
doktor arkadaşlarım benden önce konuştular- hepimiz biliyoruz. Ben göreve
başladığımda, Artvin’de Sağlık Müdürlüğü dönemimde, o zaman başlatmıştık aşı
kampanyasını, o zaman kampanya oranlarını -tekrar hatırlıyorum- yüzde 50’lere
ancak getirebilmiştik. Yer yer bazı illerde bu, yüzde 50’lere, 70’lere falan
yükselmişti ama şu bir gerçek ki bizden önceki sağlık bakanlarının da -yine
onların emeğine de teşekkür etmemiz lazım- başlatmış olduğu ama giderek geldiği
ama bu bağışıklama oranının da en etkili bizim Hükûmetimiz zamanında olduğunun
da burada altını çizerek ifade etmek istiyorum. Çünkü, zaten soğuk zincir dâhil
yapmış olduğumuz çalışmalar ortadadır.
Kısaca şunu ifade edebilirim ki bu
hastalıkta, özellikle aşıların yanlış, soğuk zincirdeki bozukluklarla veya
bozuk aşıların Doğu’ya gönderilmesiyle ilgili bir durumun olmadığını ifade
ediyorum ve bu önergenin karşısında olduğumu ifade ediyorum.
Hepinize saygı ve selamlarımı
sunuyorum.
Teşekkür ediyorum. (AK PARTİ
sıralarından alkışlar)
BAŞKAN – Teşekkür ederim.



(CHP sıralarından bir grup milletvekili
ayağa kalktı)
MEHMET AKİF HAMZAÇEBİ (İstanbul) –
Yoklama istiyoruz Sayın Başkan.
BAŞKAN - Yoklama talebi vardır.
Sayın Hamzaçebi, Sayın Özgündüz, Sayın
Şeker, Sayın Havutça, Sayın Özkan, Sayın Özdemir, Sayın Bayraktutan, Sayın
Genç, Sayın Nazlıaka, Sayın Özkoç, Sayın Eyidoğan, Sayın Öz, Sayın Köktürk,
Sayın Kart, Sayın Türmen, Sayın Düzgün, Sayın Gümüş, Sayın Dinçer, Sayın Güneş,
Sayın Özel, Sayın Toptaş.
İki dakika süre veriyorum, yoklamayı
başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime on beş dakika ara veriyorum.
 Kapanma
Saati: 17.07
DÖRDÜNCÜ OTURUM
Açılma Saati:
17.23
BAŞKAN: Başkan
Vekili Meral AKŞENER
KÂTİP ÜYELER:
Bayram ÖZÇELİK (Burdur), Dilek YÜKSEL (Tokat)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 104’üncü Birleşiminin Dördüncü Oturumunu açıyorum.

Y O K L A M A

BAŞKAN – Halkların Demokratik Partisi
Grubunun önerisinin oylanmasından önce yapılan yoklamada toplantı yeter sayısı
bulunamamıştı. Şimdi yeniden elektronik cihazla yoklama yapacağız. 
Yoklama için iki dakika süre veriyorum.

Yoklama işlemini başlatıyorum. 
(Elektronik cihazla yoklama yapıldı) 
BAŞKAN –
Toplantı yeter sayısı vardır. 


BAŞKAN – Öneriyi
oylarınıza sunuyorum: Kabul edenler… Kabul etmeyenler… Kabul edilmemiştir. 
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 


 17/06/2014
Türkiye Büyük Millet Meclisi
Başkanlığına
Danışma
Kurulunun 17 Haziran 2014 Salı günü (bugün) yaptığı toplantısında, siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını arz
ederim. 
 Yusuf Halaçoğlu
 Kayseri  Grup
Başkan Vekili


Öneri:
17 Haziran 2014
tarih ve 6512 sayı ile Türkiye Büyük Millet Meclisi Başkanlığına vermiş
olduğumuz MHP Grup Başkan Vekili ve İzmir Milletvekili Oktay Vural ve MHP Grup
Başkan Vekili ve Kayseri Milletvekili Yusuf Halaçoğlu’nun “Son dönemde Irak’ta
yaşanan gelişmeler başta olmak üzere, rehin alınan vatandaşlarımızın durumu,
IŞİD tehdidinin sınırımıza ve Türkmen kardeşlerimize olan etkisini tartışmak
üzere” genel görüşme açılması önergemizin 17/06/2014 Salı Günü (bugün) Genel
Kurulda okunarak görüşmelerinin bugünkü birleşimde yapılması önerilmiştir. 
BAŞKAN – Milliyetçi Hareket Partisi
Grubu önerisinin lehinde ilk söz, Ankara Milletvekili Sayın Yıldırım Tuğrul
Türkeş’e aittir.
Buyurunuz. (MHP sıralarından alkışlar)
YILDIRIM TUĞRUL TÜRKEŞ (Ankara) – Sayın
Başkan, değerli milletvekilleri; Milliyetçi Hareket Partisinin Irak’ta yaşanan
gelişmeler konusundaki grup önerisi için söz almış bulunuyorum. Yüce Meclisi
saygıyla selamlıyorum.
Şimdi bu konu, malumunuz olduğu üzere,
ta geçen hafta burada görüşülmesi gereken bir konudur. Yani geçen hafta
Musul’daki konsolosluk baskını ve oradaki 49 vatandaşımızın -3’ü bebek olmak
üzere- IŞİD’in eline geçmesinden beri bir gayret var siyasi iktidarda: “Aman
bunu konuşmayalım, şimdi durum kritik, bunu dile getirmeyelim.” 
Ama değerli arkadaşlar, bugün
geldiğimiz noktada öyle bir yere geldik ki uluslararası medya konuşuyor, takip
ediyor konuyu, herkes konuşuyor, Türkiye’deki medya konuşuyor, bir tek bunun
müzakere edilmediği, bir tek “ne oluyor, ne bitiyor”u değerlendirmeyen tek yer
artık sadece Türkiye Büyük Millet Meclisinin çatısı altıdır. Yani bu Meclisin
dışında herkesin konuştuğu, herkesin fikir yürüttüğü, herkesin hatta ahkâm
kestiği bir konuda Türkiye Büyük Millet Meclisinde siyasi iktidarın ricaları,
girişimleri, şunları bunlarıyla…
OKTAY VURAL (İzmir) – Sayın Başkan,
önemli bir konuyu gündeme getiriyoruz yani Türkiye'nin gündemi. Sayın bakanlar
bunlarla ayakta sohbet edeceklerine böyle bir meseleye kulak assalar da hiç
olmazsa yani…
LEVENT GÖK (Ankara) – Haklısınız.
OKTAY VURAL (İzmir) – Böyle bir şey
olmaz ya, böyle bir saygısızlık olmaz ya.
BAŞKAN – Evet, Sayın Türkeş, buyurun.
YILDIRIM TUĞRUL TÜRKEŞ (Devamla) –
Evet, şimdi bunu diğer konularda, Kıbrıs olaylarında da yaşadık yani Avrupa
İnsan Hakları Mahkemesi, bu konuda Türkiye’yi bu kayıp insanlarla ilgili bir
cezaya çarptırdı. 
“Konuşalım.” “Aman gündemde bugün bu
var, sonra bunu yapalım.” Değerli arkadaşlar, çok kıymetli milletvekilleri;
Türkiye’nin hayati, hassas, millî meselelerini burada konuşmayacaksak neyi konuşacağız
Allah aşkına? Şimdi, “Yazmayın, çok tehlikeli.” “Ellemeyin, efendim, çok kritik
bir safhadayız, her an kurtaracağız insanları, rehineleri.” Ama rehine bile
değil, Dışişleri Bakanlığının yetkilisi rehine bile olmadığını söylüyor.
OKTAY VURAL (İzmir) – Bakanların ilgisi
bu kadar zaten, orada sohbet ediyorlar. 
YILDIRIM TUĞRUL TÜRKEŞ (Devamla) –
Peki, nedir değerli arkadaşlar? 31 özel harekâtçı, 1 Başkonsolos, Dışişleri
mensupları, diğer görevli arkadaşlar, toplam 49 kişi, çoluk çocuk 7’nci gününü
tamamladı IŞİD’in elinde, bir haftayı geride bıraktık. Nedir bunlar, rehine
değil? 
Şimdi, Dışişleri Bakanlığı, ilk başta,
geçen hafta “Bunu gündeme alalım, konuşalım.” dediğimiz yerde dediler ki:
“Sayın Dışişleri Bakanı siyasi partilere bilgi verecek.” “Peki, bekleyelim,
bilgiyi alalım.” Aldığımız bilgiler burada konuşulamayacak bilgiler değildi
değerli arkadaşlar yani Türkiye Büyük Millet Meclisi çatısı altında seçilmiş
milletvekilleriyle paylaşılmayacak hiçbir bilgi yoktu o görüşmelerde. “Peki,
niye kaçınıyoruz? Fidye mi istiyorlar?” “Yok.” “Bir talepleri var mı?” “Hayır.”
“Size müracaatları var mı?” “Yok.” “Bağdat’taki Büyükelçiliğe var mı?” “Yok.”
“Elde tuttukları rehinelerden herhangi bir talepleri oldu mu?” “Yok.” “E, peki,
bırak.” “Bırakmıyor.” Şimdi, bunun bir izahını siyasi iktidarın yapma
zorunluluğu vardır; bunun anlatılması lazım, bunun izah edilmesi lazım. 
Şimdi, Irak’ta birtakım olaylar var,
birtakım gelişmeler var. Şimdi, bu gelişmelerin ne olduğunu anlamaz isek, buna
doğru dürüst bakmaz isek, bunu doğru dürüst tarif edemez isek o zaman, orada
olan olayları da basite indirgiyoruz ve basit zannettiğimiz olaylar sonra
büyüyor, dağ oluyor, çığ hâline geliyor. 
Şimdi, Irak’taki durumu
değerlendirirken nelere bakmamız lazım değerli arkadaşlar, bunlara bir değinmek
istiyorum. Bir kere, 30 Nisan 2014’te Irak’ta Parlamento seçimleri yapıldı. Bu
seçimlerin sonuçları nedir, bu sonuçlarda ne olmuştur, neler meydana gelmiştir?
Mezhepler daha ortaya çıkmıştır ama mezheplerin daha belirgin ortaya çıkmasının
yanı sıra, daha da bölünmüş bir yapı ortaya çıkmıştır. 
Bir diğer nokta, Irak’ta şimdiki
bulunan durum, Amerika Birleşik Devletleri’nin güçlerinin görünürde resmî
olarak Irak’tan çekildiğinden sonraki ilk seçim olmasıdır. Bunun da doğru
dürüst değerlendirilmesi lazımdır. Bunları değerlendiremez isek, bunların
etkilerini, sonuçlarını göremez isek bunu doğru dürüst tahlil etmemiz mümkün
değildir. Haberlerde gayet basit geçiyor: IŞİD, Irak Şam İslam Devleti, örgütü.
“Terör örgütü” diyemiyorsunuz. Peki, terör örgütü olmayan bir organizasyon
sizin başkonsolosunuzu ve onunla birlikte 48 kişiyi, artı 30’un üzerindeki
şoförünüzü, vatandaşınızı niye alıkoydu? Terör örgütü değil de nedir bu Allah
aşkına? Bunu buraya gelip de bir sayın bakan izah etmek ihtiyacı hissetmiyor
mu? Böyle bir şey olur mu?
Ha, bir diğer nokta, buradaki petrolün
durumunun görüşülmesi lazımdır. Bunu örtülü olarak, bunun üstüne birtakım
isimler, sıfatlar koyarak Kuzey Irak’tan alınan petrolle ilgili sıkıntılar
nedir? Bununla ilgili, sizin alıp satmaya kalktığınız petrolle ilgili,
uluslararası arenada davalar açılmış mıdır, soruşturma açılmış mıdır? Bunların
da görüşülmesi lazım, bunların da anlaşılması lazım.
Irak’ta yaşanan
olayların tarihî bir perspektifi var değerli arkadaşlar. 1915’te, bir yıl süren,
Fransa ve İngiltere arasındaki Sykes-Picot Anlaşması var. Bunun 100’üncü yılına
denk gelmiş olması ve orada yeni toprak bölüşümlerini, yani yüz sene önceki
bölüşülen Irak topraklarının 21’inci yüzyıla göre, 21’inci yüzyıldaki egemen
güçlere göre yeniden paylaşımı için 100’üncü yılında bunun meydana gelmiş
olması tesadüfi olabilir mi? Ve bunların ışığında, IŞİD nedir? Terör örgütü
değilse… Yani “Irak-Şam” deyince sokaktaki vatandaş Şam’dan ilham alarak bunun
Suriye, Suriye’deki karışıklık neticesinde ortaya çıkmış olan bir örgüt
zannediyor.
Değerli
arkadaşlar, çok kıymetli milletvekilleri; bu Irak-Levant İslam Devleti’dir.
Levant, ta Haçlı Seferleri’nden bu tarafa o coğrafyanın tümünü kapsar. Bu çok
önemlidir. Yani, bu, Suriye kaynaklı değildir. Ve bu örgütün arkasında, yani,
işte, Zevahiri’den al, oradan gel, buraya Bağdadi’ye bağla, bu örgütün bundan
daha fazla toprağın altında görünmeyen kısmı vardır. Ben, Sayın Dışişleri
Bakanı dâhil, bu konuyla ilgilenen insanların bunu bihakkın görüp, anlayıp, ona
göre davrandığından da şahsen şüphe duyuyorum; kaygılarım var.
Tabii, IŞİD’e
karşı Türkiye’nin, siyasi iktidarın tavrı da fevkalade manidar. İspanya’da,
orada adam toplayan ve oraya savaşçı getiren insanlara yönelik İspanya devleti
operasyon yaptı ve 7-8 kişiyi gözaltına aldı. Bugünkü gazetelerde, Türkiye’de,
İstanbul’da da bunların ofisleri olduğu söyleniyor ama “Aman incitmeyelim, aman
bunlar laftan bile sakınıyorlar.” yaklaşımıyla bunlara değinilemiyor. 
(Mikrofon otomatik cihaz tarafından
kapatıldı) 
BAŞKAN – Şimdi, bir dakika, bugün
sadece bu konuya ait veriyorum, diğer konuşmacılara da vereceğim. 
Buyurun.
YILDIRIM TUĞRUL TÜRKEŞ (Devamla) –
Evet, peki, teşekkür ederim. 
Şimdi, tabii, bütün bunların sonunda
bir de şu var: Orada soydaşlarımız var. Irak Türkmenlerinin çok vahim durum
içinde olduğu da açık, aşikâr. Bunlarla ilgili, Hükûmetin, siyasi iktidarın
herhangi bir çabası ve gayreti yok. Geçen hafta görüştüğümüzde, olası göçle
ilgili bir düşüncelerinin olup olmadığı sorulduğunda “Vallahi, bizim de böyle
bir kaygımız var ama çok da ciddi bir şey görmüyoruz.” diyorlardı ama bu hafta
göç başladı. 
Tabii, süre Irak’ı konuşmak için
yeterli bir süre değil ama son olarak şunu söyleyeyim: Çok kıymetli
milletvekilleri, kendi ülkeniz sınırları içinde bayrağınıza sahip çıkamazsanız
sınırlarınızın dışındaki vatandaşlara, asla, sahip çıkmanız söz konusu olmaz. 
Hepinizi saygıyla selamlıyorum. (MHP ve
CHP sıralarından alkışlar)
BAŞKAN – Teşekkür ederim Sayın Türkeş. 
Milliyetçi Hareket Partisi Grubu
önerisinin aleyhinde Şırnak Milletvekili Sayın Hasip Kaplan, buyurunuz. (HDP
sıralarından alkışlar)
HASİP KAPLAN (Şırnak) – Teşekkür
ederim.
Sayın Başkan, değerli milletvekilleri;
Musul’da yaşanan olaydan hemen sonra, aynı gün, Halkların Demokratik Partisi
olarak biz, Mecliste genel görüşme açılmasını 11 Haziran 2014’te istedik.
Gerçekten önemli bir konu. Türkiye’yi yakından ilgilendiriyor, sınırlarımızın
güvenliğini, Orta Doğu’daki gelişmeleri, Suriye’deki gelişmeleri çok yakından
ilgilendiriyor. 
Şunu söyledik, aslında bunu Suriye’de
iç savaş başladığından beri söyledik, defalarca burada anlattık:
Ceylanpınar’dan -Serekanî’den- tutun Antakya’ya kadar sınır geçişlerini,
konaklamaları, oradaki unsurların El Kaide, El Nusra, IŞİD veya Özgür Suriye
Ordusu adı altında desteklenmelerini ve daha sonra da Rojava Kürtlerine karşı
saldırı amaçlı bunların orada bulundurulduğunu, bunun çok tehlikeli olduğunu,
hem Suriye açısından, Suriye halklarının kendi kaderini belirleme hakkı
açısından, hem Türkiye’yle ilgili sorunlar açısından, hem Türkiye'nin iç
barışı açısından bunun ne kadar önemli olduğunu söyledik. Hatta, geçen gün şu
Bakanlık genelgesini -ki yalanlanmadı Hükûmet tarafından- burada çok açık bir
şekilde ifade ettik yani “Mücahit El Nusra’ya” deniliyor “MİT gözetiminde
-Diyanetten tutun da Hükûmetin valilerine- kalma, konaklama, geçiş ve saire
konusunda yardım yapılması…” diyor ama ilginci, en üstte ne diyor: “Bölücü
örgüt PKK uzantısı PYD’ye karşı savaştırılan…” PKK’ye karşı savaştırılan…
Bakın, dikkatinizi çekerim. Biz, buradan uyardık, bunun nasıl bir felaket
getireceğini, bu kontrolsüz güçlerin silahlandırılmasının, Antalya’daki 5
yıldızlı otellerde silahlarıyla toplantıya katılmalarının, TIR’ların,
vesairenin, vesairenin ve Rojava’da çocuklara yapılan katliamların, Ermeni
yerleşimlerine, Türkmenlere yapılan saldırıların -Süleyman Şah Türbesine- daha
sonra Somali’deki elçilik binasına… Bütün bunları söyledik.
Şimdi, Hükûmet bunları bilmiyor
değildi, Hükûmet bütün bunları biliyordu. 1 milyon Suriyeli mülteci Türkiye'nin
her bir tarafına dağılmış, İstanbul’dan İzmir’e, İzmir’den Edirne‘ye,
Ankara’nın göbeğine kadar her yerde statüleri belli olmayan, kimin ne olduğu
belli olmayan, mahalleliyle kavga eden veya suç olayları veya yoksulluk
felaketi içinde perişan durumda olan insanları gördük. Suriye üzerinden bu
yaşanan olayın fotoğrafını üç yıl boyunca burada verdik. Ancak, ne zaman ki
Musul’a dayandı, IŞİD konsolosluğa girdi, orada bayrağı indirdi, konsolosluk
görevlilerini ve 32 tane şoför esnafımızı gözaltına aldı, yeniden uyanmaya
başladı insanlar, bu tehlikenin farkına varmaya başladı.
Buraya bayrak asabilirsiniz arkadaşlar,
çok kolay, burada bayrağı korumak da kolaydır. Bayrağı toprağınız olan yerde
korumak önemlidir, bir; ikincisi, provokatörlük yapıp 35 derece sıcakta
eldivenlerle direkleri tırmanan provokatörleri ve arkasındaki güçleri çıkarmak
doğru olandır.
Biz burada şunu açıkça ifade ettik:
Tuzhurmatu'da, o bölgede 2 Kürt tugayı peşmerge Türkmenleri korurken ve
Kerkük’ten ordu çekilirken, yine, Kürtler Kerkük’ü korurken… “Soydaşlarımız”
deniliyor; vallahi, Kürtlerin de soydaşları bu Mecliste var, Türklerin de
soydaşları var ve bir ortak çıkarımız var. Orayı eğer… Orada, Irak’ta
demokratik bir yönetimi hayata geçirirsek IŞİD de o tür örgütlerle… Ki, El
Nusra’yı Hükûmet bir ay önce terör örgütleri listesine aldı, Türkiye komşu
olmaz.
Bir seçeneği var Türkiye’nin, “Bin
yıldır beraber yaşadık Kürtlerle.” diyor, bin yıl daha stratejik olarak beraber
yaşamak istiyor musunuz Suriye’deki, Türkiye’deki, Irak’taki, hatta İran’daki
Kürtlerle, sınırlarınızla? Ki iyi niyet ilişkiler bunu gösteriyor, orada
demokratik Kürt yönetimleri var, Erbil Parlamentosunda 8 Türkmen parlamenter
var, 1 bakanlıkları var, tabii ki, burada 3 partiden arkadaşlarımız bir gün
olsun gidip Erbil Parlamentosundaki Türkmen parlamenterlerle, bakanlarla bir
gün konuşmamışlardır “Ya, ne yapıyorsunuz burada arkadaşlar?” diye. Burada Kürt
halkının her 3 kantonda; Afrin’de, Kobani’de, Cizire’de yediden yetmişe
silahlanarak, bu öldürmede sınır tanımayan, İslamiyet adına öldürmede sınır
tanımayan güçlere karşı bir halk direnişi ortaya koyarak kendilerini,
ülkelerini ve namuslarını koruyabildiler. İşte, o unsurlar hareket hâlindedir,
birçok ülkeden gitmiştir, oradan Musul’a gittiğinde Musul’da bir gerçeklik vardır
arkadaşlar: Eğer, Irak’ı 3 parça, kuzeyde Kürt bölgesel yönetimi, Musul ve
etrafında, Ninova vilayetinde Sünnileri ve daha güneyde Şiileri; bu
gerçekliğini görmezseniz, bu gerçekliğine uygun bir demokratik yönetim inşası
konusunda Türkiye komşu bir devlet olarak görmezse; şu an itibarıyla her gün
Türkiye, 10 milyar lira Habur Kapısı’ndan geliri gideri, Mersin’e kadar,
Konya’ya kadar esnafımızı etkileyen bir tahribata yol açmıştır, ekonomisi bir
yana, can kayıpları bir yana.
Bugün beşinci güne girdik. Beşinci
gündeyiz, konsolosluk görevlileri rehin; diplomasiye bakıyorsunuz, rehin
diplomasisi, takas diplomasisi, fidye diplomasisi. Hangi dışişlerinde böyle bir
diplomasi var arkadaşlar? Orta Doğu yeniden şekillenirken, Avrupa kriz yaşarken
ve karşısında Çin, Rusya, İran, karşılıklı güç dengeleri oynanırken, Suriye
üçüncü, dördüncü senesine girerken, Türkiye'nin dış politikasını mezhep ve
ideoloji üzerine kurması asla kabul edilir bir dış politika olamaz.
Şimdi, düşünebiliyor musunuz, Orta
Doğu’da bir dönemler Osmanlı var; Musul ve Kerkük’ü 500 sterline vermişsiniz,
sonra gelip burada şunu konuşacaksınız: Orada yaşayan Türkmenlerin de, Kürt
halkının da, Arapların da hakkını hukukunu nasıl koruruz? Eğer tarih bağımız
bunu gerektiriyorsa birlikte ne yapabiliriz? Ama Katar’dan, Suudi’den 45 milyar
lira para transferinin hesabı verilmeden bu olayları açıklayamazsınız
arkadaşlar. 
Elbette ki Musul’da bir anda, bir
gecede bütün ordu teslim oluyor, silahları bırakıyor, havaalanlarını bırakıyor,
tankları, topları bırakıyor ve gidiyor. Sizin aklınıza, mantığınıza uyuyor mu,
70 bin tane ordu mensubu 5 bin tane IŞİD mensubu karşısında teslim oldu? Hayır,
teslim olunan bir durum yok, danışıklı bir durum var. Saddam’ın yıkılmasından
sonra Şiiler yönetime geldi, Maliki yönetimi Irak’ı doğru dürüst yönetemedi,
yönetemediği için Kürtlerle kavgalı oldu, Sünnilerle kavgalı oldu, seçimlerin
yapılmasına rağmen bir düzen oturtulamadı Irak’ta. Şu an, ya Irak üçe
bölünecek, Kürtler, Sünniler ve Şiiler olarak -bu bir seçenek- federasyon yönetim
biçimiyle devam edecek- ya da ayrı devletçiklere bölünecekler. Bu, çözüm
bulunmadığı zaman son derece hayati bir durum ve oradaki yurttaşlarımız,
soydaşlarımız, akrabalarımız, insanlarımız, dostlarımız sorun yaşayacak.
(Mikrofon otomatik cihaz tarafından
kapatıldı) 
BAŞKAN – Bir dakika ek süre veriyorum
size de.
Buyurun.
HASİP KAPLAN (Devamla) – Şimdi, biz,
burada, Orta Doğu’da 45 milyon Kürt halkıyla ilgili olarak Hükûmeti uyarmak
istiyoruz. Genel görüşme önergemiz var. Usulünde gelmesi için sabrettik. 
Bakın, bugün, Ankara 9. Ağır Ceza
Mahkemesi de rehinelerle ilgili yayın yasağı yapılmasına karar vermiş. Hepimiz
bu konuda hassasız. Biz, herkesten hassas davrandık. Genel görüşme önergesini
ilk veren parti olmamıza rağmen Dışişleri Bakanının gelip görüşmesini,
bilgisini önemsedik ama 5’inci gün… Gelin, tartışalım. Dışişleri Bakanı gelsin,
Meclis bu konuyu konuşsun, isterseniz açık oturum isterseniz kapalı oturum ama
bunu konuşmak zorundayız. Bunu başkasına konuşturtmayız ve Hükûmetin seçeneği
ortada: Ya 45 milyon Kürt halkı Orta Doğu’da komşularınız olacak, onlarla
beraber stratejik bin yıl ya da IŞİD’le beraber olacaksınız. Başka seçeneğiniz
yok diyoruz arkadaşlar.
Hepinizi saygıyla selamlıyorum. (HDP
sıralarından alkışlar)
BAŞKAN – Teşekkür ederim.
Milliyetçi Hareket Partisi Grubu
önerisi lehinde İstanbul Milletvekili Sayın Osman Taney Korutürk.
Buyurunuz. (CHP sıralarından alkışlar) 
OSMAN TANEY KORUTÜRK (İstanbul) –
Teşekkür ederim Sayın Başkan.
Sayın Başkan, yeni bir genel görüşme
önergesiyle karşı karşıyayız. Görüyorsunuz, muhalefet adına konuşanların lehte
de konuşanı, aleyhte de konuşanı diyor ki “Bunu açalım, görüşelim, bu konuyu
bir tartışalım. Bu konuyu tartışmadan geçiştirme imkânımız yok.”
HASİP KAPLAN (Şırnak) – Biz üzerinde
konuştuk çünkü biz de vermişiz, evet.
OSMAN TANEY KORUTÜRK (Devamla) – Bakın,
Dışişleri Bakanı dedi ki: “Liderleri dolaşacağım, liderlere bilgi vereceğim. Bu
konuda bir tartışma açarsak onlarla ilgili zorluk olabilir.” Rehine demiyor
Dışişleri Bakanı nedense, misafir mi diyor, ne diyorsa…
İDRİS BALUKEN (Bingöl) – Alıkoyma.
OSMAN TANEY KORUTÜRK (Devamla) – Buna
hiç katılmıyoruz çünkü onlarla ilgili zorluğun çok ötesine geçtik. Bakın, beş
gün geçti, altıncı günün içindeyiz. Koskoca bir başkonsolosluk aileleriyle
birlikte, çoluğuyla çocuğuyla birlikte, hatta kedi köpeğiyle birlikte
toparlanmış, başkonsolosluk binasının dışına götürülmüş, hâlâ Bakan Yardımcısı,
Bakan “Biz buna rehine gözüyle bakmıyoruz.” diyor. Ne gözüyle bakıyorsunuz?
Akşam oturmasına mı gittiler, pikniğe mi çıktılar? Böyle bir şey olabilir mi?
Aldılar bunları bağladılar, götürdüler. Bunların içinde… Görev yapmış oldukları
Türkiye Cumhuriyeti Başkonsolosluğunu başka maksatla kullanmaya başladılar.
Türkiye Cumhuriyeti toprağının üzerindeki bayrak direğindeki bayrağı
indirdiler. Bütün bunları gördükten sonra “Rehine gözüyle bakıyoruz,
bakmıyoruz; bu zararlı olur, zararlı olmaz…” bu kabul edilebilir bir şey değil.
Türkiye Büyük Millet Meclisi böyle önemli bir toplantıda bir kere bu kadar az
insanla olmamalı. Türkiye Büyük Millet Meclisi burada tamamen dolu olmalı ve
Dışişleri Bakanı gelmeli, kiminle görüşüyorlar, ne görüşüyorlar, diplomatik
çaba… Hangi diplomatik çaba arkadaşlar? Terörle diplomatik çaba oluyor mu?
Terörle diplomasi bağdaşıyor mu? “Diplomatik yoldan çözeceğiz…” Diplomatik yol
diye bir şey söz konusu değil burada. Ama, müzakere edildiği görülüyor,
görüşmeler yapıldığı görülüyor. Kiminle yapıyorsunuz, onları da anlatmanız
lazım çünkü kiminle yaptığınızı iyi biliyor musunuz, ondan da çok emin değilim.
Ankara’da yerleşik eski Irak Cumhurbaşkanı Yardımcısı Tarık Haşimi demeçler
veriyor filan, bu işin içerisinde gözüküyor. Tarık Haşimi’nin ağırlığı Irak
içerisinde ne kadardır? Onu, Dışişleri Bakanının gelip burada anlatması lazım.
Tarık Haşimi’nin eğer aşiretlerle vesaireyle sağlam bir ilişkisi olsaydı burada
olmazdı. Saddam’ın iki numarası İbrahim El Duri gibi, harekâtın 10’uncu
senesinde kendi memleketinde olurdu. Yanlış adamlarla yanlış işler yapmaya
kalkarak oradaki insanlarımızı tehlikeye sokuyorsunuz.
İBRAHİM KORKMAZ (Düzce) – Sizin
öneriniz ne, öneriniz?
OSMAN TANEY KORUTÜRK (Devamla) –
Konsolosluğun personeli, şoförler, termik santral personeli, henüz bilmediğimiz
kimseler, şimdi bunlara bir de Türkmenler ilave oldu. Dün bir Türkmen heyeti
Cumhuriyet Halk Partisi grup başkan vekilini makamında ziyaret etti, daha sonra
da bizimle görüştü. Söylediklerine göre, Türkmenler de şimdi Telafer’i terk
etmiş vaziyetteler. Telafer yakınlarındaki Sincar kasabasına, Türkmenlerin
sayılarının fazla olması ve güvenlik riski doğurdukları gerekçesiyle
sokulmuyorlar. Açık arazide, 50 derece hararetin altında ve her an Telafer’den
kendilerine yönelip elde kılıç, pala, ciğerini yemeye, kalbini sökmeye gelecek
olanları bekliyorlar. Türkiye bunlarla ilgili ne yapıyor? Şimdi, Dışişleri
Bakanlığının -eğer diplomatik bir çaba içerisine girmekten bahsediyorsa- Irak
Hükûmetiyle, Kürdistan Bölgesel Yönetimiyle, teröre bulaşmamış olan diğer Sünni
aşiretlerle, diğer Şii aşiretlerle, Türkmen Cephesi ile, Sünni Türkmenlerle,
Şii Türkmenlerle hiçbir ayrım yapmaksızın hepsiyle birlikte temas kurması lazım
ve Irak toplumunun çeşitli katmanlarını bu meselenin üzerine bir şekilde
yoğunlaştırması lazım. Bunları yapıp yapmadığı konusunda da Bakanın gelip
burada bizimle bunları paylaşması lazım. Bizim içimizde, bu konuda tecrübeli
arkadaşlarımız da var.
Şimdi, Türkiye’nin tabii ki birinci
önceliği oradaki insanlarını kurtarmak. Onların canlarının kurtarılması için
biz Cumhuriyet Halk Partisi olarak elimizden gelen her türlü katkıyı yapmaya
hazırız uzmanlığımızla, temaslarımızla, kontak noktalarımızla, bunun içerisine
yardımcı olmaya hazırız ama bu “Yardımcı olmaya hazırız.” demek, “Hükûmetin bu
konudaki çok ağır sorumluluğunu görmezden geliriz.” demek değil. Hükûmetin
fevkalade yanlış bir politikayla Suriye’de giriştiği rejim değiştirme çabası
başarısızlıkla sonuçlandı, bunu herkes biliyor ama rejim değiştirme çabasını
zorlamak için oraya dünyanın silahlı örgütü getirildi. O örgütler de silahlarla
beslendi. Şimdi bu silahlar bize dönmüş durumda ve şimdi bu silahlar Irak’ta
bizim başlangıçtan itibaren Türkiye olarak en korktuğumuz şeyin meydana
gelmesine yol açtı. Biz Türkiye olarak, Türkiye Cumhuriyeti’nin bütün fertleri
için de geçerli olmak üzere bir güvence olarak, Irak’ın bir bütün olarak muhafaza
edilmesini tercih ediyorduk. Irak’ın bütün olarak muhafaza edilmesinin aksi,
Şiilerin ayrı bir oluşum içerisine gitmesi, Kürtlerin ayrı bir oluşum içerisine
gitmesi, Sünnilerin ayrı bir oluşum içine gitmesi. Şiiler de, Kürtler de kendi
kendilerini avrayabilecek imkânlara sahipler doğal kaynak olarak, yönetim
tecrübesi olarak ama Sünnilerin böyle bir imkânı olmadığı için Türkiye’nin
öteden beri uluslararası alanda her zaman bu konu gündeme geldiğinde söylediği
şuydu: Eğer böyle bir oluşum, böyle bir olgu ortaya çıkarsa, üçe bölünme olursa
Irak’ın doğal kaynaklardan yoksun olan, ezilmiş bulunan Sünni kısmı da terör
örgütleri için bir sığınma cenneti hâline gelebilecektir; maalesef böyle oldu
ve oluyor. Türkiye bununla ilgili olarak ne yapıyor arkadaşlar? İnsanlarımızı
kurtarmamıza… Ve, söyledik: Birinci önceliğimiz… Ve, bu konuda yardımcı olmaya
da hazırız üstümüze düşen bir şey varsa, Türkiye Büyük Millet Meclisinde, ben
eminim, herkes bunu yapmaya hazır ama mesele bununla bitmiyor. O insanlarımızı
kurtarıp aldıktan sonra o bölge ne olacak onu görmek lazım, uluslararası
camiayı bir şekilde hareketlendirmek lazım. Uluslararası camiayı Türkiye'nin
hareketlendirmesi lazım fakat bunu hareketlendirirken Irak’ın toplum
katmanlarının hepsiyle de de temas edebilmesi lazım. Ediyor mu, etmiyor mu,
bunu niye gelip de burada görüşmeyelim? 
Genel görüşme talebi birkaç partiden
geldi, bizim de genel görüşme talebimiz vardı fakat bu, rehineleri kurtarma
çabalarına yardımcı olmak için biz bunu geri çektik. Ama bunu geri çektik demek
bunun burada görüşülmesini istemiyoruz demek değil, bunu mutlaka görüşmek lazım
burada. Dışişleri Bakanının da bütün kadrosuyla birlikte gelip buraya bilgi
vermesi lazım, kiminle görüşüyor, ne görüşüyor ve burada da herkesin elinden
gelen, en azından fikrî katkıyı bu kürsüden yapması lazım. 
Şimdi, Türkiye böyle bir durumla çok
sık karşılaşmış değil. Bu durum ciddi bir tedbirsizlik sonucu meydana gelmiş
bir durum. Bağdat Büyükelçiliğinin de, Halep Başkonsolosluğunun da tahliye
planları ne durumdadır, onları da bilmek herhâlde bizim hakkımız.
HASİP KAPLAN (Şırnak) – Basra
Konsolosluğu şu an itibarıyla tahliye edilmiştir.
OSMAN TANEY KORUTÜRK (Devamla) – İşte,
edilmesi lazım, çok önceden birçoğunun edilmesi lazım. Bir kere ailelerin
çıkartılması lazım en başlangıçta.
LÜTFÜ TÜRKKAN (Kocaeli) – Özel bir
haber değil bu, basına düşen bir haber. Hasip Bey oradan haber almış değil
yani, basına düşen bir haber.
OSMAN TANEY KORUTÜRK (Devamla) – İşte,
tevatürle yürütülüyor iş. Bizim böyle şeyle değil, tevatürle, duyumla, “Öyle
oldu, böyle oldu.”, gazete haberiyle değil, bizim buraya gelip her gün
Dışişleri Bakanının bilgi vermesi lazım. Dışişleri Bakanının, evet, çok işi var
ama Dışişleri Bakanının işlerinden bir tanesi de Türkiye Büyük Millet Meclisine
bilgi vermek, Türkiye Büyük Millet Meclisinin bilgi biriminden yararlanmak.
Bunları atlatmakla, gidip birtakım analizler manalizler, aslında şu sırada ve
şu noktada kimsenin işine çok fazla yaramayacak yorumlar yapmakla değil, somut
bilgi vermekle ve somut bilgi almakla bu iş yürütülür. Bu iş maalesef kötüye
doğru gidiyor arkadaşlar. Ben rehinelerden bahsetmiyorum sadece ama Irak’ın
durumu kötüye doğru gidiyor, bölgenin durumu kötüye doğru gidiyor. Türkiye’nin
eskiden istikrar oluşturma, istikrar yapma rolünü oynarken çok başarılı
olduğunu görüyoruz çünkü Türkiye’nin istikrar yaptığı dönemde bölge de istikrar
içindeydi. Türkiye bu istikrarı mezhepçi politikalarla veya mezhepçi
politikaları başka yerlerde destekleyerek de bozdu. Bunun altından bir an önce
kalkmak için herkesin ortak akla ihtiyacı var. Ortak akıl, demokratik
parlamenter rejimlerde Türkiye Büyük Millet Meclisinin aklıdır. Türkiye Büyük
Millet Meclisinin aklına Hükûmetin artık vakit geçmeden müracaat etmesinin
zamanı gelmiştir, geçmektedir. Eğer, bu bir an önce yapılmazsa yarın öbür gün
olacak bütün olayların sorumluluğu bugünkünden çok daha fazla, misliyle bu
Hükûmetin üzerine yüklenecektir. Hükûmet sadece Türkiye sathı mailinde değil,
dünya kamuoyu önünde de çok büyük bir sorumluluk altına girecektir.
Hepinizi saygıyla selamlıyorum. (CHP
sıralarından alkışlar)
BAŞKAN – Teşekkür ederim Sayın
Korutürk. 
KAMER GENÇ (Tunceli) – Sayın Başkan, şu
hırsızlar sırasında oturan kişileri görüyor musunuz? Bak, sırtlarını Meclise
çevirmişler.
BAŞKAN – Efendim…
KAMER GENÇ (Tunceli) – Hırsızlar
sırasında oturanları görüyor musunuz? Sırtlarını Meclise dönmüşler.
BAŞKAN – Sayın Genç, hepsi cezai
ehliyete sahip insanlar canım.
KAMER GENÇ (Tunceli) – Ama yani ikaz
edin efendim, edin yani sırtlarını Meclise çevirmişler. 
ÖZNUR ÇALIK (Malatya) – Sayın Başkan,
yalnız, söylediği…
BAŞKAN – Tamam da yani şimdi ben de
sınıf başkanı gibi hissediyorum kendimi ya, yapmayın!
KAMER GENÇ (Tunceli) – Ama yani herkes…
BAŞKAN – Ne yapalım canım!
Yani, hepsi akıl baliğ olmuş, cezai
ehliyeti olan arkadaşlar.
KAMER GENÇ (Tunceli) – Var mı yok mu
cezai ehliyeti bir kontrol etmek lazım yani. 
BAŞKAN – Milliyetçi Hareket Partisi
Grubu önerisinin aleyhinde İstanbul Milletvekili Sayın Volkan Bozkır.
Buyurun. (AK PARTİ sıralarından
alkışlar)
VOLKAN BOZKIR (İstanbul) – Sayın
Başkan, değerli milletvekilleri; Milliyetçi Hareket Partisi Grubunun Irak’ta
yaşanan gelişmelerle ilgili olarak genel görüşme açılması önerisi aleyhinde AK
PARTİ Grubu adına söz almış bulunmaktayım. Yüce Meclisi saygıyla selamlıyorum. 
Irak’ta son on gündür tam bir dram
yaşanmaktadır. Ülke, 2013 işgalinin ve 2007-2008 iç savaşının ardından en büyük
krizle karşı karşıyadır.
Irak ve Suriye’de yıllardır devam eden
siyasi kriz ortamından yararlanan ve bölgede ortaya çıkan siyasi boşluğu kendi
yöntemleriyle doldurmaya çalışan bir örgüt söz konusudur. Irak ve Şam İslam
Devleti -IŞİD- adlı örgüt, Irak Hükûmeti ve Suriye’deki rejimin yanlış
ve yetersiz politikaları sonucunda bugünkü gücüne ulaşmıştır. Yaşadığı ülkenin
yöneticilerince siyaseten dışlanan, baskı altına alınan ve meşru taleplerine
kulak tıkanan halk kitleleri, nihayetinde bu örgütün istismarına açık hâle
gelmiştir. Bunun sonucunda, iki yıldır devam eden zulüm yüzünden bu bölgeler
IŞİD’in yöneticilerine âdeta altın tepside sunulmuştur.
Öte yandan, Musul’da 50 bin askerden
oluşan ordu birliklerinin, birkaç bin olduğu tahmin edilen IŞİD unsurlarıyla
çatışmaya girmek yerine süratle Musul’u terk ederek geri çekilmeleri de dikkat
çekici bir gelişme olmuştur. Bir örgütün Irak’ın en büyük vilayetlerini iki üç
gün içinde ve yerel halkın da desteğiyle tamamen ele geçirmesi başka türlü izah
edilemez. Irak’ta giderek derinleşen ayrımlar, gerginlikler konusunda iki
yıldan fazla bir süredir ısrarla yaptığımız uyarılar maalesef dikkate
alınmamıştır. Uyarılarımızda haklı çıkmış olmaktan dolayı da üzüntü duyuyoruz. 
Sonuç olarak bugün için bakıldığında,
Irak’ın Sünni bölgelerinin büyük çoğunluğu IŞİD’in kontrolü altındadır. Söz
konusu örgütün hedefi, Irak ve Suriye’nin büyük bir bölümünü içerecek şekilde
sözde bir İslam devleti kurulmasıdır. Son bir hafta içerisinde Irak’taki
ilerleyişi, IŞİD’in söz konusu hedefine doğru ilerlemekte olduğunu ve Bağdat’a
saldırmayı planladığını da göstermektedir. IŞİD’in ilerlemesine karşılık
Irak’ta Şii nüfusun yoğun olduğu güney eyaletlerinden de çok sayıda gönüllü,
milis ve askerin kuzeye, ülkenin orta kesimlerine doğru kaydırıldığı ve Irak
ordusunun havadan IŞİD mevzilerine bazı müdahalelerde bulunduğu yönünde
bilgiler intikal etmektedir. Bu gelişmeler, Irak’ın, 2007-2008 döneminden daha
da kanlı bir mezhep savaşına sürüklendiğine işaret etmektedir. Bu riski Amerika
Birleşik Devletleri başta olmak üzere ilgili tüm aktörlerin dikkatine
getiriyoruz.
Sayın Başkan, değerli milletvekilleri;
maalesef, Irak’taki Türkmen soydaşlarımız da bu krizden olumsuz şekilde
etkilenmektedirler. Özellikle Telafer’deki soydaşlarımız son iki gündür büyük
bir mücadele vermişlerdir. Neticede Telafer de dün gece IŞİD hâkimiyeti altına
girmiştir. Bunun hemen öncesinde şehri terk eden ve Kürtlerin hâkimiyetindeki
Sincar bölgesine sığınmak zorunda kalan 100 binin üzerinde olduğunu anladığımız
Şii Türkmen soydaşlarımıza acil insani yardım yapılması için Hükûmetimiz derhâl
harekete geçmiştir. AFAD tarafından gereken çalışma derhâl başlatılmıştır.
Esasen, Musul’dan geçen hafta Irak Kürt bölgesine sığınmak zorunda kalan 500
bin kadar Iraklı kardeşimiz için de benzer insani yardımlar süratle yerine
ulaştırılmıştır. 
Bu son olaylar, ülkemizin, herhangi bir
mezhep veya etnik aidiyete bakılmaksızın, zulme uğrayanların, zor durumda
kalanların daima yanında olduğunu bir kez daha ortaya koymuştur. Kerkük, Musul,
Telafer, Tuzhurmatu dâhil Irak’taki tüm soydaşlarımızın durumunu yakından takip
etmeye devam edeceğiz. Bu bölgelerin güvenliğinin sağlanabilmesi amacıyla
elimizden gelen bütün çabayı göstereceğiz. Tek taraflı oldu bitti yaratılmasına
kesinlikle müsaade etmeyeceğiz. Bu konuda Amerika Birleşik Devletleri,
Birleşmiş Milletler ve NATO dâhil ilgili tüm taraflarla üst düzey temaslarımız
devam etmektedir. İkili ve çok taraflı platformlarda sınırlarımızın hemen
güneyinde Suriye’den başlayan, Irak’ı ortadan bölerek İran sınırına kadar
ulaşan bir El Kaide devletinin yalnız Orta Doğu için değil, tüm dünya için ne
anlama geldiğini hatırlatmayı sürdürdüğümüz muhataplarımızın görüşlerimizi
paylaştığını da görüyoruz. 
Sayın Başkan, değerli milletvekilleri;
tabiatıyla, bizleri son derece üzen en önemli gelişme ise Musul Başkonsolosluğu
personelimizin, bu Başkonsolosluğumuza sığınan vatandaşlarımızın ve İskenderun
Limanı’ndan Musul’un Geyara bölgesindeki santrale mazot taşıyan şoför
kardeşlerimizin IŞİD tarafından alıkonmuş olmalarıdır. Şu anda Musul’da IŞİD’ın
elinde bulunan başkonsolosluk personelimiz ve diğer vatandaşlarımız ve onların
can güvenliği bizim için hayati önemi haizdir. Ayrıca Türkiye'nin ekonomik ve
stratejik menfaatleri açısından da çok önemli bir aşamadayız.
Son derece hassas bir süreç işliyor.
Takdir edersiniz ki kamuoyunda bu tür hassas konularda çok fazla açıklama
yapmak, detaylara girmek doğru değildir. Dış politikanın iki önemli unsuru
mahremiyet ve ketumiyete bu aşamada riayet edilmesi her zamankinden daha önem
arz etmektedir. O bakımdan, bu konuda Hükûmetimizin ve Dışişleri Bakanlığımızın
açıklamaları şimdiye kadar son derece dikkatle ve özenle yapıldı ve bu, bundan
sonra da bu şekilde devam edecektir. 
Bu kritik aşamada Dışişleri Bakanımız,
doğrudan sayın genel başkanları bilgilendirmek suretiyle Mecliste grubu bulanan
siyasi partilerimizin konuya vâkıf olmalarını sağladı, gerektiğinde de bu
bilgilendirme tekrar yapılabilecektir. Ancak önümüzde hem kritik hem dinamik
bir süreç var. Bir taraftan da bu bilgilendirmeleri yaparken, kamuoyumuzu
aydınlatırken, diğer taraftan da Irak’ta 11 Hazirandan beri alıkonulan Musul
Başkonsolosluğumuzun personeli ve 31 vatandaşımızın ülkemize en kısa sürede sağ
salim dönmeleri amacıyla gerekli tüm çalışmalar da hassasiyetle
sürdürülmektedir. Bu çalışmaların olumlu sonuç vereceğine ve bu kardeşlerimize
en kısa zamanda kavuşacağımıza içtenlikle inanıyorum. 
Irak’ta güvenlik alanında yaşanan kriz
nedeniyle Dışişleri Bakanlığımız tarafından bu ülkeye ilişkin güvenlik
uyarıları devamlı yapılmaktadır. Bu çerçevede Musul, Kerkük, Selahattin,
Diyala, Anbar, Bağdat ve Basra'da bulunan vatandaşlarımızın can güvenlikleri
bakımından tedbirli davranmaları, mümkün olan en kısa zamanda bu bölgelerden
ayrılmaları ve söz konusu bölgelere seyahat edilmesinden kaçınılması kuvvetle
tavsiye edilmektedir. Güvenlik önlemleri meyanında Basra Başkonsolosluğumuz
bugün öğleden sonra tahliye edilmiştir. Konsolosluk çalışanları güvenli bir
şekilde Kuveyt’e geçirilmiştir. 
Sayın Başkan, değerli milletvekilleri;
bölgemizde yaşanan bu gelişmeler, uzun vadeli dönüşümler yaratabilecek
niteliktedir. Tabiatıyla, ortaya çıkan çatışma ve vahşet görüntüleri kabul
edilebilir değildir. Ancak, Irak ve Suriye’nin neden bu duruma geldiği de
dikkatle incelenmeli ve hatırlanmalıdır. Kadim medeniyetlerin beşiği olan bu
ülkelerin kaos ortamının içine düşmelerinin başlıca sorumlusu bugünkü
yöneticileridir. Siyasi çıkarları gereği toplumsal kutuplaşmaları körükleyen bu
yöneticiler elbette tarih önünde hesap vereceklerdir. Ülkemiz ise komşularımız
Suriye ve Irak’ta barış ve istikrarın tesisi için üzerine düşeni yapmaya devam
edecektir. Amacımız tüm komşularımızla karşılıklı çıkar esasına dayanan iyi
ilişkiler tesis etmektir. Ancak, bu tabloya ulaşabilmemiz için komşumuz bu iki
ülkede hukuka ve insan haklarına saygılı yönetimlerin başa gelmesi ve
demokrasinin temel ilkelerinin avdet etmesi asgari beklentimizi teşkil
etmektedir. Bu çok önemli aşamada gerçekten siyasi partilerimiz, Mecliste grubu
bulunan partilerimiz son derece örnek teşkil edebilecek bir dayanışma
göstermişlerdir. Bunun için gerçekten kendilerine teşekkür borçluyuz. 
Ancak, içinde bulunduğumuz bu ortamda
gerçekten çok hassas olan gelişmelerde mümkün olduğu kadar bu dayanışmaya ve
mümkün olduğu kadar olayın detaylarını kamuoyuyla daha az paylaşmaya ve esas
amaç olan bu kardeşlerimizin Türkiye’ye geri dönmesinin sağlanmasına enerjimizi
teksif etmenin son derece önemli olduğu düşünüyorum. 
Bu ifadelerle yüce Meclisi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Bozkır.
Milliyetçi Hareket Partisi Grubu
önerisini oylarınıza sunuyorum: Kabul edenler… Kabul etmeyenler… Kabul
edilmemiştir.
Cumhuriyet Halk Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.




Türkiye Büyük
Millet Meclisi Başkanlığına
Danışma Kurulunun 17/6/2014 Salı günü
(bugün) yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
Mehmet Akif
Hamzaçebi
 İstanbul
 Grup
Başkan Vekili
Öneri:
Balıkesir Milletvekili Namık Havutça ve
arkadaşları tarafından, üniversite öğrencilerinin sorunları ve öğrenci affı
konusunun araştırılması amacıyla 17/06/2014 tarihinde Türkiye Büyük Millet
Meclisi Başkanlığına verilmiş olan Meclis araştırma önergesinin (1403 sıra
no.lu) Genel Kurulun bilgisine sunulmak üzere bekleyen diğer önergelerin önüne
alınarak 17/06/2014 Salı günlü birleşimde “Sunuşlar”da okunması ve
görüşmelerinin aynı tarihli birleşiminde yapılması önerilmiştir.
BAŞKAN – Cumhuriyet Halk Partisi Grubu
önerisinin lehinde Balıkesir Milletvekili Sayın Namık Havutça. (CHP
sıralarından alkışlar)
Sayın milletvekilleri, biraz daha,
bakanlar sıralarında daha yavaş sesle konuşulursa…
Buyurunuz.
NAMIK HAVUTÇA (Balıkesir) – Teşekkür
ederim Sayın Başkan.
Sayın Başkan, değerli milletvekilleri;
üniversite öğrencilerimizin affıyla ilgili grup önerisi üzerinde söz aldım.
Yüce heyetinizi saygıyla selamlıyorum.
Değerli milletvekili arkadaşlarım,
tabii, ülkenin birçok sorunu olabilir; enflasyon olabilir, işsizlik olabilir
ama bir ülkede eğer o ülke gençlerinin ülkeye olan güvenleri, o ülkede mutlu
olmanın yolları eğer kapatılırsa en büyük facialardan bir tanesi budur. O
nedenle, bakın, eğitim hakkı uluslararası sözleşmelerde güvence altına alınmış
bir haktır. Değerli milletvekilleri, Avrupa İnsan Hakları Sözleşmesi’nin ek
2’nci maddesinde “Hiç kimse eğitim hakkından yoksun bırakılamaz.” der. Yine,
buna paralel olarak Anayasa’mızın 42’nci maddesinde “Kimse, eğitim ve öğretim
hakkından yoksun bırakılamaz. Devlet, maddi imkânlardan yoksun başarılı
öğrencilerin, öğrenimlerini sürdürmesi amacıyla burs ve başka yollarla destek
olur.” der. 
Şimdi, üniversiteye giden -burada daha
önce bir yasa çıkarıldı, 6111 sayılı bir Yasa, torba kanunla- 25 Şubat 2011’den
önce, bir şekilde, maddi imkânsızlıklar, devamsızlık, ailevi sebepler, bir
başka özür sebebiyle, herhangi bir suça bulaşmamış öğrencilere af getirildi, 25
Şubat 2011. Peki, 25 Şubat 2011’den sonraki öğrencilerimizin durumu ne oldu,
eğitim hakları ne oldu?
Değerli milletvekili arkadaşlarım,
bakın, gençlerimizin eğitim hakkıyla ilgili ben bir yasa teklifi verdim ve bunu
defalarca… Eğitim Komisyonu Başkanı arkadaşımız burada. Bize sürekli bu
öğrencilerimiz diyor ki: “Sayın Vekilim, empati yapın, bizi kendi evladınız
gibi düşünün.” diyor. Emre diyor ki: “Yani bizi siz, eğitim sisteminin dışında
bırakarak bizim bireysel gelişim hakkımızı da engelliyorsunuz.” Hem bireysel
hak hem de kolektif hakkını da engelliyoruz toplumun. Belki bu çocukların
içerisinden bu Türkiye’nin sistemini, düzenini değiştirecek çok önemli bir
değer yetişecek, o nedenle bu sese kulak vermemiz gerekiyor.
Bakın, ben size rakamlar veriyorum.
Araştırma önergemizin özünde Türkiye’de bugün üniversite öğrencilerimizin en
önemli sorunları arasında barınma sorunu geliyor değerli milletvekilleri.
Bakın, 2013-2014 akademik yılında 673 bin yeni kayıt yapılmış, bu
öğrencilerimizin 370 bini yurt başvurusunda bulunmuş, bunların 87 bini yurtlara
kabul edilmiş yani üniversitelerimizi kazanan öğrencilerimizin beşte 1’i ancak
yurtlarda barınma olanağı bulabiliyor. Bugün Türkiye’de 5 milyon öğrencimizin
var, beşte 1’i ancak yurtlarda barınma imkânı bulabiliyor. Peki, geride kalan
öğrencilerimiz nerede barınacaklar? Ailesinin imkânları yok, asgari ücretle çalışıyor,
bu öğrencilerinin barınma sorununu mutlaka çözmek zorundayız. 
Bakın, yine öğrencilerimizin ekonomik
sorunları. Bir öğrencimizin, YURTKUR yurtlarında barınmayı hak kazanan öğrenci
2014 yılında 120 TL ödemiş değerli milletvekilleri. 124 TL ile 201 TL arasında
değişiyor bir öğrencinin yurtta kaldığı süre içerisinde ödediği para. 190 lira
depozito ödüyor ve 250 lira veriyor. Yurtlarda yemek kupon bedeli asgari 5 lira
ve bununla beraber kabaca bir hesap yaptığımızda, öğrencinin barınma ve yemek
bedeli 369 TL yani bu bile bir asgari ücretli ailenin parasının yarısı bir
öğrenci için yani ekonomik durumları da böyle. Şimdi, siz geldiğinizde, burada,
barınma, ekonomik sorunların ötesinde, esas sorun -az önce değindiğim gibi- bu
öğrencileri sistem dışına itmede. Yani şimdi -demin ifade ettiği gibi- o
yasanın, verdiğimiz yasanın, torba yasada çıkardığınız ve üniversite
öğrencilerine af getiren yasadan sonra şu anda, o tarihten itibaren tam 200 bin
öğrenci eğitimde sistem dışına itildi. Bu öğrenciler ne yapıyor? Değerli
milletvekili arkadaşlarım, bu öğrencilerin Türkiye Cumhuriyeti devletine ve
geleceğe ilişkin umutları kararmış durumda. Bakın, ben size bunlardan örnek
vereceğim: Ersan Ayvaz, İstanbul’da yaşıyor, 28 yaşında, Yıldız Teknik
Üniversitesinde Siyaset Bilimi ve Uluslararası İlişkiler Bölümü 3’üncü
sınıfındayken iki kere not ortalamasının altında kaldığı için okuldan atıldı,
2013’te. Kenan Cengiz, Diyarbakır’da yaşıyor, 26 yaşında, Kastamonu Tosya
Meslek Yüksekokulunda 1’inci sınıf öğrencisi iken maddi imkânsızlıklar
nedeniyle okulu bırakmak zorunda kaldı. Alper Çamoğlu, Mersin’de yaşıyor, 25
yaşında, Karamanoğlu Mehmetbey Üniversitesi Sosyoloji Bölümü 1’inci sınıfında
iken ailevi nedenlerle okulu bıraktı. Soner Dağdelen, 25 yaşında, Malatya’da
yaşıyor, açık öğretim fakültesi 2’nci sınıfta maddi imkânsızlık nedeniyle
2011’de ilişiği kesildi, yeniden açık öğretime girse bile iki yıl kaybetmiş
olacak. Bakın, yine Emre Yılmaz ne diyor? Diyor ki: “Eğer bu yasa çıkarsa Namık
Ağabey, yeniden doğmuş gibi olacağım.” Bakın, öğrencimizin şeyi. Bir de Emre
Polat’la, Buse de diyor ki: “Herkes elini vicdanına koysun. Kendi evladınız
gibi bizi düşünün.” 
Değerli arkadaşlarım, ben bu feryadı
gördüm. Bu öğrencilerimiz Balıkesir’de, Diyarbakır’da, Hakkâri’de, Mardin’de,
Türkiye'nin her yerinde, hepimizin evladı, yakını, hısımı, akrabası. Bakın,
6111 sayılı torba Yasa’dan sonra tam 200 bin mağdur var. Öğrenciler bekliyor
kapıda, gözleri Mecliste. Ya, Eğitim Komisyonunda bir karar alarak bizim… Ben
bununla ilgili daha önce bir kanun teklifi verdim, sanırım MHP’nin de bir kanun
teklifi var ve sanırım AKP’deki arkadaşlarımız da, Eğitim Komisyonunun Değerli
Başkanı bu öğrencilerimizin sorunlarına olumlu bakıyor idi, biz daha önce
kendisiyle görüştük. O hâlde gelin, bakın, 25 Şubat 2011 tarihiyle 25 Mayıs
2012 tarihleri arasında 106 bin 791 üniversite öğrencinin çeşitli sebeplerle
üniversitelerden ilişiği kesildi. Bu sayı bugün 200 bin. Eğer bu teklif esas
Komisyonda görüşülürse ve ortaklaşa bir partiler arası uzlaşma sağlanırsa bu öğrencilerimiz
yeniden örgün eğitim kapsamına alınacak, belki de bu ülkede yeni keşifleri
yapacak. Türkiye’nin yarınlarını güvenli, Türkiye’nin önünü açacak önemli
insanlar yetiştireceğiz. Bu, dünyanın hiçbir yerinde eğitim sistemi kapsamında,
bir gence, 18 yaşında, 25 yaşında bir gence devletin kapılarını, üniversite
kapılarını kapatarak “Hayır, sen devamsızlık yaptın. Bir daha ebediyen eğitim
hakkından mahrumsun. Sen, maddi olanaksızlıkların var, artık sen okula
gelmeyeceksin.” Bunu demeye hakkımız var mı değerli milletvekilleri? 
O nedenle, değerli arkadaşlarım, biz
Cumhuriyet Halk Partisi olarak verdiğimiz araştırma önergesinin Türkiye’nin
sosyal devlet olmasının, Türkiye’nin hukuk devleti, yargının bağımsızlığı
ilkelerinden ve sosyal devlet olmanın gereği olarak… Bu öğrencilerimizin, bu
yoksul öğrencilerimizin ailesinin asgari ücretle çalışması onun sorumluluğu
değil. Bir öğrencinin eğitim sisteminin dışına atılması o öğrencinin suçu
değildir, oradaki sorumluluk onu iyi yetiştiremeyen sistemin sorunudur. Hani
deriz ya hukukta, “Suçlu anadan doğma suçlu olmaz.” Öğrenci anadan doğma
başarısız olmaz. Onu o şekilde eğitemeyen sistemin sorunudur, kişiyi suçlu
yapan sistemin sorunudur. O nedenle buradan, hani diyoruz ya “Soma’daki acılı
aileler üzerinden siyaset yapmayalım.” ama üniversite kapılarında bekleyen ve
sistem dışına atılan öğrenciler üzerinden de siyaset yapmayalım. Gelin, bu
evlatlarımıza yarınların güvencesi, Türkiye Cumhuriyeti’ni aydınlık ufuklara
taşıyacak, çağdaş cumhuriyetin birer bireyi olarak bu ülkenin devletine,
milletine güvenen -Parlamentosuna en önemlisi- gözleri burada olan ve buradan
çıkacak yasayla hayata ilişkin gelecekleri yeniden açılacak olan, aydınlık bir
Türkiye doğacak olan bu çocuklarımızın umutlarına, Türkiye’nin çaresi olan Türkiye
Büyük Millet Meclisi olarak burada, onlara gelin bir hayat verelim. Bunu
yapmazsak eğer bu çocukların, bizi buradan izleyen Büşra’nın, Yılmaz’ın,
Kübra’nın, Malatya’daki Murat’ın umutlarını, Türkiye’ye olan bu güvenlerini
kaybedeceğiz. 
Biz Cumhuriyet Halk Partisi olarak
teklifimizi verdik. Ben buradan Büşra’ya, Murat’a, Esra’ya sesleniyorum:
Cumhuriyet Halk Partisi bu yasanın çıkmasıyla ilgili bütün iradesini ortaya
koyuyor. Biz hazırız. Bu gençlerimizi yarınlara kazandırmak adına bu yasanın
kabul edilmesiyle ilgili bütün çabamız sürecektir ve bu araştırma önergesinin
de gündeme alınarak Parlamentoda ortaklaşa bir irade oluşmasını diliyorum,
hepinizi saygıyla selamlıyorum. (CHP ve MHP sıralarından alkışlar) 
BAŞKAN – Teşekkür ederim Sayın Havutça.
Cumhuriyet Halk Partisi Grubu
önerisinin aleyhinde Amasya Milletvekili Sayın Mehmet Naci Bostancı, buyurunuz.
(AK PARTİ sıralarından alkışlar) 
MEHMET NACİ BOSTANCI (Amasya) – Sayın
Başkan, değerli arkadaşlar; hepinizi öncelikle saygıyla selamlıyorum. 
CHP önergesi özü itibarıyla öğrenci
affına ilişkin, bu yönde bir araştırma açılmasını talep ediyorlar. Şu anda
komisyon gündeminde, Sağlık Komisyonunun gündeminde, zaten öğrenci affına dair
bir taslak mevcut, kanun tasarısı mevcut. Perşembe günü bu görüşülecek. Muhtemelen
komisyonda müzakere edilecek ve olumlu bir şekilde karar verilecek. CHP de
desteklediğine göre, tasarı da Hükûmetten geldiğine göre, MHP de olumlu
baktığına göre, HDP de aynı şekilde, bunun hayırlı bir şekilde neticelenmesini
bekliyoruz. Dolayısıyla perşembe günü bu iş bağlanacak. 
Mesele, bu önergede, dili ve anlatımı
itibarıyla sadece öğrenci affına yönelik bir mantıkla davranılmış olsaydı benim
konuşmamı da burada noktalamam. Bu iş hayırlı bir şekilde neticeleneceği için
bunun üzerine daha fazla mülahazada bulunmamam gerekirdi. Ancak önergeyi
okuduğumda iki husus dikkatimi çekti. 
Bunlardan birincisi: Türkiye’nin
yükseköğretim sistemine ilişkin öylesine olumsuz bir tablo çiziliyor ki,
öylesine eleştirel bir tablo çiziliyor ki sanki on-on iki yıldır yükseköğretim
kendi hâlinde yürüyor, AK PARTİ de seyrediyor ve her şey kötüye gidiyor
şeklinde bir anlatım. Muhalefetten tabii ki güzelleme beklemeyiz ama Anadolu’da
bir söz vardır: “Yiğidi öldür, yiğidi öldürmeye kalk ama hakkını ver.” Yiğidi
öldürmeye kalkabilir CHP önergesiyle ama hakkını verme konusunda da oraya
birkaç fikir yazması lazımdı. Çünkü bu on-on iki yıl içerisinde eğer Türkiye’yi
dolaşıyorsanız, bırakın herhangi bir şeyi okumayı, şehirlerdeki üniversitelere,
oradaki binalara, oradaki gelişmelere bakıyorsanız zaten yiğide hakkını verme
konusunda bir anlayışla, bir akılla da bakmanız gerekirdi. Buna ilişkin
rakamları vereceğim.
İkincisi ise buradaki mantık. Buradaki
mantığı biraz tuhaf bulduğumu ifade etmeliyim. Şöyle ki: Önergeyi okuduğumda
diyor ki: “Yükseköğrenim gören öğrencilerimizin hemen hepsinin sorunları var
-hepsinin- sözü edilen sorunlar her geçen gün kötüye gidiyor. Aynı zamanda
ekonomik sorun yıkıcı boyutlarda.” Acaba nereden bahsediliyor. Ve hüküm
cümlesine bakın: “Bu sorunların bir sonucu olarak yaklaşık 200 bin üniversite
öğrencisi eğitimine ara vermiş durumdadır.” Yani ekonomi kötü olduğu için, bu
öğrencilere yurt sağlanamadığı için, burs verilemediği için öğrenciler
başarısız oldular. Kendilerinin hiçbir kusuru, günahı yok. Yahu yapmayın. Bu
önergeyi ben üniversite hocası olarak okusam ve hak versem, çocuklara sınavda
not mu vereceğim? Derim ki: “Çocuklar, hepiniz geçin, hiçbirinizin kusuru yok.
Önergede diyor ki: ‘Bütün kusur sistemde.’ Sizin başarısız olma gibi bir durumunuz
olmaz ki, sizinle ilgili değil. Bu, tamamen sizin şartlarınızla ilgili. Kimse
kalmasın, herkes geçsin… Bu önergenin mantığına bakınca, tabii iktidarı
eleştireceğim diye öyle bir mantık kuruyorsunuz ki, insanların kişisel
sorumluluğunu göz ardı ediyorsunuz. 
Bunu okuyunca aklıma aydınlanma geldi.
Aydınlanmanın Türkiye’de siyasi olarak takipçisi olarak CHP ve onun ifade
ettiği gelenek sahip çıkar aydınlanmaya. Kant’ın çok güzel bir sözü vardır
aydınlanmaya ilişkin, diyor ki: “Aydınlanma, kişinin kendi kusuru olarak
düşmüş olduğu bir ergin olmama hâlinden kurtulması, kendi aklını kullanmaya
başlamasıdır.” Hakikaten çok önemli. Yani, şunu demek istiyor: Eğer bir insan
yaşadığı probleme ilişkin olarak kendi kusurunu görmüyor, sürekli başka
nedenler arıyor ise işte bu aydınlanmanın gerisinde kalmıştır. “Aydınlanma,
benim kusurum nedir diye sormayı gerektirir.” diyor. 
Arkadaşlar, kusurları da affederiz.
Tabii insan kusur da yapabilir. Kendi kusurları dolayısıyla sınıfta kalmış olan
öğrencileri dün affettik, bugün de affederiz, perşembe günü konuşulur. Ama
iktidarı eleştireceğim diye insanların kendi kusurlarına ilişkin her şeyi bir
kenara bırakan bir anlayış doğru bir anlayış değil, aydınlanmayla çelişen bir
anlayış, kişisel sorumluluğu bir kenara iten bir anlayış. 
MEHMET AKİF HAMZAÇEBİ (İstanbul) –
Yani, daha önce çıkarılan aflarla siz aydınlanmaya karşı mı gelmiş oldunuz?
MEHMET NACİ BOSTANCI (Devamla) – Sonra
düşündüm “CHP niye böyle bir akıl yürütüyor?” diye, bana öyle geliyor ki,
Türkiye siyasetine ilişkin genel değerlendirmesinin, genel bakışının bir
neticesi olabilir. Şöyle ki: Çok kıymetli arkadaşlar var biliyorum,
konuştuğumuzda, kişisel sohbetlerde çok gerçekçi değerlendirmeler de yapıyorlar
ama kamuoyuna akseden CHP’nin genel siyasetine baktığımızda, o siyasi partinin
siyasi olarak işgal ettiği konuma ilişkin başarısızlık algısında hep sorumlu
başkaları. Mesela, Tayyip Bey’e kızıyorlar, AK PARTİ’ye kızıyorlar, bazen
millete kızıyorlar. Yahu kardeşim, acaba ilgili partinin elde ettiği bir sonuca
ilişkin kendi sorumluluğu yok mu? Tıpkı Kant’ın dediği gibi, bir ergin olmama
hâli mi söz konusu? Tabii, bir siyasi anlayış kamuoyuna bu şekilde takdim
edildiğinde, öğrencilere ilişkin bir önergede de böyle bir ergin olmama
hâlinden “Sizin hiçbir sorununuz yok, hiçbir probleminiz yok, aslında sizin
kusurunuz değil. Bu kusur bütünüyle on-on iki yıldır yükseköğretimi harap etmiş
olan AK PARTİ’nindir. Dolayısıyla, ey hocalar, bu yanlışlığı düzeltin, tahsis
edin, hepsini geçirin.” Böyle bir anlayış çıkıyor, böyle bir algı çıkıyor. Bunu
şunun için diyorum: Hakikaten bu ifadeleri koyarken dikkat etmek lazım. Ne
anlama geliyor, bunun sonucu nasıl bir mantık ortaya çıkıyor? Bunlara dikkat
etmek lazım.
Değerli arkadaşlar, gelelim
yükseköğretimde neler olduğuna. Ben Anadolu’yu dolaşıyorum. Bir kere muhteşem
binalar yapılıyor. Muş Üniversitesine gittim, orada konferans verdim. O
insanların onur duyacağı binalar. Sadece dışı değil, içi; sadece bina ve eşya
değil, aynı zamanda insan. Ağrı Üniversitesini gördüm, muhteşemdi. Siirt Üniversitesini
gördüm, Rize Üniversitesini gördüm, Aydın Üniversitesini gördüm. Bizim Amasya
Üniversitesi 2006’da kuruldu, muhteşem mekânlar oluşturuyorlar, önemli. Eşya
iyi olacak, mekânlar güzel olacak çünkü bunlar insana saygının gereğidir. Bizim
anlayışımız da bu. O tür mekânlardan ancak kendisine güvenen ve dünyayı
fethetmek için kendisinde cüret bulan insanlar yetişir. Bizim perspektifimiz
bu. O yüzden, masasından sandalyesine, araştırma laboratuvarından o binaların
kendisine, sosyokültürel alanlara kadar her yerde kaliteyi, estetiği dikkate
alan bir anlayışla üniversitelere destek veriliyor. 
2002’de 76 üniversite vardı, bugün 179.
2002’deki 76 küsurat olmuş. Üniversite bütçesi 2,5 milyarken 17 milyara çıkmış.
188 bin kişi yurtta kalırken bugün 311 bin kişi yurtta kalıyor, yeni yurtlar da
yapılıyor. Ayrıca, belediyelere de bu konuda imkân verilecek, müzakere edilecek
Mecliste. Bu konudaki ihtiyaçları tamamen karşılamaya dönük bir yetkilendirme
inşallah yapılacak. 45 bin kişi kredi alırken 300 bin kişi kredi alıyor, 50 bin
kişi burs alırken –burs, altını çiziyorum- 1 milyon 741 bin kişiye burs
veriyoruz. Öğrenim kredisini 451 bin kişi alırken 667 bin kişi alıyor şimdi,
katkı kredisini 405 bin kişi alırken şimdi 509 bin kişi alıyor. Yüksek lisans
yapanlara 600 lira, doktora yapanlara 900 lira veriyoruz. Yurtta öğrencilere
220 lira beslenme yardımı yapıyoruz. Bütün bunlar aslında üniversiteye AK PARTİ
iktidarının ne kadar destek verdiğini, oradaki öğrencilerinin her birini nasıl
kıymetli bir birey, Türkiye’yi geleceğe taşıyacak olan birer bayrak gibi
gördüğünün işaretidir bu yapılan hizmetler. 
Dolayısıyla, şunu anlarım: Eleştiri,
eyvallah, yapacaksınız muhakkak ama o eleştirinin kamu vicdanında bir karşılığı
olabilmesi için yanına yiğidi öldürmeye kalkanların onun hakkını yemeyecek
bilgileri de eklemesi lazım ki insanlar “Evet, helal olsun, eleştiriyorlar ama
bak, hakkaniyet ve adaletle davranıyorlar, yapılanlara karşı da gözleri
görüyor, bunları da ifade ediyorlar.” desin. Ben, CHP gibi köklü geleneği olan
bir partiden böylesine bir göz, böylesine bir akıl beklerim ama bu önergenin
dili buna çok uygun değil, beni bağışlayın.
Saygılarımı sunuyorum. (AK PARTİ
sıralarından alkışlar)
MEHMET AKİF HAMZAÇEBİ (İstanbul) –
Sayın Başkan…
BAŞKAN – Efendim?
MEHMET AKİF HAMZAÇEBİ (İstanbul) –
Efendim, sayın konuşmacı böyle Immanuel Kant’a, aydınlanmaya kadar giderek
oradan almış olduğu birtakım kavramlarla bir teorik değerlendirme yapıp bizim,
Cumhuriyet Halk Partisi Grubumuzun önergesinin Immanuel Kant’ın tarif ettiği insanın
ergin olmama hâline uygun düştüğünü söylemek suretiyle grubumuza sataşmada,
hatta hakarette bulunmuştur. 
Söz istiyorum efendim.
MEHMET NACİ BOSTANCI (Amasya) – Hakaret
yok. Hakaret olur mu?
BAŞKAN – Buyurunuz.




MEHMET AKİF HAMZAÇEBİ (İstanbul) – Sayın
Başkan, değerli milletvekilleri; şimdi sayın konuşmacı hayret verici bir
şekilde bir değerlendirme yaptı. Bizim önergemiz açık, üniversitede sorun var,
insanlar senelerini kaybetmişler, “Gelin bunlara bir sınırlı imkân daha
verelim, kayıtları silinmesin, üniversiteden çıkarılmasın.”
Immanuel Kant’ın Aydınlanma Teorisi
var, evet, Kant 1784’te “Aydınlanma nedir?” diye bir makale yazmıştır ve
Aydınlanma Devrimi Kant’ın bu makalesiyle başlar, 10-15 sayfalık bir makaledir.
Oradaki aydınlanma tarifinde şunu söyler Kant: “Aklın, kişinin kendi kusuru
nedeniyle düşmüş olduğu ergin olmama hâli, kişinin kendi aklını bir başkasının
kılavuzluğunda kullanamamasıdır.” Buradan alıntıyla diyor ki akademik kariyeri
olan sayın konuşmacı: “Yani kabahat Hükûmette mi? Kabahat öğrencilerde,
akıllarını kullansaydılar, başarılı olsaydılar kayıtları da silinmeseydi
okuldan.” Peki, ben size soruyorum: Daha önce birkaç kez öğrenci affı
çıkardınız. Siz acaba bu öğrenci aflarını hangi gerekçeyle çıkardınız? O zaman
demediniz mi: “Kabahatli sizsiniz ey öğrenciler, aklınız yok muydu?” “Hayır, bu
bir sorundur.” dediniz, çıkardınız. 
Şimdi, Sayın Bostancı, size bir
tavsiyede bulunmak istiyorum: Hep gidip gidip Kant’a gidiyorsunuz. Evet, Kant
insanlığa büyük bir hizmet yapmıştır, Aydınlanma Devrimi’nin öncüsü olmuştur
ama Kant’ın aklından bu yana Akıl Teorisi’nden bu yana başka bir sürü akıllar
çıktı, Habermas çıktı, araçsal akıl çıktı, iletişimsel akıl çıktı, insanın
duygularına önem veren değerlendirmeler yapıldı. Biraz iletişimsel akla gelin
de insanın sadece akıl değil aynı zamanda duygulardan da oluşan bir varlık
olduğunu kabul edin, çağa gelin çağa.
Teşekkür ederim. (CHP sıralarından
alkışlar)
NAMIK HAVUTÇA (Balıkesir) – Sayın
Başkan…
MEHMET NACİ BOSTANCI (Amasya) – Sayın
Başkan…
BAŞKAN – Şimdi sıraya geçiyorsunuz
muhteremler.
Buyurunuz, Sayın Havutça’nın önceliği
var. 
Bu arada televizyon kapanmadan da diğer
arkadaşlarıma söz vereceğim.
Buyurun.



NAMIK HAVUTÇA (Balıkesir) – Değerli
Başkanım, benim araştırma önergesinde kullandığım ifade aynen şudur: Bugün,
yükseköğrenim gören öğrencilerimizin hemen hepsinin ekonomik, eğitim, öğretim,
burs, sosyokültürel sorunlar başta olmak üzere pek çok sorunu bulunmaktadır.
Sözü edilen sorunlar her geçen gün büyümektedir diyorum, başka bir ifade kullanmıyorum,
“Büyümektedir.” diyorum. 
Örnek olsun diye söylüyorum, 2002
yılında AKP iktidara geldiğinde Türkiye’de atanamayan öğretmen sayısı 45-50 bin
civarındaydı, 2002 yılında. Bakın, Türkiye’nin nüfus profili belli. Ben yirmi
beş yıl tarih öğretmeni olarak görev yaptım. Türkiye’de, biz okulu
bitirdiğimizde, haziranda okulu bitirdik, eylülde göreve başladık, öğretmenliğe
başladık, kuramızı çektik, öğretmenliğe başladık. Yani, Türkiye’de, beş yıllık
zaman dilimi içerisinde kaç matematik öğretmenine ihtiyaç var, kaç tarih
öğretmenine ihtiyaç var, bu bellidir; Balıkesir’in nüfus artışı bellidir,
Ankara’nın bellidir, Hakkâri’nin bellidir. Yani, 2002 yılındaki 50 bin öğretmen
fazlası üç yıl sonra 80 bine çıkmış, dört yıl sonra 100 bine çıkmış. Peki, siz
Türkiye’yi yönetiyor musunuz Millî Eğitim Bakanı olarak? Siz, beş yıl sonra
Türkiye’de, Türkiye’nin nüfusu ne kadar, kaç tane matematik öğretmeni ihtiyacı
var, bunu görmüyor musunuz? Sonra da bize “Bunu niye söylüyorsunuz?”
diyorsunuz. Türkiye’de atanamayan öğretmen 300 bin Sayın Hocam. Bu fakülteleri
biz mi açtık? Türkiye’nin matematik öğretmeni fazlası vardı da dışarı mı
gönderdik? Bunları niye planlamadınız? Bunu sormayacak mıyız burada? Bunu
söyleyince de… Matematik öğretmeni fazlaları şu anda bizi izliyorlar, “Neden
atanamıyoruz?” diye soruyorlar. Atanamaz çünkü çok fazla. 1 tane matematik
fakültesine ihtiyaç var, siz 10 tane açtınız. Bunu YÖK’le beraber planlayamadı
Millî Eğitim Bakanlığı, koordine edemediniz ki. O nedenle, bizim burada bir
karalamamız yok, bir gerçeğin tespiti var. 
Teşekkür ederim. (CHP sıralarından
alkışlar) 
BAŞKAN – Şimdi, Sayın Bostancı, size
söz vereceğim ama yani, bir alt yazı geçmek zorundayım. Ne Sayın Hamzaçebi ne
de Sayın Havutça sizin söylediklerinize yönelik hakaretamiz, ağır eleştiriye
yönelik bir cümle sarf etmediler yani ben herkesinkini çok dikkatle dinledim.
Şimdi size söz vereceğim ama yani, cevap vermeye mecbur bırakan bir konuşma
lütfen yapmayınız.
Buyurunuz. (AK PARTİ sıralarından
alkışlar) 



MEHMET NACİ BOSTANCI (Amasya) –
Birincisi, ben CHP’ye hakaret etmedim, kamuya yansıyan politik görüntüsüne
ilişkin bir değerlendirmeden bahsettim. 
İkincisi, Kant’ın da hakaret ettiğini
düşünmüyorum, Sayın Hamzaçebi de düşünmüyordur. Burada Kant’ın sözünü tekrar
ettim. Kant böyle derken acaba hakaret mi ediyordu? Hayır, bir durum tespiti
yapmaya çalışıyordu; katılırsınız, katılmazsınız. Ben de CHP’nin durumuna
ilişkin bir tespit yapmaya çalıştım. Anladım ki Sayın Hamzaçebi katılmıyor ama
ben bu tespiti yaparken buradaki önergenin dili üzerinden gittim. Önergeyi
okursanız görürsünüz, önergede yüksek öğretimin problemleri sayılıyor ve “Bütün
bunların neticesi olarak başarısız olan 200 bin öğrenci” deniliyor. Ben de
diyorum ki: İnsaf! Yani bu öğrencilerin kendi kusuru yok mu, kendi kusurlarını
görmeyecekler mi? 
NAMIK HAVUTÇA (Balıkesir) –
Öğrencilerin tembellik yapma hakkı da var yani. 
NACİ BOSTANCI (Devamla) – Kaldı ki
“İnsanların kendi kusuru olsa bile affederiz.” dedim, bir mantıksızlık
yapmadım. “Niye 2011’de yapıyorsunuz?” Öyle bir şey yok. Adam vergi ödemiyor,
af geliyor ve ne yapıyor? Kendi kusuru, affediyorsun. Niçin? “Barış olsun.”
diye. Aynı şekilde, kendi kusuru dolayısıyla tabii ki affedebilirsin. Bu,
insanların kusursuz olduğu anlamına gelmez, hiçbirimiz de kusursuz değiliz
ayrıca. Yani öğrenciler niye kusurlu? Hepimiz kusursuzuz da onların kusuru
nedir? Öyle bir mantık da yok ama herkesin kendi sorumluluğunu görmeye ilişkin
bir akıl gerekmez mi?
Yaşadıkları şartlara ilişkin problemler
olabilir, zaten hayatın problemsiz alanı yok. Bakarsanız, Sayın Hamzaçebi’nin
problemlerine ilişkin de bir önerge vermek mümkün olabilir. Bunu şunun için
diyorum: Benim de problemlerime ilişkin… İnsanın problemi olur, yaşayanın
problemi olur, “probleminin olmaması” diye bir şey söz konusu olmaz. Ben
sorumluluktan bahsediyorum, kendi iradesi ve inisiyatifinin ona getirdiği
sorumluluk. Eğer her şeyi sisteme atfederseniz o zaman hepsinin geçmesi lazım,
kişisel olarak sorumlu değiller, böyle bir mantık da yok.
Saygılar sunuyorum. (AK PARTİ sıralarından
alkışlar) 
MEHMET AKİF HAMZAÇEBİ (İstanbul) –
Sayın Başkan…
BAŞKAN – Buyurun.
Şimdi, bundan sonra, son söz size,
başka kimseye söz vermeyeceğim. 


MEHMET AKİF HAMZAÇEBİ (İstanbul) –
Yani, benim önerge verilmesini gerektiren herhangi bir problemim yok, sizin
varsa yardımcı olabiliriz biz size, destek de veririz eğer o önergeyi
getirirseniz. 
Şimdi, değerli arkadaşlar, sorun açık:
Üniversitede 200 bin civarında öğrencimizin problemi var. Arkadaşımız diyor ki:
“Aklını kullansaydı, çalışsaydı, hepsinin sorumlusu biz miyiz? Kalmasaydı
sınıfta, devam etseydi.” Yani, evet, Immanuel Kant’ın aklı, aydınlanması bunu
gerektirir, “Aklını kullan.” der. Yanlış bir teori değil ama yani, insan sadece
akıldan ibaret bir varlık değil; insanın duyguları var, sosyal çevresi var,
arkadaşları var, problemleri var. İnsanı bu çevreyle, bu problemlerle birlikte
alıp değerlendireceksiniz. Bu insan, bu öğrenci okuluna devam edememiş
olabilir, özel hayatında problemleri olmuş olabilir, aile hayatında problemleri
olmuş olabilir, işini kaybetmiş olabilir, parasız kalmış olabilir, birçok neden
olabilir, hatta tembellik yapmış olabilir, hepsi olabilir ama yaptığı
tembellikten pişman olmuş olabilir. Bu insanlara bir fırsat daha vermek
devletin görevidir. Yani, “Hayır, bunun sorumlusu sensin, katılmıyoruz.” demeyi
ben hükûmet etme anlayışına yakıştıramıyorum, böyle bir hükümet etme anlayışı
olmaz. Hükûmetler, sorunları çözmek için vardır. 
Niye şimdi Plan ve Bütçe Komisyonunda
vergi ve prim affı düzenlemesi var? Cumhuriyet Halk Partisi Grubu olarak destek
veriyoruz. 6 kere bu affı yaptınız bugüne kadar, sadece vergi affını, prim
afları hariç, onlarla birlikte 10’u bulur. Niye yapıyorsunuz? “Aklını
kullansaydın, ödeseydin kardeşim zamanında.” denilebilirdi. “Ödememiş,
ödeyememiş, mali durumu iyi olmamış, işleri iyi olmamış, bir fırsat daha
verelim.” deniliyor. Çifte standart yok; tutarlılık, her yerde aynı olmayı
gerektirir. 
(Mikrofon otomatik cihaz tarafından
kapatıldı)
MEHMET AKİF HAMZAÇEBİ (Devamla) – 200
bin kişiyi hiçbir hükûmet, hiçbir parlamento görmezlikten gelemez. 
Teşekkür ederim. (CHP sıralarından
alkışlar)
BAŞKAN – Teşekkür ederim.



BAŞKAN – Cumhuriyet Halk Partisi Grubu
önerisinin lehinde Ankara Milletvekili Sayın Zühal Topcu. 
Buyurunuz. (MHP sıralarından alkışlar)
ZÜHAL TOPCU (Ankara) – Teşekkür
ediyorum Sayın Başkan.
Ben buradan hemen Naci Hocam’a bir
sataşmada bulunayım: Bu konuşmaları yapmadan önce, keşke, 4+4+4 Kanunu geçerken
yirmi dakika içerisinde, Sayın Naci Hocamın oynadığı rolü tekrar hatırlamasını,
gözden geçirmesini isterim. O videoyu isterseniz bir alın, seyredin.
“Arkadaşlar, el kaldırın.” İşte, “Kabul edildi.”, “Arkadaşlar, şöyle yapın.”
şeklinde. Yani, o akıl keşke doğru olarak kullansaydı ve o 4+4+4 geçtikten
sonra Hükûmet “Pardon.” dedi aslında. Naci Hocam, dinler misiniz?
MEHMET NACİ BOSTANCI (Amasya) –
Dinliyorum. 
ZÜHAL TOPCU (Devamla) – Hükûmet
“Pardon.” dedi, “Biz 66 aylıklarda yanlış yaptık, pardon.” dedi. Bu millet
affetti onu, onu hatırlatmak istiyorum, özellikle vurgulamak istiyorum burada.
(CHP ve MHP sıralarından alkışlar)
Şimdi, CHP Grubunun vermiş olduğu
Meclis araştırması önergesinde Milliyetçi Hareket Partisi olarak söz almış
bulunuyoruz. Hepinizi saygıyla selamlıyoruz. 
AKP iktidarının, evet, uyguladıkları
bütün burada gözler önünde aslında. İnsana gerçekten değer vermeyen bir
politika uygulanıyor. Bunu bütün sektörlerde çok rahatlıkla görebiliyoruz.
İşte, eğitimde şu anda tartıştığımız gibi, uluslararası alanda da bunu
görebiliyoruz ve insanların, gençlerin nasıl pervasızca harcandığını çok rahatlıkla
görebiliyoruz. Bugün Kerkük’te, Musul’da, Telafer’de ve Doğu Türkistan’a
yönelik, şu andaki sıcak gündemlere yönelik politikalardan da anlamaktayız.
İnsanların haykırışları sessiz çığlıklara dönüştü. Çaresizlik, acı, hıçkırık
diz boyu ama bu çaresizliğe yönelik bu iktidarın uyguladığı politikalar
buradaki değerlerin yani insanların ne kadar ciddiye alındığının da göstergesi.
Bu zamanda bu acıya, bu çığlığa cevap vermeyeceğiz de ne zaman vereceğiz? İşte,
insanın değeri bu kadar, onu vurgulamak istiyoruz. İşte, bu başını alıp giden
değersizlik özellikle eğitim alanında çığırından çıkmıştır. Bu kadar soruna
karşılık iktidarın sunduğu rehavet ve pişkinlik de “Artık pes!” dedirtecek
boyutlara gelmiştir. 
Eğitimde gerçekten çok önemli
sorunlarla karşı karşıyayız. Bunlardan bir tanesi de yine Cumhuriyet Halk
Partisinin verdiği önergede bahsettiği yurtlarla ilgili kısımdır. Özellikle
2011 ve 2012 yılına ait -sorduğumuz önergede verilen cevapta- 265 bin
öğrencinin yurtlarda kaldığı bildirilirken, 2013 ve 2014 yılında 310 bin
öğrenciye hizmet verildiği yazılmıştır. İki yılda 45 bin yatak kapasitesi
artmasına rağmen, talebin 70 bin arttığını görmekteyiz. Eğer bu projeksiyonlar,
öğrencinin başvurmasına yönelik olarak tahminler doğru yapılsaydı, bugün, yurt
problemi olarak karşımıza böyle bir problem çıkmayacaktı. Yani, talep 70 bin
artarken kapasite 45 binde kalmıştır. Devlet, öğrencilere yurt temin etmekte
yetersiz görülmektedir. Özellikle, örgün eğitime devam eden öğrencilerin
yalnızca yüzde 50’sinin yurt talepleri karşılanabilmektedir. Yurda giren şanslı
öğrencilerin karşılaştıkları farklı problemler de bulunmaktadır.
Bunlardan bir
tanesi, özellikle, son bir yılda basına yansıyan haberlerden edindiğimiz ve
bizzat öğrencilerden elde ettiğimiz bilgilere dayanarak terör problemi
olmaktadır. Özellikle, terör örgütlerinin kol gezdiği ve etkinliklerini
artırdığı yurtlarda artık öğrencilerin can güvenliği bulunmamaktadır. Medyadaki
çıkan haberlerden de bunu teyit edebilmeniz mümkündür.
Yemekler
konusunda da sıkıntının olduğunu bildirmek istiyoruz. Çoğu yurtlarda öğrenciler
8 kişilik odalarda kalmaktadır.
Ayrıca,
yurtlarda “yüksek ücret” ve “düşük ücret” olmak üzere sosyal devlet anlayışına
uymayan uygulamalar da yapılmaktadır. Yani “para verene iyi hizmet, parası
olmayana daha kötü hizmet” şeklinde bir anlayışı biz buradan Milliyetçi Hareket
Partisi olarak onurumuza yediremiyoruz, kabul edemiyoruz ve bunların da
düzeltilmesini istiyoruz.
Özellikle,
yurtlarla ilgili Sayın Başbakan tarafından sarf edilen ve bu işlerin çığırından
çıktığını gösteren ifadeleri sizlerle paylaşmak istiyorum. Diyor ki Sayın
Başbakan: “Eğer kredi yurtlarda yer yoksa, sizi otellerde ağırlayacağız,
devletin kurumlarında ağırlayacağız çünkü bunların zulmüne sizi asla muhatap
etmeyeceğiz.” Sayın Başbakana soruyoruz: Acaba, devlet yurtlarına başvurup da
giremeyen öğrencilere, bu gençlerimize bu inceliği, bu zarafeti, bu
celallenmeyi neden gösteremiyoruz da ancak belli sorunlarla karşılaştığımızda
belli gruba yönelik olarak bu nezaketi gösterme ihtiyacı duyuyoruz, bunu
hatırlatmak istiyoruz. Sorun yalnızca bir gruba ait değil, sorun bütün
gençliğin sorunu. Bu gençlik hepimizin, eğer bu gençliğe sahip çıkmazsak yarın
bumerang gibi karşımızda bulacağız bunları. Bir başbakanın ağzından bu sözler
dökülebilir mi? Kinini, nefretini, bir başbakan nasıl bu şekilde dışa
vurabilir? Siz, Başbakan olarak bütün ülkenin Başbakanısınız bunu hatırlatmak
istiyoruz ve namusumuz ve şerefimiz üzerine bu kürsüden edilen yeminleri nasıl
unutuyoruz, hatırlatmak istiyoruz özellikle.
Ve yine, önergede bahsedilen, 200 bin
öğrenciyi kapsayan bir af söz konusu ve gündeme getirilmesini istiyoruz
aslında. Bazı öğrencilerin kanun çıktıktan sonra af kapsamına alınmadığı için
-100 küsur binden fazla öğrencinin- mağdur edildiğini biliyoruz. Biz bunun için
diyoruz ki, özellikle, tekrar bir şansın bu çocuklara verilmesi lazım, onun
için yeniden bu 110 bin öğrencinin mağduriyetinin giderilmesi gerekiyor.
Ve yine, Türkiye Cumhuriyeti
Anayasası’nın 42’nci maddesinde yer alan “Kimse eğitim ve öğretim hakkından
yoksun bırakılamaz.” ifadesine istinaden öğrencilerin mağduriyetinin
giderilmesi gerekmektedir. Ve şunu da belirtmek istiyoruz ki, hiç kimse zorunlu
olmadan eğitimini yarıda bırakmaz. Hepimiz o süreçten geçtik, kim bilir
başımızdan neler geçti; eğer bizlere bu imkânlar bir daha sunulmasaydı bizim
buralarda oturma şansımız belki de olamayacaktı. Empatik bakmamız lazım, bunun
için, empatik baktığımızda ancak o zaman o çocukların, o gençlerin hangi
sorunlarla boğuştuğunun biraz daha farkına varabiliriz diye düşünüyorum. Kim
bilir hangi maddi sorunlarla boğuşmaktalar. Ailevi, kişisel veya psikolojik
sorunlarla karşı karşıyalar ve bu çocuklar, bu gençler yüz kızartıcı suç
işlememişler. Bu ülkede, yüz kızartıcı suç işleyenlerin bile affedildiği ve birinci
sınıf insan olarak kabul edildiği böyle bir yerde bu çocukların kendi özel
maddi imkânsızlıklardan dolayı veya masum sorunlardan dolayı bu affın,
kaybettikleri bu mağduriyetin giderilmesini istiyoruz.
Ve yine, on iki yılda artık gördük ki,
öğrenciler, veliler, herkes tedirginlik içinde. Bu iktidar, hem velilerin hem
öğrencilerin hem de öğretmenlerin artık, sorunlarına karşılık veremiyor. Ve
yine, 6 bin öğrenci mağdur oldu. Özellikle üniversite giriş sınavına
başvurularını yaptıkları hâlde sistemden kaynaklanan sorunlardan dolayı
başvuruları kabul edilmedi, bu çocuklar paralarını da yatırmışlardı. Diyoruz
ki: Acaba, empatik bakabilsek, bu sorun bu sefer oldu ama bir affa doğru
yönelsek çok daha iyi olmaz mıydı?
ÖSYM Başkanı Ali Demir kaç sefer hata
yaptı ama hâlâ o koltukta oturuyor. Millî Eğitim bakanları bu ülkede ne kadar
hata yaptılar ama baktık ki hâlâ o koltukta oturabiliyorsa, o çocuklardan
kaynaklanmayan, sistemden kaynaklanan hataların tekrar giderilmesi lazım ve
mağdur olanların, bu cumartesi, pazar yapılan ve önümüzdeki hafta da yapılacak
olan sınavlardaki mağduriyetlerinin giderilmesi lazım.
Ve gördük ki, bu iktidarın duygusal
zekâsının kümülatif toplamı artık, bu ülke insanını anlamada ve sorunlarını
çözmede yetersiz kalmaktadır. Diyoruz ki artık: İnşallah, bu ülkenin
sorunlarını anlayabilecek, çözebilecek çok daha farklı bir geleceğe doğru
yönelmemiz inancıyla hepinize saygılar sunuyorum.
Teşekkür ediyorum. (MHP ve CHP
sıralarından alkışlar)
BAŞKAN – Teşekkür ederim Sayın Topçu.
Cumhuriyet Halk Partisi Grubu önerisi
üzerinde aleyhte olmak üzere Isparta Milletvekili Sayın Recep Özel.
Buyurunuz. (AK PARTİ sıralarından
alkışlar)
RECEP ÖZEL (Isparta) – Sayın Başkan,
çok değerli milletvekilleri; hepinizi saygıyla selamlıyorum. Cumhuriyet Halk
Partisinin vermiş olduğu araştırma önergesi talebinin aleyhinde söz almış
bulunmaktayım. 
Burada, gerek Cumhuriyet Halk Partisi
gerekse Milliyetçi Hareket Partisi adına konuşan konuşmacılar, Türkiye'de öyle
bir eğitim modeli, öyle bir tablo çizdiler ki sanki biz bu ülkede yaşamıyoruz… 
FARUK BAL (Konya) – Doğru! 
RECEP ÖZEL (Devamla) – Hangi ülkenin
eğitim alanını konuştuklarını anlayabilmiş değiliz.
Tabii ki çoğu ülkenin nüfusundan fazla
bizim öğrencimiz var; ortaöğretimde 17 milyon öğrencimiz var, yükseköğrenimde
de 3 milyon öğrencimiz var. 
Biz iktidara geldiğimizde öğrenci
sayısı, üniversite sayısı neydi? Şu anda yüzde 100’e yakın bir artış sağlandı,
197’ye yakın üniversitemiz oldu. 
Burada öğrencilerimizin daha iyi
koşullarda öğrenim görmeleri hepimizin, herkesin, bütün siyasilerin ortak
amacıdır, hedefidir, ama yapılanları görmeden, öğrenci sayımızdaki artışları
görmeden… 
Geçmişte Millî Savunma Bakanlığı
bütçeleri en fazla bütçeden pay alırken, ilk defa bizim dönemimizde Millî
Eğitim Bakanlığı bütçesi en fazla payı alır hâle gelmiş bulunmakta. 
Yapılan iyi şeyleri görmeden, sırf
eğitimin içerisinde bulunduğu… Eğitim sorunsuz bir alan değil, elbette ki
problemleri, sorunları vardır, çözülmesi için de bir irade ortaya
konulmaktadır, bir siyaset ortaya konulmaktadır.
200 bine yakın gencimiz, o sebeple, bu
sebeple, birtakım eğitim haklarında kayıtlarını dondurmuşlar, af beklentisi
içerisinde olanlar var. Bunların her birini de, evet, af beklentisini de böyle
bir sosyolojik olay olarak bir beklenti hâline dönüştürmek yanlış. Kısım kısım
aflar çıkmakta. Biz, bunları burada siyasi polemik konusu hâline getirerek bir
sonuç elde etmeye çalışmak da öğrencilerimize biraz haksızlık, onları çalışma
gayretlerinden biraz alıkoyma olarak algılanabilir diye düşünüyoruz. Tabii ki bir
birikim, bir yığılma olduğu zaman geçmişte çeşitli zamanlarda aflar gündeme
geldi ve çıktı, önümüzdeki perşembe günü de Millî Eğitim Komisyonunda
görüşülecek bir tasarı var, teklif var. Orada tekrar bu değerlendirilecektir.
Ülkemizin şartları, üniversite gençliğimizin beklentileri neyse bunlara cevap
verilecektir. Bedelli askerlik bekler gibi bir affı beklemenin de yanlış olduğu
kanısındayım. 
Tabii, eğitime yapılmış olan
yatırımlar, destekler tamamen bundan ibaret değil; akıllı tahta bizim
dönemimizde geldi, bütün teknoloji sınıfları bizim dönemimizde. Şimdi, artık,
kendi tankını, kendi tüfeğini, kendi savunma sanayisini geliştiren bir ülkede
eğitimin geriye gittiğini söylemek mümkün mü? Eğer eğitimimiz geriye gitmiş
olsa, geçmişte yapamadığımız bütün bu icatları, bu atılımları bu dönemde
yapıyor olmamız… Demek ki eğitime biz sağlam temeller atmak üzereyiz ki bu tür…
Geçen de teslim törenini yapmış olduğumuz millî helikopterimizi bu dönemde…
Eğitime yatırım yapmayan bir devletin, eğitime yatırım yapmayan bir ülkenin
böyle açılışlar, böyle yatırımlar yapması mümkün mü?
Şimdi, elimizi vicdanımıza koyacağız,
iyi yapılan işler için “İyi yaptık, teşekkür ederiz ama daha iyisi şöyle
yapılabilir.” diyebilme erdemini siyaset kurumu olarak hepimizin göstermesi gerekiyor.

Tabii ki ülkemizde bütün üniversite
öğrencilerimizin sorunsuz bir şekilde okuyabilmesi hepimizin arzusu ama insanın
olduğu yerde, 3 milyon üniversite öğrencisinin, 17 milyon ortaöğrenim
öğrencisinin olduğu yerde elbette ki sorunlar olacaktır. Ümit ediyoruz ki
gündemde olan bu affı hayırlı bir neticeye bağlarız. Bizim amacımız, hedefimiz
Türkiye’deki herkesin yükseköğrenimde okuyabilmesi. İnşallah, ülkemizde
sınavların kaldırıldığı bir dönemi de yaşatmak, üniversitelere sınavsız
geçişlerin olduğu bir hâle getirmek de temel arzumuzdur. 
Üniversite okuyan öğrencilerimizin yurt
sorunları var mıdır? Evet, vardır. Bunların giderilmesi için de yeni torba
yasaya bir madde ilave ettik; artık, belediyelerimiz de yurt yapma imkânına
sahip olabilecekler. En kısa sürede bu üniversite öğrencilerimizin yurt
problemlerini çözmek de ana hedeflerimiz arasındadır.
Tabii, bugün Türk Ceza Kanunu’nu -geçen
haftadan- iki haftadır konuşuyoruz, o sarktı. Bu hafta inşallah, bugün
itibarıyla bunu bitirmeyi ümit ediyoruz, arzuluyoruz. Muhalefetin üstün
destekleriyle, katkılarıyla bu hafta içindeki çalışma takvimimiz de belli.
Güzel gayretleriniz için şimdiden teşekkür ediyorum. 
Önergenize maalesef katılamadığımı
beyan ediyor, saygılar sunuyorum efendim. (AK PARTİ sıralarından alkışlar)
BAŞKAN – Cumhuriyet Halk Partisi Grubu
önerisini oylarınıza sunuyorum: Kabul edenler… Kabul etmeyenler… Kabul
edilmemiştir.
Şimdi bir şey soracağım değerli
milletvekilleri. 37’nci maddeye göre, doğrudan gündeme alınma diye bir… Ya onu
on dakikada, beklerseniz…
AHMET AYDIN (Adıyaman) – Görüşelim.
MEHMET DOĞAN KUBAT (İstanbul) –
Görüşelim efendim.
BAŞKAN – Ha, görüşelim. Ondan sonra da
ara vereceğim yemek için.
Siz istediniz, ara verecektim; gıcıklık
istemiyorum, ona göre.
Evet, şimdi, İç Tüzük’ün 37’nci
maddesine göre verilmiş bir doğrudan gündeme alınma önergesi vardır, okutup
işleme alacağım ve oylarınıza sunacağım.





Türkiye Büyük
Millet Meclisi Başkanlığına
(2/353) esas numaralı (2457 sayılı
Yükseköğretim Kanunu’nda Değişiklik Yapılmasına Dair Kanun Teklifi) kanun
teklifime İç Tüzük’ün 37’nci maddesine göre işlem yapılmasını arz ederim.
05.04.2012
 Ayşe
Eser Danışoğlu
 İstanbul
BAŞKAN – Teklif sahibi olarak, İstanbul
Milletvekili Sayın Ayşe Eser Danışoğlu.
Buyurunuz. (CHP sıralarından alkışlar)
AYŞE ESER DANIŞOĞLU (İstanbul) – Sayın
Başkan, değerli milletvekilleri; bu kanun teklifi 2547 sayılı Yükseköğretim
Kanunu’nun 54’üncü maddesinin değiştirilmesini içeriyor. Biliyoruz ki YÖK
Kanunu, 12 Eylül darbesinden sonra öğretim üyeleri ve öğrenciler üzerinde
akademik ve idari baskı kurmak üzere üniversitelerin özgürlük alanını daraltmak
amacıyla hazırlanmıştır. Ancak, otuz yıl sonra, hâlâ özündeki merkeziyetçi
felsefe doğrultusunda uygulanmaktadır. YÖK Kanunu, akademik ve idari
özgürlükleri siyasi nedenlerle ortadan kaldırmaktadır. YÖK bağımsız ve tarafsız
bir kurum değildir, olmamıştır; tam tersi, siyasi bir kurumdur. Varlık nedeni
akademik kaygılar değil, tamamen ideolojik denetimdir.
Öğrenci Disiplin
Yönetmeliği, YÖK Kanunu’nun 54/(a) maddesindeki hükme dayanılarak Yükseköğretim
Kurulu tarafından düzenlenmektedir yani yönetmeliğin çerçevesini kanun maddesi
düzenlemektedir. Bu yönetmelikte 2012 yılında bazı değişikliklere gidildi, bazı
tanımlar ve hükümler kaldırıldı, 2013 yılında başka ilave değişiklikler de
geldi ancak yönetmeliğin dayanağının kanun olması nedeniyle, kanun değişmediği
sürece yönetmelikteki değişiklikler de temelsiz kalmaktadır. Zaten bu kanun
sadece antidemokratik bir yönetmeliğe temel teşkil edebilir. Kanunun özündeki
anlayış öğrencileri potansiyel suçlu olarak gördüğünden hiçbir yeni
yönetmelikte, uygulamada bir fark yaratmayacaktır, zaten yaratmamıştır. Ayrıca,
son ilave düzenlemelerle de izinsiz bildiri dağıtmak bile yine ceza kapsamına
alınmıştır. 
Mevcut 54’üncü
maddeye göre yükseköğrenim kurumları içinde veya dışında “yükseköğrenim
öğrenciliği” sıfatına, onur ve şerefine aykırı hareket etmek soruşturma
nedenidir, saygı dışı davranışlarda bulunmak soruşturma nedenidir, dolaylı
olarak öğrenme ve öğretme hürriyetini kısıtlama da öyle. Yani, bunlar takdire,
yoruma açık, öznel kavramlar olarak ceza kapsamına alınmıştır kanunla.
Örneğin, “saygı” toplum içinde
değişkenlik gösteren, yazılı olmayan kurallardan bir tanesi olmakla beraber
ölçülebilir bir değer değildir, dolayısıyla, saygısızlığın cezalandırılması da
kabul edilebilir değildir. İşte, bu saydıklarım aslında yeni yönetmelikte yer
almamakta ancak mevcut kanuna göre suç teşkil etmektedir.
Kanundaki bir diğer siyasi kontrol
unsuru: Anarşik ve ideolojik olaylara katılma yasağıdır. Bu ifade, Anayasa’nın
bireysel hak ve özgürlükleri güvence altına alan 25, 26 ve 34’üncü maddelerini
göz ardı etmektedir.
Değerli milletvekilleri, öğrencilerin
eğitim hayatlarını ve geleceklerini etkileyen bu düzenlemeler, YÖK’ün gençlerin
sindirilmesi, üniversitelerin suskunlaştırılması amacını bugün de sürdürdüğünün
göstergesidir. Bu, öğrencileri yıldırma politikasının sonuçları sadece
sınavlara girmeme, okulu uzatmayla sınırlı kalmayıp devlet yurtlarından
atılmaya kadar da varmaktadır. Özellikle tutuklu ve hükümlü öğrencilerin çok
fazla sıkıntısı ve sorunu da var.
Ülkemizde, bilimde, teknolojide, sosyal
bilimlerde ilerlemelerin gerçekleştirilmesi için akademik özgürlük,
uluslararası çapta akademik kadrolar ve devletin yeterli kaynak sağlaması
şarttır. Dünyada ilk 10 ekonomi arasına bilim üretmeden, sadece betonlaşarak
giren bir ülke ben bilmiyorum. 
Şüphesiz ki bir gün bu YÖK Kanunu
değişecek. Yükseköğretim Kurulu 2012 yılında MEB’e oldukça tartışmalı
değişiklikler içeren bir kanun taslağı sundu. Ancak, bu kanun taslağında da
öğrenci disiplin yönetmeliği anlamında olumlu bir değişim görülmüyor. 
Sonuç olarak, eleştirilen bu
yönetmeliğin demokratik ve çağdaş bir biçimde yenilenmesi, bu yönetmeliğe
dayanak teşkil eden 2547’nin 54’üncü maddesinin yeniden düzenlenmesine
bağlıdır. Yönetmeliklerin ve kanunların çağımızın gereklerine, gençlerimizin
ihtiyaçlarına uyması için ve öğrencilerimizin demokratik haklarına kavuşması
için bu teklifin kabul edilebileceğini ümit ediyorum. 
Saygılar sunarım. (CHP sıralarından alkışlar)

BAŞKAN – Teşekkür ederim Sayın
Danışoğlu. 
Manisa Milletvekili Sayın Özgür Özel,
buyurunuz. (CHP sıralarından alkışlar) 
ÖZGÜR ÖZEL (Manisa) – Sayın Başkan,
değerli milletvekilleri; hepinizi saygıyla selamlıyorum. 
İç Tüzük’ün 37’nci maddesine göre
vermiş olduğumuz, YÖK Kanun Teklifi’mizin, ilgili komisyonda kırk beş gün
süreyle gündeme alınmamasından dolayı doğrudan gündeme alınması teklifimiz var.
Bunu son derece önemsiyoruz. Ancak, bu konudaki görüşlerimi dile getirmeden
önce içinde bulunduğum bir sıkıntılı durumu Meclisle paylaşmak isterim. Bunun
ortak sıkıntımız olduğunu düşünüyorum çünkü Soma’da büyük bir facia yaşadık ve
Soma’ya söz verdik, dedik ki… Sayın Salih Kapusuz Başbakanın elçisi olarak
geldi ve “Beş gün içinde Soma’yla ilgili düzenlemeleri yapacağız.” dedi. Bunun
içinde günlük çalışma saatinin altı saat, haftalık otuz altı saat olmasından
yer altına özel bir asgari ücret uygulamasına, iş güvenliğinden geride
kalanlara bir ev, bir maaş, bir istihdam sağlanmasına kadar pek çok nokta vardı.
Geldiğimiz noktada Soma’nın üzerinden günler geçtikçe Soma unutulmaya,
unutturulmaya, savsaklanmaya… Soma’yla ilgili 8 maddelik bu sözleri içeren
kanun teklifi Plan Bütçe alt komisyonunda 50 maddeye, görüşülürken 104 maddeye,
korkarız şimdi ana komisyonda 200 maddeyi aşacak bir noktaya doğru ilerliyor.
Şimdi, ben Soma’ya verilen sözler
tutulmadan, altı saatlik çalışma yine iktidar partisi milletvekillerinin
önergeyi geri çekmesiyle daha alt komisyonda geri atılmışken, diğer konularda
beklentiler her geçen gün biraz daha boşa çıkarken burada başka bir şey
konuşacak olmaktan üzüntü ve utanç duyuyorum. Ancak, bu konudaki önemli
sorumluluğun iktidar partisi grubuna ve iktidar partisinin Hükûmetine ait
olduğunun ve şu alt komisyondaki duruma müdahale edilmesi gerektiğinin bir kez
daha altını çiziyorum. 
Kanun teklifimiz Yüksek Öğrenim
Kurumuyla ilgili. İşte bir kez daha Adalet ve Kalkınma Partisinin demokrasiyle
imtihanı, işte bir kez daha tutarlılık sınavı, işte bir kez daha iyi niyet,
işte bir kez daha hakkaniyet testiyle karşı karşıya iktidar partisi grubu.
On yıl öncesine kadar, Beyazıt
Meydanı’nda her cuma namazından sonra kadınlı erkekli öğrenciler ve dışarıdan
desteklerle YÖK’ü protesto edenler şimdi neredeler? O gün YÖK’e, YÖK size ait
değil diye mi karşı çıkıyordunuz? Bugün YÖK ele geçirildikten sonra… Kenan
Evren’in 1980 darbesinin ürünü 1982 Anayasası’nın mihenk taşlarından olan
YÖK’ün kaldırılmasıyla ilgili birazdan muhalefet partileri el kaldıracaklar.
Şimdi, o el kaldırmaya iştirak edecek misiniz? Sizi GATA Palasta Kenan Paşa
dikkatle izliyor. Şöyle bir yatağında doğrulacak, yüzünde bir tebessümle
“Bakalım bizim çocuklar ne yapacak? Bugüne kadar utandırmadılar. Kanun hükmünde
kararname çıkarma yetkisi istedim, paşa arkadaşlarım ‘Bu kadar da olmaz!’ dedi.
‘Olur, olur.’ dedim. Azca kullandım, benim kullanmamın misliyle AKP kullandı.
Sıkıyönetim mahkemelerini legalleştireyim dedim ‘Bu kadar da olmaz.’ dediler,
AKP sonradan kendinin de başına bela olacak olan özel yetkili mahkemeleri
kurdu. Seçim barajını koydum ‘Paşam, demokraside olmaz.’ dediler, Başbakan
aslanlar gibi savunmaya devam ediyor. Şimdi, YÖK Kanunu’nda beni mahcup
etmezler, birazdan oylama var ve bizim çocuklar YÖK’ü savunacaklar, kim ne
derse desin.” diyecek. Belki BDP ile MHP, MHP ile CHP birlikte oy kullanacaklar
ama Kenan Paşa’nın çocukları YÖK’ü savunmaya devam edecek. Sakın, Paşa’yı
mahcup etmeyin! 
SEBAHATTİN KARAKELLE (Erzincan) – Sen
kimin çocuğusun?
ÖZGÜR ÖZEL (Devamla) - Paşa bundan
rahatsız olur, yatağında vallahi gözü açık gider. O yüzden, onun bir tebessümle
oturması için, siz YÖK Kanunu’nu savunmaya devam etmelisiniz. 
Geçen sene burada defalarca söyledim,
bu sürpriz bir durum değil ki. 12 Eylül referandumu… 7 Kasım 1982 ve oylama
yapıldı. Oylamada Türkiye’de yüzde 91 “evet” oyu kullanıldı, şeffaf zarflar
falan vardı. Herkesin kendine göre mazeretleri, haklı gerekçeleri, korkuları
olabilir ama bundan önceki referandumda sorulan soruya karşı bir duraksayıp
sonra “Ben ‘hayır’ kullanmıştım.” diyen Sayın Başbakanın oy kullandığı sandıktan
bir tek hayır oyu çıktığını ve eşiyle birlikte o sandıkta oy kullandığını
biliyor musunuz? Ben soruyorum: Bu konuda o sandığın sonucunu getirin, o
sandığın sonucunu istiyoruz.
Bir de aman ha Kenan Paşa’yı mahcup
etmeyin, dikkatle sizi izliyor. (CHP sıralarından alkışlar)
BAŞKAN – Teşekkür ederim. 
LÜTFÜ TÜRKKAN (Kocaeli) – Karar yeter
sayısı istiyorum. 
BAŞKAN – Şimdi, teklifi oylarınıza
sunuyorum, karar yeter sayısı arayacağım:
Kabul edenler… Kabul etmeyenler… Kabul
edilmemiştir.
Birleşime bir saat ara veriyorum. 
 Kapanma
Saati: 19.13
BEŞİNCİ OTURUM
Açılma Saati:
20.18
BAŞKAN: Başkan
Vekili Meral AKŞENER
KÂTİP ÜYELER: Muhammet Rıza YALÇINKAYA (Bartın), İsmail KAŞDEMİR
(Çanakkale)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 104’üncü Birleşiminin Beşinci Oturumunu açıyorum.
Alınan karar
gereğince sözlü soru önergeleri ile diğer denetim konularını görüşmüyor ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1’inci sırada
yer alan, Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ve Anayasa Komisyonu Raporu’nun görüşmelerine kaldığımız yerden
devam edeceğiz. 



1.- Adalet ve Kalkınma Partisi Grup
Başkanvekilleri İstanbul Milletvekili Ayşe Nur Bahçekapılı, Kayseri
Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük Teklifi
ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S.
Sayısı: 156)
BAŞKAN – Komisyon? Yok. 
Ertelenmiştir.

2’nci
sırada yer alan, Devlet Sırrı Kanunu Tasarısı ve Avrupa Birliği Uyum Komisyonu
ile Adalet Komisyonu Raporlarının görüşmelerine kaldığımız yerden devam
edeceğiz.

2.-
Devlet Sırrı Kanunu Tasarısı ve Avrupa Birliği Uyum Komisyonu ile Adalet
Komisyonu Raporları (1/484)(S. Sayısı: 287)
BAŞKAN –
Komisyon? Yok. 
Ertelenmiştir. 
3’üncü sırada
yer alan, Türk Ceza Kanunu ile Bazı Kanunlarda Değişiklik Yapılmasına Dair
Kanun Tasarısı ve benzer mahiyetteki kanun teklifleri ile Kadın Erkek Fırsat
Eşitliği Komisyonu ile Adalet Komisyonu Raporlarının görüşmelerine kaldığımız
yerden devam edeceğiz.

3.- Türk Ceza Kanunu
ile Bazı Kanunlarda Değişiklik Yapılmasına Dair Kanun Tasarısı ile Tokat
Milletvekili Reşat Doğru’nun; Ardahan Milletvekili Ensar Öğüt’ün; İstanbul
Milletvekili Erdoğan Toprak’ın; İstanbul Milletvekili Sebahat Tuncel’in; Bursa
Milletvekili Sena Kaleli’nin; Gaziantep Milletvekili Mehmet Şeker ve 7
Milletvekilinin; Antalya Milletvekili Yıldıray Sapan’ın; Eskişehir Milletvekili
Kazım Kurt ve İstanbul Milletvekili Mustafa Sezgin Tanrıkulu’nun; İstanbul
Milletvekili Mahmut Tanal’ın; İstanbul Milletvekili Sebahat Tuncel’in; İstanbul
Milletvekili Mahmut Tanal’ın; Bursa Milletvekili Aykan Erdemir’in; İstanbul
Milletvekili Mahmut Tanal’ın; Ankara Milletvekili Levent Gök’ün; Barış ve
Demokrasi Partisi Grup Başkanvekili Bingöl Milletvekili İdris Baluken’in;
İstanbul Milletvekili Mustafa Sezgin Tanrıkulu’nun; Van Milletvekili Aysel
Tuğluk’un; İstanbul Milletvekili Bülent Turan ve Ankara Milletvekili Cevdet
Erdöl ile 69 Milletvekilinin; Tokat Milletvekili Reşat Doğru ve 2
Milletvekilinin; İstanbul Milletvekili Mahmut Tanal’ın; Malatya Milletvekili
Veli Ağbaba’nın; Milliyetçi Hareket Partisi Grup Başkanvekili Kayseri
Milletvekili Yusuf Halaçoğlu’nun; Gaziantep Milletvekili Mehmet Şeker’in;
Kırıkkale Milletvekili Ramazan Can ve İstanbul Milletvekili Bülent Turan ile 1
Milletvekilinin Benzer Mahiyetteki Kanun Teklifleri ile Kadın Erkek Fırsat
Eşitliği Komisyonu ile Adalet Komisyonu Raporları (1/918, 2/14, 2/25, 2/67,
2/214, 2/218, 2/335, 2/542, 2/571, 2/577, 2/876, 2/960, 2/1060, 2/1087, 2/1369,
2/1648, 2/1675, 2/1830, 2/1864, 2/1883, 2/1941, 2/1973, 2/1982, 2/2115, 2/2149)
(S. Sayısı: 592)(x)
BAŞKAN –
Komisyon? Burada. 
Hükûmet? Burada.

12/6/2014
tarihli 102’nci Birleşimde İç Tüzük’ün 91’inci maddesine göre temel kanun
olarak görüşülen tasarının dördüncü bölümünde yer alan 86’ncı maddesi kabul
edilmişti.
Şimdi, 87’inci madde üzerinde üç önerge
vardır, sırasıyla okutup işleme alacağım.
TBMM
Başkanlığına
Görüşülmekte olan 592 S. Kanunun 87.
maddesi ile düzenlenen 5549 S. Kanunun 9/A maddesinin 2. fıkrasında bulunan;
“veya kurulmuş olanları kullanmayan,
tebliğe elverişli elektronik adres kullanma ve cevapların elektronik ortamda
verilmesi zorunluluğu getirmeye, elektronik ortamda tebliğ yapılacaklar ile
elektronik ortamdaki tebligata ilişkin diğer usul ve esasları belirlemeye”
ibaresinin metinden çıkarılmasını arz ve teklif ederiz.

 Faruk
Bal Ali Uzunırmak Yusuf
Halaçoğlu
 Konya Aydın Kayseri
 Alim
Işık Seyfettin Yılmaz
 Kütahya Adana

Türkiye Büyük
Millet Meclisi Başkanlığı’na
Görüşülmekte olan 592 sıra sayılı kanun
tasarısının çerçeve 87 inci maddesi ile eklenen 9/A maddesinin 1 inci
fıkrasının tasarı metninden çıkarılmasını arz ve teklif ederiz.
 Erol
Dora İdris Baluken Nazmi
Gür
 Mardin Bingöl Van
 Gülser
Yıldırım Nursel Aydoğan
 Mardin Diyarbakır
BAŞKAN – Şimdiki önergeyi okutup işleme
alıyorum.
Türkiye Büyük
Millet Meclisi Başkanlığına
Görüşülmekte olan 592 sıra sayılı Kanun
tasarısının, 87. maddesinin madde metninden çıkarılmasını arz ve teklif ederiz.

 Ali
Rıza Öztürk Turgut Dibek Dilek
Akagün Yılmaz
 Mersin Kırklareli Uşak
 Kamer
Genç Mehmet Haberal 
 Tunceli Zonguldak
BAŞKAN – Komisyon, önergeye katılıyor
musunuz?
ADALET KOMİSYONU BAŞKAN VEKİLİ HAKKI
KÖYLÜ (Kastamonu) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
MEHMET AKİF HAMZAÇEBİ (İstanbul) –
Gerekçe…
BAŞKAN – Gerekçeyi okuyun.
Gerekçe: 
Yasanın sistematiğini bozmaktadır.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının çerçeve 87 inci maddesi ile eklenen 9/A maddesinin 1 inci
fıkrasının tasarı metninden çıkarılmasını arz ve teklif ederiz.
İdris Baluken
(Bingöl) ve arkadaşları
BAŞKAN – Komisyon, katılıyor musunuz?
ADALET KOMİSYONU BAŞKAN VEKİLİ HAKKI
KÖYLÜ (Kastamonu) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
BAŞKAN – Gerekçeyi okuyun.
Gerekçe:
“Terörizmin Finansmanının Engellenmesi
Hakkında Kanun Tasarısı” “Terörle Mücadele Yasası’nı temel almış ve onun
üzerine inşa edilmiş bir yasadır. Nitekim kapsamı çok geniş tutulmuş olan bu
yasa Meclis gündemine geldiğinde gündeme alınmamasını, yasalaşmamasını önermiş
idik. Hâlihazırda da lağvedilmesini öngörmüş olduğumuz bu yasaya dair önerilen
düzenlemenin de tarafımızca kabulü mümkün olmayıp tasarı metninden
çıkarılmasını teklif etmekteyiz.
BAŞKAN – Önergeyi oylarınıza sunuyorum…

LÜTFÜ TÜRKKAN (Kocaeli) – Karar yeter
sayısı…
BAŞKAN – Karar yeter sayısı arayacağım.
Kabul edenler... Kabul etmeyenler...
Karar yeter sayısı yoktur.
Birleşime on dakika ara veriyorum.
Kapanma Saati:
20.22
ALTINCI OTURUM
Açılma Saati:
20.31
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Muhammet Rıza YALÇINKAYA (Bartın)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 104’üncü Birleşiminin Altıncı Oturumunu açıyorum.
592 sıra sayılı Kanun Tasarısı’nın
87’nci maddesi üzerinde Bingöl Milletvekili Sayın İdris Baluken ve
arkadaşlarının önergesinin oylamasında karar yeter sayısı bulunamamıştı. Şimdi
önergeyi tekrar oylarınıza sunacağım ve karar yeter sayısı arayacağım.
Kabul edenler… Kabul etmeyenler...
Şimdi, kâtip üyeler arasında
anlaşmazlık olduğundan elektronik cihazla oylama yapacağım.
İki dakika süre veriyorum. 
(Elektronik cihazla oylama yapıldı) 
BAŞKAN – Karar yeter sayısı vardır,
önerge reddedilmiştir. 
592 sıra sayılı Kanun Tasarısı’nın
görüşmelerine devam ediyoruz.
Komisyon burada.
Hükûmet burada. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 S. Kanunun 87.
maddesi ile düzenlenen 5549 S. Kanunun 9/A maddesinin 2. fıkrasında bulunan;
“veya kurulmuş olanları kullanmayan,
tebliğe elverişli elektronik adres kullanma ve cevapların elektronik ortamda
verilmesi zorunluluğu getirmeye, elektronik ortamda tebliğ yapılacaklar ile
elektronik ortamdaki tebligata ilişkin diğer usul ve esasları belirlemeye”
ibaresinin metinden çıkarılmasını arz ve teklif ederiz.
Faruk Bal
(Konya) ve arkadaşları
BAŞKAN – Komisyon katılıyor musunuz?
ADALET KOMİSYONU BAŞKAN VEKİLİ HAKKI
KÖYLÜ (Kastamonu) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkan.
BAŞKAN – Konya Milletvekili Sayın Faruk
Bal, buyurunuz. (MHP sıralarından alkışlar) 
FARUK BAL (Konya) – Sayın Başkan,
değerli milletvekilleri; görüştüğümüz madde ile ilgili olmak üzere Adalet ve
Kalkınma Partisi tek adam yönetimine ilişkin bir devlet anlayışını bu maddeye
de olduğu gibi yerleştiriyor. Hukuki sonuç doğuran tebligatın usul ve
esaslarının kanunla belirlenmesi gerekirken onun usul ve esaslarını yürütmenin
bir organı olan, bir idari ajan olan TİB Başkanına devrediyor. Bu, demokratik
değerlere, parlamenter sistemin özüne, yasama ve yürütme arasındaki ilişkiye
aykırıdır. Bu aykırılığın AKP oylarıyla giderileceğini düşünmüyorum.
Dolayısıyla, meseleyi başka bir noktaya getirmek istiyorum.
Değerli milletvekilleri, Irak’ın
Türkmeneli Bölgesi’nde kan akmaktadır, Irak’ın Türkmeneli Bölgesi’nden Türkmen
çığlığı bütün dünyaya yayılmaktadır. Orada akan kan insanlık vicdanında ağır
lekeler bırakacak şekilde göle dönüşmüştür. Bu çığlığı, Telafer’de, Musul’da,
Tuzhurmatu’da ortaya çıkan bu çığlığı AKP Hükûmeti görmüyor, duymuyor, bunlara
karşı kör, sağır ve dilsiz. 
Değerli arkadaşlarım, burası Türkiye
Büyük Millet Meclisi. Türk milletinin her unsurunun hukukunun korunacağı yer
burasıdır. Bu Meclis kurulurken Musul, Kerkük ve o civardaki Türkemeneli’nin
diğer bölgeleri Misakımillî içerisindeydi. Şimdi, o Misakımillî içerisinde olan
yerler Kurtuluş Savaşı’ndan sonra nasıl Türkiye’den koparılmış ve petrol
ağalarının, petrol babalarının, petrol tröstlerinin, kartellerinin elinde
oyuncak edilerek cetvellerle sınırlar çizilmiş ise 2014 yılında o cetveli
elinde tutanlar, o kalemi elinde tutanlar şimdi tekrar masabaşında ve tekrar
yeni bir harita çizmeye çalışıyorlar. Bu amaçla da “BOP projesi” adı altındaki
Orta Doğu’yu yeniden şekillendirme projesinin adım adım ilerleyişini görüyoruz.
Bu ilerleyişte BOP projesinin Eş Başkanı olarak Sayın Başbakan da çok önemli
görevler ifa etmiştir. Suriye’nin istikrarsızlaştırılması süreci içerisinde
elbette ki gaddar olan, elbette ki zalim olan Esed’e karşı mücadelede kantarın
topu kaçırılmış, orada silahları bir gün Türkiye’ye dönecek olan terör
örgütleriyle birtakım ilişkiler kurulmuştur. Bu terör örgütlerinin karargâhları
Türkiye’de toplantılara davet edilmiş, birtakım lojistik eğitim, destekler
verilmiş ve şimdi karşımıza IŞİD eşkıyası, IŞİD teröristi ve IŞİD katliamcısı
olarak çıkmıştır. IŞİD’in elde etmiş olduğu, katetmiş olduğu mesafede AKP’nin
vebali vardır, IŞİD’in katletmiş olduğu Türkmen kanında da AKP’nin vebali
vardır. Desteklediği, beslediği IŞİD, şimdi, Musul’da Türk Bayrağı’nın, nazlı
ay yıldızlı al bayrağın dalgalandığı Musul Konsolosluğunu tek kurşun atmadan
teslim almış ve oradaki Türk vatandaşlarını, diplomatlarını her türlü hukuki
değeri çiğneyerek, tam bir terörist anlayışıyla esir almış, rehin almış
durumdadır. 
Buna elbette ki
çare bulmak AKP Hükûmetinindir ancak şu tehditle karşı karşıyadır: Eğer bir
operasyon yapılırsa bunların hayatı tehlikededir. AKP teröre karşı teslimiyet
politikasını izlediği için IŞİD’in bu tehdidine karşı da boyun eğmiş,
geçtiğimiz cuma gününden itibaren Meclisi bilgilendirme çerçevesi içerisinde
bir adım atması beklenirken aradan dört gün, beş gün geçmiş hâlâ AKP, Meclisi
bu konuda bilgilendirebilecek bir adım dahi atamamıştır. Çünkü buradan yükselen
sesler IŞİD’in terörist olduğunu, barbar olduğunu, elini Türkmen kanına
buladığını açıklayacak ve Türkmen’in çığlığına, bir imdat sesini duyurmasına
imkân sağlayacaktır. Bunu dahi duyurmayı düşünemeyen, beceremeyen Adalet ve Kalkınma
Partisi tam bir teslimiyet politikası içerisinde Türkmen kitlesini kaderiyle
baş başa bırakmıştır. Bunun vebali büyüktür, ağırdır.
(Mikrofon
otomatik cihaz tarafından kapatıldı)
FARUK BAL
(Devamla) - Nasıl Mısır’da, nasıl Açe’de, nasıl Somali’de, nasıl Sudan’da
birtakım haksızlıklara, usulsüzlüklere karşı bir mücadele veriyorsa, Müslüman
Türkmen’in de mücadelesinde AKP’nin bir yerde durmasını bekliyoruz. Ancak sizin
duracağınız yer belli, belli, besbelli, Türklerin yanında değildir. (MHP
sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Madde 88’de dört adet önerge vardır;
ikisi aynı mahiyettedir, sırasıyla okutup işleme alıyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı Kanun
Tasarısının çerçeve 88 inci maddesiyle değiştirilmesi öngörülen 5549 sayılı
Kanunun 13 üncü maddesinin beşinci fıkrasında yer alan “iki milyon” ibaresinin
“on milyon” ve “beş yüz bin” ibaresinin “bir milyon” şeklinde değiştirilmesini
arz ve teklif ederiz.
 Mihrimah
Belma Satır Mehmet Doğan Kubat Azize
Sibel Gönül
 İstanbul İstanbul Kocaeli
 İdris
Şahin Ahmet Berat Çonkar İlyas
Şeker
 Çankırı İstanbul Kocaeli
Türkiye Büyük
Millet Meclisi Başkanlığı’na
Görüşülmekte olan 592 sıra sayılı kanun
tasarısının çerçeve 88 inci maddesi ile 5549 sayılı yasanın 13 üncü maddesine
eklenen 4 üncü fıkrasında yer alan “Bu şekilde” ibaresinden sonra gelmek üzere
“ve kapsamda” ibaresinin eklenmesini arz ve teklif ederiz.
 Erol
Dora İdris Baluken Nazmi
Gür
 Mardin Bingöl Van
 Gülser
Yıldırım Esat Canan
 Mardin Hakkâri

BAŞKAN – Şimdi okutacağım iki önerge
aynı mahiyettedir, birlikte işleme alacağım; istenirse ayrı ayrı önerge
sahiplerine söz vereceğim:
TBMM
Başkanlığına
Görüşülmekte olan 592 S. Kanunun 88.
maddesinin tasarı metninden çıkarılmasını arz ve teklif ederiz.
 Faruk
Bal Ali Uzunırmak Yusuf
Halaçoğlu
 Konya Aydın Kayseri
 Seyfettin
Yılmaz Alim Işık
 Adana Kütahya
Aynı mahiyetteki diğer önergenin imza
sahipleri:
 Ali
Rıza Öztürk Turgut Dibek Dilek
Akagün Yılmaz
 Mersin Kırklareli Uşak
 Kamer
Genç Mehmet Haberal
 Tunceli Zonguldak

BAŞKAN – Komisyon katılıyor musunuz
önergelere?
ADALET KOMİSYONU BAŞKAN VEKİLİ HAKKI
KÖYLÜ (Kastamonu) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkan.
BAŞKAN – İlk önerge için Konya
Milletvekili Sayın Faruk Bal.
Sayın milletvekilleri, arka
sıradakiler; kahkahalar güzel, sohbet güzel de…
Buyurun Sayın Bal. (MHP sıralarından
alkışlar)
FARUK BAL (Konya) – Değerli
milletvekilleri, kaldığım yerden devam edeceğim.
Ben konuşurken bazı arkadaşlarımız
sohbeti tercih ediyor. Bu dünyada belki rahat edebilirsiniz ama belki öbür dünyanıza
yardımcı olmak üzere dinlemenizi tavsiye ediyorum.
Elbette ki insanlık değerlerine büyük
katkılarda bulunmuş İslam itikadı mazlumun yanında durmayı emreder, zalimin
karşısında olmayı da emreder, her hâl ve şartta emreder. Bu kapsam içerisinde
Somali’de, Açe’de ve dünyanın dört bir yerinde birtakım haksızlıklara karşı
Türkiye Cumhuriyeti devleti ve onun da hükûmetleri karşı durmuştur. Bu kapsam
içerisinde Adalet ve Kalkınma Partisinin hükûmetleri de karşı durmuştur ve
zulme karşı her hareketlerini de biz Milliyetçi Hareket Partisi olarak
destekliyoruz. 
Ancak, bir şey eksik. Eksik olan şu:
Mısır’da Rabia var, Rabia’ya ağıtlar yakılıyor, Rabia’nın işaretleri yapılıyor;
bir de Çin mezalimi altında ezilen Doğu Türkistan’da Uygur Türkü’nün Rabia’sı
var. Bu Rabia bir iş kadını ve büyük bir refah içerisindeyken Uygur Türkü’nün
gördüğü zulme karşı Çin’e bayrak açmış ve bir mücadeleye girmiştir. Ülkesini,
yurdunu, ocağını terk etmek zorunda kalmış; işini, ailesini terk etmek zorunda
kalmış ve Amerika Birleşik Devletleri’ne sığınmıştır. 
Daha iki gün önce 3 tane Uygur Türkü
Çin zulmü altında idam edilmiştir; duyanınız, bileniniz var mı AKP
milletvekilleri? Ondan önce, 2 tane Uygur Türkü Çin mahkemesi tarafından idam
cezasına mahkûm edilmiş ve idam edilmiştir; duyanınız, bileniniz var mı? Alo
hatlarıyla kontrol altına aldığınız basın bunu Türk milletine niye ulaştırmaz?
Bunda sizin sorumluluğunuz yok mu? 
İşte Rabialar çift; biri sizin
siyaseten sömürdüğünüz Müslüman Rabia, diğeri de Türk milletinin özü, İslam
dünyasının da özü olan Uygur Türkü’nün, Doğu Türkistan’ın Rabia’sı. 
Gelelim buradan Irak’a. Irak’a giden
yolun taşlarını teker teker Suriye’de döşediniz. Esad kardeşinizdi, kardeşiniz
Esad’ı düşman hâline getirdiniz, adını değiştirdiniz: “Esed.” Ona karşı birtakım
mücadele içerisindeyken terör örgütleriyle iş birliği yaptınız, onlara destek
verdiniz. 2 bin tır dolusu silahın gittiğini MİT Müsteşarı, Bakanın,
Genelkurmay İkinci Başkanının bulunduğu toplantıda ikrar ediyor. Nereye gitti
bu silah kardeşim? Ben Türkmenlerin bütün yetkilileriyle görüşüyorum. “Çocuk
bezine dahi ihtiyacımız var, gelmedi Türkiye’den. Hiçbir yardım maddesi
almadık, bırakın silahı.” diyor. Yardıma muhtaç, suya muhtaç, una muhtaç,
şekere muhtaç Türkmen şimdi IŞİD’in silah tehdidi altında. Şakağında IŞİD’in
silahı, canıyla hayat arasında bir tercih noktasındadır ve yüz binlerce Türkmen
bulundukları alanlardan –Telafer’de, Tuzhurmatu’da ve diğer yerlerde- kaçarak
çöllere sığınmışlar. 
Dün gece Türkmen Meclisinin Başkanı
–bütün televizyonlarda konuşuldu- “Suya ihtiyacımız var, suya.” diyor. Böyle
bir zulüm altındaki Türkmenlere AKP’nin verdiği cevap belli, Sayın Bülent Arınç
açıklıyor dün Bakanlar Kurulundan sonra: “Türkmenler akıllı insanlardır,
Türkiye’nin orada askerî müdahale yapamayacağını bilir, akıllı davranmaları
gerekir.” Yani akıllıca ya IŞİD’in silahı altında kanını akıtacaktır ya da
akıllıca Türkmen kimliğinden vazgeçecektir. 
Değerli arkadaşlarım, siz İslam
dünyasına elinizi uzatırken diğer taraftan hem Müslüman hem Türk dünyasını niye
görmüyorsunuz? Size Cenab-ı Allah iki tane göz vermiştir dünyayı doğru görün
diye, tek gözle bakmayın ve bu çığlığa bir cevap verin. Yarın bir gün buradaki
sorun Türkiye’ye yansıyacak, bunun için falcı olmaya gerek yok. Orada yaşanan,
Suriye’de yaşanan sorun nasıl Irak’a yansıtılıyorsa Irak’ta olan sorun olduğu
gibi Türkiye’ye yansıyacaktır. (MHP sıralarından alkışlar)
BAŞKAN – Teşekkür ederim.
Mersin Milletvekili Sayın Ali Rıza
Öztürk mü konuşacak?
MEHMET AKİF HAMZAÇEBİ (İstanbul) –
Gerekçe.
BAŞKAN – Gerekçeyi okutuyorum:
Gerekçe
Yasanın sistematiğini bozmaktadır.
MEHMET AKİF HAMZAÇEBİ (İstanbul) –
Karar yeter sayısı.
BAŞKAN – Karar yeter sayısı arayacağım.
Önergeyi oylarınıza sunuyorum: Kabul
edenler… Kabul etmeyenler… Karar yeter sayısı yoktur.
Birleşime on dakika ara veriyorum.
 Kapanma
Saati: 20.48
YEDİNCİ OTURUM
Açılma Saati:
20.59
BAŞKAN: Başkan
Vekili Meral AKŞENER
KÂTİP ÜYELER: İsmail KAŞDEMİR (Çanakkale), Muhammet Rıza YALÇINKAYA
(Bartın)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 104’üncü Birleşiminin Yedinci Oturumunu açıyorum.
592 sıra sayılı Kanun Tasarısı’nın
88’inci maddesinin metinden çıkarılmasına ilişkin aynı mahiyetteki iki
önergenin birlikte yapılan oylamasında karar yeter sayısı bulunamamıştı. 
Şimdi önergeleri tekrar oylarınıza
sunacağım ve karar yeter sayısı arayacağım. 
Kabul edenler… Kabul etmeyenler… Karar
yeter sayısı vardır, kabul edilmemiştir. 
Kanun tasarısının görüşmelerine
kaldığımız yerden devam edeceğiz. 
Komisyon burada, Hükûmet burada. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının çerçeve 88 inci maddesi ile 5549 sayılı yasanın 13 üncü maddesine
eklenen 4 üncü fıkrasında yer alan “Bu şekilde” ibaresinden sonra gelmek üzere
“ve kapsamında” ibaresinin eklenmesini arz ve teklif ederiz. 
İdris Baluken
(Bingöl) ve arkadaşları
BAŞKAN – Komisyon katılıyor musunuz?
ADALET KOMİSYONU BAŞKAN VEKİLİ HAKKI
KÖYLÜ (Kastamonu) – Katılmıyoruz efendim. 
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Gerekçeyi okuyun lütfen. 
Gerekçe:
Yapılan değişiklik ile anlatımın
anlaşılır kılınması amaçlanmıştır. 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı Kanun Tasarısının çerçeve 88 inci maddesiyle
değiştirilmesi öngörülen 5549 sayılı Kanunun 13 üncü maddesinin beşinci
fıkrasında yer alan “iki milyon” ibaresinin “on milyon” ve “beş yüz bin”
ibaresinin “bir milyon” şeklinde değiştirilmesini arz ve teklif ederiz.
 Mihrimah Belma
Satır (İstanbul) ve arkadaşları
BAŞKAN – Komisyon katılıyor
musunuz?
ADALET KOMİSYONU BAŞKAN VEKİLİ HAKKI
KÖYLÜ (Kastamonu) – Takdire bırakıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılıyoruz Sayın Başkan. 
BAŞKAN – Gerekçeyi okuyun. 
Gerekçe:
Maddede düzenlenen idari para
cezalarının üst sınırının artırılması amacıyla bu önerge verilmiştir. 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmiştir. 
Kabul edilen önerge çerçevesi içinde
madde 88’i oylarınıza sunuyorum: Kabul edenler… Kabul etmeyenler… Kabul
edilmiştir. 
Madde 89’da üç önerge vardır, sırasıyla
okutup işleme alıyorum.
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının 89 uncu maddesinde yer alan “yirmi bin güne kadar” ibaresinin
“yirmi beş güne kadar” şeklinde değiştirilmesini arz ve teklif ederiz. 
 Erol
Dora  İdris Baluken Nazmi
Gür
 Mardin Bingöl
 Van

 Gülser
Yıldırım Sırrı Süreyya Önder 
 Mardin
 İstanbul 
Türkiye Büyük
Millet Meclisi Başkanlığına
Görüşülmekte olan 592 sıra sayılı Türk
Ceza Kanunu ile Bazı Kanunlarda Değişiklik Yapılmasına Dair Kanun Tasarısının
89 uncu maddesinin aşağıdaki şekilde değiştirilmesini arz ve teklif ederiz. 
 Mihrimah
Belma Satır  Mehmet Doğan Kubat  İdris
Şahin 
 İstanbul
 İstanbul  Çankırı
 Ekrem
Çelebi  A. Berat Çonkar 
Fatih Han Ünal  Ağrı İstanbul Ordu
 Osman
Ören 
 Siirt
MADDE
89- 21/3/2007 tarihli ve 5607 sayılı Kaçakçılıkla Mücadele Kanununun 3 üncü
maddesinin; ikinci fıkrasında yer alan "sahte belge kullanmak
suretiyle" ibaresi "aldatıcı işlem ve davranışlarla" şeklinde,
"bir yıldan" ibaresi "iki yıldan" şeklinde; üçüncü
fıkrasında yer alan "altı aydan iki yıla" ibaresi "bir yıldan üç
yıla" şeklinde; dördüncü fıkrasında yer alan "sahte belge ile yurt
dışına çıkarmış gibi işlem yapan kişi, altı aydan üç yıla" ibaresi
"hile ile yurt dışına çıkarmış gibi işlem yapan kişi, bir yıldan üç
yıla" şeklinde; beşinci fıkrasında yer alan "altı aydan iki
yıla" ibaresi "bir yıldan üç yıla" şeklinde; altıncı fıkrasında
yer alan "üç aydan bir yıla" ibaresi "altı aydan iki yıla"
şeklinde; sekizinci fıkrasında yer alan "altı aydan iki yıla" ibaresi
"bir yıldan üç yıla" şeklinde; dokuzuncu fıkrasında yer alan
"İhracat gerçekleşmediği halde gerçekleşmiş gibi göstermek ya da
gerçekleştirilen ihracata konu malın cins, miktar, evsaf veya fiyatını değişik
göstererek ilgili kanun hükümlerine göre teşvik, sübvansiyon veya parasal
iadelerden yararlanmak suretiyle haksız çıkar sağlayan" ibaresi
"İlgili kanun hükümlerine göre teşvik, sübvansiyon veya parasal iadelerden
yararlanmak amacıyla ihracat gerçekleşmediği halde gerçekleşmiş gibi gösteren
ya da gerçekleştirilen ihracata konu malın cins, miktar, evsaf veya fiyatını
değişik gösteren" şeklinde; onuncu fıkrasında yer alan "kaçakçılık
suçunu işleyen kişi iki yıldan beş yıla kadar hapis ve yirmi bin güne kadar
adli para cezası ile cezalandırılır." ibaresi "yukarıdaki fıkralara
göre verilecek cezalar yarısından iki katına kadar artırılır, ancak bu fıkranın
uygulanması suretiyle verilecek ceza üç yıldan az olamaz." şeklinde; on
birinci ve on sekizinci fıkraları aşağıdaki şekilde değiştirilmiş, on dokuzuncu
ve yirminci fıkralar yürürlükten kaldırılmış ve maddeye aşağıdaki fıkra
eklenmiştir.
"(11) Ulusal marker uygulamasına
tabi olup da, Enerji Piyasası Düzenleme Kurumunun belirlediği seviyenin altında
ulusal marker içeren veya hiç içermeyen akaryakıtı;
a) Ticari amaçla üreten, bulunduran
veya nakleden,
b) Satışa arz eden veya satan,
c) Bu özelliğini bilerek ve ticari
amaçla satın alan,
kişi iki yıldan beş yıla kadar hapis ve
yirmi bin güne kadar adli para cezası ile cezalandırılır. Ancak, marker
içermeyen veya seviyesi geçersiz olan akaryakıtın kaçak olarak yurda
sokulduğunun anlaşılması hâlinde, onuncu fıkra hükmüne istinaden cezaya
hükmolunur." 
"(18) Ambalajlarında bandrol,
etiket, hologram, pul, damga veya benzeri işaret bulunmayan ya da taklit veya
yanıltıcı bandrol, etiket, hologram, pul, damga veya benzeri işaretleri taşıyan
tütün mamulleri, etil alkol, metanol ve alkollü içkileri; 
a) Ticari amaçla üreten, bulunduran
veya nakleden
b) Satışa arz eden veya satan,
c) Bu özelliğini bilerek ve ticari
amaçla satın alan,
kişi üç yıldan altı yıla kadar hapis ve
yirmi bin güne kadar adli para cezası ile cezalandırılır. Ancak, tütün
mamullerinin, etil alkol, metanol ve alkollü içkilerin kaçak olarak yurda
sokulduğunun anlaşılması hâlinde, onuncu fıkra hükmüne istinaden cezaya
hükmolunur."
"(22) Yukarıdaki fıkralarda
tanımlanan suçların konusunu oluşturan eşyanın değerinin fahiş olması hâlinde,
verilecek cezalar yarısından bir katına kadar artırılır."
Türkiye Büyük Millet Meclisi Başkanlığına
Görüşülmekte olan 592 Sıra Sayılı Kanun
Tasarısının 89. Maddesinin Tasarı metninden çıkarılmasını arz ve teklif ederiz.
 Faruk
Bal Ali Öz Reşat
Doğru
 Konya Mersin Tokat
 Yusuf
Halaçoğlu Mustafa Kalaycı Mehmet
Şandır
 Kayseri Konya Mersin
BAŞKAN –
Komisyon, katılıyor musunuz önergeye?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz efendim.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Sayın Başkan.
BAŞKAN – Konya
Milletvekili Sayın Faruk Bal, buyurunuz. (MHP sıralarından alkışlar)
FARUK BAL
(Konya) – Sayın Başkan, değerli milletvekilleri; Irak’ın ve Suriye’nin bugününe
baktığımızda, perşembenin geleceği çarşambadan belliydi. BOP projesiyle Orta
Doğu ve Orta Asya bölgesindeki 33 tane ülkenin şekli, şemaili değiştirilirken
Türkiye, bu projeye eş başkanlık görevi süreci içerisinde “komşularla sıfır
sorun politikası” adı altında destek vermiştir. Daha önce, 2002 yılında en
azından düşman olmadığımız, iyi ilişkiler içerisinde bulunduğumuz
komşularımızla uygulanan sıfır sorun politikası kapsamı içerisinde tamamıyla
düşman hâline geldik. 
Meseleyi sadece Irak ve Suriye açısından değerlendirmek
istiyorum zaman nedeniyle. Değerli arkadaşlarım, Suriye’nin
istikrarsızlaştırılması sürecinde, IŞİD ve diğer terör örgütlerine Adalet ve
Kalkınma Partisinin kurduğu Hükûmet önemli destekler vermiştir. Terör örgütüyle
aşık atılmayacağını bütün demokratik ülkeler bilir. Ancak, demokratik geleneği
ve demokrasiyi özünden benimseyememiş olan Adalet ve Kalkınma Partisi, kısa gün
hesaplarıyla Esed’in çabukça gideceğini düşünerek veya böyle bir hedefi
gerçekleştirmeyi amaçlayarak bu terör örgütlerine destek verdi. Gün geldi,
destek verdikleri Esed’i iktidardan düşüreceğini umdukları IŞİD güçlendiği
zaman vahşetini ortaya koydu ve tarihin tanımış olduğu en ciddi barbarlardan
daha barbar uygulamaları ortaya koymaya başladı. Bugün sanal medyada, bu “Alo
Fatih”li medyalarda göremiyoruz, yandaş ve candaş medyalarda göremiyoruz ama
sanal medyada görülen görüntüler insanın yüreklerini ağzına getirecek ve kanını
donduracak niteliktedir. Sizin destek vererek Esed’i yıkmak için ortaya
çıkardığınız IŞİD, 5 tane insanın başını kesip, o başları kuzu kellesi gibi
önün dizip fotoğraf çektirecek kadar vahşeti bütün dünyaya kendisi ilan ediyor.
15 tane esir aldığı Türkmen’i ve diğer etnik grupların başına bir tek kişi
gelerek takır takır takır takır silah sıkarak, öldürerek kanını akıtıp ve bu
korkulu görüntüyü bütün dünyaya kendi yayın organları ile göstererek
etrafındaki hasım güçlere karşı şiddetin, terörün gücünden yararlanarak yaymak
istiyor. Bütün bunlar belli, besbelli bir durumda. İşte, bu çerçeve içerisinde
IŞİD Musul’u, Tikrit’i, Anbar’ı, Telafer’i, Felluce’yi eline geçirdi. Musul ile
Bağdat arasındaki 150 kilometrelik mesafeyi kat etti ve bu kat ettiği mesafede
korkuya dayalı bir üstünlük sağladı. Bu üstünlüğün elbette ki ortaya çıkmasında
sizin sorumluluğunuz var ama burada sizin dikkatinizi çekmek istediğim konu,
bundan korkan Türkmenler var. Bundan korkan Türkmenlerin bir tek duyabileceği sesin
Türkiye’den gelmesi lazım. Oysa siz bu sıfır sorun ve BOP projesi kapsamı
içerisinde uyguladığınız politikalarda BOP ve küresel güçlere dost oldunuz;
daha ileriye giderek Türkmen düşmanı, Müslüman Türk düşmanı olanlara post
oldunuz ve netice itibarıyla da PKK gibi, IŞİD gibi, El Nusra gibi terör
örgütleri arasında tost oldunuz. Ve bu tostluk sizi, önümüzdeki süreç
içerisinde, millet vicdanında muhasebe edilmenize, murakabe edilmenize ve
muaheze edilmenize vesile olacaktır. (MHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Şimdi, birleşime
beş dakika ara veriyorum.
Kapanma Saati: 21.11
SEKİZİNCİ OTURUM
Açılma Saati:
21.33
BAŞKAN: Başkan
Vekili Meral AKŞENER
KÂTİP ÜYELER: İsmail KAŞDEMİR (Çanakkale), Muhammet Rıza YALÇINKAYA
(Bartın)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 104’üncü Birleşiminin Sekizinci Oturumunu açıyorum.
592 sıra sayılı Kanun Tasarısı’nın
görüşmelerine kaldığımız yerden devam edeceğiz.
Komisyon burada, Hükûmet burada. 
89’uncu madde üzerindeki diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı Türk
Ceza Kanunu ile Bazı Kanunlarda Değişiklik Yapılmasına Dair Kanun Tasarısının
89 uncu maddesinin aşağıdaki şekilde değiştirilmesini arz ve teklif ederiz. 
 
Mihrimah
Belma Satır (İstanbul) ve arkadaşları
MADDE 89- 21/3/2007 tarihli ve 5607 sayılı Kaçakçılıkla
Mücadele Kanununun 3 üncü maddesinin; ikinci fıkrasında yer alan "sahte
belge kullanmak suretiyle" ibaresi "aldatıcı işlem ve
davranışlarla" şeklinde, "bir yıldan" ibaresi "iki
yıldan" şeklinde; üçüncü fıkrasında yer alan "altı aydan iki
yıla" ibaresi "bir yıldan üç yıla" şeklinde; dördüncü fıkrasında
yer alan "sahte belge ile yurt dışına çıkarmış gibi işlem yapan kişi, altı
aydan üç yıla" ibaresi "hile ile yurt dışına çıkarmış gibi işlem
yapan kişi, bir yıldan üç yıla" şeklinde; beşinci fıkrasında yer alan
"altı aydan iki yıla" ibaresi "bir yıldan üç yıla"
şeklinde; altıncı fıkrasında yer alan "üç aydan bir yıla" ibaresi
"altı aydan iki yıla" şeklinde; sekizinci fıkrasında yer alan
"altı aydan iki yıla" ibaresi "bir yıldan üç yıla"
şeklinde; dokuzuncu fıkrasında yer alan "İhracat gerçekleşmediği halde
gerçekleşmiş gibi göstermek ya da gerçekleştirilen ihracata konu malın cins,
miktar, evsaf veya fiyatını değişik göstererek ilgili kanun hükümlerine göre
teşvik, sübvansiyon veya parasal iadelerden yararlanmak suretiyle haksız çıkar
sağlayan" ibaresi "İlgili kanun hükümlerine göre teşvik, sübvansiyon
veya parasal iadelerden yararlanmak amacıyla ihracat gerçekleşmediği hâlde
gerçekleşmiş gibi gösteren ya da gerçekleştirilen ihracata konu malın cins,
miktar, evsaf veya fiyatını değişik gösteren" şeklinde; onuncu fıkrasında
yer alan "kaçakçılık suçunu işleyen kişi iki yıldan beş yıla kadar hapis
ve yirmi bin güne kadar adli para cezası ile cezalandırılır." ibaresi
"yukarıdaki fıkralara göre verilecek cezalar yarısından iki katına kadar
artırılır, ancak bu fıkranın uygulanması suretiyle verilecek ceza üç yıldan az
olamaz." şeklinde; on birinci ve on sekizinci fıkraları aşağıdaki şekilde
değiştirilmiş, on dokuzuncu ve yirminci fıkralar yürürlükten kaldırılmış ve
maddeye aşağıdaki fıkra eklenmiştir.
"(11) Ulusal marker uygulamasına
tabi olup da, Enerji Piyasası Düzenleme Kurumunun belirlediği seviyenin altında
ulusal marker içeren veya hiç içermeyen akaryakıtı;
a) Ticari amaçla üreten, bulunduran
veya nakleden,
b) Satışa arz eden veya satan,
c) Bu özelliğini bilerek ve ticari
amaçla satın alan,
kişi iki yıldan beş yıla kadar hapis ve
yirmi bin güne kadar adli para cezası ile cezalandırılır. Ancak, marker
içermeyen veya seviyesi geçersiz olan akaryakıtın kaçak olarak yurda
sokulduğunun anlaşılması hâlinde, onuncu fıkra hükmüne istinaden cezaya
hükmolunur." 
"(18) Ambalajlarında bandrol,
etiket, hologram, pul, damga veya benzeri işaret bulunmayan ya da taklit veya
yanıltıcı bandrol, etiket, hologram, pul, damga veya benzeri işaretleri taşıyan
tütün mamulleri, etil alkol, metanol ve alkollü içkileri; 
a) Ticari amaçla üreten, bulunduran
veya nakleden
b) Satışa arz eden veya satan,
c) Bu özelliğini bilerek ve ticari
amaçla satın alan,
kişi üç yıldan altı yıla kadar hapis ve
yirmi bin güne kadar adli para cezası ile cezalandırılır. Ancak, tütün
mamullerinin, etil alkol, metanol ve alkollü içkilerin kaçak olarak yurda
sokulduğunun anlaşılması hâlinde, onuncu fıkra hükmüne istinaden cezaya
hükmolunur."
"(22) Yukarıdaki fıkralarda
tanımlanan suçların konusunu oluşturan eşyanın değerinin fahiş olması hâlinde,
verilecek cezalar yarısından bir katına kadar artırılır."
BAŞKAN – Komisyon, katılıyor musunuz? 
ADALET KOMİSYONU BAŞKAN VEKİLİ HAKKI
KÖYLÜ (Kastamonu) – Takdire bırakıyoruz efendim. 
BAŞKAN – Hükûmet? 
ADALET BAKANI BEKİR BOZDAĞ (Yozgat) –
Katılıyoruz Sayın Başkan. 
KAMER GENÇ (Tunceli) – Sayın Başkan…
BAŞKAN – Efendim. 
KAMER GENÇ (Tunceli) – Bakın, şurada,
getirilen kanunda benzin kaçakçılığını, petrol kaçakçılığını, silah
kaçakçılığını affediyoruz. Şimdi, bu Hükûmet bize açıklasın, bu Komisyon
açıklasın efendim. Böyle bir saatte, hiç bizim haberimiz olmadan bu kadar
kaçakçılığı affeden bu kişiler kimin peşinde koşuyorlar? Bu kaçakçılarla ortak
mı değil mi? Bekir niye gülüyorsun ya, açıkla!
RECEP ÖZEL (Isparta) - Böyle bir usul
var mı Başkanım ya?
ADALET BAKANI BEKİR BOZDAĞ (Yozgat) –
Yalan söylüyorsunuz.
KAMER GENÇ (Tunceli) – Şimdi, efendim,
iki sayfalık Af Kanunu getiriyorsunuz, bunu açıkla bize.
RECEP ÖZEL (Isparta) – Cezalar artıyor
ya.
KAMER GENÇ (Tunceli) – Sayın Başkan,
biz burada milletvekili olarak oy veriyoruz. Şimdi, son anda… 
Kanunları yapma tekniği belli: Önce,
kanunlar gidecek, komisyonlarda görüşülecek, komisyonlar orada bir sonuca
varacak, gelecek buraya.
RECEP ÖZEL (Isparta) – Adalet
Komisyonundaki üyeler biliyor.
AHMET AYDIN (Adıyaman) – Önerge veremez
mi?
KAMER GENÇ (Tunceli) – Biz maddeyi
bilmiyoruz, getirilen şey yok. AKP grup başkan vekilleri son anda, kendilerine
yakın olan vergi kaçakçılarını, imar kaçakçılarını, petrol kaçakçılarını, silah
kaçakçılarını getirip burada affediyorlar, benim vicdanım kabul etmiyor
efendim, açıklasınlar efendim, açıklasınlar.
RAMAZAN CAN (Kırıkkale) – Hadi canım
sende be!
BAŞKAN - Teşekkür ederim. 
Şimdi… (AK PARTİ sıralarından
gürültüler) 
KAMER GENÇ (Tunceli) - Hem de televizyonun
yayın yapmadığı bir saatte açıklıyorlar, affediyorlar efendim.
AHMET AYDIN (Adıyaman) – Sayın Başkan…
BAŞKAN – Şimdi, Hükûmet bir açıklama
yapacak.
Buyurun…
AHMET AYDIN (Adıyaman) – Sayın Başkan…
BAŞKAN – Efendim?
ADALET BAKANI BEKİR BOZDAĞ (Yozgat) –
Sayın Başkan…
AHMET AYDIN (Adıyaman) – Sayın Başkan,
özellikle, tabii milletvekillerinin her daim önerge verme hakkı vardır.
BAŞKAN - Hayır, onu biliyorum.
Şimdi, Sayın Bakan dedi ki: “Ben bin
açıklama yapacağım.”
AHMET AYDIN (Adıyaman) – Kaldı ki, bu
önerge grup başkan vekiliyle… Cumhuriyet Halk Partisi Grup Başkan Vekiliyle de
görüşüldü diye biliyorum ben, bu konuyla ilgili bir sıkıntı da olmaması lazım,
yani iddia ettiği şeylerin doğru şeyler olmadığını söylemeye çalışıyorum.
MEHMET AKİF HAMZAÇEBİ (İstanbul) –
Hayır, hayır, öyle değil efendim. 
Şimdi, görüşülmesini…
ADALET BAKANI BEKİR BOZDAĞ (Yozgat) –
Sayın Başkan… Sayın Başkan…
MEHMET AKİF HAMZAÇEBİ (İstanbul) – Bir
saniye Sayın Bakanım.
Efendim, “Görüşüldü.” deyince şöyle bir
anlam çıkıyor, sanki bu önergeden Cumhuriyet Halk Partisi Grup Başkan Vekili
olarak benim haberim vardı; böyle bir şey yok.
AHMET AYDIN (Adıyaman) – Bilgilendirme
yapıldı, onun için ara verildi.
KAMER GENÇ (Tunceli) – Niye son anda
veriyorsunuz?
AHMET AYDIN (Adıyaman) – Geçen hafta
verildi.
MEHMET AKİF HAMZAÇEBİ (İstanbul) – Bu
önergeyi ben de biraz önce görünce, bu kadar kapsamlı bir önerge olması
nedeniyle rica ettim, siz ara verdiniz, arkaya geçtik hem Adalet Komisyonu
Sayın Başkanından, Başkan Vekilinden hem ilgili teknik arkadaşlardan önergeyle
ilgili bilgi aldım. Yani, Kamer Bey’in itirazı aslında, bir anlamda doğrudur,
bu kadar kapsamlı bir önergenin Genel Kurulu önceden bilgilendirme yapmak
suretiyle verilmesi gerekirdi. Çünkü ne yapılıyor? Bu konuda zamanın izin verdiği
ölçüde Sayın Adalet Komisyonu Başkanından bilgi aldık ama bir de kendisi bir
kez daha bu bilgiyi burada verirse memnun olurum tabii ki.
BAŞKAN - Sayın Bakan, siz mi
konuşacaksınız, Komisyon mu?
ADALET BAKANI BEKİR BOZDAĞ (Yozgat) –
Sayın Başkanım, izniniz olursa…
BAŞKAN - Buyurun.
ADALET BAKANI BEKİR BOZDAĞ (Yozgat) –
Bu madde ve maddeye getirilen değişiklik önergesinde esasında, cezalarda
herhangi bir indirime gidilmemektedir. Adalet Komisyonu müzakereleri sırasında
bu madde...
KAMER GENÇ (Tunceli) – Zamanında niye
vermiyorsun, zamanında? Hangi malı kimden kaçırıyorsun? Neyi kaçırıyorsun?
ADALET BAKANI BEKİR BOZDAĞ (Yozgat) -
…üzerinde müzakereler yapılırken bu madde üzerinde birtakım çalışmalar
yapılması söylendi, Komisyonun talebi doğrultusunda madde üzerinde çalışma
yapıldı ve madde ona göre değişikliğe uğradı…
KAMER GENÇ (Tunceli) – Kanun böyle
yapılır mı Bekir ya?
ADALET BAKANI BEKİR BOZDAĞ (Yozgat) -
Mevcut yasadan hiçbir cezada geriye gitme söz konusu değildir. Örneğin, işte,
eşyayı sahte belge kullanmak suretiyle…
KAMER GENÇ (Tunceli) – Ya, şimdi
birisinde cezayla tehdit ediyorsun, hesabına gelenleri de affediyorsun.
ADALET BAKANI BEKİR BOZDAĞ (Yozgat) -
…gümrük vergileri kısmen veya tamamen ödenmeksizin ülkeye sokma bir yıldan beş
yıla kadar hapis ve on bin güne kadar adli para cezasıyken iki yıldan beş yıla
kadar hapis… Hepsini okumuyorum, bütün başlıklarda ceza artırımı yapılmaktadır,
bir tane başlıkta “Cezada indirim yapılıyor.” derse o zaman ben Adalet Bakanı
olarak yalan söylediğimi kabul edeceğim ama bakın, bir tane maddede indirim
yok, hiç kimseye af yok; cezaları artırıyoruz ama siz burada “Af yapıyorsunuz.”
diye itiraz ediyorsunuz. Sizi millete şikâyet…
KAMER GENÇ (Tunceli) – Niye sonradan
getiriyorsunuz?
ADALET BAKANI BEKİR BOZDAĞ (Yozgat) –
Sonradan da verilmedi, bu önerge geçen hafta verildi, geçen haftadan beri
buradadır, kaydı buradadır.
BAŞKAN – Sayın Bakan…
KAMER GENÇ (Tunceli) – Verin önergeyi
görelim.
ADALET BAKANI BEKİR BOZDAĞ (Yozgat) –
Bu önerge sonradan verilmedi. Geçen hafta verildi, o yüzden, burada herhangi
bir…
KAMER GENÇ (Tunceli) – Ver önergeyi,
önergeyi verin, görelim bakalım!
BAŞKAN – Ne yapalım?
AHMET AYDIN (Adıyaman) – Gerekçe…
BAŞKAN – Gerekçeyi… Bir saniye.
Şimdi okunan önerge 500 kelimeyi
geçtiği için hazırlanan gerekçenin özetini okutacağım, gerekçenin tamamı
tutanak dergisinde yer alacaktır.(*)
Özet Gerekçe
5607 sayılı Kaçakçılıkla Mücadele
Kanununun 3 üncü maddesinin düzenlemesinde aynı mahiyetteki kaçakçılık fiilleri
bakımından farklı cezalar düzenlendiği, bu nedenle uygulamada tereddüt doğduğu
görülmüştür.
Diğer yandan, kaçakçılık suçunun
unsurlarında yer alan hükümler nedeniyle kaçakçılık fiilleri dar yorumlanmakta
ve bazı kaçaklık eylemlerinin cezasız kaldığı eleştirileri yapılmaktadır. Bu
kapsamda maddenin birinci fıkrasında yer alan "sahte belge kullanmak
suretiyle" ibaresi, "aldatıcı işlem ve davranışlarla" şeklinde
değiştirilmektedir. Keza dördüncü fıkrada da benzer bir düzenleme
yapılmaktadır.
Öte yandan, kaçakçılık suçlarıyla daha
etkin mücadele edebilmek amacıyla maddenin ikinci, üçüncü, dördüncü, beşinci,
altıncı ve sekizinci fıkralarındaki cezalar artırılmaktadır.
Onuncu fıkrada yapılan değişiklikle,
kaçakçılık suçunun konusunu oluşturan eşyanın akaryakıt ile tütün, tütün
mamulleri, etil alkol, metanol ve alkollü içkiler olması hâli, müstakil bir suç
oluşturmaktan çıkarılmış ve maddenin yukarıdaki fıkralarında tanımlanan
suçların, konusu itibarıyla nitelikli hâline dönüştürülmektedir. Ayrıca,
yapılan değişiklikle, maddenin onsekizinci, ondokuzuncu ve yirminci
fıkralarında tanımlanan suçların unsurlarının benzer olması nedeniyle tek bir
fıkra kapsamında düzenlenmektedir.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmiştir.
Kabul edilen bu önergeyle madde tamamen
değiştiğinden, bu maddede değişiklik öngören Bingöl Milletvekili Sayın İdris
Baluken ve arkadaşlarının önergesini işlemden kaldırıyorum.
FARUK BAL (Konya) – Sayın Başkan, bizim
önergemiz olması lazım.
BAŞKAN – Yok, siz konuştunuz, daha
89’uncu maddedeyiz.
Evet, kabul edilen önerge çerçevesi
içinde madde 89’u oylarınıza sunuyorum: Kabul edenler… Kabul etmeyenler… Kabul
edilmiştir.
Madde 90’da üç önerge vardır, sırasıyla
okutup işleme alıyorum. 
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının 90’ıncı maddesinde yer alan "Teftiş Kurulu Başkanını"
ibaresinin "Teftiş Kurulu Başkanı ile" şeklinde
değiştirilmesini arz ve teklif ederiz.
 Erol
Dora İdris Baluken Nazmi
Gür
 Mardin Bingöl Van
 Gülser
Yıldırım İbrahim Ayhan
 Mardin Şanlıurfa
BAŞKAN – Şimdi okutacağım iki önerge
aynı mahiyettedir, okutacağım ve önerge sahiplerine istemleri hâlinde söz
vereceğim, tek olarak işleme alacağım.
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının, 90. maddesinin madde metninden çıkarılmasını arz ve teklif ederiz.
 Ali
Rıza Öztürk Turgut Dibek Dilek
Akagün Yılmaz
 Mersin Kırklareli Uşak
 Kamer
Genç Mehmet Haberal Ali
İhsan Köktürk
 Tunceli Zonguldak Zonguldak
Aynı mahiyetteki diğer önergenin imza sahipleri:
 Mehmet
Erdoğan Alim Işık Seyfettin
Yılmaz
 Muğla Kütahya Adana
 Ali
Öz Adnan Şefik Çirkin S.
Nevzat Korkmaz
 Mersin Hatay Isparta
 Emin
Çınar
 Kastamonu
BAŞKAN – Komisyon önergelere katılıyor
mu? 
ADALET KOMİSYONU BAŞKAN VEKİLİ HAKKI
KÖYLÜ (Kastamonu) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Zonguldak Milletvekili Sayın
Ali İhsan Köktürk, buyurunuz. (CHP sıralarından alkışlar)
ALİ İHSAN KÖKTÜRK (Zonguldak) –
Teşekkür ediyorum Sayın Başkan. 
Sayın Başkan, değerli milletvekilleri;
592 sıra sayılı Tasarı’nın 90’ıncı maddesine yönelik önerge üzerinde söz almış
bulunuyorum. Öncelikle yüce Meclisi saygıyla selamlıyorum.
Değerli milletvekilleri, üzerinde söz
aldığımız madde ve devam eden 10 madde Hâkim ve Savcılar Yüksek Kurulunun
yapısını düzenliyor. Hepimiz biliyoruz ki bundan çok daha kısa süre önce, iki
ay kadar önce aynı maddeler, başka bir içerikle, yargıyı Hâkim ve Savcılar
Yüksek Kurulu kanalıyla yürütmenin kuyruğuna takan bir biçimle, bir anlayışla
Türkiye Büyük Millet Meclisi Adalet Komisyonuna ve Genel Kurul gündemine
getirilmişti. Genel Kurulda görüşmeler sırasında ve Adalet Komisyonundaki
görüşmeler sırasında aslında hiç de arzu edilmeyen sahnelere tanıklık etmiştik
hep beraber. Bizler Cumhuriyet Halk Partisi ve muhalefet grupları olarak,
aslında bu önergenin Anayasa’nın değiştirilmesi dahi teklif edilemeyen ilk 3
maddesine aykırı olduğundan işleme konulamayacağını çünkü hukuk devleti
ilkesini ortadan kaldırdığını ileri sürmüştük. Bu tezlerimizde de kuvvetler
ayrılığı ilkesinin sadece parlamenter demokrasilerin değil, aynı zamanda hukuk
devletinin de ön koşulu olduğunu, yargı bağımsızlığının da hukuk devletinin
vazgeçilmez bir ilkesi hâline geldiğini, Anayasa’mızda da gerek kuvvetler
ayrılığı ilkesine gerekse yargı bağımsızlığı ilkesine açıkça yer verildiğini,
Anayasa’nın başlangıç kısmında yasama, yürütme, yargı erklerinin birbirinden
ayrıldığını ve yargı yetkisinin de yine ilgili maddede Türk milleti adına
bağımsız mahkemelerce kullanılacağının açıkça ifade edildiğini defalarca, gerek
Adalet Komisyonunda gerekse Genel Kurulda tekrarlamıştık. Sadece bunlarla da
yetinmemiştik; ne kadar oy alırsa alsın -ister yüzde 40 ister yüzde 50 isterse
yüzde 90- Anayasa’ya göre egemenlik yetkisinin sadece yürütmeye tanınan bir hak
olmadığını, Anayasa’mızın açık hükmü gereğince egemenlik yetkisinin herhangi
bir organa, herhangi bir kişiye ve sınıfa bırakılamayacağını ve Anayasa’da
gösterilen organlar kanalıyla paylaşılarak kullanılacağını defalarca
tekrarlamıştık. Ancak, söz konusu önerge, cumhuriyetin temel niteliklerini
değiştirdiği için, teklif dahi edilemeyecek bir önerge olduğu için, tasarı
olduğu için, gerekse kuvvetler ayrılığı ilkesini ve yargı bağımsızlığı ilkesini
ortadan kaldırdığı için bizler görüşülemeyeceğini ifade ederken maalesef Adalet
Komisyonu uçan tekmelere, havada uçuşan yumruklara sahne olmuştu. 
Evet, yine bu yasa bu Türkiye Büyük
Millet Meclisinde görüşülürken aynı sahnelere tanıklık ettik. Değerli
milletvekilleri, bu yasa görüşülürken Mecliste yumruklar konuştu. Sadece parmak
çoğunluğuyla değil, yumruk atarak, tekme atarak, burun kırarak demokrasilerde
emsali görülmeyecek bir yöntemle bu maddeleri Genel Kuruldan geçirdiniz, değil
mi? Bu maddeleri geçirdiniz. Bunu niçin yaptınız? Türkiye cumhuriyet tarihinin
ucu siyasal iktidara kadar dokunan, Hükûmete kadar dokunan 17 Aralık ve 25
Aralık yolsuzluk soruşturmalarını örtmek için yaptınız; halkın gözü önüne
saçılan ayakkabı kutularını ve banka kasalarını halkın gözünden kaçırmak,
yargının bu soruşturmaların üzerine kararlılıkla gitmesini önlemek amacıyla,
yargıyı dağıtmak amacıyla yaptınız. Bizi, bunları yaparken hem iç basında hem
dış basında hukuk devletini içselleştirememiş, demokrasisini oturtturamamış
üçüncü sınıf demokratik bir ülke konumuna düşürdünüz. Burada yaşananlar, burada
havada uçuşan yumruklar, burada uçuşan tekmeler, burada kırılan burunlar ve
burada akıtılan kanlar sadece Türkiye’de değil, tüm dünya basınında birinci
sayfada manşetten verildi. 
Peki, ne oldu değerli arkadaşlar,
soruyorum size, iki ay sonra ne oldu? Elimizde Anayasa Mahkemesinin bir kararı
var. Bakın, lütfen, Anayasa Mahkemesi bu kararıyla, Cumhuriyet Halk Partisi ve
muhalefet partilerinin söylediklerini yani bu yasanın bu Mecliste görüşülemeyeceğini
tevsik etti. Anayasa Mahkemesi, HSYK’nın yürütmeye bağlı bir organ olmadığını,
yürütmenin terfi ve nakil makamı hâline dönüştürülemeyeceğini, Adalet
Bakanlığının ikinci müsteşarlığına dönüştürülemeyeceğini, düzenlemenin
Anayasa’nın 159’uncu maddesine açıkça aykırı olduğunu söyledi. Yani, bu Anayasa
Mahkemesinin kararı burada. 
Şimdi, ben burada Sayın Bakan’a sormak
istiyorum, Adalet ve Kalkınma Partisi grup başkan vekillerine de sormak
istiyorum yani hafif bir kızarıklık hissediyor musunuz? Türk halkına bir özür
borcu olduğunuzu düşünüyor musunuz? Burada çıkıp hem Türkiye Büyük Millet
Meclisinden hem muhalefet partilerinden hem de adına Anayasa’ya bağlılık yemini
ettiğiniz Türk halkından özür dilemeyi düşünüyor musunuz? Yoksa “Demokrasi bizim
için araçtır, amaç değildir. Biz o yasayı…
(Mikrofon otomatik cihaz tarafından
kapatıldı)
ALİ İHSAN KÖKTÜRK (Devamla) – …
çıkarttık, işimizi de gördük, iptal kararı geriye yürümüyor, biz o yolsuzluk
soruşturmalarının üzerini kapattık.” diyerek burada gerine gerine oturmayı mı
düşünüyorsunuz? Ben Sayın Bakanın, Adalet Komisyonunun ve Adalet ve Kalkınma
Partisi grup başkan vekilinin burada çıkıp özür dilemelerini gerektiğini
düşünüyorum.
Bu duygu ve düşüncelerimle yüce Meclisi
saygıyla selamlıyorum. (CHP sıralarından alkışlar)
BAŞKAN – Teşekkür ederim.
Diğer önerge üzerinde Muğla
Milletvekili Sayın Mehmet Erdoğan konuşacak. 
Buyurun. (MHP sıralarından alkışlar)
MEHMET ERDOĞAN (Muğla) – Sayın Başkan,
değerli milletvekilleri; 592 sıra sayılı Kanun Tasarısı’nın 90’ıncı maddesinde
vermiş olduğumuz değişiklik önergesi üzerinde Milliyetçi Hareket Partisi Grubu
adına söz almış bulunmaktayım. Bu vesileyle yüce heyetinizi saygıyla
selamlıyorum.
Öncelikle Musul’da, Kerkük’te,
Telafer’de, Tuzhurmatu’da IŞİD terörüne maruz kalan Türkmen kardeşlerimiz,
Musul Başkonsolosumuz ve personeline sahip çıkma konusunda gerekli hassasiyetin
gösterilmesini temenni ediyorum. Allah, Türkmen kardeşlerimize yardım etsin.
Tabii, bu noktada şunu da ifade etmek
istiyorum: Biz bugün oradaki Türkmen kardeşlerimize sahip çıkıp onların
bulundukları yerde, kendi memleketlerinde yaşamasını sağlayamazsak yarın kendi
güvenliğimizin de tehdit altında olacağını unutmamamız gerekmektedir. Daha
önceki konuşmalarımda da ifade ettim. Çok kanun yapmak adaleti sağlamaz, doğru
ve kalıcı kanunlar yapmak ve yapılan kanunları herkese eşit uygulanarak adalet
sağlanabilir. İktidarın şapkayı önüne koyup düşünmesi lazım. Yargıya güven on
iki senede dibe vurdu. Eğer bu başarıysa bu başarı size yani iktidara aittir,
istediğiniz kadar övünebilirsiniz, böbürlenebilirsiniz. Ancak yargıya güvenin
bu kadar azalmasının bir başarı olduğundan bahsetmek herhâlde insan aklıyla
alay etmek demektir. O zaman da bu başarısızlık, bu güvensizlik sizin
eserinizdir. Buradan geriye dönüş hâkim, savcı tayiniyle olmaz, oturup yargı
sistemini ve usul mevzuatını, ceza mevzuatını doğru zemine oturtacak çalışmalar
yapmak lazım.
Demokrasi,
kurumlar ve kurallar rejimidir. Son dönemde kurumlar çok yıpratıldı. Artık,
yargı bir bütün olarak tartışılıyor, Anayasa Mahkemesi başta olmak üzere bütün
yargı kararları tartışılıyor, kurallar tartışılıyor. Çünkü devriiktidarınızda
maç devam ederken sürekli kural değiştiriliyor. MİT Müsteşarı hakkında yapılan
takibatı engellemek için bir gecede kanun çıkarılıyor. İmralı görüşmelerini
meşrulaştırmak için bir gecede kanun çıkarılıyor. Bu örnekleri artırmak mümkün.
Tabii, bu durum, yasama kurumunun yani gazi Meclisimizin de itibarını
zedeliyor. Yürütmenin durumu da aynı durumda. Yıllardır aklımıza gelmeyenler,
artık hayal edemediklerimiz gerçek oluyor. Üniversite sınavında şaibe, SBS’de
şaibe, polislik sınavında şaibe, hâkimlik sınavında şaibe; bütün bunları
devriiktidarınızda yaşadık. Olan biten kanunsuzlukları, saldırıları yok sayma
da idarenin bir başka vurdumduymazlığı hâline geldi. Diyarbakır’da bayraksız
miting düzenleniyor, yürütme bunu engellemiyor, yargı cezalandıramıyor.
Musul’da Konsolosluğumuz teröristler tarafından işgal ediliyor, Konsolosumuz ve
Konsolosluk personelimiz, tır şoförlerimiz rehin alınıyor; ses yok. Siz
kurumları ve kuralları böylesine kritik dönemlerde çalıştıramazsanız yaptığımız
kanunların ne anlamı var? Gerektiğinde en iyi şekilde uygulanmadıkça dünyanın
en iyi kanunlarını yapsanız ne anlamı var? 
İktidar, mazeret
üretme yeri değildir. İktidar, burada yaptığımız kanunları en iyi şekilde
uygulayarak toplumun huzur ve refahını sağlama yeridir. İktidar, kanunların
size verdiği yetkileri ve gücü kullanarak milletimizin, devletimizin bekasını
sağlama yeridir. İktidar, size verilen yetkiyi ve gücü kullanarak devletimizin,
milletimizin itibarını koruma yeridir. İktidar, size sadece güç vermez, aynı
zamanda sorumluluk verir. Bu bakımdan, iktidar, yan gelip yatma yeri değildir;
size verilen sorumlulukları yerine getirme, bu milleti bugün içine düştüğü
kargaşadan çıkarma yeridir. 
Bu duygularla hepinizi saygıyla
selamlıyorum. (MHP sıralarından alkışlar)
BAŞKAN - Teşekkür ederim. 
Önergeleri oylarınıza sunuyorum: Kabul
edenler... Kabul etmeyenler... Kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının 90’ıncı maddesinde yer alan "Teftiş Kurulu Başkanını"
ibaresinin "Teftiş Kurulu Başkanı ile" şeklinde
değiştirilmesini arz ve teklif ederiz.

İdris Baluken (Bingöl) ve arkadaşları 
BAŞKAN – Komisyon, katılıyor musunuz?
ADALET KOMİSYONU BAŞKAN VEKİLİ HAKKI
KÖYLÜ (Kastamonu) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
PERVİN BULDAN (Iğdır) – Gerekçe...
BAŞKAN – Gerekçeyi okutuyorum. 
Gerekçe: 
Yapılan değişiklik ile anlatımın
anlaşılır kılınması amaçlanmıştır. 
BAŞKAN – Önergeyi oylarınıza sunuyorum:
Kabul edenler... Kabul etmeyenler... Kabul edilmemiştir. 
Maddeyi oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 91’de üç
önerge vardır, sırasıyla okutup işleme alıyorum: Türkiye Büyük Millet Meclisi
Başkanlığına
Görüşülmekte olan 592 sıra sayılı
tasarının çerçeve 91. maddesindeki 2. bendin son sözcüğü olan “verir”
ibaresinin “verilir” olarak değiştirilmesini arz ve teklif ederiz. 
 Dilek
Akagün Yılmaz  Ali İhsan Köktürk Kamer
Genç
 Uşak Zonguldak Tunceli
 Sinan
Aydın Aygün Ali Haydar Öner
 Ankara Isparta

Türkiye Büyük Millet
Meclisi Başkanlığına
Görüşülmekte olan 592 sıra sayılı kanun
tasarısının 91 inci maddesinde yer alan “seçimle” ibaresinin “seçim yoluyla”
şeklinde değiştirilmesini arz ve teklif ederiz. 
 Erol
Dora İdris Baluken Nazmi
Gür
 Mardin Bingöl Van
 Gülser
Yıldırım  Hüsamettin Zenderlioğlu
 Mardin
 Bitlis 
BAŞKAN – Şimdiki önergeyi okutup işleme
alıyorum. 
TBMM
Başkanlığına
592 Sıra sayılı Kanun Tasarısının 91.
Maddesinin Tasarı metninden çıkartılmasını arz ve teklif ederiz. 
 Alim
Işık Seyfettin Yılmaz  Ali
Öz
 Kütahya Adana Mersin
 Emin
Çınar S. Nevzat Korkmaz
 Kastamonu Isparta
BAŞKAN – Komisyon, katılıyor musunuz?
ADALET KOMİSYONU BAŞKAN VEKİLİ HAKKI
KÖYLÜ (Kastamonu) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Kütahya Milletvekili Sayın
Alim Işık, buyurunuz. (MHP sıralarından alkışlar)
ALİM IŞIK (Kütahya) – Sayın Başkan,
değerli milletvekilleri; görüşülmekte olan 592 sıra sayılı Kanun Tasarısı’nın
91’inci maddesi üzerinde vermiş olduğumuz önerge hakkında söz aldım. Bu
vesileyle yüce Meclisi saygıyla selamlıyorum. 
Değerli milletvekilleri, bu madde,
Hâkimler Savcılar Yüksek Kurulundaki dairelerin oluşumu, daire başkanlarının
seçimi ve görev yetkileriyle ilgili maddenin orijinal hâlinde bazı
değişiklikler öngören bir madde. Ancak baktığımız zaman maalesef bu düzenleme
11 Aralık 2010 tarihli 6087 sayılı Kanun’da yer alan düzenleme. 12 Eylül 2010
tarihinde yapılan referandumun ardından çıkartılan Kanun’daki bir düzenleme.
Referandum döneminde millet iradesi vurgusuyla “Milletten aldığımız gücün
gereği olarak bu Kanunu değiştiriyoruz.” diye buraya getirdiniz, o zaman
bunları sizlerle paylaştık, uyardık. “Yapılanlar yanlıştır, yaptığınız yüksek
yargının doğrudan siyasallaştırılması ve yürütmenin emrine sokulması yönünde
bir düzenlemedir, bu doğru değildir.” dedik. İnanmadınız, aradan zaman geçti,
üç yıl sonra kendiniz yeniden değiştirdiniz. Ne zaman? İki ay önce. Biraz önce
Sayın Öztürk de ifade etti. O zaman da söyledik: “Yapmayın.” dedik. Ama o gün
böyle bir kargaşanın yaşanması gerekiyordu çünkü kamuoyunun gündeminde tam
bugün altıncı ayını dolduran asrın yolsuzluk ve rüşvet iddiaları vardı, üstünün
kapatılması gerekiyordu, acilen savcıların ve hâkimlerin görevlerinden alınıp
ucu iktidara ve iktidardaki Hükûmet kabinesinde yer alan bazı kişilerin
ailelerine dokunan yolsuzlukların kapatılması gerekiyordu, amaç hasıl oldu,
Anayasa Mahkemesi bu konuyla ilgili düzenlemenin yanlış olduğunu tescilledi,
şimdi geri getiriyorsunuz.
Değerli arkadaşlar, ya önceki yanlıştı
ya şimdiki yanlış ya da her ikisi de yanlış. Gelin, artık yanlış yapmaktan,
yanlışları doğrultmak için bu yüce Meclisi sürekli çalıştırmaktan vazgeçelim.
Onun için, bu düzenleme bu hâliyle doğru bir düzenleme değildir, yine yargının yürütmenin
emrine girmesini ve bağımsızlığını iyice yitirmesini gündeme getirecek bir
düzenlemedir. Önergemiz bu amaçla verilmiştir.
Bu vesileyle bugün maalesef medyaya
IŞİD yani “Irak Şam İslam Devleti” adlı terör örgütünün Musul’daki Türk
Konsolosluğunu basması ve rehin almasıyla ilgili haberlere yasak getirildiği
haberleri geliyor. Bu nasıl bir yargı? Madem yasak gelecekti o zaman Anayasal
Düzene Karşı İşlenen Suçlar Bürosu Savcılığının geçen hafta bu konuda açmış
olduğu soruşturmayı niye başlattınız? Madem yasak getirecektiniz bu yasağı iki
üç gün önce Sayın Başbakanın medyaya hitaben “Aman ha, bu IŞİD’le ilgili fazla
yazıp çizmeyin.” uyarısından sonra niye getirdiniz? 
Değerli milletvekilleri, yargı üzerinde
bu kadar oynarsanız, yargıyla ilgili bu kadar sık değişiklik yaparsanız bugün
Türkiye Cumhuriyeti devletinin itibarını sıfırlayan, Türk milletinin vicdanını
yaralayan bir konuya da yargı kararıyla engel olursunuz ve haber, yayın yasağı
getirirsiniz. İnternet’e yasak, televizyona yasak, gazetelere yasak. Ne
yapalım? IŞİD beslensin, beslendiği yere silah sıksın, Türk milleti uyumaya
devam etsin. Olmuyor, olmuyor, olmuyor! Yine yapılacak yanlışlık… Bu
düzenlemelerle bundan sonra da bu milletin vicdanı kanamaya devam edecek,
yaralar kapanmayacak, daha da büyüyecek. Buradan bir kez de ben uyarıyorum,
Türk milletin tavrı nasıl olması gerekiyorsa, millî irade bizi buraya hangi
amaçlar için gönderdiyse Hükûmetin bu doğrultuda çalışması gerekiyor. Bir terör
örgütüne yaptığınız yardımların sonucunda bugün bu ülke zarar görüyorsa bunun
vebalinin kimlerde olduğunu da inanıyorum ki sizler de vicdanlarınıza
danıştığınız zaman bulacaksınız. 
Teşekkür ediyorum. (MHP sıralarından
alkışlar)
BAŞKAN – Teşekkür ederim Sayın Işık.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının 91 inci maddesinde yer alan “seçimle” ibaresinin “seçim yoluyla”
şeklinde değiştirilmesini arz ve teklif ederiz.
 İdris
Baluken (Bingöl) ve arkadaşları
BAŞKAN – Komisyon katılıyor musunuz?
ADALET KOMİSYONU BAŞKAN VEKİLİ HAKKI
KÖYLÜ (Kastamonu) – Katılmıyoruz efendim.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Gerekçeyi okuyun.
Gerekçe:
Yapılan değişiklik ile anlatımın
anlaşılır kılınması amaçlanmıştır.
BAŞKAN - Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı
tasarının çerçeve 91. maddesindeki 2. bendin son sözcüğü olan “verir”
ibaresinin “verilir” olarak değiştirilmesini arz ve teklif ederiz.
 Kamer
Genç (Tunceli) ve arkadaşları
BAŞKAN – Komisyon katılıyor musunuz?
ADALET KOMİSYONU BAŞKAN VEKİLİ HAKKI
KÖYLÜ (Kastamonu) – Katılmıyoruz efendim.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Tunceli Milletvekili Sayın
Kamer Genç.
Buyurunuz. (CHP sıralarından alkışlar)

KAMER GENÇ (Tunceli) – Teşekkür ederim
Sayın Başkan.
592 sıra sayılı Yasa Tasarısı’nın
91’inci maddesiyle ilgili olarak verdiğimiz önerge üzerinde söz almış
bulunuyorum. Hepinize saygılar sunuyorum.
Sayın milletvekilleri, aslında biraz
önce Ali İhsan Köktürk arkadaşımız bununla ilgili olayı anlattı. Şimdi, Bekir
Bozdağ Adalet Bakanı olduktan sonra bir görev verildi kendisine. 17 Aralık ve
25 Aralıkta hırsızlıkları yakalanan, suçüstü yakalanan, paraları yakalanan
kişilerle ilgili soruşturma yapan hâkimleri ve savcıları görevden almak görevi
verilmişti. Hemen, gelir gelmez, bu HSYK’nın ilgili dairesindeki hâkimleri
değiştirdi. Ondan sonra kendisine göre bu hırsızlıkları ve yolsuzlukları tespit
eden, soruşturmaları yapan hâkimleri ve savcıları görevden aldı. Ondan sonra
biz burada “Bu Anayasa’ya aykırıdır.” dedik. 
RECEP ÖZEL (Isparta) - Ya, sen oğlunun
apartmanlarının hesabını versene, oğlunun.
KAMER GENÇ (Devamla) - Hakimler ve
Savcılar Kurulunun atamaları, işte, dairelere görevlerin verilmesi,
mahkemelerin kurulması konusundaki yetki Adalet Bakanlığında değil de HSYK’da
olması lazım. Bekir, ben bunu dediğim için gitti benim aleyhime 20 milyar
tazminat açtı. Kazanırsan sana haram olacak o. Onu bilesin. 
RAMAZAN CAN
(Kırıkkale) – Sen niye açıyorsun?
RECEP ÖZEL
(Isparta) – Sen de açıyorsun dava. 
KAMER GENÇ
(Devamla) – Şimdi, ne yaptı? Görevini yaptı. Yaptıktan sonra hâkimleri
değiştirdi, savcıları değiştir, ondan sonra siz de soruşturma önergesini
verdiniz. Yahu eğer 17 Aralık ve 25 Aralık darbe ise siz niye soruşturma önergesini
verdiniz? Niye bu bakanları görevden aldınız? Niye bunlar istifa etti? Hep
tenakuz içindesiniz. Dolayısıyla burada suçüstü yakalandınız.
Şimdi, sizin
amacınız hak değil, adalet değil. Ben, arkadaşlar, otuz küsur senedir şu
Parlamentodayım. AKP iktidarı kadar hırsızları affeden, imar yolsuzluklarını
affeden, vergi kaçakçılarını affeden ben bir iktidar görmedim yahu! Bu kadar
olgunluk da olmaz ve bunun hesabını çok ağır ödeyeceksiniz.
Bakın, beyler,
Musul Türkiye Konsolosluğu Türkiye'nin Çankaya’sıdır. Şu anda Türkiye'nin
Çankaya’sı işgal altındadır. 100 küsur Türkiye Cumhuriyeti vatandaşı tutsaktır
ve bunların tutsak olarak sorumlusu sizsiniz. Bunları tutsak edenlere silahları
gönderen sizsiniz. 1.700 tane masum insanı öldüren silahları veren de sizsiniz.

Beyler,
efendiler, insanda da bir sorumluluk duygusu olur. Bu kadar insan katledilirken
vicdanınız sızlamıyor mu yahu? AKP’liler, bu zaman bugüne kadar bu kürsüde
oturanlara bu kadar ağır ithamlar yapılmadı. Niye ki, siz susuyorsunuz?
İHSAN ŞENER (Ordu)
– Düzgün konuş!
RECEP ÖZEL
(Isparta) – Senin oğluna da bu kadar ağır itham yapılmadı. Onun hesabını
versene. 
KAMER GENÇ
(Devamla) - Şimdi, Bekir Bozdağ bundan bir süre önce burada hâkimleri savcıları
değiştirmedi mi? Bakın, bir savcı getirdiler. Savcı, 17 Aralık, 25 Aralıkta
mahkeme kararıyla dinlenen telefonları, “Bu telefonları hükümsüz kabul
ediyorum.” dedi ve takipsizlik kararı verdi. Yahu bu dünyanın en ilkel
memleketinde görülmedi. 
Siz zannediyor
musunuz ki bu parmaklarla en büyük hırsızlıkları, yolsuzlukları,
şerefsizlikleri affedeceksiniz…
RECEP ÖZEL (Isparta) – Ne şerefsizliği
yahu!
KAMER GENÇ (Devamla) - Bu hırsızlıkları
yok edemezsiniz…
RECEP ÖZEL (Isparta) – Ya sen düzgün
konuşsana!
KAMER GENÇ (Devamla) - Bu parmaklar
kırılır. Bu parmakların hesabını veremezsiniz, çoluk çocuğunuza veremezsiniz. 
RAMAZAN CAN (Kırıkkale) – Ya sen
oğlunun hesabını versene! Ya sen çocuğunun hesabını veriyor musun, çocuğun?
KAMER GENÇ (Devamla) – Dolayısıyla,
yani getiriyorsunuz, bu Meclisi boş şeylerle ilgilendiriyorsunuz.
Bakın, biraz önce bir af, bir tane
kanun getirdiniz. Kanunların bir usulü var; bunları getireceksiniz,
komisyonlarda tartışacaksınız. 
Arkadaşlar, bana çok saldırıyorsunuz.
Geçen hafta burada Halk Bankasından bir müesseseye 575 milyon dolar kredi
verildiğini ve bunun battığını söyledim. Meclis Başkan Vekili olan Ayşenur bana
dedi ki: “Efendim, onları açma…” 
RECEP ÖZEL (Isparta) – Ya sen ne biçim
konuşuyorsun? 
KAMER GENÇ (Devamla) - Yahu,
hırsızlıkları açmayacak mıyım? Bana ceza veriyor. Ya beyler, olmaz… Ya siz ne
yapacağınızı… 
RECEP ÖZEL (Isparta) – Başkanım,
Başkanlık makamına ne biçim konuşuyor?
KAMER GENÇ (Devamla) - Bakın, yarın
halkın karşısına çıkamazsınız. Bakın, yarın halkın içinde gezemezsiniz. Ben,
çıkar, yarın… 
RECEP ÖZEL (Isparta) – Sen ne
yapacaksın? Sen geziyor musun?
KAMER GENÇ (Devamla) - Bakın,
Türkiye’yi yok ettiniz; devletiyle yok ettiniz, askeriyle yok ettiniz, onuruyla
yok ettiniz. Bugün, sizin topraklarınız işgal altında, vatandaşlarınız işgal
altında; onların hakkını korumuyorsunuz, vicdanınız hiç mi sızlamıyor ya?
Bugün, 1.700 tane masum insanı öldüren IŞİD’in mensupları sizin arkanızda.
Onları öldüren insanların silahını siz verdiniz.
RECEP ÖZEL (Isparta) – Ya nereden
biliyorsun bunu?
KAMER GENÇ (Devamla) – O insanların
günahı sizin boynunuzda. Bunun bir hesabını vereceksiniz.
Tabii, zamanım olsa, size daha
ayrıntılı bunları vereceğim. 
(Mikrofon otomatik cihaz tarafından
kapatıldı)
RECEP ÖZEL (Isparta) – Biz sana daha
ayrıntılı verelim, gel…
KAMER GENÇ (Devamla) – Ya, bana
saldırmakla bir şey ifade etmiyorsunuz. Sizin vicdanınız rahat mı? 
RAMAZAN CAN (Kırıkkale) – Hadi oradan!
BAŞKAN – Teşekkür ederim Sayın Genç.
KAMER GENÇ (Devamla) – Sizin vicdanınız
rahatsa… Ama bu halk sizin burnunuzdan getirecek bunları.
BAŞKAN – Önergeyi…
RAMAZAN CAN (Kırıkkale) – Hadi yürü!
Hadi yürü!
BAŞKAN – Sayın Can, lütfen…
RAMAZAN CAN (Kırıkkale) – Hadi yürü!
Anca gidersin!
BAŞKAN – Sayın Can, lütfen… Lütfen…
KAMER GENÇ (Devamla) – Niye yürüyeyim
ya?
BAŞKAN – Sayın Genç, çok teşekkür ederim.
KAMER GENÇ (Devamla) – Sayın Başkan,
müdahale eder misin?
BAŞKAN – Uyardım Sayın Genç.
KAMER GENÇ (Devamla) – Ama yani…
BAŞKAN – Şimdi, bakın, herkes birbirine
aynı şeyleri söylüyor.
RAMAZAN CAN (Kırıkkale) – Hadi oradan!
Otur yerine!
BAŞKAN – Sayın Can, lütfen…
RAMAZAN CAN (Kırıkkale) – Hadi yürü!
KAMER GENÇ
(Devamla) – Sen kimsin? Günahkâr bir adamsın. 
BAŞKAN – Sayın
Genç, teşekkür ederim. 
KAMER GENÇ (Devamla) - Böyle bir şey
olur mu?
BAŞKAN - Teşekkür ederim Sayın Genç.
Önergeyi oylarınıza sunuyorum: Kabul
edenler…
KAMER GENÇ (Tunceli) – Karar yeter
sayısı Sayın Başkan…
BAŞKAN – Evet, arayacağım. 
Kabul etmeyenler… Karar yeter sayısı
yoktur.
Birleşime on dakika ara veriyorum.
Kapanma Saati:
22.11
DOKUZUNCU OTURUM
Açılma Saati:
22.27
BAŞKAN: Başkan
Vekili Meral AKŞENER
KÂTİP ÜYELER: Muhammet Rıza YALÇINKAYA (Bartın), İsmail KAŞDEMİR
(Çanakkale) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 104’üncü Birleşiminin Dokuzuncu Oturumunu açıyorum.
91’inci madde üzerinde Tunceli
Milletvekili Sayın Kamer Genç ve arkadaşlarının önergesinin oylamasında karar
yeter sayısı bulunamamıştı. 
Şimdi önergeyi tekrar oylarınıza
sunacağım ve karar yeter sayısı arayacağım.
Kabul edenler… Kabul etmeyenler… Kabul
edilmemiştir. 
Karar yeter sayısı vardır.
592 sıra sayılı Kanun Tasarısı’nın
görüşmelerine kaldığımız yerden devam edeceğiz.
Komisyon? Burada.
Hükûmet? Burada.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
92’nci maddede iki önerge vardır,
sırasıyla okutuyorum:
Beşer dakika arayla oylama yapılıyor
muhteremler.
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının 92 inci maddesin de yer alan “alınarak” ibaresinin “alınmak
koşuluyla” şeklinde değiştirilmesini arz ve teklif ederiz.
Erol Dora İdris
Balüken Nazmi Gür
 Mardin Bingöl 
Van
Gülser Yıldırım Mülkiye
Birtane
 Mardin Kars
BAŞKAN – Şimdiki önergeyi okutup işleme
alıyorum:
Türkiye Büyük
Millet Meclisi Başkanlığına
592 Sıra Sayılı Kanun Tasarısının 92.
Maddesinin Tasarı metninden çıkartılmasını arz ederiz.

Alim Işık Seyfettin
Yılmaz Ali Öz
Kütahya Adana Mersin
Emin Çınar Şefik
Çirkin
Kastamonu Hatay
BAŞKAN – Komisyon katılıyor musunuz?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkanım.
BAŞKAN – Adana Milletvekili Sayın
Seyfettin Yılmaz. 
Buyurunuz. (MHP sıralarından alkışlar)
SEYFETTİN YILMAZ (Adana) – Sayın
Başkan, değerli milletvekilleri; Türk Ceza Kanunu ile Bazı Kanunlarda
Değişiklik Yapılmasına Dair Kanun Tasarısı’nın 92’nci maddesine verdiğimiz
değişiklik önergesi hakkında söz almış bulunuyorum, yüce heyetinizi saygıyla
selamlıyorum.
Değerli milletvekilleri, on iki yılın
sonunda AKP’nin iç ve dış politikada öngörülerinin ve uyguladığı politikaların
ne yazık ki hiçbirisi doğru mecrada ilerlememiştir. Adalete onun adaleti, şunun
adaleti, benim yakınımın adaleti mantığıyla baktığımız süre içerisinde
adaletten bahsetmenin mümkün olmadığı bir süreçle karşı karşıya geliyoruz.
Bundan dört yıl, beş yıl önce birtakım
insanlar “Telefonlarımız dinleniyor; devlet olarak, hukuk olarak gereğini
yapın.” dediğinde, bu telefonları dinlenenleri kendinize muhalif olarak
gördüğünüz süreç içerisinde bunların üzerine hiç gitmediniz. Şunu düşünmediniz:
Hukukta bu telefon dinlemelerinin yeri var mıdır, hukuka uygun mudur, burada
bir suç unsuru var mıdır? Bu noktada, simitçinin bile telefonları dinlendiği
zamanda, işinize geldiği için bunları -bırakın üzerine gitmeyi- destekleyici
birtakım çalışmaların içerisine girdiniz ama ne zamanki 17 ve 25 Aralıkta asrın
yolsuzluğu gündeme geldi “Telefonlarımız dinleniyor.” diye bas bas bağıran bir
sürecin içerisine geçtiniz. 
Şimdi, değerli milletvekilleri, ben
size buradan açıkça soruyorum: Bir ülkenin Başbakanı, on iki yıldır mutlak
çoğunlukla bu ülkeyi yönettiği bir yerde kendisini dahi koruyamıyorsa,
Cumhurbaşkanını koruyamıyorsa, devletin kurumlarını koruyamıyorsa, devletin en
hassas bilgilerini koruyamıyorsa, bu şahsın bu ülkede Başbakanlık yapması hak
mıdır?
Şimdi, televizyonlara çıkıp da… Bir
Başbakan düşünün, on iki yıl bu ülkeyi yönetiyor ve televizyonlarda diyor ki:
“Ülkenin Başbakanı olarak ben dinleniyorum, Cumhurbaşkanı dinleniyor, Anayasa
Mahkemesi Başkanı dinleniyor.” Ya, bunu diyen Toroslar’ın eteğindeki falanca
köydeki Ahmet Ağa olsa anlayacağım ama bunu söyleyen ne yazık ki bu ülkenin
Başbakanı. O zaman, AKP Grubu olarak aklınıza hiç sormak gelmiyor mu: “Ey Sayın
Başbakan, biz Meclis grubu olarak senin arkanda dimdik durduk. Bu ülkeyi on iki
yıldır muktedir bir şekilde yönetiyorsun. Sen kendini dahi koruyamıyorsan, bu
ülkenin Cumhurbaşkanını koruyamıyorsan, Anayasa Mahkemesi Başkanını
koruyamıyorsan, devletin en hassas kozmik odalarını koruyamıyorsan, bilgilerini
koruyamıyorsan, o zaman Sayın Başbakan, on iki yıldır sen yaptın?” demek
aklınıza gelmedi mi?
MEHMET METİNER (Adıyaman) – Çankaya’ya
çıkaralım bitsin bu iş.
SEYFETTİN YILMAZ (Devamla) - Yani,
şimdi, bugün buradan bas bas bağırarak, Sayın Metiner, yok paralel yapıymış,
yok cemaatmiş, yok Haşhaşi’ymiş, bunları geçeceksiniz, bunları geçeceksiniz.
Dün, işte orada Adalet Bakanı, Adalet Bakanlığından alınıyor, diyor ki:
“Yargının imamı var, yargının imamı.” Yani, bunu diyen muhalefet milletvekili
olarak ben değilim veya Adana’nın Şakirpaşa mahallesindeki Ahmet Ağa değil.
Adalet Bakanı, yargının imamı varsa çıkar, gereğini yapar. Bugün bir Adalet
Bakanı, ucu kendisine dokunduğu zaman, ucu Hükûmete dokunduğu zaman, ucu bakana
dokunduğu zaman, Başbakana dokunduğu zaman “yargının imamı” diyorsa, adama
sorarlar: “Sen bir yıldır hangi Adalet Bakanlığını yaptın?” veya “Kaç yıl hangi
Adalet Bakanlığını yaptın?” 
Şimdi, değerli milletvekilleri, şunu
düşünün: Ülkeyi getirdiğiniz durum ortadadır. Bugün eğer bir Başbakan kendini
koruyamıyorsa Türk Bayrağı’nı koruyamaz. 
YUSUF BAŞER (Yozgat) – Hadi be!
RECEP ÖZEL (Isparta) – Hadi oradan!
SEYFETTİN YILMAZ (Devamla) – Musul’da
Türk devleti işgal ediliyor, Türk toprağı işgal ediliyor, bunu hangi mantıkla
korumasını beklersiniz?
MEHMET METİNER (Adıyaman) – Ekmeleddin
İhsanoğlu’nu koruyacak!
SEYFETTİN YILMAZ (Devamla) – Ama, şunu
unutmayın: Eğer o giden tırlarda bugün Türkmenlerin kanı varsa, onlarda giden
silahlarla o Türkmenlerin kanı dökülmüşse, o masum Müslüman milletin kanı
dökülmüşse, bunun hesabını bu dünyada da vereceksiniz, ahirette de
vereceksiniz. Bunlar ortaya çıkacak, hiçbir şey gizli kalmaz. Biz zamanından
beri söylüyoruz: Adil olacaksınız, hakka inanacaksınız, hakikatten yana
olacaksınız. Bunlardan olmadığınız müddetçe ister el hareketi yapın, ister şüyu
yapın, biat edin, siz biat etmeye devam edin…
MEHMET METİNER (Adıyaman) – Hepsi bizde
var. 
SEYFETTİN YILMAZ (Devamla) – Ama, biat
edeceğimiz bir yer var, Cenab-ı Allah’ın adaleti ve hakkaniyeti mutlaka yerini
bulacaktır. 
Saygılar sunuyorum. (MHP sıralarından
alkışlar) 
BAŞKAN – Teşekkür ederim Sayın Yılmaz. 
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının 92 inci maddesin de yer alan “alınarak” ibaresinin “alınmak
koşuluyla” şeklinde değiştirilmesini arz ve teklif ederiz. 
Erol Dora
(Mardin) ve arkadaşları 
BAŞKAN – Komisyon katılıyor musunuz?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Sayın Başkanım. 
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz Sayın Başkan. 
BAŞKAN – Sayın
Buldan, gerekçeyi mi okutayım?
PERVİN BULDAN
(Iğdır) – Gerekçe Başkanım, her seferinde gerekçe okunsun. 
BAŞKAN – Peki,
tamam. 
Gerekçe: 
Yapılan
değişiklik ile anlatımın anlaşılır kılınması amaçlanmıştır. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Kabul edilmiştir. 
Madde 93’te iki
adet önerge vardır, sırasıyla okutuyorum: 
Türkiye Büyük Millet Meclisi
Başkanlığına
Görüşülmekte
olan 592 sıra sayılı kanun tasarısının 93 üncü maddesinde yer alan
“mükteseplerine” ibaresinin “kazanılmış haklarına” şeklinde değiştirilmesini
arz ve teklif ederiz.
 Erol
Dora  İdris Baluken Nazmi
Gür 
 Mardin Bingöl
 Van
 Gülser
Yıldırım Abdullah Levent Tüzel  Mardin İstanbul

BAŞKAN – Şimdiki
önergeyi okutup işleme alıyorum. 
Türkiye Büyük Millet Meclisi Başkanlığına
592 Sıra Sayılı
Kanun Tasarısının 93. Maddesinin Tasarı metninden çıkartılmasını arz ve talep
ederiz. 
 S.
Nevzat Korkmaz  Oktay Vural Emin
Çınar
 Isparta İzmir Kastamonu
 Seyfettin
Yılmaz Alim Işık
 Adana
 Kütahya
BAŞKAN –
Komisyon katılıyor musunuz?
ADALET KOMİSYONU
SÖZCÜSÜ MURAT GÖKTÜRK (Nevşehir) – Katılmıyoruz Başkanım. 
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz Sayın Başkan. 
BAŞKAN – Konya
Milletvekili Sayın Faruk Bal, buyurunuz. (MHP sıralarından alkışlar) 
FARUK BAL
(Konya) – Sayın Başkan, değerli milletvekilleri; 9. Ağır Ceza Mahkemesinin
verdiği tedbir kararıyla ilgili konuşmak istiyorum. 
Şimdi, Irak’ta
cereyan eden olayları, görüyoruz ki Adalet ve Kalkınma Partisi iki açıdan
değerlendiriyor: Bir, Musul’daki konsolosluğumuzun basılması ve başkonsolosumuz
başta olmak üzere, onun etrafındaki çalışma arkadaşları, Türk vatandaşları IŞİD
terör örgütü tarafından rehin alınmıştır. Bununla ilgili bir çalışması var.
Bununla ilgili çalışmasına da Milliyetçi Hareket Partisi olarak olduğu gibi
destek veriyoruz. Yani, Musul’da bulunan konsolosluk binası Türk toprağıdır,
oradaki bayrak Türk Bayrağı’dır, bunu indiren IŞİD terör örgütüdür. Buna karşı
Türkiye Cumhuriyeti devleti, silahlı müdahale dâhil, diplomatik yollar dâhil ne
yapacaksa yapsın.
Şimdi konuşmak istediğim ikinci konu
ise: Irak’ta bunun dışında bir vahşet var, bir Türkmen katliamı var. Yarım saat
önce telefon geliyor, Tuzhurmatu, Kerkük, Musul, Telafer’de katliam var. Bu
çığlığı Adalet ve Kalkınma Partisi duymuyor, görmüyor ve bununla ilgili
herhangi bir adım atmıyor. 
Bunun yanı sıra Sayın Başbakan diyor
ki: “Bu işin üzerine gitmeyin, bu işi karıştırmayın, konuşmayın, yazmayın,
çizmeyin.” Arkasından bir mahkeme karar veriyor: “Bu olayla ilgili yazmak,
çizmek, konuşmak, yayın yapmak yasak.”
Değerli arkadaşlar, bir milletin millet
olarak varlığının en önemli iki ayrı boyutu vardır. Biri, acıyı birlikte
çekecektir; Türkmeneli’nde bir acı varsa burada biz yüreğimizde hissedeceğiz,
kederi birlikte yaşayacağız, sızıyı birlikte yaşayacağız ki millet olduğumuzun
farkına varacağız, onların derdine derman olacağız. Bunun yanında sevinci,
bunun yanında merhameti, şefkati de birlikte yaşayacağız. 
Şimdi, Türk milleti adına karar veren
bir 9. Ağır Ceza Mahkemesi… Oradaki hâkim ne biçim hâkim ki milletin var
olmasını ortaya koyacak olan, kederde, tasada, kıvançta birlikte yaşayabileceği
unsurları Türkiye’de yaşayan vatandaşlarımızın duymasının, bilmesinin önüne
mahkeme kararıyla engel koyuyor. 
Burada Adalet Bakanı yok. Buradan o hâkimi
şikâyet ediyorum; asıl anayasal suçu bu hâkim işliyor. Böyle lüzumsuz bir karar
olabilir mi? Benim millet olarak orada yaşayan soydaşlarımın, millettaşlarımın
nasıl bir ızdırap çektiklerini, kellelerinin nasıl kesildiğini, kanlarının
nasıl aktığını görmem ve onlara yardım edebilmek için duaysa dua, bedduaysa
beddua, silah yardımıysa silah yardımı, maddi yardımsa maddi yardım, bunu
yapmam lazım. Ben bunu bilemezsem, bunu göremezsem, bunu duyamazsam nasıl
millet olacağım, nasıl “Benim parçamdır.” diyebileceğim? Dolayısıyla, zabıtlara
geçsin ve bunun takipçisi olacağım. Bu mahkeme kararını veren hâkimden, bununla
ilgili olarak eğer birisi baskı yapmışsa ondan, hem Allah huzurunda hem vicdan
huzurunda hem millet huzurunda şikâyetçiyim. (MHP sıralarından alkışlar)
BAŞKAN – Teşekkür ederim Sayın Bal.
Önergeyi oylarınıza sunuyorum…
ALİ ÖZGÜNDÜZ (İstanbul) – Karar yeter
sayısı…
BAŞKAN – Karar yeter sayısı arayacağım.
Kabul edenler… Kabul etmeyenler… Karar
yeter sayısı yoktur.
Beş dakika ara veriyorum.
 Kapanma
Saati: 22.41
ONUNCU OTURUM
Açılma Saati: 22.45
BAŞKAN: Başkan Vekili Meral AKŞENER
KÂTİP ÜYELER: Muhammet Rıza YALÇINKAYA (Bartın), İsmail KAŞDEMİR
(Çanakkale) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 104’üncü Birleşiminin Onuncu
Oturumunu açıyorum.
93’üncü madde
üzerinde Konya Milletvekili Sayın Faruk Bal ve arkadaşlarının önergesinin
oylamasında karar yeter sayısı bulunamamıştı. 
Şimdi önergeyi
tekrar oylarınıza sunacağım ve karar yeter sayısı arayacağım.
İkisi anlaşamadılar.
Elektronik olarak… 
İki dakika süre
veriyorum. 
(Elektronik
cihazla oylama yapıldı)
BAŞKAN – Karar
yeter sayısı vardır, önerge kabul edilmemiştir.
592 sıra sayılı
Kanun Tasarısı’nın görüşmelerine kaldığımız yerden devam edeceğiz.
Komisyon burada.
Hükûmet burada.
Diğer önergeyi
okutuyorum:
Türkiye Büyük Millet Meclisi
Başkanlığına
Görüşülmekte
olan 592 sıra sayılı kanun tasarısının 93 üncü maddesinde yer alan
“mükteseplerine” ibaresinin “kazanılmış haklarına” şeklinde değiştirilmesini
arz ve teklif ederiz.
Erol Dora (Mardin) ve arkadaşları
BAŞKAN –
Komisyon katılıyor musunuz?
ADALET KOMİSYONU
SÖZCÜSÜ MURAT GÖKTÜRK (Nevşehir) – Katılmıyoruz Başkanım.
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz Başkan.
BAŞKAN –
Gerekçeyi okuyun lütfen.
Gerekçe:
Yapılan
değişiklik ile anlatımın anlaşılır kılınması amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Kabul edilmiştir. 
Madde 94’te üç
adet önerge vardır, sırasıyla okutup işleme alıyorum:
Türkiye Büyük Millet Meclisi
Başkanlığı’na
Görüşülmekte
olan 592 sıra sayılı kanun tasarısının 94 üncü maddesinde yer alan “Kurul”
ibaresinin “Genel Kurul” şeklinde değiştirilmesini arz ve teklif ederiz.
 Erol
Dora İdris Baluken Nazmi
Gür
 Mardin Bingöl Van
 Gülser
Yıldırım Esat Canan
 Mardin Hakkâri
TBMM Başkanlığına
Görüşülmekte
olan 592 S.Kanun Tasarısının 94.maddesinde bulunan “ibaresi” kelimesinin
“kelimesi” ve “şeklinde” kelimesinin “olarak” değiştirilmesini arz ve teklif
ederiz.
 Faruk
Bal Lütfü Türkkan Mesut
Dedeoğlu
 Konya Kocaeli Kahramanmaraş
 Alim
Işık Zühal Topcu Adnan
Şefik Çirkin
 Kütahya Ankara Hatay
BAŞKAN – Şimdiki önergeyi okutup işleme
alıyorum.
Türkiye Büyük Millet
Meclisi Başkanlığına
Görüşülmekte olan 592 sıra sayılı Kanun
tasarısının, 94. maddesinin madde metninden çıkarılmasını arz ve teklif ederiz.
 Ali Rıza Öztürk  Turgut
Dibek  Dilek Akagün Yılmaz
 Mersin  Kırklareli
 Uşak
 Kamer Genç  Mehmet
Haberal  Bedii Süheyl Batum
 Tunceli  Zonguldak
 Eskişehir
BAŞKAN – Komisyon, katılıyor musunuz?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Sayın Başkan.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz Sayın Başkan.
BAŞKAN – Eskişehir Milletvekili Sayın
Süheyl Batum, buyurunuz. (CHP sıralarından alkışlar)
BEDİİ SÜHEYL BATUM (Eskişehir) –
Teşekkür ederim Sayın Başkan.
Değerli milletvekilleri, bu kanunun,
esas itibarıyla, şimdi üzerinde görüştüğümüz maddesi dâhil, 90’ıncı maddesinden
sonra gelen maddelerini hepimiz biliyoruz, hepimiz hatırlıyoruz. Daha önce
burada yaptığınız bir yasada bu değişiklikleri getirmiştiniz ve Anayasa
Mahkemesi bu yasayı iptal etti. 
Değerli arkadaşlar -hatırlayacaksınız-
bu yasayla getirdiğimiz, 90’ıncı maddeden sonra getirdiğimiz hükümleri daha
önce değiştirirken hepimiz burada Sayın Bekir Bozdağ’a da sizlere de buradaki
HSYK Yasası’nın Anayasa’ya açıkça aykırı olduğunu söylemiştik. “Bunun için
bakan olmaya, hukukçu olmaya da gerek yok, çok açıklıkla aykırılık var.”
demiştik. Sadece biz değil, Türkiye Barolar Birliği, Hâkimler ve Savcılar
Yüksek Kurulunun 2. Başkanı, Başkan Vekili, hukukçular, barolar, hepsi,
Anayasa’ya açıkça aykırı olduğunu söylediler ve o sırada, Bakan olarak Sayın
Bekir Bozdağ, çıktı, bize şunu söyledi: “Hayır, hayır, değil. Anayasa’nın
159’uncu maddesi açık, istediğimiz yasayı yapabiliriz, takdir yetkisi bizde.”
Yani, Sayın Bekir Bozdağ ve sizler bu açık aykırılığı görmediniz, anlamadınız
ya da görmezden geldiniz. 
YILMAZ TUNÇ (Bartın) – Reddedilen
maddeler de var. 
BEDİİ SÜHEYL BATUM (Eskişehir) – Olağan
zekâya sahip bir hukuk fakültesi öğrencisinin bile, birinci sınıf öğrencisinin
bile bilebileceği, gördüğü açık aykırılığı sizler nasıl oldu da görmediniz?
Bakan Bekir Bozdağ nasıl oldu da görmedi? Ve Anayasa Mahkemesi bunu 10/4/2014
tarihinde iptal etti “Evet, doğru söylüyorlar, bu getirdikleri düzenlemeler
Anayasa’ya açıkça aykırı.” dedi. 
Değerli arkadaşlar, şimdi, HSYK
Yasası’nı yaparken, hatırlayacaksınız, deliller karartıldı, hâkim ve savcıların
değiştirileceğine yönelik Bakanın her şeye hâkim olacağı bir yasayı burada
getirdiniz. Söyledik: “Anayasa’ya aykırı.” “Olsun, bir günlük krallık
krallıktır, elimize geçirelim de istediğimizi yaparız.” dediniz. 
Arkasından, özel yetkili mahkemeleri
kaldırırken size söyledik. 
Değerli arkadaşlar, şunun için
söylüyorum: Önünüzde çok açık aykırılıklar var. Bir kez daha -herhâlde bu, son
konuşmalardan biri olacak- çok açık aykırılıklar var. İnanılmaz bir şey var.
İnsanlar sahte delillerle yargılandılar, Başbakanın Özel Danışmanı dahi -şu
anda aranızda mı bilmiyorum- “Bir kumpas kuruldu.” dedi, sizin içinizden biri
söyledi ama size bakıyorum, görmezden geliyorsunuz, aynı Anayasa’ya aykırılık
gibi. “Nerede canım.” diyorsunuz “Olur mu?” diyorsunuz. Türk hukukunda,
kanıtsız, tek kanıtı sahte olan yargılamaların sonucunda varılan kararlar…
Buradaki arkadaşlarımızın, şu anda bile olan, dört yıl, beş yıl, altı yıl, yedi
yıl tutuklu kalanların haklarına yönelik ne yaptınız? Ama sorarsak “Ceza Yasası
yaptık.” diyorsunuz. Bunu çocuklarımıza anlatamayacağız. Ama bir şeyi özellikle
vurgulamak istiyorum: “Bu Meclis, Türkiye Cumhuriyeti devletinin Parlamentosu,
Meclisi.” diyoruz. Neyin? Türkiye Cumhuriyeti devletinin. “Devlet nedir?” diye
sorsam, yine hukuk fakültesinin birinci sınıf öğrencileri şunu söyler: Devlet,
belli bir toprak parçası olacak adına “vatan” dediğimiz; onun üstünde yaşayan,
adına “ulus” dediğimiz bir insan topluluğu olacak ve onu yöneten üstün, egemen,
etkin bir güç olacak. Ama bu gücün olması yeterli değil, yeterli değil, ne
olacak? Bu örgütlü egemenliğe sahip güç keyfiyete ya da kaba kuvvete ya da
başbakanların özel talimatlarına dayalı olmayacak. Neye dayalı olacak? Hukuka.
Sayenizde, öyle bir durum oldu ki, artık, Türkiye Cumhuriyeti devleti
kesinlikle bir devlet olmaktan çıktı, bir örgüt oldu, bir çete oldu. Neden?
Çünkü hukuku yok, çünkü hukukunu sizler, Bekir Bozdağ’ın, Başbakanın
talimatlarına göre değiştirir oldunuz, Allah kolaylık versin!
Hepinize saygılar sunuyorum. (CHP
sıralarından alkışlar, AK PARTİ sıralarından gürültüler)
BAŞKAN - Teşekkür ederim Sayın Batum.
Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir.
Diğer önergeyi okutuyorum:
 Türkiye Büyük
Millet Meclisi Başkanlığına
Görüşülmekte olan 592 S.Kanun
Tasarısının 94.maddesinde bulunan “ibaresi” kelimesinin “kelimesi” ve
“şeklinde” kelimesinin “olarak” değiştirilmesini arz ve teklif ederiz.
 
Faruk Bal (Konya) ve arkadaşları 
BAŞKAN –
Komisyon, katılıyor musunuz?
ADALET KOMİSYONU
SÖZCÜSÜ MURAT GÖKTÜRK (Nevşehir) – Katılmıyoruz Sayın Başkanım.
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz.
BAŞKAN – Gerekçeyi okuyun lütfen…
Gerekçe: 
Önerge ile madde kanun yapma tekniğine
uygun hale getirilmektedir.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Kabul edilmemiştir.
Diğer önergeyi okutuyorum:
 Türkiye
Büyük Millet Meclisi Başkanlığına
Görüşülmekte olan 592 sıra sayılı kanun
tasarısının 94 üncü maddesinde yer alan “Kurul” ibaresinin “Genel Kurul”
şeklinde değiştirilmesini arz ve teklif ederiz.
 
Erol Dora (Mardin) ve arkadaşları
BAŞKAN – Komisyon, katılıyor musunuz?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz Sayın Başkan.
BAŞKAN – Gerekçeyi okuyun lütfen…
Gerekçe:
Yapılan değişiklik ile anlatımın
anlaşılır kılınması amaçlanmıştır.
BAŞKAN - Önergeyi oylarınıza
sunuyorum: Kabul edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Madde 95’te üç adet önerge vardır,
sırasıyla okutup işleme alıyorum:
Türkiye Büyük
Millet Meclisi Başkanlığı’na
Görüşülmekte olan 592 sıra sayılı kanun
tasarısının 95 inci maddesinin “a” bendinde yer alan “ve” ibaresinin “ile”
şeklinde değiştirilmesini arz ve teklif ederiz.
 Erol
Dora İdris Baluken Nazmi
Gür
 Mardin Bingöl Van
 Gülser
Yıldırım Selma Irmak
 Mardin Şırnak

TBMM
Başkanlığına
592 S. S. Kanun Tasarısının 95. md. İle
düzenlenen 6087 S. Kanun 18. Maddesinin (2) fıkrasında yer alan “yararlı
olacağı” ibaresinden sonra gelmek üzere “objektif ölçülerde” ibaresinin
eklenmesini arz ve teklif ederiz.
 Faruk
Bal Ali Öz Seyfettin
Yılmaz
 Konya Mersin Adana
 Zühal
Topcu Alim Işık Mesut
Dedeoğlu
 Ankara Kütahya Kahramanmaraş
BAŞKAN – Şimdiki
önergeyi okutup işleme alıyorum.
TURGUT DİBEK
(Kırklareli) – Önergeyi çekiyoruz.
BAŞKAN – Tamam,
çektik onu.
O zaman, en son
okunan önergeyi…
Muhterem
Komisyon?
ADALET KOMİSYONU
SÖZCÜSÜ MURAT GÖKTÜRK (Nevşehir) - Katılmıyoruz efendim.
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz Sayın Başkan.
BAŞKAN – Mersin
Milletvekili Sayın Ali Öz.
Buyurunuz. (MHP
sıralarından alkışlar)
ALİ ÖZ (Mersin)
– Teşekkür ediyorum Sayın Başkanım.
Sayın Başkan,
değerli milletvekilleri; 592 sıra sayılı Kanun Tasarısı’nın 95’inci maddesiyle
alakalı verdiğimiz değişiklik önergesi üzerine söz almış bulunuyorum. Bu
vesileyle yüce heyetinizi saygılarımla selamlıyorum.
Değerli milletvekilleri, son on yılda temel kanunların
tamamına yakını değiştirilmiştir. Toplumun değişen ihtiyaçlarına cevap vermek
ve toplumsal barışı sağlamak için yasal değişiklikler elbette yapılacaktır,
ancak itirazımız, yasa yapma hakkının çok özensiz ve öngörülerden uzak olarak
kullanılmasınadır. İktidar sayısal çoğunluğunun verdiği güçle ve Türkiye Büyük
Millet Meclisi İç Tüzüğü’nün sağladığı imkânlarla yasama faaliyetlerini çok
hoyratça kullanmaktadır. Bu süreçte temel kanunlar çıkartılmış, sayısını
unuttuğumuz yargı paketleri ve torba yasalarla Türk hukuk mevzuatı âdeta yamalı
bohçaya dönmüştür. Hükûmet, yasa yapma süreçlerinde, katılımcı bir anlayıştan
uzak, konjonktürel tepkilerle yasa taslaklarını hazırlamakta ve aceleci bir
şekilde Türkiye Büyük Millet Meclisinden yasalaşmasını istemektedir. Oysa
yapılması gereken, Türkiye Büyük Millet Meclisinden çıkan yasaların
uygulanmasını sabırla takip etmek ve bir sorun çıkarsa tüm taraflarla birlikte
yeni bir düzenleme yapmaktır. 
Hukuk devletinde yasalara aykırı
davrananlar mahkemelerce yargılanarak cezaları hukuk sistemi tarafından
verilir. Geldiğimiz nokta itibarıyla Türkiye'nin artık bir hukuk devleti
olmaktan çıktığını üzülerek ifade etmek istiyorum. Savcı ve yargıçların
inisiyatifsiz bırakıldığı, toplumsal huzur ve barış için hukuk yerine emniyet
güçlerinin devreye sokulduğu görülmektedir. Toplumda kutuplaşmayı kışkırtan bu
anlayışın devamı daha büyük bir kaos ortamı hazırlayacaktır. 
Hukukun egemen olduğu bir ülkede devlet
adına hareket edenler bilmelidir ki bir ülkede adaleti sağlayacak olan sadece
ve sadece hukuk sistemidir. Yargının sacayağını oluşturan hâkim, savcı ve
avukatlar, adaletin teminatı olarak bağımsız bir şekilde görev yapabilmelidir.
Ancak iktidara geldiği andan itibaren hukuku, barışı, huzuru, adaleti, kamu
düzenini sağlayacak unsurları kendisi belirleyen iktidar, bugün yargı sistemini
felç eden ve buna bağlı olarak da toplumu kaosa sokan bir anlayışı gütmektedir.
AKP iktidarı, kendi hâkimini, kendi savcısını ve nihayetinde evrensel hukuk
yerine kendi hukukunu oluşturma çabasındadır. 
Meclisteki görüşmeleri hepimiz
biliyoruz. Burada yasaları yaparken, AKP iktidarının “Ben yaptım, oldu.” tavrı
ülkeyi bugün bu noktaya getirmiştir. Komisyon görüşmelerini oldubittiye
getiren, Meclis görüşmelerinde ise muhalefetin yükselen sesine kulak tıkayan
iktidar, sağlıklı ve adil bir yasa yapıcı olduğunu iddia edemez. Habur’da
kurduğunuz mahkeme de, yolsuzluk operasyonunun ardından yargıda başlattığınız
cadı avı da aslında anlayışınızın ne kadar sakat olduğunu ortaya koyuyor.
Mahkemeler Türk milleti adına karar vermelidir. Ama, sayenizde, son dönemde
alınan pek çok kararın millîliğinden ve evrensel hukuk ilkelerine uygunluğundan
bahsetmek mümkün değildir. Bu nedenle, sizin yargıya bakışınızın da evrensel
olmadığı açıktır. Sizin yargıya bakış açınız kadrolaşma suçlarınızı örtbas
etme, sizden olanı koruma esasına dayalıdır. Oysa yargı insanları “siz, biz”
diye ayırmamalı ve bağımsız olmalıdır. 
Bu maddedeki kurum müfettişlerinin en
az beş yıl görev yapmış savcı ve hâkimlerden teşekkül ettirilmekle seçilecek
olmasına rağmen, burada da objektif kriterlere yer verilmeksizin sadece kurulun
öngöreceği kişileri atamak, aslında, sizden olanları, size yakın olanları,
sizin istediğinizi yerine getirecek olanları görevlendirme arzunuzun bir gerçek
yansımasıdır.
Bu vesileyle, yapmış olduğunuz
yasalarda, devletin, bu ülkede yaşayan 76 milyon insanın tamamını düşünerek bu
kanunları geçirmenizi, parmaklarınızı ona göre kaldırmanızı tavsiye ediyor,
yüce heyetinizi saygılarımla selamlıyorum. (MHP sıralarından alkışlar)
BAŞKAN – Teşekkür ederim Sayın Öz.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığı’na
Görüşülmekte olan 592 sıra sayılı kanun
tasarısının 95 inci maddesinin “a” bendinde yer alan “ve” ibaresinin “ile”
şeklinde değiştirilmesini arz ve teklif ederiz.
 Erol
Dora (Mardin) ve arkadaşları
BAŞKAN – Komisyon katılıyor musunuz?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkan.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz Sayın Başkan.
PERVİN BULDAN (Iğdır) – Gerekçe…
BAŞKAN – Gerekçeyi okutuyorum: 
Gerekçe: 
Yapılan değişiklik ile anlatımın
anlaşılır kılınması amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler…Kabul edilmiştir.
96’ncı maddede iki önerge vardır, ikisi
de aynı mahiyettedir; okutup aynı anda işleme alacağım, önerge sahiplerine söz
vereceğim:
Türkiye Büyük
Millet Meclisi Başkanlığı’na
Görüşülmekte olan 592 sıra sayılı kanun
tasarısının 96 ıncı maddesinde yer alan “benzeri” ibaresinin “benzer” şeklinde
değiştirilmesini arz ve teklif ederiz. 
Erol
Dora İdris Baluken Nazmi
Gür
Mardin Bingöl
 Van
Gülser
Yıldırım İbrahim Ayhan
Mardin Şanlıurfa
TBMM
Başkanlığına
Görüşülmekte olan 592 S. Sayılı Kanun
Tasarısının 96. Maddesi ile düzenlenen 6087 S. Kanunun 16. maddesinin 1.
fıkrasının (e) bendinde bulunan “benzeri” kelimesinin metinden çıkarılmasını,
“benzer” kelimesinin eklenmesini arz ve teklif ederiz. 
Faruk
Bal Lütfü Türkkan Mesut
Dedeoğlu
Konya Kocaeli Kahramanmaraş
Zühal
Topcu Alim Işık Ali
Halaman
Ankara Kütahya Adana
BAŞKAN – Komisyon, katılıyor musunuz? 
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Sayın Başkanım.
BAŞKAN – Hükûmet? 
KALKINMA BAKANI CEVDET YILMAZ (Bingöl)
– Katılmıyoruz Başkanım. 
BAŞKAN – Adana Milletvekili Sayın Ali
Halaman, buyurunuz. (MHP sıralarından alkışlar) 
ALİ HALAMAN (Adana) – Başkanım,
teşekkür ederim. 
592 sıra sayılı kanun, 104 madde,
çıkması ısrar edilen bir kanun, on gündür devam ediyor. Ben de bu kanunun
96’ncı maddesinde vermiş olduğumuz önerge hakkında söz almış bulunmaktayım.
Milliyetçi Hareket Partisi ve şahsım adına Genel Kurulu ve milletimizi saygı,
sevgiyle selamlarım. 
Kanun 104 madde olmasına rağmen,
genelde mükerrer. Daha önce de çıkan kanunlar, şimdi güncellemesi yapılıyor.
Daha çok, suçları, cezaları artıran, görev ve yetkileri siyasetin, Hükûmetin
emrine veren, kurumsallaşmadan çok, siyasi, kişisel, inisiyatif artıran
kanunlar manzumesi gibi. 
Bu kanunlar çıkmasına rağmen toplumda
çok karşılık bulmuyor, uzun dönem çıkarılmasına rağmen. Çünkü karşılık bulmuş
olsa ticaretin bu kadar çok bozulmaması lazım, ahlaksızlığın bu kadar çok
artmaması lazım. Terörün arttığı, gürültünün, kavganın, mutsuzluğun,
adaletsizliğin, haksızlığın, torpilin, rüşvetin çoğaldığı bir Türkiye, çözülen
bir Türkiye; bayrağı aşağıya inen, İstiklal Marşı okunmayan, Musul’da,
Kerkük’te elçilikleri rehin alınan, kara yollarında taşımacılık yapan şoförleri
tutsak edilen bir dönemi yaşıyoruz.
Şimdi, geçmiş yıllarda hükûmetler
dolayısıyla siyaset bu Millî Misak sınırları dışında kalan… Yani Kurtuluş
Savaşı’ndan sonra özellikle Kafkaslarda Şeyh Şamil’in şiirlerini, dolayısıyla
edebiyatını, vermiş olduğu mücadeleyi fark ederek büyüdük. Yine, Kırım’da Tatar
Mustafa Cemiloğlu’nun mücadelesini fark ederek, dolasıyla onların şiirlerine,
hayatına bakarak büyüdük. Yine, Azerbaycan’da rahmetli Elçibey’in mücadelesini
izleyerek büyüdük. Yani, Kırım’da İsmail Gaspıralı’nın şiirlerini fark ettik.
Sonra, Kerkük’te, Musul’da Irak Türkmen Cephesinin yani “Menim gardaşım”
diyerek Türklüğü ifade eden, kendi vatan topraklarını koruma, kollama, ileriye
taşıma noktasında gayretlerini gördük. Ama, bugün geldiğimiz noktada, bugünkü
Hükûmet yani iktidar dışarıda soydaş kabul ettiğimiz, bu soylu gruplara,
kümelere destek, yardımcı olmayıp, PKK’ya, bugün gündeme gelen IŞİD’e yardımcı
olduğu kadar bir Irak Türkmen Cephesine yardımcı olmayıp orada konsolosluğun
düşmesine, bayrağın aşağıya inmesine engel olamadı. Dolayısıyla, ben, bugün
bunu yani Türklüğün, Türkmenliğin aşağıda kaldığı ve Türk soyunun bu kadar
aşağılanarak uzak durulduğu bir siyaseti -kanunun bu maddesinde vermiş
olduğumuz önerge üzerinde konuşma olmamasına rağmen- ve buradan Hükûmeti
kınadığımı söyler, hepinizi, büyük Türk milletini saygı sevgiyle anar, hepinize
teşekkür ederim. (MHP sıralarından alkışlar) 
BAŞKAN -
Teşekkür ederim Sayın Halaman.
Diğer önergenin
gerekçesini okutuyorum:
Gerekçe: Yapılan
değişiklik ile anlatımın anlaşılır kılınması amaçlanmıştır.
BAŞKAN –
Önergeleri oylarınıza sunuyorum: Kabul edenler... Kabul etmeyenler... Kabul
edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Kabul edilmiştir. 
97’nci maddede
iki adet önerge vardır, sırasıyla okutup işleme alıyorum:
Türkiye Büyük
Millet Meclisi Başkanlığı’na
Görüşülmekte olan 592 sıra sayılı kanun
tasarısının 97 inci maddesinin 2 inci fıkrasında yer alan hakim ve savcı
ibaresinden sonra konulan “;” işaretinin, “,” şeklinde değiştirilmesini arz ve
teklif ederiz.

 Erol
Dora İdris Baluken Nazmi
Gür
 Mardin Bingöl Van
 Gülser
Yıldırım Halil Aksoy
 Mardin Ağrı
TBMM
Başkanlığına
Görüşülmekte olan 592 S. Sayılı Kanun
Tasarısının 97. maddesi ile düzenlenen 6087 S. Kanunun 19. maddesinin 2.
fıkrasının son cümlesinin metinden çıkarılmasını, yerine “Her boş üyelik için
en fazla oy alan beş adayın ismi TBMM’ne bildirilir. TBMM Genel Kurulu bu
adaylar arasından 2/3 çoğunluk ile üç turda 2/3 çoğunluk sağlanmadığı takdirde
aralarında çekilecek kura ile seçilir.” cümlelerinin eklenmesini,
Arz ve teklif ederiz.
 Faruk
Bal Lütfü Türkkan Mesut
Dedeoğlu
 Konya Kocaeli Kahramanmaraş

 Zuhal
Topcu Alim Işık S.
Nevzat Korkmaz
 Ankara Kütahya Isparta
BAŞKAN – Komisyon, katılıyor musunuz?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım. 
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz Sayın Başkan.
BAŞKAN – Isparta Milletvekili Sayın
Süleyman Nevzat Korkmaz, buyurun. (MHP sıralarından alkışlar)
S. NEVZAT KORKMAZ (Isparta) – Sayın
Başkan, değerli milletvekilleri; hepinize hayırlı akşamlar diliyorum ve yüce
heyetinizi saygıyla selamlıyorum. 
Değerli arkadaşlar, yargıya paket ya da
torba gözüyle bakılmaz, bu ancak 5’inci sınıf ülkeler muamelesi yapılan bir
devlette söz konusu olur. Çağdaş hukuk devleti, adalet mekanizmasına kılı kırk
yaran bir gözlükle bakar. Yaptığınız ne hukukun tesisidir ne adaletin
tecellisidir. Sadece bağımsızlık ve tarafsızlık adına adalet üreten yargı
sistemimizde ele geçiremediğiniz son kaleleri de fethederek zapturapt altına
almak olayıdır. 
Değerli milletvekilleri, AKP’nin birçok
eksiği var -bunu her platformda dile getiriyoruz- ama galiba en büyük eksiği,
bir türlü muhalefet partileriyle yahut farklı düşünen kesimlerle bir türlü
istişare etmemesidir. Bu Meclis iktidar ve muhalefetten oluşuyor. Akıllı
iktidarlar muhalefeti incinse de incitmeyen ve onları sürecin içinde tutarak
onların farklı görüşlerinden istifade eden iktidarlardır. Bu nasıl bir
böbürlenme ve nasıl karşısındaki fikri küçük görme hastalığıdır ki muhalefetin
her yaptığını itibarsızlaştırma ve her yaptığını zararlı görme gibi bir ruh
hâli içine sokuyor sizleri? Bugün bunun birçok örneği var ise de en son örneği
Sayın Ekmeleddin İhsanoğlu’nun adaylığı söz konusudur. Daha bismillah, dakika
bir, hemen adayı gözden düşürme operasyonuna dönüşüyor. 
RAMAZAN CAN (Kırıkkale) – Hayırlı
olsun, hayırlı olsun.
S. NEVZAT KORKMAZ (Devamla) - Hâlbuki
çok değil, bundan sadece iki yıl önce Sayın Ekmeleddin İhsanoğlu’nun Genel
Sekreter olarak seçilmesini bir AKP başarısı olarak anlatıyordunuz her tarafta.

Yine, bir başka örnek, muhalefet “çatı
aday” dedi, üşenmediniz hemen temeline indiniz, çatısına çıktınız. Yahu,
meşveret etmenin neresi kötü değerli arkadaşlar? Yani farklı düşünen iki parti
bir araya gelmiş bu meseleyi yeni krizlere sebep olmadan, uzlaşma içerisinde
nasıl çözebiliriz diye efendim, birbirlerini ziyaret etmişler sadece
birbirlerini de değil, aşağı yukarı bütün siyasi partileri ziyaret etmişler,
Meclis içinde, dışında ve büyük STK’ları ziyaret etmişler. Ne dediniz? Bu
çoğulcu demokrasi arayışını tebrik etmek yerine “Kapı kapı dolaşıyorsunuz.”
dediniz. Yani gerekirse rızayı temin etmek için kapı kapı da dolaşılır. Ancak
siz ne yaptınız değerli AKP milletvekilleri, siz ne yaptınız? Bırakın siyasi
partilerin farklı düşüncelerini, Meclis dışındaki küçük partileri bile yetkili
sözcünüz “Efendim, yüzde 1 mi oy aldı, binde 1 mi oy aldı?” gibi küçümseme
yoluna gittiniz. Burada eleştirilmesi gereken herhâlde demokratik rejimi hep
birlikte yürütmek arayışı değil, aksine AKP’nin yapmış olduğu bu tek adam
şovunu eleştirmektir. 
Aynı bağnazlığı Türkiye Büyük Millet
Meclisi çatısı altında da gösteriyorsunuz. Türkiye Büyük Millet Meclisi,
bildiğiniz üzere komisyonlar marifetiyle yürür. Siz komisyonları yani
muhalefetin de temsil edildiği çalışma komisyonlarını bir yük olarak görüyorsunuz,
mümkün olsa tüm komisyonları kaldıracaksınız. 17-25 Aralık yolsuzluk
meselelerini soruşturmak üzere kurulması kabul edilmiş Komisyonu kurmamak için
habire mazeret üretiyorsunuz. Bir sansür, bir veto kurulu oluşturmuşsunuz aynen
12 Eylül cuntasının “Kimler Parlamentoya girecek, kimler girmeyecek.” vetosunda
olduğu gibi. Niye? Çünkü onlar görüşlerini açıklamışlar.
Değerli arkadaşlar, Türkiye’de
yaşayacaksın ve asrın en büyük yolsuzluk iddiası olan 17-25 Aralık’la ilgili
milletvekili görüşünü açıklamayacak. Ne açıklayacak, çiçekler, böcekler,
kelebeklerden mi bahsedecek? Bunu mu istiyorsunuz? Hayır, sizin istediğiniz,
değerli arkadaşlar, bu komisyonu kurdurmadan Cumhurbaşkanlığı seçimlerinin
sonrasına bırakmak, milletin gözünün önünden kaçırmak. Sadece bu da değil.
Âlây-ı vâlâ ile Millî İstihbarat
Teşkilatı Yasası çıkardınız. Bu yasada dediniz ki: “Millî irade istihbari
hizmetleri denetleyecek, önerilerde bulunacak bir sürekli komisyon kuracağız.”
Nerede bu komisyon? Hâlâ, Adalet ve Kalkınma Partisi bu komisyona üye vermedi.
Bakın, her tarafımız ateş altında, yanıyor. 
(Mikrofon otomatik cihaz tarafından
kapatıldı)
S. NEVZAT KORKMAZ (Devamla) –
Komşularımızdaki bu sıkıntı Türkiye’ye kadar sirayet edecek ama millî güvenlik
meselelerinde önerilerde bulunacak bu komisyon sizin vasıtanızla toplanmıyor.
Severiz böyle demokrasiyi, çoğulculuk anlayışını.
Teşekkür ediyorum. (MHP sıralarından
alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarının 97 nci maddesinin 2 inci fıkrasında yer alan hakim ve savcı
ibaresinden sonra konulan “;” işaretinin “,” şeklinde değiştirilmesini arz ve
teklif ederiz.
İdris Baluken
(Bingöl) ve arkadaşları
BAŞKAN – Komisyon, katılıyor musunuz?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım. 
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz Başkanım.
BAŞKAN – Gerekçeyi okutuyorum:
Gerekçe:
Yapılan değişiklik ile anlatımın
anlaşılır kılınması amaçlanmıştır.
BAŞKAN – Önergeyi oylarınıza
sunuyorum: Kabul edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Madde 98’de iki önerge vardır,
sırasıyla okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarının 98 inci maddesinde yer alan “gereken” ibaresinin “gerekli” şeklinde
değiştirilmesini arz ve teklif ederiz.
 Erol
Dora İdris Baluken Nazmi
Gür
 Mardin Bingöl Van
 Gülser
Yıldırım Murat Bozlak
 Mardin Adana
Türkiye Büyük
Millet Meclisi Başkanlığına
592 S. Sayılı
Kanun Tasarısının 98. maddesi ile düzenlenen 6087 S. Kanunun 29. maddesinin 2.
fıkrasında bulanan “da” ekinin metinden çıkarılmasını arz ve teklif ederiz.
 Faruk
Bal Lütfü Türkkan Mesut
Dedeoğlu
 Konya Kocaeli Kahramanmaraş
 Zühal
Topcu Alim Işık
 Ankara Kütahya
BAŞKAN – Komisyon katılıyor musunuz?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz Sayın Başkan.
BAŞKAN – Gerekçeyi okutuyorum:
Gerekçe:
Maddenin daha iyi anlaşılabilmesi için
bu önerge verilmiştir.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının 98 inci maddesinde yer alan “gereken” ibaresinin “gerekli” şeklinde
değiştirilmesini arz ve teklif ederiz. 
 Erol
Dora (Mardin) ve arkadaşları
BAŞKAN – Komisyon katılıyor musunuz?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz Başkanım.
BAŞKAN – Gerekçeyi okutuyorum:
Gerekçe:
Yapılan değişiklik ile anlatımın
anlaşılır kılınması amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler... Kabul edilmiştir.
99’uncu maddede bir önerge vardır,
okutup işleme alıyorum.
TBMM
Başkanlığına
592 S.S Kanun Tasarısının 99. maddesi
ile düzenlenen 6087 S. Kanunun 36. Maddesinin (1) fıkrasında bulunan
“yürütülecek” kelimesinin metinden çıkarılmasını, yerine “yapılacak”
kelimesinin eklenmesini arz ve teklif ederiz.
 Faruk
Bal Lütfü Türkkan Mesut
Dedeoğlu
 Konya Kocaeli Kahramanmaraş
 Zühal
Topcu Alim Işık
 Ankara Kütahya
BAŞKAN – Komisyon katılıyor musunuz?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz Başkanım.
BAŞKAN – Sayın Halaçoğlu, gerekçeyi mi
okutayım?
YUSUF HALAÇOĞLU (Kayseri) – Evet.
BAŞKAN – Gerekçeyi okutuyorum:
Gerekçe:
Yapılacak fiili ile disiplin
soruşturmasını daha iyi anlaşılabilir hâle getirebilmek amacıyla bu önerge
verilmiştir.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler... Kabul edilmiştir.
Madde 100’de bir önerge vardır, işleme
alıyorum.
Türkiye Büyük Millet Meclisi
Başkanlığına
Görüşülmekte
olan 592 Sıra Sayılı Kanun Tasarısının 100 üncü maddesinin 3 üncü fıkrasında
yer alan “ya da” ibaresinin metinden çıkarılarak yerine “veya” kelimesinin
eklenmesini arz ve teklif ederiz.
 Faruk Bal  Lütfi
Türkkan  Mesut Dedeoğlu
 Konya  Kocaeli
 Kahramanmaraş
 Zühal Topcu  Alim
Işık
 Ankara  Kütahya
BAŞKAN –
Komisyon katılıyor musunuz?
ADALET KOMİSYONU
SÖZCÜSÜ MURAT GÖKTÜRK (Nevşehir) –Katılmıyoruz Başkanım.
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz Başkanım.
BAŞKAN –
Gerekçeyi mi okutuyorum?
YUSUF HALAÇOĞLU
(Kayseri) – Evet…
BAŞKAN –
Gerekçe…
Gerekçe:
Maddenin daha iyi anlaşılabilir hâle getirilmesi amacıyla bu önerge
verilmiştir.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Madde 101’de bir
önerge vardır, okutup işleme alıyorum.
Türkiye Büyük Millet Meclisi
Başkanlığına
Görüşülmekte
olan 592 Sıra Sayılı Kanun Tasarısının 101. Maddesinin tasarı metninden
çıkarılmasını arz ve teklif ederiz.
 Faruk Bal  Ali
Öz  Reşat Doğru
 Konya  Mersin
 Tokat
 Yusuf Halaçoğlu  Mustafa
Kalaycı  Mehmet Şandır
 Kayseri  Konya
 Mersin
BAŞKAN –
Komisyon katılıyor musunuz?
ADALET KOMİSYONU
BAŞKANI AHMET İYİMAYA (Ankara) –Katılmıyoruz Başkanım.
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz Sayın Başkanım.
BAŞKAN –
Gerekçeyi lütfen…
Gerekçe: Bu
madde ile; yeni kadrolar ihdas edilmek istenmektedir.
İhdas edilecek
kadrolar ağırlıklı olarak istinaf mahkemelerinde kullanılacaktır.
İstinaf
mahkemeleri ile ilgili düzenleme altyapısı oluşturmadığından ve Danıştay ve
Yargıtay’ın siyasallaştırılması amacına yönelik olduğundan kadro ihdasına gerek
bulunmamaktadır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Sayın
milletvekilleri, yeni madde ihdasına dair bir önerge vardır. İç Tüzük’ün
91’inci maddesine göre yeni bir madde olarak görüşülmesine komisyonun salt
çoğunlukla katıldığı önergeler üzerinde görüşme açılır ve bu maddede belirtilen
sayıda önerge verilebilir. 
Bu nedenle,
önergeyi okutup komisyona soracağım. Komisyon önergeye salt çoğunlukla, 14
üyesiyle katılırsa önerge üzerinde yeni bir madde olarak görüşme açacağım.
Komisyonun salt çoğunlukla katılmaması hâlinde ise önergeyi işlemden
kaldıracağım.
Şimdi, önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı Kanun
Tasarısına aşağıdaki maddenin eklenmesini ve diğer maddelerin teselsül
ettirilmesini arz ve teklif ederiz.
 Nurettin
Canikli Mehmet Doğan Kubat Muzaffer
Yurttaş
 Giresun İstanbul Manisa
 Ali
Aydınlıoğlu Erkan Akçay Özgür
Özel
 Balıkesir Manisa Manisa
 Selçuk
Özdağ Vural Kavuncu Hasan
Fehmi Kinay
 Manisa Kütahya Kütahya
 Tülay
Babuşcu Ali Aşlık Uğur
Aydemir
 Balıkesir İzmir Manisa
 Recai
Berber Pervin Buldan İlknur
Denizli
 Manisa Iğdır İzmir
 Sakine
Öz Mehmet Cemal Öztaylan
 Manisa Balıkesir
“MADDE 102- 25/8/1999 tarihli ve 4447
sayılı İşsizlik Sigortası Kanununa aşağıdaki geçici madde eklenmiştir.
GEÇİCİ MADDE 12- Manisa İlinde taş
kömürü madenciliği ve linyit madenciliği alanında faaliyet gösteren;
a)  Eynez maden ocağı işletmesinde
13/5/2014 tarihi itibarıyla, 31/5/2006 tarihli ve 5510 sayılı Sosyal Sigortalar
ve Genel Sağlık Sigortası Kanununun 4 üncü maddesinin birinci fıkrasının (a)
bendi kapsamında sigortalı olanlara veya bunların 5510 sayılı Kanunun 34 üncü
maddesinde sayılan hak sahiplerine aynı maddede belirtilen oranlarda, son aylık
net ücretleri esas alınarak Çalışma ve Sosyal Güvenlik Bakanınca belirlenen
sürede Fondan aylık ödeme yapılır. Bu ödemelerden her hangi bir vergi ve
kesinti yapılmaz.
b)  Eynez, Atabacası ve Işıklar maden
ocağı işletmelerinde 13/5/2014 tarihi itibarıyla, 5510 sayılı Kanunun 4 üncü
maddesinin birinci fıkrasının (a) bendi kapsamında sigortalı olanlara;
işyerinin kapalı olduğu dönemle sınırlı olmak üzere, 6331 sayılı Kanunun 25
inci maddesinin 6 ncı fıkrasında belirtilen ve işveren tarafından ödenmeyen
ücretleri, Çalışma ve Sosyal Güvenlik Bakanınca belirlenen süre ile aylık
olarak Fondan ödenir ve yapılan bu ödemeler yasal faiz uygulanmak suretiyle
işverenden tahsil edilir.”
BAŞKAN – Komisyon, salt çoğunlukla
önergeye katılıyor musunuz?
ADALET KOMİSYONU BAŞKANI AHMET İYİMAYA
(Ankara) – İç Tüzük’ümüzün 45 ve 87’nci maddelerinde aranan çoğunluk koşulu
oluştuğundan katılıyoruz.
BAŞKAN – Buna söyleyecek bir sözüm yok.

ADALET KOMİSYONU BAŞKANI AHMET İYİMAYA
(Ankara) – Peki, teşekkürler.
BAŞKAN – Hükûmete sorulmuyor zaten.
Evet, şimdi, madde üzerinde konuşma
talebi yok, soru-cevap işlemi yok ama bir önerge vardır; okutup işleme alıyorum.

Türkiye Büyük
Millet Meclisi Başkanlığına
Görüşülmekte olan 592 sıra sayılı Kanun
Tasarısının çerçeve 102. maddesinin Geçici madde 12’nin (a) fıkrasının son
satırında “Çalışma ve Sosyal Güvenlik Bakanınca” yerine “Çalışma ve Sosyal
Güvenlik Bakanlığınca” şeklinde değiştirilmesini arz ederiz.
 Mehmet
Erdoğan Erkan Akçay Yusuf
Halaçoğlu
 Muğla Manisa Kayseri
 S.
Nevzat Korkmaz  Seyfettin Yılmaz
 Isparta Adana
BAŞKAN – Komisyon, katılıyor musunuz?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Manisa Milletvekili Sayın
Erkan Akçay, buyurunuz. (MHP sıralarından alkışlar) 
ERKAN AKÇAY (Manisa) – Teşekkür ederim.
Sayın Başkan, değerli milletvekilleri;
verdiğimiz önerge üzerine söz aldım. Hepinizi saygıyla selamlıyorum.
Öncelikle ifade etmek isterim ki biraz
evvel 102’nci maddeye eklenmesi talep edilen ve bizim de imzamızın bulunduğu
teklifi kabul ediyoruz ve destekliyoruz. Bunu baştan söyledikten sonra da asıl
söylemek istediklerimizi de mutlaka bu birkaç dakika içerisinde iletmeyi ben
büyük bir borç sayıyorum. 
Değerli arkadaşlar, hepimizin malumu
olduğu üzere 13 Mayıs 2014 tarihinde Soma’da çok büyük bir maden faciası
meydana geldi ve bu faciada da 301 maden işçimiz hayatını kaybetti ve o günden
bugüne de bir aydan fazla bir süre geçti. Kazadan hemen sonra bazı Hükûmet
yetkilileriyle bir kısım Adalet ve Kalkınma Partisi Genel Merkez
yöneticilerinin bazı sözleri ve verdikleri sözler oldu. Olayın ertesi günü,
çarşamba günü Sayın Başbakan Soma’ya geldi -yaşananları hepiniz biliyorsunuz-
ve daha sonra, bir hafta sonra da Plan ve Bütçe Komisyonu Başkanı Manisa
Milletvekili Recai Berber’in refakatinde 10 maden işçisi Ankara’ya getirildi, geldiler,
Çalışma Bakanıyla, Enerji Bakanıyla ve Başbakanla görüşüldü. İşçiler
taleplerini dile getirdi ve bazı sözler verildi fakat geçen bu süre içerisinde
bu verilen sözlerin hiçbiri yerine gelmedi ve bu yapılması gereken yasal
düzenlemeler de yapılmadı, verilen sözler arasında da “On gün içinde bütün bu
yasaları çıkartacağız, düzenlemeleri yapacağız.” şeklinde sözler vardı. 4
Haziranda da Plan ve Bütçe Komisyonunda bir torba tasarının görüşmelerine
başlandı ve bu torba tasarıda Soma maden kazasıyla ilgili, iş güvenliğiyle
ilgili ve yer altı maden işçiliğiyle ilgili bazı maddeler de vardı. Biz
Komisyonda o maddelerin bir an evvel ayrılarak Genel Kurula derhâl getirilmesi
ve diğer maddelerin görüşmelerine de devam edilmesini ısrarla ve defaatle ifade
ettik ve bugün itibarıyla alt komisyon çalışmaları gidip üst komisyon
çalışmaları başlamasına rağmen, bu ısrarımızı, talebimizi devam ettirmemize
rağmen Hükûmet inatla, iktidar partisi inatla bu torba tasarıdan Soma’yla
ilgili maddeleri ayırmadı ve Soma âdeta bir patlama noktasına geldi. Talepleri
yerine gelmemiş ve dün itibarıyla da maden işçileri maaşlarını alamaz hâle
geldiler. Çünkü maden şirketinin bütün mal varlığına, banka hesaplarına
Tasarruf Mevduatı Sigorta Fonu tarafından da el konulmuş. Tabii, bu durumda da
alelacele, apar topar getirilen bu düzenleme –kısmen- hiçbir şeyi çözmüyor
aslında. Ancak, birkaç ay da olsa, bir iki aylık da olsa işçilerin maaşlarını
bir şekilde alabileceği bir düzenleme yapılıyor, verdiğimiz destek de bu.
Bundan sonra, bu kalıcı düzenlemelerin
derhâl yapılması ve verilen sözlerin yerine getirilmesi gerekiyor. Çifte maaş
verilmekten bahsedildi, ondan sonra, hayatını kaybedenlerin ailelerine verilen
sözler var, yer altında 301 arkadaşını kaybetmiş maden işçilerinin istihdam
talepleri var, “İş güvenliği sağlanmadan indirmeyeceğiz.” sözüne rağmen
işverenin yazılı işe çağrı talepleri var. Bu talepler karşısında Somalı maden
işçileri âdeta sahipsiz durumdadır. Tepki gösteriyorlar haklı olarak,
karşılığında da polis copuyla, biber gazıyla karşı karşıya geliyor. Eşini
kaybetmiş insanlar dahi çocuklarıyla birlikte maalesef polis copuyla
karşılandı.
(Mikrofon otomatik cihaz tarafından
kapatıldı)
ERKAN AKÇAY (Devamla) - Ben buradan son
söz olarak Hükûmeti tekrar uyarıyorum: Soma, âdeta diken üzerindedir ve
patlamaya hazır bir dinamit gibidir. Bunu özellikle tekrar hatırlatıyorum. (MHP
ve CHP sıralarından alkışlar)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Şimdi bir önerge daha gelmiştir. Anlaşmaları
bozup bozup beni zora sokuyorsunuz, bunu da kayıtlara geçirteyim. 
Okutuyorum: 
TBMM
Başkanlığına
Görüşülmekte olan Maddede yer alan
“tahsil edilir” ibaresinin “tahsil olunur” olarak değiştirilmesini öneririz.

Mehmet
Akif Hamzaçebi Özgür Özel Ali
İhsan Köktürk

İstanbul Manisa Zonguldak
Ramazan
Kerim Özkan Mehmet Volkan Canalioğlu

Burdur Trabzon
BAŞKAN – Komisyon katılıyor musunuz?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet katılıyor musunuz?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
Sayın Özel, buyurun. (CHP sıralarından
alkışlar)
ÖZGÜR ÖZEL (Manisa) – Sayın Başkan,
değerli milletvekilleri; hepinizi saygıyla selamlıyorum.
Şimdi burada aslında şöyle bir iş
yapıyoruz: Plan ve Bütçe Komisyonundan alt komisyona sevk edilen ve
madencilerle ilgili yapılması gereken düzenlemelerin içine 100’den fazla madde
ilave edildi. Aslında, bir zamanlar terminolojide krizden fırsat yaratma vardı,
şimdi birileri faciadan fırsat yaratıyorlar. 
301 madencimizi kaybettiğimiz noktada
artık bizim yapmamız gereken şey, eksiklerimizi ortadan gidermek, özellikle
ILO’nun yer altında çalışmayla ilgili 176 sayılı düzenlemesine imza atmak,
sonra buna uygun kanunları çıkarmak, buna uygun yönetmelikleri yayınlamak ve
denetimi buna göre madenlerde yapmaktır. Neden? Ben Taner Yıldız’ın
yalancısıyım. Taner Yıldız dedi ki: “Eynez madeni, Türkiye’nin, belki
Avrupa’nın en güvenli madenlerindendir.” Ne zaman? Geçen sene temmuz ayında
söyledi bunu. Ne oldu? O bunu söyledikten yedi-sekiz ay sonra Türkiye’nin en
büyük maden kazası, iş kazası 301 canımızı aldı. Demek ki mevcut mevzuatımıza
göre, mevcut denetim yöntemlerimize göre o madenler, Türkiye’deki artık hiçbir
maden güvenli değil. 
Bunun yanında, faciadan sonra Soma’ya
gelen ekipler, Soma’da oturma eylemi yapan madencileri alıp Ankara’ya
getirenler, Recep Tayyip Erdoğan’la görüştürenler ve Soma’ya tekrar gelip Recep
Tayyip Erdoğan’ın sözlerini madencilere söyleyenler birçok şey söyledi. Bunun
içinde, madencilerin ailelerinden geriye kalanlara istihdamdan birer tane
konuta, verilecek ilave maaşa kadar veya madenlerde çalışanlara kimsenin onları
madene zorla indirmeyeceğinden gerekirse üç-dört ay süreyle maaşın devlet
tarafından verileceğini söylemeye kadar… Hatta, devamında Başbakan sormuş: “Kaç
para alıyorsun?” “1.200.” “Vah vah vah! Böyle şey olur mu?” demiş, “En az 2.000
lira yapalım.” “İkramiye alıyor musun?” “Almıyoruz.” “Yılda 6 tane de ikramiye
verelim. Peki, bunun dışında kaç saat çalışıyorsunuz?” “Yedi buçuk saat.” “Ya,
altı saate indirelim, haftalık otuz saati geçmesin.” Ve sanki huzuruna varmış
olan birisine bir padişahın buyurması, vermesi gibi madencileri memnun edecek
birçok şeyle madencileri yolladılar ve oturma eylemi bitti. O oturma eylemi
bitsin diye Başbakanın aracılığını yapan Salih Kapusuz “Bize beş gün verin.”
dedi. Yandan uyardılar, “Beş gün az olur, beş Meclis günü olsun, taş çatlasa
sekiz gün, on gün.” O sözün üzerinden yirmi üç, yirmi dört gün geçti, o gün
diyorlardı ki: “Beş gün sonra dediklerimiz yapılmazsa biz de gelip sizinle
birlikte burada otururuz.” Bugün o sözü verenler Mecliste, komisyonda
koltuklarında oturuyorlar ancak madenciler yeniden oturma eylemine başladı. 
Bugün yol kestiler, kamyoncularla kavga
etmek zorunda kaldılar. An itibarıyla 750 madenci Soma Kaymakamlığının önünde
oturuyor. 2 bin tanesi gün boyunca kaymakamlık önündeydi. Yeni vali geldi,
söylediklerinden kimse tatmin olmadı, “Sayın Vali, sana saygımız sonsuz, sözü
verenler gelsin buraya.” dedi madenci kardeşlerimiz.
İşte, bu, sadece
ve sadece, defalarca uyarmamıza rağmen “Eğer bu maden ocağı bu parayı ödemezse
bu çocukların hâli nice olur.” dedik, işte, o sözün bir parçasını şimdi 4 parti
birlikte getiriyoruz. Ödenmezse devlet ödeyecek, sonra kamu alacaklarının tahsili
yoluyla işverenin üstüne gidecek. Bugün, o gün madende ölenlere, o madenden
yaralı kurtulanlara on üç günlük maaşını bile ödememiş olan o işverenin
görevini yerine getiriyoruz, sonra tahsilatta bulunacağız.
Verdiğiniz on
tane söz var. “Başbakanın mı sözü üstün, dayıbaşının mı, göreceğiz.” diyorlar
ya, o on devlet sözünün tutulması için takipçi olmaya devam edeceğiz. Biz
yukarıda önerdik, kabul etmediler. Yapılacak iş şudur: O sözlerin içinde
bulunduğu 8 madde ve verip de tutmadığınız 2 maddeyi derhâl yarın Plan
Bütçeden, torbadan ayırıp buraya getirin. Yoksa torba, referandumda yapıp da
üstünü şeker kaplayıp millete acı yutturduğunuz gibi, sonradan anladığınız
gibi, şimdi gelinen noktada da kabul edilecek şeyleri…
(Mikrofon
otomatik cihaz tarafından kapatıldı) 
ÖZGÜR ÖZEL
(Devamla) - …kabul edilmeyecek şeylerle birlikte sevk etme noktasına gelmiştir.

Hepinize
saygılar sunuyorum. (CHP sıralarından alkışlar)
BAŞKAN –
Teşekkür ederim Sayın Özel. 
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir. 
Zannederim bir
önerge daha geldi. Şimdi Manisa milletvekilleri bir yarışma içinde. 
Buyurunuz, bunu
da kabul ettik. 
Buyurun, hadi
bakalım, ondan sonra da bir saat ara vereceğim. 
LÜTFÜ TÜRKKAN
(Kocaeli) – Saat 2’de toplanalım tekrar. 
BAŞKAN – Siz
bozdunuz, öyle devam etti. Anlaşıyorsunuz, anlaşmayı devam ettirin yani yanlış
işlem yapıyorum ben şu anda, böyle şey mi olur?
Neyse canım,
okuyun, tamam, hepsi kabul bugün. 
Beş imzayı
bulun, bekliyorum ben. 
Bir önerge daha geldi, okutuyorum:
 TBMM
Başkanlığına
Görüşülmekte olan 592 sayılı Kanun
Tasarısının 102 maddesiyle eklenen Geçici madde 12’nin birinci fıkrasında geçen
“Manisa İlinde” ibaresinin “Manisa’da” şeklinde değiştirilmesini arz ve teklif
ederiz.
 Mihrimah
Belma Satır Muzaffer Yurttaş  Bayram
Özçelik
 İstanbul Manisa Burdur
 Mehmet
Şükrü Erdinç Selçuk Özdağ
 Adana Manisa

BAŞKAN – Komisyon, katılıyor musunuz?
ADALET KOMİSYONU BAŞKANI AHMET İYİMAYA
(Ankara) – Genel Kurulun takdirlerine bırakıyorum efendim.
BAŞKAN – Hükûmet katılıyor mu?
ADALET BAKANI BEKİR BOZDAĞ (Yozgat) –
Katılıyoruz Sayın Başkan.
BAŞKAN – Vallahi, benden evvel gol attı
adam.
AHMET AYDIN (Adıyaman) – Muzaffer
Yurttaş…
ÖZGÜR ÖZEL (Manisa) – O zaman konuşamaz
ki.
S. NEVZAT KORKMAZ (Isparta) – Hayır,
konuşamaz.
BAŞKAN – He?
S. NEVZAT KORKMAZ (Isparta) – Konuşamaz
efendim.
AHMET AYDIN (Adıyaman) – Komisyon
katılırsa, konuşamaz.
BAŞKAN – Manisa Milletvekili Sayın
Muzaffer Yurttaş; buyurunuz. (AK PARTİ sıralarından alkışlar)
MUZAFFER YURTTAŞ (Manisa) – Sayın
Başkan, değerli milletvekilleri; Soma’da meydana gelen kazadan sonra Soma’daki
mağduriyeti gidermek adına Soma’daki maden kazalarını araştırma komisyonumuz
bölgede çalışmalarını yaptı. Şimdi de Mecliste, buradaki sorunların, işçilerin
sorunlarının bir an önce giderilmesiyle ilgili, oradaki mağduriyeti,
maaşlarının ödenmesiyle ilgili mağduriyeti gidermek üzere bu tasarıyı
hazırladık. İnşallah -burada biraz önce Özgür Özel Milletvekilimiz belirtti-
işçilerin mağduriyetinin olmaması adına devlet ödemeyi yapacak ve devlet
buradaki patrondan rücu edecek. 
İlk günden itibaren Manisa
milletvekilleri olarak oradaydık, işçilerimizin mağduriyetini nasıl
giderebiliriz, bununla ilgili çalışmalar yaptık. Tabii ki burada beklenilen
husus, işçilerin patrondan alacakları maaşlar. Eğer Bakanlık tarafından bu iş
yerinde üretim durdurulmuşsa, üç ay içerisinde işçilerin maaşları devlet
tarafından, fon tarafından ödenecek ve devletin alacakları devlet tarafından
oradaki işverenden tahsil edilecek. Amaç, oradaki işçilerin üç aylık süre zarfında
mağduriyetini gidermektir. Biz -bu konuda Hükûmetimizin yapmış olduğu
çalışmalar- inşallah, önümüzdeki hafta içerisinde torba yasada emekliliği hak
etmeyen, emekliliği kazanamayan 67 işçimizin emeklilik haklarını da düzenlemiş
olacağız. Bu düzenlemelerden sonra, önümüzdeki bu yaz dönemine, tatile girmeden
önce işçilerimizin hem emeklilikle ilgili hakları hem de maaşlarıyla ilgili
hakları da tamamen düzenlenmiş olacak.
Ben buradan tüm partilerin bu
önergemize destek vermesini talep ediyor, hepinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmiştir.
MEHMET AKİF HAMZAÇEBİ (İstanbul) –
Sayın Başkan, bu önerge dağıtılmadı bize. 
MİHRİMAH BELMA SATIR (İstanbul) –
Sizinki de dağıtılmamıştı. 
BAŞKAN – Şimdi, hepiniz son anda
verdiğiniz için önergeleri… 
MEHMET AKİF HAMZAÇEBİ (İstanbul) –
Efendim, bizim verdiğimiz önergeyi dağıttınız. 
AHMET AYDIN (Adıyaman) – Dağıtılmadı. 
MEHMET AKİF HAMZAÇEBİ (İstanbul) –
Dolayısıyla, çok önemli bir değişiklik mi yapıldı acaba?
BAŞKAN – “Manisa ilinde”yi, “Manisa’da”
yaptılar. 
MEHMET AKİF HAMZAÇEBİ (İstanbul) –
Merak ettiğim şudur: Şimdi, “Manisa ili” yerine “Manisa’da” denmiş. Sayın
Komisyon Başkanı Genel Kurulun takdirine sundu, Sayın Bakan bu önemli
değişikliğe katıldığını söyledi. 
ALİ ŞAHİN (Gaziantep) – Bu saatte
uğraştığımız şeye bakar mısınız?
MEHMET AKİF HAMZAÇEBİ (İstanbul) – Biz
de bir değişiklik önermiştik, “tahsil edilir” ifadesini “tahsil olunur” olarak
değiştirmiştik. Komisyon Başkanı katılmadı, Sayın Bakan katılmadı. 
ÜNAL KACIR (İstanbul) – İkinizinki de
çok ciddi!
MEHMET AKİF HAMZAÇEBİ (İstanbul) –
Yani, bu nasıl bir partizanlık Sayın Bakan? Bir kelime değişikliği Adalet ve
Kalkınma Partisi Grubundan gelirse katılıyorsunuz, Cumhuriyet Halk Partisi
Grubundan gelirse katılmıyorsunuz. Merak ettim doğrusu, açıklarsanız çok memnun
olacağım.. 
BAŞKAN – Şimdi, siz birbirinize
anlatın. 
Yirmi dakika birleşime ara veriyorum. 
 
 Kapanma
Saati: 23.49



ON BİRİNCİ OTURUM
Açılma Saati: 00.09
BAŞKAN: Başkan Vekili Meral AKŞENER
KÂTİP ÜYELER: Muhammet Rıza YALÇINKAYA (Bartın), Bayram ÖZÇELİK (Burdur)

----- 0 -----
BAŞKAN – Sayın
milletvekilleri, Türkiye Büyük Millet Meclisinin 104’üncü Birleşiminin On Birinci
Oturumunu açıyorum.
592 sıra sayılı
Kanun Tasarısı’nın görüşmelerine kaldığımız yerden devam edeceğiz.
Komisyon burada.
Hükûmet burada.
Kabul edilen
önerge doğrultusunda yeni madde ihdasına dair önergeyi oylarınıza sunuyorum:
Kabul edenler… Kabul etmeyenler… Kabul edilmiştir.
Böylece tasarıya
102’nci madde olarak yeni madde ihdas edilmiştir. 
Herhangi bir
karışıklığa mahal vermemek için mevcut sıra sayısı metni üzerinden görüşmelere
devam edeceğiz. Kanunun yazımı esnasında madde numaraları teselsül ettirilecektir.

Tasarının mevcut
102’nci maddesi üzerinde aynı mahiyette iki önerge vardır, okutuyorum:
Türkiye Büyük Millet Meclisi
Başkanlığına
Görüşülmekte
olan 592 Sıra Sayılı Kanun Tasarısının 102. Maddesinin tasarı metninden
çıkarılmasını arz ve teklif ederiz.
 Faruk Bal  Ali
Öz  Reşat Doğru
 Konya  Mersin
 Tokat
 Yusuf Halaçoğlu 
Mehmet Şandır  Mustafa Kalaycı
 Kayseri  Mersin
 Konya
Türkiye Büyük Millet Meclisi
Başkanlığına
Görüşülmekte
olan 592 sıra sayılı Kanun tasarısının, 102. Maddesinin madde metninden
çıkarılmasını arz ve teklif ederiz. 
 Mehmet Akif Hamzaçebi  Ali
Rıza Öztürk  Turgut Dibek
 İstanbul  Mersin
 Kırklareli
 Dilek Akagün Yılmaz  Kamer
Genç  Mehmet Haberal
 Uşak  Tunceli
 Zonguldak 
BAŞKAN –
Komisyon, önergelere katılıyor musunuz?
ADALET KOMİSYONU
BAŞKANI AHMET İYİMAYA (Ankara) – Katılmıyoruz Sayın Başkan. 
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz Başkanım. 
BAŞKAN –
İstanbul Milletvekili Sayın Akif Hamzaçebi, buyurunuz. (CHP sıralarından
alkışlar)
MEHMET AKİF
HAMZAÇEBİ (İstanbul) – Sayın Başkan, değerli milletvekilleri; yargıyla ilgili
çeşitli düzenlemeleri kapsayan bir yasa tasarısını görüşüyoruz. Geçtiğimiz
maddelerin birisinde Kaçakçılık Kanunu’nda da değişiklik yapılarak bazı ceza
maddeleri yeniden düzenlendi. Kaçakçılık Kanunu’nda düzenleme yapılırken,
bundan üç beş yıl öncesine yönelik olarak, Sayın Başbakanın kaçakçılık
konusunda yaptığı bir değerlendirme hatırıma geldi ve bu değerlendirmeyi ve
buna ilişkin görüşlerimi sizlerle paylaşma ihtiyacı duydum. Sayın Başbakan 13
Şubat 2007 tarihli Adalet ve Kalkınma Partisi grup toplantısında akaryakıt
kaçakçılığıyla ilgili çok ciddi değerlendirmelerde bulundu. Sayın Başbakan o
tarihte şunları söyledi: “Türkiye’de otomobil, otomotiv sektörü sürekli gelişiyor,

sürekli gelişiyor, otomobil sayısı,
motorlu araç sayısı artıyor ama buna rağmen, bu artışa paralel olarak akaryakıt
tüketiminde herhangi bir artış meydana gelmiyor, tam tersine akaryakıt tüketimi
yerinde sayıyor. İşte bu, akaryakıtta bir kaçakçılık olduğunu göstermektedir.”
Evet, Sayın Başbakan gerçekten doğru bir yerden hareket ediyordu ve “Biz bu
gerçeği görerek bir çalışma başlattık, Türkiye’ye yurt dışından ne kadar
akaryakıt gelmiştir kayıtlara göre ve Türkiye’de ne kadar akaryakıt satılmıştır
kayıtlara göre, bunları çıkardık, tam 48 ülkeye yazı yazdık ‘Türkiye’ye ne
kadar akaryakıt sattınız?’ diye, bu 48 ülkenin 31’inden cevap geldi. 31 ülkeden
gelen cevaba göre son iki buçuk yıl içerisinde Türkiye’ye bu ülkelerden 28
milyar dolarlık petrol gelmiştir -28 milyar dolar- ancak kayıtlara göre, gümrük
kayıtlarına göre Türkiye’ye giren petrolün miktarı 9,3 milyar dolardır.” Sayın
Başbakan bu fahiş farka dikkat çekerek “Tam 18,7 milyar dolarlık bir kaçak
vardır. Buna KDV, ÖTV ve EPDK payını da eklediğimizde bu kaçakçılığın boyutu
tam 38 milyar dolara ulaşmaktadır. İşte 38 milyar dolarlık bu rakam kaçakçının
cebine girmektedir. Biz bunu tespit ettik.” dedi.
Sayın Başbakanın bu açıklamasından
sonra, bu 38 milyar dolarlık kaçakçının cebine giren para konusunda bir takibat
bekledik, bir işlem bekledik, bir soruşturma bekledik. Yıl 2007, şimdi yıl
2014, aradan yedi yıl geçti, Sayın Başbakan bu konuda bir daha ağzını açmadı,
tek kelime etmedi. 
Şimdi, ben, Sayın Başbakana sormak
istiyorum, Hükûmeti temsilen Sayın Bakan burada, kendisine sormak istiyorum: Bu
tespit ettiğiniz 38 milyar dolarlık kaçakçılığın, kaçakçının cebine giren
paranın hakkında hangi işlemi yaptınız? Bu parayı cebine koyan kaçakçılarla
ilgili, Hükûmetiniz, Sayın Başbakan hangi işlemi yapmıştır? Bir işlem yapılmadı
ise bu kaçakçılara neden ve neyin karşılığında göz yumulmuştur? Sayın
Başbakanın söylediklerine ben itibar etmek zorundayım “38 milyar doları
kaçakçılar cebine koydu.” Sayın Başbakana soruyorum: 38 milyar doları cebine
koyan kaçakçılar hakkında hangi işlemi yaptınız? Yoksa, bunlarla daha sonra bir
şekilde uzlaştınız mı? Devletin bilmediği birtakım gayriresmî uzlaşmalar,
anlaşmalar mı gerçekleştirdiniz, neyin karşılığında gerçekleştirdiniz?
Veya bir üçüncü
ihtimal, bunların hiçbiri doğru değildi, Sayın Başbakan doğruyu söylemiyordu,
yani yalan söylüyordu. Hangisi? Bana itiraz edeceksiniz, “Sayın Başbakan yalan
söylemez.” Evet, ben, Başbakanların yalan söylememesi gerektiğine inanırım.
Ben, Sayın Bakandan cevap bekliyorum -kaçakçılık kanunuyla ilgili burada
düzenlemeler yapıyorsunuz- bu 38 milyar doları ne yaptınız, kimin cebine girdi,
kimler aldı, neden göz yumuldu ya da Başbakan yalan mı söyledi, gerçekleri
çarpıttı mı? Sayın Bakan açıklarsa memnun olurum.
Teşekkür ederim. (CHP sıralarından
alkışlar) 
BAŞKAN - Teşekkür ederim.
MEHMET AKİF HAMZAÇEBİ (İstanbul) –
Karar yeter sayısı…
BAŞKAN - Özür dilerim, onu arayacağım
da…
Diğer önerge için Sayın Halaçoğlu…
YUSUF HALAÇOĞLU (Kayseri) – Gerekçe…
BAŞKAN - Gerekçeyi okuyun.
Gerekçe: 
Bu madde ile; 276, 277, 271 ve 5320
sayılı kanunların bazı maddelerini yürürlükten kaldırmakta, istinaf ve sulh
ceza hâkimlikleri ihdas edilmektedir.
İstinaf mahkemeleri ile ilgili
düzenleme alt yapısı oluşturmadığından ve Danıştay ve Yargıtay'ın siyasallaştırılması
amacına yönelik olduğundan, sulh ceza hakimlikleri de yargının
siyasallaştırılması amacına matuf olduğundan bu kanun maddelerinin yürürlükten
kaldırılmasına gerek bulunmamaktadır.
BAŞKAN - Önergeleri oylarınıza
sunuyorum, karar yeter sayısı arayacağım: Kabul edenler… Kabul etmeyenler…
Karar yeter sayısı vardır, önergeler reddedilmiştir.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Sayın milletvekilleri, şimdi, yeni
geçici madde ihdasına dair bir önerge vardır, İç Tüzük’ün 91’inci maddesine
göre yeni bir madde olarak görüşülmesine Komisyonun salt çoğunlukla katıldığı
önergeler üzerinde görüşme açılır ve bu maddede belirtilen sayıda önerge
verilebilir. Bu nedenle, önergeyi okutup Komisyona soracağım. Komisyon önergeye
salt çoğunlukla, 14 üyesiyle katılırsa önerge üzerinde yeni bir madde olarak
görüşme açacağım. Komisyonun salt çoğunlukla katılmaması hâlinde ise önergeyi
işlemden kaldıracağım.
Şimdi, önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı Kanun
Tasarısının çerçeve 102. maddesinden sonra gelmek üzere aşağıdaki Geçici
Maddenin eklenmesini ve diğer maddelerin buna göre teselsülünü arz ve teklif
ederiz.
 Mehmet
Akif Hamzaçebi Ömer Süha Aldan Mehmet
Volkan Canalioğlu
 İstanbul Muğla Trabzon
 Turgut
Dibek Ali İhsan Köktürk Ramazan
Kerim Özkan
 Kırklareli Zonguldak Burdur
Geçici Madde (1)
– 12 Haziran 2011 tarihinde gerçekleştirilen milletvekili genel seçim
sonuçlarına göre milletvekili seçilenlerden, haklarında mahkûmiyet kararları
kesinleşenlerin cezalarının infazı yasama dönemi sonuna kadar ertelenir.
Hükümlü olarak cezası infaz edilen milletvekilleri kanunun yürürlüğe girdiği
tarihte derhal salıverilir.
MEHMET AKİF
HAMZAÇEBİ (İstanbul) – Sayın Başkan, bir açıklama yapabilir miyim?
BAŞKAN – Tabii,
buyurunuz.
MEHMET AKİF HAMZAÇEBİ (İstanbul) –Sayın Başkan, değerli
milletvekilleri; şimdi, bu önerge tutuklu veya hükümlü milletvekillerinin
cezalarının dönem sonuna ertelenmesini öngörüyor. Şu anda cezaevinde olan
milletvekili sadece Sayın Engin Alan’dır. 7 milletvekili, bu dönem tutuklu veya
hükümlü olduğu hâlde Türkiye Büyük Millet Meclisine gelmiş, yemin ederek
görevine başlamıştır. Cezaevinde sadece Engin Alan vardır. Engin Alan’ın hâlen
cezaevinde kalıyor olması, bu Parlamentonun bir ayıbıdır. 
Ben, tüm komisyon üyelerini oraya,
komisyon sıralarına davet ediyorum efendim. Demin, nasıl Soma önergesinde,
orada iktidar-muhalefet bir çoğunluk sağladıysak, böylesi farklı bir önergede
de bu çoğunluğu orada sağlayıp bu maddeyi yasalaştırabiliriz. 
Ben bunu Genel Kurulun takdirine
sunuyorum, Türkiye Büyük Millet Meclisini bu ayıptan kurtaralım.
BAŞKAN – Teşekkür ederim. 
Sayın Komisyon, önergeye salt
çoğunlukla katılıyor musunuz?
ADALET KOMİSYONU BAŞKANI AHMET İYİMAYA
(Ankara) – Sayın Başkanım, salt çoğunluğumuz olmadığından komisyonun katılım
yönünde bir irade izharı imkânı bulunmamaktadır. (AK PARTİ sıralarından
alkışlar)
BAŞKAN – Komisyon önergeye salt
çoğunlukla katılmamış olduğundan önergeyi işlemden kaldırıyorum maalesef. 
Madde 103’te iki adet önerge vardır,
sırasıyla okutup işleme alıyorum. 
TBMM
Başkanlığına
592 sıra sayılı Kanun Tasarısı’nın 103.
maddesinde bulunan “yayımı” kelimesinin metinden çıkarılmasını, yerine
“01.01.2020” tarihinin eklenmesini arz ve talep ederiz.
 Faruk
Bal Lütfü Türkkan Mesut
Dedeoğlu
 Konya Kocaeli Kahramanmaraş
 Alim
Işık Zühal Topcu
 Kütahya Ankara
Türkiye Büyük
Millet Meclisi Başkanlığına
Görüşülmekte olan 592 sıra sayılı Kanun
Tasarısı’nın 103. maddesinin madde metninden çıkarılmasını arz ve teklif
ederiz.
 
 Ali
Rıza Öztürk Turgut Dibek Dilek
Akagün Yılmaz
 Mersin Kırklareli Uşak
 Kamer
Genç Mehmet Haberal
 Tunceli Zonguldak
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Başkanım.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz.
BAŞKAN – İstanbul Milletvekili Sayın
Akif Hamzaçebi, buyurunuz. (CHP sıralarından alkışlar)
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; biraz önce Komisyon çoğunluğu olmadığı
için kabul edilmeyen önerge nedeniyle bir sonraki madde önergesinde konuşmak
istedim, o nedenle buradayım.
Değerli arkadaşlar, 2011 seçimleri
yapıldığında 8 milletvekilimiz cezaevindeydi. Bunlardan ilk olarak Zonguldak
Milletvekilimiz Sayın Mehmet Haberal, dört yılı aşkın bir tutukluluğun
ardından, Ergenekon davasıyla ilgili olarak mahkemenin verdiği haksız
mahkûmiyet kararı sonrasında verilen ceza ile cezaevinde kaldığı süre arasında
bir kıyaslama yapılmak suretiyle tahliye oldu, Türkiye Büyük Millet Meclisine
geldi, yemin ederek görevine başladı. Tabii ki bundan gurur duyduk, mutlu
olduk. Daha sonra, İzmir Milletvekilimiz Sayın Mustafa Balbay, Anayasa
Mahkemesine yapmış olduğu bireysel başvuru sonucunda, Anayasa Mahkemesinin
verdiği karar nedeniyle tahliye olup Türkiye Büyük Millet Meclisine gelerek
yemin etti, görevine başladı. Sayın Mehmet Haberal ve Sayın Mustafa Balbay’ın
bu kararlarını emsal gösteren o zamanki adıyla Barış ve Demokrasi Partisinin
milletvekilleri de mahkemeye başvurdular. Bir dizi prosedürden sonra,
mahkemelerin çeşitli kararlarından sonra sonuçta o milletvekilleri de tahliye
oldular, Türkiye Büyük Millet Meclisine geldiler, yemin ederek göreve
başladılar.
Şimdi cezaevinde kalan tek
milletvekili, İstanbul Milletvekili Sayın Engin Alan’dır. 7 milletvekili
burada, 8’inci Milletvekili olan Sayın Engin Alan cezaevinde. Önümüzdeki hafta
sonu Türkiye Büyük Millet Meclisi çalışmalarını bitirerek tatile girecek. Sayın
Engin Alan cezaevinde kalmaya devam edecek ve biz sanki gönül huzuruyla
işlerimizi bitirmiş gibi tatile gireceğiz, tatilimize çıkacağız, Engin Alan
cezaevinde kalmaya devam edecek. Engin Alan’a yapılan bir zulümdür, bir
haksızlıktır. Bırakalım o Balyoz, Ergenekon gibi davaların haksızlığını,
hukuksuzluğunu; o davaların mahkûmiyet kararının haksızlığını, hukuksuzluğunu.
Bunları bütün kamuoyu artık biliyor ama 7 milletvekili cezaevinden çıkıp
Türkiye Büyük Millet Meclisine geldiği hâlde Engin Alan eğer gelemiyor ise,
hâlen cezaevinde kalmaya devam ediyor ise ve buna Türkiye Büyük Millet Meclisi
seyirci kalıyor ise bu bir ayıptır arkadaşlar, bu vicdansızlıktır!
Değerli arkadaşlar, Engin Alan’ın nasıl
bir kusuru var acaba, ben merak ediyorum. Türk ordusunun şerefli bir komutanı,
bütün görevlerini layıkıyla yapmış, 2011 seçimlerine alnının akıyla girmiş,
milletin oylarıyla milletvekili seçilmiş ve beş yıldır cezaevinde. Biz hiçbir
şey olmamış gibi Meclisi kapatıp tatile gireceğiz. Bu önerge reddedildi, işleme
girmedi ama gelin, çağrıda bulunuyorum: Önümüzdeki hafta sonuna kadar süremiz
var. Anayasa değişikliği ise Anayasa değişikliği, yasa değişikliği ise yasa
değişikliği, bunu gerçekleştirelim.
Evet, söyleyeceğim çok şey var ama
zaman kısıtlı. İşin özü budur: Engin Alan’ı özgürlüğüne kavuşturmak, Türkiye
Büyük Millet Meclisine getirip görevine başlatmak gerekir. Önergemizin içeriği
de sadece ve sadece cezanın dönem sonuna ertelenmesidir, hepsi budur. 
Hepinize saygılar sunuyorum. (CHP ve
MHP sıralarından alkışlar)
BAŞKAN – Teşekkür ederim Sayın
Hamzaçebi.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum:
TBMM
Başkanlığına
592 sıra sayılı Kanun Tasarısı’nın 103.
maddesinde bulunan “yayımı” kelimesinin metinden çıkarılmasını, yerine
“01.01.2020” tarihinin eklenmesini arz ve talep ederiz.
 Faruk
Bal (Konya) ve arkadaşları
BAŞKAN – Komisyon, katılıyor musunuz? 
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan. 
BAŞKAN – Hükûmet? 
KALKINMA BAKANI CEVDET YILMAZ (Bingöl)
– Katılmıyoruz Başkanım. 
BAŞKAN – Kayseri Milletvekili Sayın
Yusuf Halaçoğlu.
Buyurunuz. (MHP sıralarından alkışlar) 
YUSUF HALAÇOĞLU (Kayseri) – Teşekkür
ederim Sayın Başkanım. 
Değerli milletvekilleri, öncelikle,
tabii ki Engin Alan Bey’in hapishaneden kurtarılması konusundaki tekliflerinden
dolayı Cumhuriyet Halk Partisine teşekkür ediyorum. Ancak, aslında, bunun yolu
çok daha basit, bir önergeye bile ihtiyacı yok. Şöyle ki: Engin Alan Paşa
Anayasa’nın 14’üncü maddesi gereğince içeride tutuluyor diğerlerinden farklı
olarak. 14’üncü madde şunu söylüyor: “Anayasada yer alan hak ve hürriyetlerden
hiçbiri, Devletin ülkesi ve milletiyle bölünmez bütünlüğünü bozmayı ve insan
haklarına dayanan demokratik ve lâik Cumhuriyeti ortadan kaldırmayı amaçlayan
faaliyetler biçiminde kullanılamaz.” Aslında, şerefle Türk ordusunda görev
yapmış, terörle mücadele etmiş, Kıbrıs’ta bulunmuş, Azerbaycan’da bulunmuş, pek
çok görevi başarıyla ifa etmiş bir komutanın bu şekilde, bu suçlamalarla,
aksine sürekli olarak ülkenin bölünmez bütünlüğü konusunda çalışan bir şahsın
bu adla suçlanarak içeriye atılmış olması ve içeride tutulması gerçekten kabul
edilemez bir durumdur. Her şeyden önce, orduya kumpas kurulduğunu söyleyen
Hükûmetin bu konuda çok daha aktif hâle gelmesi ve onun… Mademki kumpas
kurulmuşsa ve üstelik de TÜBİTAK tarafından da sahte CD’ler hazırlandığı ortaya
konulmuşsa girişimde bulunularak Engin Alan Paşa’nın, milletvekilimizin
çıkarılması gerekir. 
Değerli milletvekilleri, yapılacak iş
sadece şudur: Yargıtay Ceza Genel Kurulunda Yargıtay Başsavcısının delillerin
yetersiz olduğu veya deliller üzerinde birtakım yanlış durumların söz konusu
edildiğini belli etmesi yargılamayı tekrar gündeme getiriyor. Böyle bir durum
karşısında, Engin Alan Milletvekilimizin tekrar yargılanmak üzere mahkûmiyeti
düşüyor. Bu durumda da diğer milletvekilleri gibi serbest bırakılabiliyor. Bunu
savcılarla, Yargıtay başsavcılarıyla bizzat yaptığımız görüşmelerde teyit
ettik. Dolayısıyla, çok basit bir şey, Yargıtay Başsavcısının -tekrar ediyorum-
Yargıtay Ceza Genel Kurulunda delillerin yetersiz olduğunu bildirmesi üzerine
mahkûmiyetin düştüğü ve yeniden yargılanma yolunun açıldığı ortaya çıkıyor.
Böyle bir konuşma, aslında kıvranıp duran Türkiye Büyük Millet Meclisini veya
Millet Meclisindeki milletvekillerini sıkıntıdan kurtaracak bir konu. Bunu
defalarca dile getirmemize rağmen, maalesef kimse bu konuda bir adım atmıyor.
Çünkü, Engin Alan Paşa, zannediyorum ki, Abdullah Öcalan’a karşı rehin olarak
tutuluyor. Aksi takdirde onun serbest bırakılması için bu kadar yol varken
Hükûmet veyahut da Adalet Bakanlığı neden bu konuda bir girişimde bulunmuyor?
Her konuda girişimde bulunanların bu konuda girişimde bulunmaması gerçekten
ilgi çekici değil mi? Çok basit diyorum, tekrar ediyorum. 14’üncü madde
gereğince içeride tutulduğu için çıkarılması herhangi bir kanun teklifiyle
mümkün değil, Anayasa’nın 14’üncü maddesi bulunduğu müddetçe. Bunu
kaldırdığınız takdirde ancak çıkabilir. Hâlbuki ben de aksini söylüyorum.
Yargıtay Başsavcısı, sadece, Ceza Genel Kurulunda delillerin yetersizliğini
veyahut da TÜBİTAK’ın vermiş olduğu karar çerçevesinde yeniden gözden
geçirilmesini gerektiğini beyan etmesi mahkûmiyeti düşürüyor ve yeniden
yargılanmasına imkân tanıyor. Bu yapıldığı takdirde o da milletin teveccühüyle
seçilmiş olduğu için bu Mecliste yerini alacaktır.
Hepinizi bu konuda birlikte hareket
etmeye davet ediyorum.
Saygılar
sunuyorum. (MHP sıralarından alkışlar)
BAŞKAN –
Teşekkür ederim Sayın Halaçoğlu. 
Önergeyi
oylarınıza sunuyorum: Kabul edenler... Kabul etmeyenler... Kabul edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Kabul edilmiştir. 
Madde 104’te bir
adet önerge vardır, okutup işleme alıyorum:
Türkiye Büyük Millet Meclisi
Başkanlığına
Görüşülmekte
olan 592 sıra sayılı Kanun tasarısının, 104. maddesinde yer alan “Bakanlar
Kurulu” ibaresinin “Adalet Bakanı” olarak değiştirilmesini arz ve teklif
ederiz. 
 Ali Rıza Öztürk Turgut
Dibek Dilek Akagün Yılmaz
 Mersin Kırklareli Uşak
 Mehmet Haberal Kamer
Genç
 Zonguldak Tunceli
BAŞKAN –
Komisyon katılıyor musunuz?
ADALET KOMİSYONU
BAŞKANI AHMET İYİMAYA (Ankara) – Katılmıyoruz Sayın Başkan. 
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz.
BAŞKAN –
Kırklareli Milletvekili Sayın Turgut Dibek, buyurunuz. (CHP sıralarından
alkışlar)
TURGUT DİBEK
(Kırklareli) – Teşekkür ediyorum Sayın Başkanım.
Değerli
arkadaşlar, tasarının son maddesi, kanunu tamamlıyoruz. Biraz sonra tümünü de
oylayarak sanıyorum arkadaşlarımız yasalaştıracak. 
Şimdi, 104
maddelik bir tasarı. 
MİHRİMAH BELMA
SATIR (İstanbul) – Bu önergenin gerekçesi… Yani, çok önemli bir önerge.
TURGUT DİBEK
(Devamla) – Tabii, önerge önemli bir önerge.
MİHRİMAH BELMA
SATIR (İstanbul) – Çok.
TURGUT DİBEK
(Devamla) – Evet, çok önemli bir önerge.
Son şeyde de söz
alabilirdim yani son söz olarak da. Aslında benim amacım tasarıyla ilgili son
değerlendirmeleri böyle kısaca özet olarak yapmak. 
Şimdi,
arkadaşlar, on beş ayrı kanunda değişiklik yapan bir tasarı ki ilave değişiklik
de oldu, on altı sanıyorum. Aslında omurgası biraz daha farklı. Yani, omurgada
Türk Ceza Kanunu var, İdari Yargılama Usulü Kanunu var, Ceza Muhakemesi Kanunu
var. Bu düzenlemeleri daha çok kapsıyor, onun dışında birer ikişer maddelik
değişiklikleri de kapsıyor. Aslında o omurgaya baktığımızda kendi içerisinde
bir anlam ifade ediyor. Yani, Danıştay ve Yargıtayın iş yükü -burada yıllardır
ben de zaman zaman kürsüde konuşuyorum- sürekli şikâyet konusudur. Bir anlamda
hem Yargıtayın hem Danıştayın bu iş yükünü azaltmak için istinaf
mahkemelerinin, işte bölge adliye mahkemelerinin çok kısa bir süre içerisinde
hayata geçmesinin amaçlandığını söyleniyor. O düzenlemeler anlaşılabilir.
Uygulamada ne olacak onu da göreceğiz? Yani uygulamada bu yararlı mı olacak,
zararlı mı olacak? Yoksa kısa bir süre sonra “Ya, biz yanlış yapmışız” diye,
işte bir yılın içerisinde yeni düzenlemeler gelecek mi bilmiyorum.
Tabii, Ceza Kanunu’nda kamuoyunda
konuşulan cinsel dokunulmazlığı yönelik saldırılar, özellikle çocuklara yönelik
saldırılarla ilgili cezalarda artış düzenlendi, biliyorsunuz. Hırsızlık
suçlarının nitelikli halleriyle ilgili olarak artışlar düzenlendi. Yine,
uyuşturucu temini ve kullanımla ilgili olan düzenlemeler de var.
Şimdi, bunların dışında, aslında bu
tasarıya hiç yakışmayan birkaç madde var değerli arkadaşlar. Yani bunları siz de
biliyorsunuz, aslında bu, Meclise de yakışmıyor bence, bizlere de yakışmıyor,
sizlere de yakışmıyor. Biz Adalet Komisyonundan buraya kadar yapıcı olarak
bunları her fırsatta anlatmaya çalıştık. Komisyonda da Cumhuriyet Halk Partisi
Grubu olarak bu tasarıyı, sanıyorum dört gün, beş gün tartıştığımızda o
şikâyetlerimizi orada, yanlışları orada da dile getirmiştik, burada da dile
getirdik.
Şimdi bu tasarıyı bence bulandıran,
lekeleyen, gerçekten hukuk dışına çıkaran, siyasallaştıran, Anayasa’ya da
aykırı hâle getiren düzenlemeler var. İşte bir tanesi burada, değerli
milletvekili arkadaşımız, sizin genel yöneticilerinizi kurtarmak için, o
gerçeğe aykırı üye yapan, sahte üye kaydı yapan ve şu anda yargılanan kişileri
kurtarmak için, işte Siyasi Partiler Kanunu’nun 114’üncü maddesindeki cezayı
aşağıya çeken bir talebiniz oldu ve bunu kabul ettiniz. Aslında bu, Türk Ceza
Kanunu’nun özel evrakta sahtekârlık suçunu düzenleyen 207’nci maddesine de çok
açık bir şekilde aykırıydı yani o 2 madde bir bütün hâlinde düzenlenmişti.
Orada ceza bir yıldan üç yıla kadar düzenlenmiş yani bir özel belgeyi sahte
olarak kullanan, hazırlayan, düzenleyen, neyse, kişi bir yıldan üç yıla kadar
ceza alıyor ama sizin arkadaşlarınız o suçu işlediğinde cezayı bir aydan üç aya
kadar arkadaşlar düzenlediniz. Böyle tuhaf bir düzenleme yaptınız. Hiç
yakışmadı değerli arkadaşlar.
Şimdi, bunun dışında yine Türk Ceza
Kanunu’nun 277’nci maddesi var yine sizi ilgilendiriyor. Sayın Bakan yerinde.
Sayın Bakanı doğrudan ilgilendiriyor mu, bilemiyorum. Yani, telefon açtı mı
savcılara? Yargı görevini yapanları etkileme suçudur o 277’nci madde. Ama
müsteşarı açmıştır telefon, diğer başka kişiler de açmıştır. İşte “O dosyayı
kapatın.”, “Savcıyı değiştirin.”, “O dosyayı alın.” talimatlarıyla karşılaşılmıştır.
O soruşturmaları da ortadan kaldıran... 277’nci maddedeki, yargı görevini
yapanı etkileme suçunun soruşturma safhasındaki suç olmasını kaldırdınız. Bu da
hiç yakışmadı değerli arkadaşlar, bunu da söyleyeyim sizlere. 
Bunun dışında, bir ivedi yargılama
usulü var, onu da belirtmiştik. Israrla biz de, muhalefetin diğer parti
temsilcileri de belirttiler. O düzenleme de bu tasarı için özel bir
düzenlemeydi, nokta bir düzenlemeydi. Değerli arkadaşlar, o da yerinde değildi.
Bakın, o düzenlemeler Anayasa’nın 10’uncu maddesi, 36’ncı maddesi, 138’inci
maddesi... O, bu tasarıyı, o maddeleri aykırı hâle getirmiştir. 
BÜLENT TURAN (İstanbul) – 104’te 4;
6...
TURGUT DİBEK (Kırklareli) – Var daha,
birkaç tane daha var.
(Mikrofon otomatik cihaz tarafından
kapatıldı) 
TURGUT DİBEK (Devamla) - Ama şunu
söylemeye çalışıyorum: Bunlar keşke olmasaydı, keşke bu düzenlemeleri
yapmasaydınız değerli arkadaşlar. En azından şöyle olabilirdi...
BÜLENT TURAN (İstanbul) – “Yetmez ama
evet” diyorsunuz...
TURGUT DİBEK (Devamla) – Hayır, yani
biz o diğer düzenlemelerle ilgili de aslında çekincelerimizi dile getirdik;
sulh ceza mahkemesinin kaldırılmasını, hâkimliklere dönüşmesini ama... O
yaptığınız düzenlemeler bence burada not düşmüştür tarihe ve size de hiç
yakışmamıştır. 
Bunları takdirinize sunuyorum. (CHP
sıralarından alkışlar)
BAŞKAN – Teşekkür ederim. 
Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir. 
Maddeyi oylarınıza sunuyorum: Kabul
edenler... Kabul etmeyenler... Kabul edilmiştir. 
Tasarının görüşmeleri tamamlanmıştır. 
Şimdi, İç Tüzük madde 86’ya göre,
tasarı hakkında lehte olarak Manisa Milletvekili Sayın Selçuk Özdağ. (AK PARTİ
sıralarından alkışlar)
Buyurunuz. 
SELÇUK ÖZDAĞ (Manisa) – Sayın Başkan,
değerli milletvekilleri; hepinizi saygıyla selamlıyorum. 
Bir yasa tasarısının sonuna geldik.
Biraz sonra oylarımızla inşallah, Allah nasip ederse yürürlüğe konulacak ve
geçecek. 
Toplumsal hayat değişkenlik arz eder,
toplumsal hareketler değişkenlik arz eder ve bu değişkenlik arz eden toplumsal
hayata ve toplumsal şekle göre de Türkiye Büyük Millet Meclisi, zaman zaman
kanunlar çıkartır, ihdas eder, zaman zaman da kanunlarda değişiklikler yapar.
Bu kanun tasarısı da onlardan bir tanesidir. Biliyorsunuz bu kanunda önemli
maddelerinden bir tanesi de vermiş olduğumuz önergeydi, bu önergeye aynı
zamanda muhalefet partisi milletvekilleri de imzalarını attılar ve birlikte bir
toplumsal yarayı daha sarmak istiyoruz ve saracağız. 
Biliyorsunuz, 13 Mayıs 2014 tarihinde
Türkiye’nin, cumhuriyet tarihinin en büyük iş kazalarından bir tanesi tecelli
etti ve 301 canımızı kaybettik ve orada aynı zamanda 494 vatandaşımız da
kurtuldu veya kurtarıldılar. O günden itibaren devlet oraya elini uzattı, aynı
zamanda STK’lar oradaydı, sivil toplum kuruluşları oradaydı ve bir toplumsal
yarayı beraberce sarmaya çalışıyoruz ama bu toplumsal yarayı istismar edenler
de vardı. Buna rağmen Türkiye Büyük Millet Meclisi, devletimiz ve Hükûmetimizle
bu olayla ilgili olarak da buradaki yaraları sarma noktasında samimi gayretler
sarf etmektedir. 
Bununla ilgili şunu söylemek isterim.
Burada iş kazasında olan olaydan sonra, hemen oraya intikal ettiğimizde, orada
vatandaşlarımızdan bazılarının şu tür duygularıyla karşı karşıya kaldık. Bir
ceset geliyordu, bir naaş geliyordu, oradan bir kadın şunu söylüyordu:
“Mustafam, Mustafam, Mustafam!” diye bağırıyordu. Oradan bir çocuk cesedi
geliyordu, eli açıldığında “Evladım, bana hakkını helal et.” diyordu. Aynı
zamanda sabahın dördünde “Hadi evladının yanına git.” dediğimizde; “Hayır gitmeyeceğim,
evladım dört yaşında, bana “Babamı getirmeden gelme.” diyerek bana seslendi,
babasını ölü veya diri götüreceğim.” demişti. İşte böyle bir toplumsal yarayla
beraber bize dersler verdi bu insanlar, bu dersleri idraklerimiz ölçüsünde
almaya gayret sarf ettik. 
Şimdi ise bu önergeyle beraber bir
toplumsal yarayı daha sarıyoruz demiştim. Nedir bu? Ayın 17’sine kadar işveren,
bu arkadaşlarımızın, bu işçi kardeşlerimizin gerek Atabaca’sında gerek
Işıklar’da gerekse de Eynez’de maaşlarını ödemesi gerekiyordu, 17’sine kadar
ödemediler. Bugün ise Türkiye Büyük Millet Meclisi ödenmeyen maaşlara karşı bir
hamle yaptı ve dedi ki: “Bu maaşları İşsizlik Fonu’ndan ödeyeceğiz ve aynı
zamanda daha sonra işverenden yasal faiziyle beraber rücu ettireceğiz.”
ifadesini kullanıyoruz ve inşallah bir toplumsal yarayı daha saracağız. Ben
buradan işçi kardeşlerime seslenmek istiyorum: Elbette ki hukuki haklarınızı
kullanabilirsiniz, elbette ki toplumsal olaylarda haklarınızı hukuki zeminlerde
değerlendirmek isteyebilirsiniz ama istismarlara karşı lütfen, olaylara…
İstismar edilen insanlar ettirmesinler kendilerini ve biz inanıyoruz ki… Bu
torba yasa içerisinde bu maddeyi koymuştuk. Öyle birilerinin demiş olduğu gibi
“Siz eylem yaptınız ve bugün Türkiye Büyük Millet Meclisi devreye girdi.”
değil. On gün sonra bu yasa çıkacaktı, torba yasayla beraber çıkacaktı,
ardından Cumhurbaşkanlığı makamına gidecek, onaylanacak ve yürürlüğe girecekti
fakat bugün maaşlar ödenmeyince Türkiye Büyük Millet Meclisinde grubu bulunan
partiler birlikte bir önerge vererek bu toplumsal yarayı sarmak istedi. Ben
buradan işçi kardeşlerime sesleniyorum: Lütfen, eylemleri yaparken kesinlikle
istismarlara kapı açmayınız, evlerinize dönünüz. Devlet güçlüdür, Türkiye
Büyük Millet Meclisi bunun için vardır, Hükûmetimiz güçlüdür ve sizin
maaşlarınızı mutlaka ödeyecektir ve ödemeye de devam edecektir. (AK PARTİ
sıralarından alkışlar) 
Aynı zamanda, biz, buradaki
arkadaşlarımızın ölüm aylıklarını ödüyoruz. Geri kalan 64 vatandaşımızın ise
inşallah torba yasayla beraber ödenmemiş primleri buradan ödenecek ve onlar da
aynı şekilde ölüm aylıklarını alacaklar, emekli maaşlarına bağlanacaklar ve
hayata tutunmaya gayret sarf edecekler. Aynı zamanda, toplanan paralarla,
AFAD’da toplanan yardımlarla beraber de bu insanlara yine aynı şekilde sosyal
yardım olarak desteklerimiz devam edecektir. Aynı zamanda, belediyemiz bir yer
tahsis edecek ve orada 301 vatandaşımıza ev yapılarak kendilerine teslim
edilecektir. 
O nedenle, buradan özellikle şunu
vurgulamak istiyorum: Burada istismarları yapmak isteyenler var. Bu
istismarları yapmak isteyenler belli kişiler. Burada diyorlar ki: “Maaşlarınız
ödenmeyecek.”; diyorlar ki: “Ölüm aylıklarınızı almayacaksınız.”; diyorlar ki:
“Primleriniz ödenmeyecek.” Bunlar aynı zamanda oradaki insanları kışkırtmak
istiyorlar ama bilsinler ki oradaki insanlar, işçi kardeşlerimiz, devletimiz ve
Hükûmetimiz güçlüdür, bu maaşlar ödenecektir.
(Mikrofon otomatik cihaz tarafından
kapatıldı)
SELÇUK ÖZDAĞ (Devamla) – İşte bunun
için bu düzenlemeyi yaptık ve yapmaya da devam edeceğiz.
Bu kanunun hayırlara vesile olmasını
diliyor, saygılar sunuyorum. (AK PARTİ sıralarından alkışlar)
BAŞKAN – Teşekkür ederim Sayın Özdağ.
Sayın Bakan, size yerinizden şimdi söz
verebilirim ya da oylamayı bitirdikten sonra teşekkür için söz verebilirim
oradan.
KALKINMA BAKANI CEVDET YILMAZ (Bingöl)
- Yerimden.
BAŞKAN – Yerinizden, peki.
Yani, usulümüze göre gidiyoruz.
Buyurun.
KALKINMA BAKANI CEVDET YILMAZ (Bingöl)
– Teşekkür ediyorum Sayın Başkanım.
Az önce Sayın Grup Başkan Vekili Akif
Hamzaçebi 2007 yılında yapılan bir konuşmaya referansla bazı değerlendirmeler
yaptı. Bir Grup Başkan Vekili olarak üslubunu çok yadırgadığımı burada çok açık
bir şekilde ifade etmem gerekir. 
Kaçakçılık gibi net bir rakam ortaya
koymanın son derece güç olduğu bir alanda teorik bazı hesaplamalar her zaman
için yapılabilir, farklı hesaplamalara konu olabilir bu işler. Kaçakçıları
yakalarsınız, net bir rakam tespit edersiniz ama bulamadıklarınızla ilgili
dolaylı, endirekt yollarla çeşitli hesaplamalar yapılabilir. Siz de farklı bir
yöntem belirlersiniz, farklı birtakım hesaplamalar da yapabilirsiniz. 
Tabii ki o metni şu anda görmüyoruz,
önümüzde değil ama orada Sayın Başbakan bu konudaki kararlılığını vurguluyor,
bu konuya verilen önemi vurguluyor. Bunu amacından saptırarak, bağlamından
kopararak hiçbir şekilde çekilmemesi gereken noktalara getirip böyle bir
üslupla bu gece vakti ortaya koymasını çok yadırgadığımı belirtmek isterim.
Hükûmetimizin kaçakçılıkla ilgili politikaları ortadadır, kararlılığı ortadadır,
yaptıkları ortadadır ama bütün dünyada olduğu gibi, ülkemizde de bu işleri
sıfırlamak elbette mümkün değildir ama gerek koordinasyon mekanizmalarıyla,
kurumsal kapasitelerle, mevzuatıyla, bütün imkânlarıyla Hükûmetimiz,
kurumlarımız kaçakçılık konusunda üzerine düşen görevi yapmışlardır, bundan
sonra da yapmaya devam edeceklerdir.
BAŞKAN – Teşekkür ederim.
MEHMET AKİF HAMZAÇEBİ (İstanbul) -
Sayın Başkan, şimdi, Sayın Bakan, benim konuşma üslubumu yadırgadığını söyledi.
Benim konuşma üslubumu yadırgayan Bakanı ben yadırgıyorum. Yani, sanki benim
gerçek dışı bir şey söylediğimi söyledi. Başbakan böyle söylememiş, ben gerçek
dışı bir şey söyledim diyerek benim söylediklerimi çarpıtmıştır. 69’uncu
maddeye söz istiyorum efendim.
BAŞKAN –
Buyurun.



MEHMET AKİF
HAMZAÇEBİ (İstanbul) – Sayın Başkan, değerli milletvekilleri; elbette Hükûmet
koltuğunda oturan Sayın Bakan, Başbakanını savunacaktır. Ama Sayın Bakan, siz
bürokrasiden geldiniz, Planlamadan geldiniz. İnsan oturur biraz çalışır. Biraz
dersini çalışır da öyle cevap verir, tutarlı bir şey söyler. Yani gelişigüzel
bir şey söylüyorsunuz. Yok amacından, bağlamından kopararak vesaire… Başbakanı
koruyacaksınız ya, yoksa Başbakan size hesap soracak. “Ey Bakan, orada ne
yaptın? Hamzaçebi söylerken sen orada seyirci mi kaldın?”
BÜLENT TURAN
(İstanbul) – Çatı gerginliği.
MEHMET AKİF
HAMZAÇEBİ (Devamla) – Evet, evet, bu korkuyla orada gelişigüzel bir şey
söylüyorsunuz. Bakın, akıllıca bir şey yapsaydınız susardınız. Susmayarak daha
kötü bir şey yapıyorsunuz.
Benim üslubumda
ne var Allah aşkına? Başbakan 2007 tarihindeki grup toplantısında “38 milyar
dolar kaçakçının cebine girmiştir.” dedi. “Ülkelerle yazıştık, ülkelerden
rakamlar aldık, 38 milyar dolar kaçakçının cebine girmiştir. Biz bunun hesabını
soracağız.” dedi. “İşte, AK PARTİ Hükûmeti böyle bir hükûmet.” dedi. Nesi yalan
bunun? Yalan olduğunu söyleyemiyorsunuz. Başbakanı savunacaksınız ya. Gerçek
bağlamından kopararak ben bunları söylemişim… Hayır, Başbakanın grup
toplantısındaki cümlesi aynen böyle.
Bu sırada hemen
İnternet’e girip onları mutlaka görmüşsünüzdür. Gördüğünüz hâlde bir şey
diyemiyorsunuz, başka bir şey söylemeniz lazım, yalan söylüyorsunuz Sayın
Bakan, kusura bakmayın. (AK PARTİ sıralarından gürültüler) 
ŞİRİN ÜNAL
(İstanbul) – Olmadı! 
AHMET AYDIN
(Adıyaman) – Hiç yadırganmayacak bir şey değil mi!
YILMAZ TUNÇ
(Bartın) – Yakışmadı… Yakışmadı…
MEHMET AKİF
HAMZAÇEBİ (Devamla) - Peki, doğru söylemiyorsunuz o zaman. 
AHMET AYDIN
(Adıyaman) – Hiç yakıştı mı! Hiç yakışıyor mu!
MEHMET AKİF
HAMZAÇEBİ (Devamla) - Başbakanı savunmak adına gerçekleri saptırıyorsunuz.
Benim üslubumu, bana yakıştıramadığınızı söylüyorsunuz. Ben size
yakıştıramıyorum. Bürokrasiden…
(Mikrofon
otomatik cihaz tarafından kapatıldı)
KALKINMA BAKANI
CEVDET YILMAZ (Bingöl) – Burada hakaret ediyorsunuz ve edepsizlik yapıyorsunuz!
Bu, grup başkan vekilliğine yakışmıyor! 
BAŞKAN – Sayın
Bakan, lütfen…
ÖZGÜR ÖZEL
(Manisa) – Yeniden hakaret etti.
MEHMET AKİF
HAMZAÇEBİ (Devamla) – Sayın Bakan, oturduğu yerden bana “Edepsizlik yapıyorsunuz.”
dedi. 
KALKINMA BAKANI
CEVDET YILMAZ (Bingöl) – Siz “Yalan söylüyor.” diyorsunuz. Ne zaman söyledim
yalan?
MEHMET AKİF
HAMZAÇEBİ (Devamla) - Hakaret etmiştir. Söz istiyorum.
BAŞKAN –
Buyurunuz.
MEHMET AKİF HAMZAÇEBİ (Devamla) – İşte,
Başbakan korkusu böyle bir şey. Bana ne diyor? 
HAKAN ÇAVUŞOĞLU (Bursa) – Bu, seviye
meselesi…
MEHMET AKİF HAMZAÇEBİ (Devamla) –
Elbette seviye meselesi, elbette…
HAKAN ÇAVUŞOĞLU (Bursa) – Evet, sizin
seviyenizin göstergesi.
MEHMET AKİF HAMZAÇEBİ (Devamla) – Yani
seviye meselesi, adam olma meselesi, insan olma meselesi… Evet. 
Şimdi, söylediğimin nesi yanlış? (AK
PARTİ sıralarından “’Yalan söylüyorsun.’ dediğin yanlış.” sesleri)
HAMZA DAĞ (İzmir) – Her şeyi yanlış… 
MEHMET AKİF HAMZAÇEBİ (Devamla) – Biraz
bilgiye, rakama hâkim olan insan, biraz mevzuata hâkim olan insan orada başka
bir şey söyler Başbakanını savunma adına. “Bu işlemler bitmemiştir.” diyebilir,
“Devam ediyor.” diyebilir ama bunları söylemek için tabii bugün Immanuel
Kant’tan “akıl makıl” diye burada konuşan bir arkadaşınız vardı; biraz Kant’ın
aydınlanma devrimine, oralara gitmek lazım. 
Evet arkadaşlar, gerçekten ben
söyleyecek şey bulamıyorum. Bir şey söylüyorum, bana oradan edep dersi vermeye
kalkıyor. Sayın Bakan, sizi ayıplıyorum. Ben sizin seviyenize inmeyeceğim. Bu
cümlenizi de size iade ediyorum. 
Teşekkür ederim. (CHP sıralarından
alkışlar)
BAŞKAN – Birleşime beş dakika ara
veriyorum.
 Kapanma
Saati: 00.51
ON İKİNCİ OTURUM
Açılma Saati: 00.58
BAŞKAN: Başkan Vekili Meral AKŞENER
KÂTİP ÜYELER: Muhammet Rıza YALÇINKAYA (Bartın), Fehmi KÜPÇÜ (Bolu) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 104’üncü Birleşiminin On
İkinci Oturumunu açıyorum.
592 sıra sayılı
Kanun Tasarısı’nın görüşmelerine kaldığımız yerden devam edeceğiz.



 (Devam)
3.- Türk Ceza Kanunu ile Bazı Kanunlarda
Değişiklik Yapılmasına Dair Kanun Tasarısı ile Tokat Milletvekili Reşat
Doğru’nun; Ardahan Milletvekili Ensar Öğüt’ün; İstanbul Milletvekili Erdoğan
Toprak’ın; İstanbul Milletvekili Sebahat Tuncel’in; Bursa Milletvekili Sena
Kaleli’nin; Gaziantep Milletvekili Mehmet Şeker ve 7 Milletvekilinin; Antalya
Milletvekili Yıldıray Sapan’ın; Eskişehir Milletvekili Kazım Kurt ve İstanbul
Milletvekili Mustafa Sezgin Tanrıkulu’nun; İstanbul Milletvekili Mahmut Tanal’ın;
İstanbul Milletvekili Sebahat Tuncel’in; İstanbul Milletvekili Mahmut Tanal’ın;
Bursa Milletvekili Aykan Erdemir’in; İstanbul Milletvekili Mahmut Tanal’ın;
Ankara Milletvekili Levent Gök’ün; Barış ve Demokrasi Partisi Grup Başkanvekili
Bingöl Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149)(S.
Sayısı: 592) (Devam)
BAŞKAN –
Komisyon burada.
Hükûmet burada.
Şimdi söz sırası tasarının tümünün
oylanmasından önce, İç Tüzük’ün 86’ncı maddesine göre, oyunun rengini belirtmek
üzere, aleyhte, Zonguldak Milletvekili Sayın Ali İhsan Köktürk’tedir.
Buyurunuz Sayın Köktürk. (CHP
sıralarından alkışlar) 
ALİ İHSAN KÖKTÜRK (Zonguldak) –
Teşekkür ediyorum Sayın Başkan.
Sayın Başkan, değerli milletvekilleri;
592 sıra sayılı “beşinci yargı reformu paketi” olarak da nitelendirilen Hükûmet
Tasarısı’nın aleyhinde düşüncemi beyan etmek üzere söz almış bulunuyorum. Yüce
Meclisi saygıyla selamlıyorum.
Değerli milletvekilleri, hepimizin
bildiği gibi, bundan önce dört paket Türkiye Büyük Millet Meclisi gündemine
getirilmiştir. Bu getirilen paketlerden her birisi kamuoyuna çok ciddi
gerekçelerle sunulmuş, çok ciddi gerekçelerle pazarlanmıştır. Bu gerekçelere
baktığımızda, Avrupa İnsan Hakları Mahkemesi kararlarının gereğinin yerine getirilmesi,
mahkemelerdeki insan hakları ihlallerinin önlenmesi, yargıdaki iş yükünün
azaltılması, yargının etkinleştirilmesi, yargıdaki tıkanıklığın giderilmesi
gibi son derece önemli iddialar ortaya konulmuştur. Ancak, değerli
milletvekilleri, bu iddialara baktığımızda, Hükûmet tasarısının bu iddiaların
hiçbirini gerçekleştirmediğini, maalesef, kamuoyuna sunulan, yaratılan
beklentilerin hiçbirinin karşılanamadığını çok üzülerek söylemek zorundayız.
Çünkü, bakıyoruz bugün, özel yetkili mahkemeler kaldırıldı ancak özel yetkili
mahkemelerde mağdur edilen Türk ordusunun seçkin subaylarına mağduriyetlerini
giderecek yeniden yargılama yolu açılmadı, mağduriyetleri devam ediyor. Bu
konuda, beşinci yargı paketinde Cumhuriyet Halk Partisi Grubu olarak yeniden
yargılamaya yönelik vermiş olduğumuz önerge Adalet ve Kalkınma Partisi Grubu
tarafından reddedildi. Az önce Soma’yla ilgili birlikte madde ihdası verdik,
biz Cumhuriyet Halk Partisi Grubu olarak doğru olan bir önergenin yanında
durduk ancak aynı tavrı Adalet ve Kalkınma Partisi milletvekillerinden de
beklerdik. Yargıdaki kumpas iddialarına rağmen, “Millî iradeye saygı” diye
Sayın Başbakanın mütemadiyen söylemlerine rağmen, Engin Alan’ın, millî iradeyle
Türkiye Büyük Millet Meclisi sıralarında bizlerle birlikte görev yapmak için
halk tarafından seçilen Engin Alan’ın mağduriyetinin giderilmesi, bizlerle
birlikte aynı sıralarda milletvekili görevini yerine getirebilmesi için az önce
sunmuş olduğumuz madde ihdasına Adalet ve Kalkınma Partisi Grubundan destek
göremedik.
Değerli milletvekilleri, maalesef
mahkemelerdeki adil yargılanma hakkı ihlalleri devam ediyor. Dolayısıyla,
bundan önceki dört pakette olduğu gibi beşinci paket de insan hakkı ihlallerini
ortadan kaldırma, mahkemelerdeki adil yargılanma hakkı ihlallerini ortadan
kaldırma konusunda son derece yetersiz. Sadece yetersiz mi? Sadece yetersiz
olsa belki bu tasarının bir ucundan tutmak mümkün olabilir. Yetersizliğin
yanında hukuksuzluğu, adaletsizliği, keyfîliği özendirecek, destekleyecek
maddeler var. 
Değerli arkadaşlar, biliyorsunuz idari
yargının amacı yönetimi hukuk devleti sınırları içerisinde tutmaktır değil mi?
İdari davaların amacı da budur. Bir bakıyoruz bu tasarıda ivedi yargılama usulü
dediğimiz yöntemle, ihaleden yasaklama kararı hariç, ihale işlemleri, efendim,
ÇED raporları, acele kamulaştırma işlemleri, Turizmi Teşvik Kanunu’ndan
kaynaklanan kiralama, tahsis, satış işlemleri, Afet Yasası’ndan kaynaklanan
kentsel dönüşüm kararlarının tamamı ivedi yargılama usulüne tabi tutularak
kamuoyu denetiminden kaçırılıyor ve Türkiye Cumhuriyeti yeni bir keyfîliğin,
yeni bir hukuksuzluğun, yeni bir adaletsizliğin girdabına sokuluyor. Sadece bu
mu? Yürütmenin durdurulması müessesesi var. Anayasa’mızda açıkça koşulları
sayılmış, Anayasa’da sayılan koşullara rağmen, iki koşula rağmen bir üçüncü
koşul getiriyorsunuz bu düzenlemeyle. İdari yargılamalarda, bir defa yürütmenin
durdurulması talebi istendikten sonra yürütmenin durdurulmasına artık itiraz
edilemiyor, yeniden karar verilemiyor. Oysa ki yürütmenin durdurulması, açıkça
hukuka aykırı olan hâllerde ve gecikmesinde sakınca bulunan hâllerde
Anayasa’nın ilgili maddesine göre yargılamanın her aşamasında istenebilecekken;
siz bunu sınırlayarak Anayasa’ya aykırı olarak böyle bir düzenlemeyi Türkiye
Büyük Millet Meclisinden geçirdiğiniz gibi Türk yargısını yeni bir
hukuksuzluğun, yeni bir keyfîliğin, yeni bir adaletsizliğin girdabına
sokuyorsunuz. 
Sadece bu mu? Sayın Başbakan “Yargı
yoluyla Hükûmete darbe yapıldı, paralel devlet yargıyı ele geçirdi, çeteler
yargıya hâkim oldu.” diyor ama açıkça kasıtlı karar veren, açıkça kasıtlı
kararları nedeniyle, kişisel kusurları nedeniyle zarara neden olan hâkimlere
karşı tazminat davası açılmasını ortadan kaldırıyorsunuz, sadece devlete karşı
tazminat davası açılabileceği yönündeki bir düzenlemeyi getirerek hukuk
devletini açıkça bir keyfî devletin, adaletsizliği teşvik eden bir uygulamanın
içine sokuyorsunuz. O zaman arkadaşlar, hangi sözünüz samimi? Hakikaten çeteler
yargıya hâkim mi oldu, paralel devlet yargıya hâkim mi oldu? 
(Mikrofon otomatik cihaz tarafından
kapatıldı)
ALİ İHSAN KÖKTÜRK (Devamla) – Yoksa siz
kendi paralel devletinizi kurmak için o hâkimleri koruma altına alarak yeni bir
paralel yargı mı yaratmak istiyorsunuz? Onun için bu tasarı, Hâkim ve Savcılar
Yüksek Kurulu Yasa Tasarısı’na yönelik Anayasa Mahkemesinin iptal kararı
verdiği hükmün ispatı doğru olmakla beraber amaç açısından son derece hukuk
devletiyle çelişen düzenlemeleri içermektedir.
Bu nedenle bu tasarının aleyhinde oy
kullanacağız Cumhuriyet Halk Partisi Grubu olarak. (CHP sıralarından alkışlar)
BAŞKAN – Teşekkür ederiz.
Kabul edilen yeni 102’nci madde hükmü
çerçevesinde tasarının tümü açık oylamaya tabidir.
Açık oylamanın şekli hakkında Genel
Kurulun kararını alacağım.
Açık oylamanın elektronik oylama cihazıyla
yapılmasını oylarınıza sunuyorum: Kabul edenler… Kabul etmeyenler… Kabul
edilmiştir.
Oylama için iki dakika süre vereceğim,
oylama işlemini başlatıyorum.
(Elektronik cihazla oylama yapıldı)
BAŞKAN – Türk Ceza Kanunu ile Bazı
Kanunlarda Değişiklik Yapılmasına Dair Kanun Tasarısı’nın açık oylama sonucu:
“Kullanılan oy sayısı : 228
Kabul : 209
Ret : 18
Çekimser : 1

Kâtip Üye  Kâtip
Üye
Muhammet Rıza Yalçınkaya  Fehmi
Küpçü
Bartın Bolu”
(x)
Tasarı kabul edilmiş ve kanunlaşmıştır,
hayırlı uğurlu olsun. 
4’üncü sırada yer alan, Çanakkale
Savaşları Gelibolu Tarihi Alan Başkanlığı Kurulması Hakkında Kanun Tasarısı ve
Milli Eğitim, Kültür, Gençlik, ve Spor Komisyonu Raporu’nun görüşmelerine
başlayacağız. 

4.- Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısı ve Milli Eğitim, Kültür, Gençlik, ve Spor Komisyonu
Raporu (1/927) (S. Sayısı: 601)
BAŞKAN – Komisyon? Yok. 
Ertelenmiştir. 
Bundan sonra da komisyonun olmayacağı
anlaşıldığından, alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için 18 Haziran 2014
Çarşamba günü, saat 14.00’te toplanmak üzere birleşimi kapatıyorum. 
İyi geceler. 
 Kapanma
Saati: 01.09




(x) 592 S. Sayılı Basmayazı 4/6/2014
tarihli 97’nci Birleşim Tutanağı’na eklidir.



(*) Önergenin tam metni tutanağa eklidir.


(x) Açık oylama kesin sonuçlarını
gösteren tablo tutanağa eklidir.




