



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 32’nci
Birleşim
 5
Aralık 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili
Arzu Erdem’in, 5 Aralık Türk kadınına seçme ve seçilme hakkı tanınmasının
83’üncü yıl dönümüne ilişkin gündem dışı konuşması
2.- İstanbul Milletvekili Onursal
Adıgüzel’in, hafriyat kamyonlarının neden olduğu ölümlere ilişkin gündem dışı
konuşması
3.- Bursa Milletvekili Emine Yavuz
Gözgeç’in, 5 Aralık Türk kadınına seçme ve seçilme hakkı tanınmasının 83’üncü
yıl dönümüne ilişkin gündem dışı konuşması

IV.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Ahmet Aydın’ın, Başkanlık Divanı olarak 5 Aralık Türk kadınına
seçme ve seçilme hakkı tanınmasının 83’üncü yıl dönümünü kutladığına, Mardin,
Adıyaman ve Gaziantep’te bir dizi çalışma ve toplantı yapan KEFEK üyelerini
tebrik ettiğine ve 3 Aralık Dünya Engelliler Günü’ne ilişkin konuşması 

V.- AÇIKLAMALAR
1.- İstanbul Milletvekili
Didem Engin’in, 5 Aralık Türk kadınına seçme ve seçilme hakkı tanınmasının
83’üncü yıl dönümüne ilişkin açıklaması
2.- Kocaeli Milletvekili Fatma Kaplan
Hürriyet’in, 5 Aralık Türk kadınına seçme ve seçilme hakkı tanınmasının 83’üncü
yıl dönümüne ilişkin açıklaması
3.- Kahramanmaraş Milletvekili İmran
Kılıç’ın, 10-17 Aralık Dünya İnsan Hakları Haftası’na ve 5 Aralık Türk kadınına
seçme ve seçilme hakkı tanınmasının 83’üncü yıl dönümüne ilişkin açıklaması
4.- Kahramanmaraş Milletvekili Mehmet Uğur
Dilipak’ın, Amerika’nın büyükelçiliğini Kudüs’e taşıma ve İsrail’in başkenti
olarak tanıma kararı almaya hazırlandığı yönündeki haberlere ilişkin açıklaması
5.- Mersin Milletvekili Baki Şimşek’in,
bekçilik alımlarıyla ilgili sınavlarda şaibe çıkmaması için tedbir alınması
gerektiğine ilişkin açıklaması
6.- Kocaeli Milletvekili İlyas Şeker’in, 5
Aralık Türk kadınına seçme ve seçilme hakkı tanınmasının 83’üncü yıl dönümüne
ve başörtülü kadınların milletvekili seçilme hakkını ilk defa AK PARTİ iktidarıyla
7 Haziran 2015’te elde ettiğine ilişkin açıklaması
7.- Niğde Milletvekili Ömer Fethi Gürer’in,
5 Aralık Türk kadınına seçme ve seçilme hakkı tanınmasının 83’üncü yıl dönümüne
ilişkin açıklaması
8.- Kayseri Milletvekili İsmail Emrah
Karayel’in, AK PARTİ’den kurtulmak için 17 Aralık ve 15 Temmuzda Türkiye’ye diz
çöktüremeyenlerin ellerindeki sahte belgelerle algı operasyonu yaparak diz çöktürme
savaşı verdiklerine ilişkin açıklaması
9.- Adıyaman Milletvekili Behçet
Yıldırım’ın, Şırnak’ta bir kömür ocağında yaşamını kaybeden 3 işçiye rahmet
dilediğine, sorumlular hakkında ne tür işlem yapıldığını ve ne gibi güvenlik
önlemleri alındığını öğrenmek istediğine ilişkin açıklaması
10.- Kocaeli Milletvekili Haydar Akar’ın,
Kocaeli’deki POSCO işçilerinin durumuna ilişkin açıklaması 
11.- Adana Milletvekili Zülfikar İnönü
Tümer’in, Adana’da yaşanan çevresel sorunlar ve özellikle hava kirliliği
konusunda gerekli hassasiyetin gösterilmesini rica ettiğine ilişkin açıklaması
12.- Erzurum Milletvekili Mustafa
Ilıcalı’nın, mevsimlik işçilerle ilgili düzenleme yapılacağını ifade eden
Cumhurbaşkanı Recep Tayyip Erdoğan ile Alvarlı Barajı konusuna yaklaşımı
nedeniyle Orman ve Su İşleri Bakanı Veysel Eroğlu’na teşekkür ettiğine ve 5
Aralık Dünya Kadın Hakları Günü’ne ilişkin açıklaması
13.- Mersin Milletvekili Ali Cumhur
Taşkın’ın, 5 Aralık Türk kadınına seçme ve seçilme hakkı tanınmasının 83’üncü
yıl dönümüne ilişkin açıklaması
14.- Kocaeli Milletvekili Tahsin Tarhan’ın,
Hükûmetin doların dengeye gelmesini beklemekten başka bir projesi olup
olmadığını öğrenmek istediğine ilişkin açıklaması
15.- Kayseri Milletvekili Sami
Dedeoğlu’nun, 5 Aralık Dünya Kadın Hakları Günü’ne ilişkin açıklaması
16.- Samsun Milletvekili Erhan Usta’nın,
Mektebi Mülkiye’nin kuruluşunun 158’inci yıl dönümüne, 3 Aralık Dünya
Engelliler Günü’ne, 4 Aralık Dünya Madenciler Günü’ne ve 5 Aralık Dünya Kadın
Hakları Günü’ne ilişkin açıklaması
17.- Muş Milletvekili Ahmet Yıldırım’ın,
ülkenin ekonomik olarak geldiği noktaya, 4 Aralık Dünya Madenciler Günü’ne, HDP
Eş Genel Başkanı Selahattin Demirtaş’ın 7 Aralık tarihindeki duruşmasının 20
kişilik bir salonda yapılacak olmasına ilişkin açıklaması
18.- İstanbul Milletvekili Filiz
Kerestecioğlu Demir’in, 5 Aralık Türk kadınına seçme ve seçilme hakkı tanınmasının
83’üncü yıl dönümüne ilişkin açıklaması
19.- Sakarya Milletvekili Engin Özkoç’un, 5
Aralık Türk kadınına seçme ve seçilme hakkı tanınmasının 83’üncü yıl dönümüne
ve Şırnak’ta yaşamını yitiren 3 maden işçisine Allah’tan rahmet dilediğine
ilişkin açıklaması
20.- İstanbul Milletvekili Mehmet Muş’un, 5
Aralık Dünya Kadın Hakları Günü’ne ve 5 Aralık Türk kadınına seçme ve seçilme
hakkı tanınmasının 83’üncü yıl dönümüne ilişkin açıklaması
21.- İstanbul Milletvekili Mehmet Muş’un,
Adana Milletvekili Meral Danış Beştaş’ın 506 sıra sayılı Kanun Tasarısı’nın
birinci bölümü üzerinde HDP Grubu adına yaptığı konuşmasındaki bazı ifadelerine
ilişkin açıklaması
22.- İstanbul Milletvekili Mehmet Muş’un,
Muş Milletvekili Ahmet Yıldırım’ın sataşma nedeniyle yaptığı konuşmasındaki
bazı ifadelerine ilişkin açıklaması
23.- Muş Milletvekili Ahmet Yıldırım’ın,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
24.- İstanbul Milletvekili Mehmet Muş’un,
Iğdır Milletvekili Mehmet Emin Adıyaman’ın 506 sıra sayılı Kanun Teklifi’nin
birinci bölümü üzerinde şahsı adına yaptığı konuşmasındaki bazı ifadelerine ilişkin
açıklaması
25.- Muş Milletvekili Ahmet Yıldırım’ın,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
26.- Muş Milletvekili Ahmet Yıldırım’ın,
Konya Milletvekili Leyla Şahin Usta’nın 506 sıra sayılı Kanun Teklifi’nin
birinci bölümü üzerinde şahsı adına yaptığı konuşmasındaki bazı ifadelerine
ilişkin açıklaması
27.- Sakarya Milletvekili Engin Özkoç’un,
Millî Eğitim Bakanı İsmet Yılmaz’ın 506 sıra sayılı Kanun Teklifi’nin birinci
bölümü üzerinde yapılan soru-cevap işlemi sırasındaki bazı ifadelerine
ilişkin açıklaması
28.- Millî Eğitim Bakanı İsmet Yılmaz’ın,
Sakarya Milletvekili Engin Özkoç’un yaptığı açıklamasındaki bazı ifadelerine
ilişkin açıklaması

VI.- ÖNERİLER
A) Siyasi Parti Grubu Önerileri
1.- MHP Grubunun, Grup Başkan Vekili Manisa
Milletvekili Erkan Akçay tarafından, engelli vatandaşların yaşadıkları
sorunların araştırılarak alınması gereken önlemlerin belirlenmesi amacıyla
5/12/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, ön görüşmelerinin Genel Kurulun 5 Aralık 2017
Salı günkü birleşiminde yapılmasına ilişkin önerisi 
2.- HDP Grubunun, Grup Başkan Vekili Muş
Milletvekili Ahmet Yıldırım tarafından, Türkiye’de yapısal sorun olan yolsuzluk
ve son dönemde artan yolsuzluk iddialarının araştırılması amacıyla 5/12/2017
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, ön görüşmelerinin Genel Kurulun 5 Aralık 2017 Salı
günkü birleşiminde yapılmasına ilişkin önerisi
3.- CHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, kadın istihdamında yaşanan sorunların araştırılarak
alınması gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/1121) esas numaralı Meclis Araştırması
Önergesi’nin, ön görüşmelerinin Genel Kurulun 5 Aralık 2017 Salı günkü
birleşiminde yapılmasına ilişkin önerisi
4.- AK PARTİ Grubunun, Genel Kurulun
çalışma saatleri ile gündemdeki sıralamanın yeniden yapılmasına; bastırılarak
dağıtılan 506 sıra sayılı Kanun Teklifi’nin kırk sekiz saat geçmeden gündemin
“Kanun Tasarısı ve Teklifleri ile Komisyonlardan Gelen Diğer işler” kısmının
1’inci sırasına alınmasına ve 506 sıra sayılı Kanun Teklifi’nin İç Tüzük'ün
91'inci maddesine göre temel kanun olarak bölümler hâlinde görüşülmesine
ilişkin önerisi 

B) Danışma Kurulu Önerileri
1.- Danışma Kurulunun, 2018 Yılı Merkezi
Yönetim Bütçe Kanunu Tasarısı ile 2016 Yılı Merkezi Yönetim Kesin Hesap Kanunu
Tasarısı’nın Türkiye Büyük Millet Meclisi gündeminin “Özel Gündemde Yer Alacak
işler” kısmının 1’inci ve 2’nci sıralarında yer almasına; 2018 Yılı Merkezi
Yönetim Bütçe Kanunu Tasarısı ile 2016 Yılı Merkezi Yönetim Kesin Hesap Kanunu
Tasarısı’nın Genel Kurulda görüşme usul ve takvimi ile konuşma sürelerine; kamu
idarelerinin bütçeleri üzerindeki görüşmelerin dokuz turda tamamlanmasına,
turların bitiminden sonra bütçe ve kesin hesap kanunu tasarılarının
maddelerinin oylanmasına ilişkin önerisi
VII.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un,
İstanbul Milletvekili Eren Erdem’in HDP grup önerisi üzerinde CHP Grubu adına
yaptığı konuşması sırasında Adalet ve Kalkınma Partisine sataşması nedeniyle
konuşması
2.- İstanbul Milletvekili Eren Erdem’in,
İstanbul Milletvekili Mehmet Muş’un sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
3.- Sakarya Milletvekili Engin Özkoç’un,
İstanbul Milletvekili Mehmet Muş’un yerinden sarf ettiği bazı ifadeleri
sırasında Cumhuriyet Halk Partisine sataşması nedeniyle konuşması
4.- İstanbul Milletvekili Mehmet Muş’un,
Sakarya Milletvekili Engin Özkoç’un sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
5.- Amasya Milletvekili Mehmet Naci
Bostancı’nın, Muş Milletvekili Ahmet Yıldırım’ın 506 sıra sayılı Kanun
Teklifi’nin tümü üzerinde HDP Grubu adına yaptığı konuşması sırasında Adalet ve
Kalkınma Partisine sataşması nedeniyle konuşması
6.- Muş Milletvekili Ahmet Yıldırım’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
7.- Amasya Milletvekili Mehmet Naci
Bostancı’nın, Bolu Milletvekili Tanju Özcan’ın 506 sıra sayılı Kanun
Tasarısı’nın tümü üzerinde şahsı adına yaptığı konuşması sırasında Adalet ve
Kalkınma Partisine sataşması nedeniyle konuşması
8.- Bolu Milletvekili Tanju Özcan’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
9.- Adana Milletvekili Meral Danış
Beştaş’ın, İstanbul Milletvekili Mehmet Muş’un yaptığı açıklaması sırasında
şahsına sataşması nedeniyle konuşması
10.- İstanbul Milletvekili Mehmet Muş’un,
Adana Milletvekili Meral Danış Beştaş’ın sataşma nedeniyle yaptığı konuşması
sırasında şahsına sataşması
11.- Muş Milletvekili Ahmet Yıldırım’ın,
İstanbul Milletvekili Mehmet Muş’un sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması

VIII.- BAŞKANLIĞIN GENEL KURULA SUNUŞLARI
A) Önergeler
1.- Adana Milletvekili Meral
Danış Beştaş'ın, (2/1355) esas numaralı 5271 Sayılı Ceza Muhakemesi Yasasında
Değişiklik Yapılmasına Dair Kanun Teklifi’nin doğrudan gündeme alınmasına
ilişkin önergesi (4/121)


IX.- SEÇİMLER
A) Komisyonlarda Açık Bulunan Üyeliklere
Seçim
1.- (10/601) esas numaralı Yurtdışına
Kaçırılan Kültür Varlıklarımızın Belirlenerek İadelerinin Sağlanması ve Mevcut
Kültür Varlıklarımızın Korunması İçin Alınması Gereken Tedbirlerin Belirlenmesi
Maksadıyla Kurulan Meclis Araştırması Komisyonunda boş bulunan üyeliğe seçim

X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet
ve Kalkınma Partisi Grup Başkanvekili Kayseri Milletvekili Mustafa Elitaş'ın
Bazı Kanunlarda Değişiklik Yapılmasına Dair Kanun Teklifi (2/1945) ile Millî
Eğitim, Kültür, Gençlik ve Spor Komisyonu Raporu (S. Sayısı: 506)
2.- AB-EFTA Ortak Transit Ortak Komitesinin
20 Mayıs 1987 Tarihli Ortak Transit Rejimine İlişkin Sözleşmeyi Değiştiren
28/04/2016 Tarihli ve 1/2016 Sayılı Kararının Onaylanmasının Uygun Bulunduğuna
Dair Kanun Tasarısı (1/745) ve Dışişleri Komisyonu Raporu (S.Sayısı:457)
3.- Geçici İthalat Sözleşmesinde Yapılan
Değişikliklere İlişkin Belgelerin Onaylanmasının Uygun Bulunduğuna Dair Kanun
Tasarısı (1/712) ve Dışişleri Komisyonu Raporu (S. Sayısı: 385)

XI.- YAZILI SORULAR VE CEVAPLARI
1.- İstanbul
Milletvekili Barış Yarkadaş'ın, makam aracı ile ilgili iddialara ilişkin sorusu
ve Türkiye Büyük Millet Meclisi Başkan Vekili Ahmet Aydın’ın cevabı (7/15447)
2.- Kocaeli Milletvekili Tahsin Tarhan'ın, Bakanlık ve
bağlı kuruluşlarca 2002-2017 yılları arasında Kocaeli iline yapılan yatırımlara
ilişkin sorusu ve Gençlik ve Spor Bakanı Osman Aşkın Bak’ın cevabı (7/15844)
3.- Burdur Milletvekili Mehmet Göker'in, Türkiye Futbol
Direktörüne Türkiye Futbol Federasyonu tarafından ödenecek tazminat miktarına
ilişkin sorusu ve Gençlik ve Spor Bakanı Osman Aşkın Bak’ın cevabı (7/16404)
4.- Manisa Milletvekili Mazlum Nurlu'nun, görevden
ayrılan Millî Takımlar Teknik Direktörüne ödeneceği iddia edilen tazminata
ilişkin sorusu ve Gençlik ve Spor Bakanı Osman Aşkın Bak’ın cevabı (7/16405)
5.- Antalya Milletvekili Mustafa
Akaydın'ın, 6639 sayılı Kanuna göre araştırmacı kadrosuna atanan kişilere ve
Anayasa Mahkemesinin iptal kararının ardından yapılan ve yapılmayan göreve
iadelere ilişkin sorusu ve Gençlik ve Spor Bakanı Osman Aşkın Bak’ın cevabı
(7/16406)
6.- Kayseri Milletvekili Çetin Arık'ın,
Türkiye Futbol Direktörüne Türkiye Futbol Federasyonu tarafından ödenecek
tazminat miktarına ilişkin sorusu ve Gençlik ve Spor Bakanı Osman Aşkın Bak’ın
cevabı (7/16407)
7.- Niğde Milletvekili Ömer Fethi Gürer'in,
yurtlarda kalan çocuklara yangın ve tabii afetlere karşı eğitim verilip
verilmediğine, kamu yurtlarına ve özel yurtlara ilişkin sorusu ve Gençlik ve
Spor Bakanı Osman Aşkın Bak’ın cevabı (7/16408)
8.- Van Milletvekili Lezgin Botan'ın,
görevden ayrılan Türkiye Futbol Direktörüne TFF tarafından ödenecek tazminatın
miktarına ilişkin sorusu ve Gençlik ve Spor Bakanı Osman Aşkın Bak’ın cevabı
(7/16409)
9.- Bursa Milletvekili Orhan Sarıbal'ın,
Türkiye Atletizm Federasyonunun bazı uygulamalarına yönelik iddialara ilişkin
sorusu ve Gençlik ve Spor Bakanı Osman Aşkın Bak’ın cevabı (7/16410)
10.- Bursa Milletvekili Erkan Aydın'ın,
Süper Kupa Finalinde üstünde Yaşa Mustafa Kemal Paşa Yaşa yazan bir pankartın
stadyuma alınmamasına ilişkin sorusu ve Gençlik ve Spor Bakanı Osman Aşkın
Bak’ın cevabı (7/16411)
11.- İstanbul Milletvekili Mustafa Sezgin
Tanrıkulu'nun, bağlı kurum ve kuruluşlarda mobbinge maruz kalan kişilere ve bunlarla
ilgili çalışmalara ilişkin sorusu ve Gençlik ve Spor Bakanı Osman Aşkın Bak’ın
cevabı (7/16412)
12.- İstanbul Milletvekili Mustafa Sezgin
Tanrıkulu'nun, Beşiktaş-Konyaspor maçında Beşiktaşlı taraftarların hazırladığı
bir pankartın stada alınmamasına ilişkin sorusu ve Gençlik ve Spor Bakanı Osman
Aşkın Bak’ın cevabı (7/16413)
13.- İzmir Milletvekili Tacettin Bayır'ın,
Beşiktaş-Konyaspor Süper Kupa final maçında yaşanan olayların soruşturulmasına
ilişkin sorusu ve Gençlik ve Spor Bakanı Osman Aşkın Bak’ın cevabı (7/16414)
14.- Niğde Milletvekili Ömer Fethi
Gürer'in, Türkiye Futbol Federasyonunun son beş yıllık gelir ve giderlerine ve
alt yapıdan gelen sporculara ilişkin sorusu ve Gençlik ve Spor Bakanı Osman
Aşkın Bak’ın cevabı (7/16643)
15.- Niğde Milletvekili Ömer Fethi
Gürer'in, at yarışlarına ilişkin sorusu ve Gençlik ve Spor Bakanı Osman Aşkın
Bak’ın cevabı (7/16644)
16.- Niğde Milletvekili Ömer Fethi
Gürer'in, 2017-2018 sezonunda spor branşlarına göre görev yapacak antrenör ve
sporcu sayısına ilişkin sorusu ve Gençlik ve Spor Bakanı Osman Aşkın Bak’ın
cevabı (7/16646)
17.- Diyarbakır Milletvekili Altan Tan'ın,
2010-2017 yılları arasında Samsun genelinde alınan teşvik belgesi sayısına
ilişkin sorusu ve Ekonomi Bakanı Nihat Zeybekci’nin cevabı (7/16718)
18.- Niğde Milletvekili Ömer Fethi
Gürer'in, bir milletvekilinin üyelikle bağdaşmayan bir görevi yürüttüğü
iddiasına ilişkin sorusu ve Türkiye Büyük Millet Meclisi Başkan Vekili Ahmet
Aydın’ın cevabı (7/16777)
19.- Diyarbakır Milletvekili Altan Tan'ın,
2010-2017 yılları arasında Mardin genelinde alınan teşvik belgesi sayısına
ilişkin sorusu ve Ekonomi Bakanı Nihat Zeybekci’nin cevabı (7/16860)
20.- Niğde Milletvekili Ömer Fethi
Gürer'in, Niğde'nin Bor ilçesindeki deri sanayisinin durumuna ilişkin sorusu ve
Bilim, Sanayi ve Teknoloji Bakanı Faruk Özlü’nün cevabı (7/17284)
21.- İstanbul Milletvekili Gamze Akkuş
İlgezdi'nin, bir ziyaretçi hakkındaki giriş yasağına ilişkin sorusu ve Türkiye
Büyük Millet Meclisi Başkan Vekili Ahmet Aydın’ın cevabı (7/17289)
22.- Van Milletvekili Lezgin Botan'ın, bir
kelimenin tutanaklarda yazılışına ilişkin sorusu ve Türkiye Büyük Millet
Meclisi Başkan Vekili Ahmet Aydın’ın cevabı (7/17847)
23.- Adana Milletvekili Zülfikar İnönü
Tümer'in, son 15 yılda devlet kurumlarına atanan kişilere ilişkin Başbakandan
sorusu ve Çalışma ve Sosyal Güvenlik Bakanı Jülide Sarıeroğlu’nun cevabı
(7/17875)
24.- İstanbul Milletvekili Mustafa Sezgin
Tanrıkulu'nun, 2016-2017 yılları arasında Bakanlığa bağlı kurum ve kuruluşlarda
yapılan kiralamalara ilişkin sorusu ve Ekonomi Bakanı Nihat Zeybekci’nin cevabı
(7/17940)
25.- İstanbul Milletvekili Mustafa Sezgin
Tanrıkulu'nun, Bakanlığa bağlı kurum ve kuruluşlarda verilen hizmet içi
eğitimlere ilişkin sorusu ve Ekonomi Bakanı Nihat Zeybekci’nin cevabı (7/17941)
26.- İstanbul Milletvekili Mustafa Sezgin
Tanrıkulu'nun, Bakanlığa bağlı kurum ve kuruluşlardaki makam araçlarına ilişkin
sorusu ve Ekonomi Bakanı Nihat Zeybekci’nin cevabı (7/17942)
27.- İstanbul Milletvekili Mustafa Sezgin
Tanrıkulu'nun, Bakanlığa bağlı kurum ve kuruluşlarda Sosyal Hizmetler Kanunu
gereğince istihdam edilen koruma altındaki çocuk sayısına ilişkin sorusu ve
Ekonomi Bakanı Nihat Zeybekci’nin cevabı (7/17943)
28.- Adana Milletvekili Elif Doğan
Türkmen'in, TBMM personeli ile ilgili çeşitli hususlara ilişkin sorusu ve
Türkiye Büyük Millet Meclisi Başkan Vekili Ahmet Aydın’ın cevabı (7/18068)
29.- Niğde Milletvekili Ömer Fethi
Gürer'in, ulusal ve uluslararası alanda iş yapan müteahhitlere ve yaptıkları
işlere ilişkin Başbakandan sorusu ve Ekonomi Bakanı Nihat Zeybekci’nin cevabı
(7/18081)
30.- Niğde Milletvekili Ömer Fethi
Gürer'in, ülkemize 2016 ve 2017 yıllarında gelen dış yatırımlara ilişkin
Başbakandan sorusu ve Ekonomi Bakanı Nihat Zeybekci’nin cevabı (7/18082)
31.- Aydın Milletvekili Bülent Tezcan'ın,
OHAL KHK'ları ile kamudan ihraç edilen ve haklarında yargısal işlem yapılan
personele ilişkin Başbakandan sorusu ve Çalışma ve Sosyal Güvenlik Bakanı
Jülide Sarıeroğlu’nun cevabı (7/18100)
32.- Manisa Milletvekili Tur Yıldız
Biçer'in, bir milletvekilinin TBMM'deki ziyaretçilerine ilişkin sorusu ve
Türkiye Büyük Millet Meclisi Başkan Vekili Ahmet Aydın’ın cevabı (7/18455)

5 Aralık 2017 Salı
BİRİNCİ OTURUM
Açılma Saati: 15.03
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ
(Nevşehir), Nurhayat ALTACA KAYIŞOĞLU (Bursa)
-----0-----
BAŞKAN
– Türkiye Büyük Millet Meclisinin 32’nci Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, 5 Aralık Türk kadınına seçme ve seçilme hakkı tanınmasıyla ilgili
söz isteyen İstanbul Milletvekili Arzu Erdem’e aittir.
Buyurun
Sayın Erdem. (MHP sıralarından alkışlar)
Sayın
milletvekilleri, lütfen, salondaki uğultuyu keselim, hatibi kürsüye davet ettim,
insicamını bozmayalım.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili
Arzu Erdem’in, 5 Aralık Türk kadınına seçme ve seçilme hakkı tanınmasının
83’üncü yıl dönümüne ilişkin gündem dışı konuşması
ARZU
ERDEM (İstanbul) – Teşekkür ederim Sayın Başkan.
Değerli
milletvekilleri, bizleri ekranları başında izleyen aziz Türk milleti ve bu
ülkenin kahraman Türk kadınları; Türk kadınana seçme seçilme hakkı verilişinin
yıl dönümüyle ilgili gündem dışı söz almış bulunmaktayım. Gazi Meclisi
selamlıyorum ve saygılarımı sunuyorum.
Değerli
milletvekilleri, 5 Aralık 1934’te Türk kadınına milletvekili seçme ve seçilme
hakkı tanınmıştır. 1926 yılında Büyük Millet Meclisi tarafından kabulle
yürürlüğe giren ve Türk kadınlarını şeriat zincirinden kurtaran Medeni Kanun’la
Türk kadınına bin yıl evvel kaybettiği haklarının iade edilmesinin temeli
oluşmuştur. Artık kadın güçlenmeye, kişiliğini bulmaya başlamış ve erkeğin
yanında sosyal faaliyetlere katılmaya hazır konuma gelmiştir. 
1931
yılında da Türk kadını ilk kez tıp dünyasında varlığını göstermiştir ve ilk
kadın cerrahımız çalışmaya başlamıştır. 
Kadınlara
seçme ve seçilme hakkının tanınması, 1930’larda Türkiye cumhuriyetinde kadınların
siyasi haklarını kazanması için gerekli yasaların çıkarılmasıyla ifade
edilmiştir. 
Kadınların siyasi hayatta seçme ve seçilme hakkı elde
etmesi toplumsal hayatta gerçekleşen önemli adımların başında gelmektedir.
Bilhassa cumhuriyetin temel ilkeleri arasında kadına verilen önemin de yine
aynı şekilde dışa vurumudur kadının seçme ve seçilme hakkı. 1930 yılından
itibaren çıkarılan bir dizi yasayla önce belediye seçimlerine katılma, sonra
köylerde muhtar olma ve ihtiyar meclislerine seçilme hakkı tanınan kadınların milletvekili
seçme ve seçilme hakları 5 Aralık 1934’te Anayasa ve Seçim Kanunu’nda yapılan
yasa değişikliğiyle tanınmıştır. Kadınların belediye seçimlerinde seçme ve aday
olma hakkı 3 Nisan 1930’da Belediye Kanunu’nun kabul edilmesiyle
gerçekleşmiştir. Kadınlar siyasal haklarını ilk kez 1930 yılındaki belediye
seçimlerinde kullanmışlardır; seçimler eylül başından Ekimin 20’sine kadar
sürmüştür. 
Köy
Kanunu’nun 20’nci maddesinin değiştirilmesine dair 26 Ekim 1933 tarihli ve 2329
sayılı Kanun’un çıkarılmasıyla; kadınların köy muhtarı ve heyetlerine seçilme
hakkı getirilmiştir. Aydın'ın Çine ilçesine bağlı Demirdere köyünde -bugünkü
Karpuzlu ilçesi- yaklaşık 500 oy alarak seçimi kazanan Gül Esin, Türkiye
Cumhuriyeti’nin ilk kadın muhtarı olmuştur. 
Türkiye’deki
kadınlar milletvekili olmak için 1923 itibarıyla büyük bir mücadele
gerçekleştirmişlerdir; on bir yıllık bir mücadeleden sonra bugün yani 5 Aralık
1934 yılında kadınlara seçme ve seçilme hakkı tanınmıştır. 
Evet,
Atatürk, cumhuriyetin ilanından dokuz ay önce, Şubat 1923’te şöyle demiştir:
“Bizim sosyal toplumumuzun başarısızlığının sebebi kadınlarımıza karşı
gösterdiğimiz ilgisizlikten ileri gelmektedir. Yaşamak demek faaliyet demektir.
Bundan dolayı, bir sosyal toplumun bir organı faaliyette bulunurken diğer bir
organı işlemezse o sosyal toplum felçlidir.”
Atatürk,
bu sözleriyle kadının toplumdaki yerini belirlemiştir. Atatürk’ün Türk kadınına
beslediği sevgi ve saygı Kurtuluş Savaşı’ndaki gözlemleriyle iyice
perçinlenmiştir. 1923 yılında da Konya’da yaptığı bir konuşmada bu
hassasiyetini büyük bir içtenlikle dile getirmiştir. “Dünyada hiçbir milletin
kadını ‘Ben Anadolu kadınından fazla çalıştım, milletimi kurtuluşa ve zafere
götürmekte Anadolu kadını kadar emek verdim.’ diyemez. Erkeklerden kurduğumuz
ordumuzun hayat kaynaklarını kadınlarımız işletmiştir. Çift süren, tarlayı
eken, kağnısı ve kucağındaki yavrusu ile yağmur demeyip, kış demeyip cephenin
ihtiyaçlarını taşıyan hep onlar, hep o yüce, o fedakâr, o ilahi Anadolu
kadınları olmuştur.” 
Bunlardan
ötürü hepimiz bu büyük ruhlu ve büyük duygulu kadınlarımızı şükranla, minnetle
ve saygıyla anıyoruz; mekânları cennet olsun diyoruz.
Öncelikle
şunu belirtmek istiyorum: Evet, seçme ve seçilme hakkını elde etmiş
bulunmaktayız. Ben de Milliyetçi Hareket Partisinin bir milletvekili olarak,
onurlu bir Türk kadını olarak, burada yaptığım yasama faaliyetlerinde, bilhassa
kadınlarımız için yapılması gereken, düzenlenmesi gereken haklarla ilgili daha
fazla çaba göstermemiz gerektiğini düşünüyorum. Bu anlamda, iktidar partisiyle birlikte,
yapılması gerekenlerin bir gündeme oturtulup bilhassa kadınların beklentilerine
karşılık verilmesi gerektiğini düşünüyorum. 
Hepinizi
saygıyla selamlıyorum, teşekkür ediyorum. (MHP sıralarından alkışlar)
BAŞKAN
– Teşekkür ediyorum Sayın Erdem. 
Gündem
dışı ikinci söz, hafriyat kamyonlarının neden olduğu ölümler hakkında söz
isteyen İstanbul Milletvekili Onursal Adıgüzel’e aittir.
Buyurun
Sayın Adıgüzel. (CHP sıralarından alkışlar)
2.- İstanbul Milletvekili Onursal
Adıgüzel’in, hafriyat kamyonlarının neden olduğu ölümlere ilişkin gündem dışı
konuşması
ONURSAL
ADIGÜZEL (İstanbul) – Teşekkürler Sayın Başkan.
Bugün
kadınlara seçme ve seçilme hakkının verilişinin 83’üncü yıl dönümü. Öncelikle,
kadınlara “Siyasette benim de diyecek sözüm var.” deme hakkını veren Gazi
Mustafa Kemal Atatürk’ü saygıyla ve minnetle anıyorum. Genel Kurulu da saygıyla
selamlıyorum.
Değerli
milletvekilleri, “Kadınlar çalışmak istediği için işsizlik artıyor.” diyerek
kadınları ötekileştiren; kadın-erkek eşitliğini fıtrata ters bulan; eğitimde,
ekonomide, hayatın her alanında kadını geri plana atan zihniyete karşı mücadele
eden tüm kadınları selamlıyorum. Biz Cumhuriyet Halk Partisi olarak, eşitlik ve
adalet mücadelesinde “Hayat benim, ben seçerim.” diyen, hakları ve özgürlükleri
için direnen kadınların yanındayız.
Değerli
milletvekilleri, iktidarın durmak tükenmek bilmeyen talan ve rant hırsı artık
sadece tarihi, sadece doğayı değil vatandaşlarımızın can sağlığını ve yaşam
hakkını da tehdit ediyor. Dev bir şantiyeye dönüşen İstanbul’da gün geçmiyor ki
bir insanımız hafriyat kamyonlarının altında hayata veda etmesin. Bu
insanlarımız aramızdan ayrılırken ailelerinin hayatı da cehenneme dönüyor.
Türkiye'nin dört bir yanında, son yirmi ayda, onlarca insanımız hayata veda
etti. Peki, bu kadar insanımız canını verirken sonuç ne? Sonuç yine
tedbirsizlik, sonuç yine cezasızlık. 
Şule
İdil Dere bilmiyorum sizin aklınızda bir şey ifade ediyor mu? İdil, 23 yaşında,
üniversite öğrencisi genç bir kardeşimizdi. Yoğurtçu Parkı’nda bir hafriyat
kamyonunun altında kaldı. Tekrar söylüyorum: Yoğurtçu Parkı’nda diyorum. Parkta
yürürken önlem almayan İBB yöneticilerinin ihmali yüzünden hayata veda etti,
ailesini acılar içinde bıraktı. On yedi ay sürdü iddianamenin hazırlanması, tam
on yedi ay ve sonuçta gerekli önlemleri almadığı için İBB yetkilileri sorumlu
bulundu fakat soruşturma izni verilmedi. Ben buradan bir kez daha sormak
istiyorum: Bir genç kızın hayatından daha değerli ne olabilir de bu soruşturma
iznini vermediniz? Daha kaç canımızı kaybedeceğiz bu hafriyat terörüyle? Ne
zaman buna “Dur. diyeceksiniz? Bu ihmallere göz yummaktan ne zaman
vazgeçeceksiniz?
Yine,
Özge Kandemir, 22 yaşında, geleceğe yönelik umutları var, üniversite öğrencisi
genç bir kardeşimiz. Moda’da kaldırımda yürüyorken bir hafriyat kamyonunun
aramızdan aldığı genç bir kardeşimiz. Ne oldu? Daha cenazesi kalkmadan, tam
kusurlu bulunan şoför adli kontrol şartıyla serbest bırakıldı. 
Görüyoruz
ki, sizin anlayacağınız gibi de, biliyoruz, eğer Türkiye'de gazeteciyseniz,
muhalifseniz, fikirlerinizden ötürü aylarca, yıllarca tutuklu kalabilirsiniz
ancak Hükûmetin bitmek tükenmek bilmeyen rant hırsına hizmet ediyorsanız, İBB
yöneticisi de olsanız, hafriyat kamyonu şoförü de olsanız korunursunuz,
kollanırsınız, tutuksuz yargılanırsınız hatta gerekirse yargılanmaya bile gerek
duyulmazsınız.
Değerli
milletvekilleri, bu cinayetlerin sorumlusu, Kentsel Dönüşüm Yasası’nın rant
yasasına dönüşmesine göz yuman AKP iktidarıdır, deprem toplanma alanlarını
müteahhitlere peşkeş çeken iktidardır. Bu cinayetlerin sorumlusu, dikey
yapılaşmadan şikâyet edip timsah gözyaşları dökerken ve İstanbul’da ihanet
itirafları yaparken gördüğümüz AKP yöneticileridir. Bu cinayetin sorumlusu,
İstanbul’a ihanetin baş mimarı Kadir Topbaş’tır ve milyonlarca İstanbulluya hesap
vermeden bir istifayla tüm hatalarının, suçlarının geride kalacağını düşünüyor.
Tüm bu ihanetlerin hesabı bir gün adalet önünde sorulacak.
Teşekkür
ediyorum. (CHP sıralarından alkışlar)
BAŞKAN
– Teşekkür ediyorum.
Gündem
dışı üçüncü söz, 5 Aralık Türk kadınına seçme ve seçilme hakkının tanınmasıyla
ilgili söz isteyen Bursa Milletvekili Emine Yavuz Gözgeç’e aittir. 
Buyurun
Sayın Yavuz Gözgeç. (AK PARTİ sıralarından alkışlar) 
3.- Bursa Milletvekili Emine Yavuz
Gözgeç’in, 5 Aralık Türk kadınına seçme ve seçilme hakkı tanınmasının 83’üncü
yıl dönümüne ilişkin gündem dışı konuşması
EMİNE
YAVUZ GÖZGEÇ (Bursa) – Sayın Başkan, değerli milletvekilleri; bugün 5 Aralık,
ülkemizde kadınlara seçme ve seçilme hakkı verilmesinin 83’üncü yıl dönümü.
Gazi Mustafa Kemal Atatürk, 1923 Konya konuşmasında diyor ki: “Dünyada hiçbir
milletin kadını ‘Ben Anadolu kadınından daha fazla çalıştım, milletimi
kurtuluşa ve zafere götürmekte Anadolu kadını kadar gayret gösterdim.’
diyemez.” Gerçekten kadın-erkek insanı eşrefimahlukat, yaratılmışların en
şereflisi gören kadim medeniyetimizde kadınlarımız daima erkeklerle omuz omuza
hayatın içinde olmuştur. Özellikle Kurtuluş Savaşı’nda cephe gerisinde olduğu
kadar cephede de kahraman kadınlarımız mücadeleleriyle tarihteki unutulmaz
yerlerini almıştır. 
Bugün
de kadınlarımızın siyasetin her kademesinde var olmaları, sosyal, ekonomik,
siyasal tüm alanlarda etkin rol almaları o toplumun ilerlemesinin vazgeçilmez
bir gereğidir. 1935’te Mecliste 18 kadın milletvekiliyle temsil oranı yüzde 4,6
olup ilerleyen yıllarda, neredeyse on yılda bir yapılan darbeler -her alanda
olduğu gibi- kadın temsil oranlarında da yüzde 1’lere kadar gerilemeye neden
olmuştu. 2002’de yüzde 4,4 olan oran bugün yüzde 14,7’ye yükselmiştir. Yeterli
olmasa da son on beş yılda önemli bir mesafe kaydedilmiştir. Kadınların
Mecliste temsili toplumdaki sorunlara ve ihtiyaçlara kadın bakış açısıyla
yaklaşılmasını ve farklı çözümler üretilmesini de sağlayacaktır. 
AK
PARTİ 2002’den bu yana kadınlarımızın siyasette karar alma mekanizmalarında
aktif rol alabilmeleri için reform niteliğinde adımlar atmıştır. Anayasa’nın
10’uncu maddesinde pozitif ayrımcılık ilkesi getirilmiş, Medeni Kanun İş Kanunu
ve Ceza Kanunu’nda kadınlar lehine düzenlemeler yapılmıştır. 
Kadın
Erkek Fırsat Eşitliği Komisyonumuz karar alma mekanizmalarında nitelik ve
nicelik olarak kadınlarımızın var olması amacıyla Birleşmiş Milletler Kadın
Birimiyle beraber Türkiye'de Siyasi Liderlik ve Siyasi Katılımda Toplumsal
Cinsiyet Eşitliği Projesi’ni yürütmektedir. 
Yine
Aile ve Sosyal Politikalar Bakanlığınca kadınların ekonomik ve sosyal yaşama
katılımlarının güçlendirilmesi için 2018-2023 yıllarını kapsayan kadının
güçlenmesi strateji belgesi ve eylem planı hazırlanmaktadır. AK PARTİ kadın
kollarımız, kadın siyasetçilerin yetişmesinde âdeta bir siyaset okulu vazifesi
görmüştür. 4 milyonu aşan üyesiyle dünyanın en büyük sivil toplum örgütlerinden
olan kadın kollarımız ülkemizde kadınların güçlü sesi olmaktadır. Aslında bizim
kadınlarımız ne kadar güçlü olduklarını 15 Temmuz gecesi tankların karşısında
cesur duruşlarıyla tüm dünyaya göstermiştir.
Bir
hususu da özellikle belirtmek isterim. Her ne kadar kadınlara seçme ve seçilme
hakkı 1934 yılında verilmişse de başörtülü kadınlarımız ancak seksen bir yıl
sonra seçilme hakkını kazanabilmiştir. Sayın Merve Kavakcı’nın, milletin oyuyla
seçilmiş olmasına rağmen, sırf başörtülü olduğu için, kulaklarımızdan hâlâ
silinmeyen “dışarı, dışarı” sesleriyle Meclisten çıkarılmaya çalışılması,
üstelik seçilmiş bir kadının Mecliste olmaması için uğraş verenlerin arasında
maalesef kadınların da olması demokrasi adına utanç vericidir. (AK PARTİ
sıralarından alkışlar) Çok şükür ki AK PARTİ’nin toplumun bütün kesimlerini
kucaklayan, ötekileştirmeyen özgürlük anlayışıyla tüm kadınlarımız seçilme hakkını
elde etmiştir.
Köklü
bir medeniyete sahip olan bizlerin, kadın-erkek hep birlikte geleceğimizi inşa
edeceğimize inanıyor, konuşmama Sayın Cumhurbaşkanımız, Genel Başkanımız Recep
Tayyip Erdoğan’ın sözleriyle son vermek istiyorum: “Kadının yer almadığı
siyaset, kadınları dışlayan bir yönetim anlayışı sadece kadınlar için değil,
bütün toplum için büyük bir eksikliktir. Kadınların omuz vermediği, sahip
çıkmadığı bir demokrasinin başarıya ulaşması mümkün değildir. Kadın elinin
değmediği bir edebiyat; incelikten, zarafetten, derinlikten mahrum kalmış
demektir.” 
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Gözgeç. 
IV.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Ahmet Aydın’ın, Başkanlık Divanı olarak 5 Aralık Türk kadınına
seçme ve seçilme hakkı tanınmasının 83’üncü yıl dönümünü kutladığına, Mardin,
Adıyaman ve Gaziantep’te bir dizi çalışma ve toplantı yapan KEFEK üyelerini
tebrik ettiğine ve 3 Aralık Dünya Engelliler Günü’ne ilişkin konuşması 
BAŞKAN
– Sayın milletvekilleri, parlamenter demokrasilerin temeli ve vazgeçilmezi olan
seçme ve seçilme hakkının ülkenin tüm fertlerine dil, din, ırk, cinsiyet,
sosyal sınıf ayrımı yapılmadan sağlanması uygarlığın temel esasıdır. Milletimiz
bu çağdaş meziyeti dünyadaki pek çok ülkeden daha önce kazanmasını bilmiş ve
vatandaşlarına eşit şekilde dağıtabilmiştir. Türkiye’de kadının seçme ve
seçilme hakkı, ne kadar kıvanç vericidir ki, birçok gelişmiş ülkenin çoğundan
daha önce gerçekleşmiştir. İşte bu yüzdendir ki ülkemiz kadını, seçme ve
seçilme hakkını kazandığı günden bu yana dünya milletlerine, her alanda olduğu
gibi, örnek teşkil etmiştir.
Bugün
hayatın her alanında en aktif, verimli ve ülke potansiyelini güçlendirici
şekilde katılımcı kadınlarımız, siyasal yaşamda da aynı şekilde, her geçen gün
artan bir şekilde amaçlarına, hedeflerine ulaşmaktadır. Ülkemizde her alanda
başarıyla görev alan kadınlar, bugün, gelişen Türkiye’nin simgesi ve
geleceğimizin de en önemli güvencesi olmaya devam edecektir. 
Başkanlık
Divanı adına ben de Parlamentomuzun siz değerli hanımefendi üyeleri başta olmak
üzere ülkemiz kadınlarının 5 Aralık Türk kadınının seçme ve seçilme hakkını
kazanmasının 83’üncü yıl dönümünü kutluyorum, en içten selam ve saygılarımı
sunuyorum.
Bu
anlamda da özellikle, hafta sonu, Kadın Erkek Fırsat Eşitliği Komisyonumuz
(KEFEK), Başkanı Sayın Radiye Sezer Katırcıoğlu Milletvekilimiz başta olmak
üzere, tüm üyeleriyle birlikte Mardin, Adıyaman ve Gaziantep’te bir dizi
çalışmalar ve toplantılar yaptılar. Bu toplantıların Adıyaman ayağını bizler de
takip ettik. İki günlük, gerçekten çok faydalı olduğuna inandığım toplantılar,
toplumsal bilinç ve farkındalık oluşturma açısından da son derece verimli
geçmiştir. Bu anlamda KEFEK üyelerimizi de ayrıca tebrik ediyor, kutluyorum. 
Yine,
3 Aralık Dünya Engelliler Günü’nü geride bıraktık. Sadece 3 Aralıkta değil, her
daim sorumluluğumuzun bilincinde olarak ve bunun farkında olarak hareket
etmeliyiz diyor, öncelikle kendi zihniyetimizdeki engelleri ortadan kaldırarak
sevgiyle bu kardeşlerimizin tüm sorunlarını çözme irade ve temennisiyle de
engelli tüm kardeşlerimi sevgiyle saygıyla selamlıyorum. 
Şimdi,
sisteme giren 15 sayın milletvekiline İç Tüzük 60 gereği birer dakikalık
süreyle söz vereceğim. 
Sayın
Engin…
V.- AÇIKLAMALAR
1.- İstanbul Milletvekili
Didem Engin’in, 5 Aralık Türk kadınına seçme ve seçilme hakkı tanınmasının
83’üncü yıl dönümüne ilişkin açıklaması
DİDEM
ENGİN (İstanbul) – Teşekkürler Sayın Başkan. 
Bugün
5 Aralık, kadınlarımızın seçme ve seçilme hakkına sahip olmasının 83’üncü yıl
dönümü. Gazi Mustafa Kemal Atatürk 1934’te kadınlara yalnızca seçme ve seçilme
hakkını sağlamadı; eğitimde, çalışma hayatında, kültür ve sanatta, kısacası,
sosyal ve toplumsal her alanda erkeklerle eşit haklara sahip olarak daha aktif
rol almaları için verdiği destekle bu haklara sahip olmayan çağın bütün
kadınlarına da ışık oldu. 
Bu
nedenle, Türkiye Cumhuriyeti’nin bir kadın milletvekili olarak Ata’mıza bir kez
daha şükranlarımı ve saygılarımı sunarken, çağdaş uygarlık hedefine ancak
kadınlarımızla güç birliği içinde ulaşabileceğimize olan inancımı Türkiye Büyük
Millet Meclisinden bir kez daha ifade ediyorum. 
Teşekkür
ederim. 
BAŞKAN
– Sayın Hürriyet…
2.- Kocaeli Milletvekili Fatma Kaplan
Hürriyet’in, 5 Aralık Türk kadınına seçme ve seçilme hakkı tanınmasının 83’üncü
yıl dönümüne ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Türkiye
Cumhuriyeti’nin kurucusu Mustafa Kemal Atatürk’ün çağdaş düşünce ve atılımları
sonucu, seksen üç yıl önce bugün, Türk kadını seçme ve seçilme hakkına
kavuşmuştur. Peş peşe gerçekleştirilen devrimlerle birlikte Kurtuluş Savaşı’nın
kahramanı, cefakâr Türk kadını omuzlar üzerinde göklere yükselmeye layık
dereceye gelmiştir. Kadınları umutsuzluğa sürükleyen, evlerine, kabuklarına
çekilmesine sebep olan koşulları yıkmanın anahtarı, ancak ve ancak kadına
hayatın her alanında ve özellikle siyasi alanda daha çok yer verilerek sesinin
daha da yükselmesiyle gerçekleşir. Kadını ikinci sınıf gören, erkek egemen
politikaları savunan ve uygulayan iktidar söylemlerinden vazgeçilmelidir.
Muasır medeniyet seviyesine ulaşmanın en güçlü kaynağı kadındır. 
Kadınların
yüzlerce yıllık kayıplarını geri kazandıran ve Türkiye'nin aydınlanmasına kapı
açan seçme ve seçilme hakkının verilmesinin yıl dönümünü kutluyorum, Mustafa
Kemal Atatürk’ü minnetle anıyorum.
Teşekkür
ederim.
BAŞKAN
– Sayın Kılıç…
3.- Kahramanmaraş Milletvekili İmran
Kılıç’ın, 10-17 Aralık Dünya İnsan Hakları Haftası’na ve 5 Aralık Türk kadınına
seçme ve seçilme hakkı tanınmasının 83’üncü yıl dönümüne ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkan.
4-10
Aralık Dünya İnsan Hakları Haftası, 5 Aralık Kadın Hakları Günü ve 1934’te
kadınlarımıza seçme ve seçilme hakkının tanınması günüdür. Biz varlık âleminin
en saygını insanız. Kadın-erkek hep birbirimizdeniz. Bütün haklarımız
yaratıcımızın ihsanıdır ve bu hakları doğuştan getiririz. Bu haklar kimsenin
ulufesi değildir. Kutsal metinlerimiz ve tarihî belgelerimizde insan, kadın,
erkek, hayvan, bitki ve çevreyle alakalı hak açısından tüm öğeler mevcuttur. Bu
anlamda tarihimizde, Batı’da olduğu gibi, bir hak mücadelesi söz konusu
değildir. Bu anlamda Peygamberimiz özünde canlılık bulunan her yaratığa iyiliğe
sevap vadetmiş, bir köpeği ölümden kurtaranı cennetle müjdelemiş, bir kediyi
ölüme terk edeni ise cehennemle tehdit etmiştir. “Nerde görsen gönlü kırık,
merhem ol/Öyle mazlum yolda kalsa, hemdem ol/Mahşer günü dergâhına mahrem
ol/Ben-sen diyen kimselerden geçtim işte.” diyor Hoca Ahmet Yesevi.
BAŞKAN
– Sayın Dilipak…
4.- Kahramanmaraş Milletvekili Mehmet Uğur
Dilipak’ın, Amerika’nın büyükelçiliğini Kudüs’e taşıma ve İsrail’in başkenti
olarak tanıma kararı almaya hazırlandığı yönündeki haberlere ilişkin açıklaması
MEHMET
UĞUR DİLİPAK (Kahramanmaraş) – Kudüs, Haçlılar tarafından 1099 yılında işgal
edilince büyük komutan Selahaddin Eyyubi “Ey Allah’ım, mübarek Kudüs’ü Haçlı
işgalinden kurtarıp şu güzel minberi de Mescid-i Aksa’daki yerine koymadan
gülmek bana haram olsun.” diye yemin etmiştir. Tam otuz üç yıl boyunca yüzü hiç
gülmemiştir. 
Selahaddin
Eyyubi, bir Kürt komutandı. O zaman yaşasaydım onun ordusunda olmaktan onur
duyardım. 
Bugün
Amerika’nın büyükelçiliğini Kudüs’e taşıma düşüncesini, bu mübarek toprakları
İsrail’in başkenti olarak tanıma kararı almaya hazırlandığı yönündeki haberleri
şiddetle telin ediyoruz. Kudüs Müslümanların kırmızı çizgisidir.
Kahramanmaraşlı şairimiz Nuri Pakdil…
(Mikrofon
otomatik cihaz tarafından kapatıldı) 
MEHMET
UĞUR DİLİPAK (Devamla) – “Kudüs’süz ve İstanbul’suz aşk yoktur. Kudüs'ü
İstanbul, İstanbul’u Kudüs olarak görüyorum. Ümmet şövalyeliği gerekli
dünyaya." diye hitap etmiştir.
BAŞKAN
– Sayın Şimşek…
5.- Mersin Milletvekili Baki Şimşek’in,
bekçilik alımlarıyla ilgili sınavlarda şaibe çıkmaması için tedbir alınması
gerektiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Başkan, Türkiye'nin 81 ilinde ve ilçelerinde bekçi alımları yapılacaktır.
Yalnız, bekçilik müracaatıyla ilgili açıklanan listelerdekilere önce mülakat
yapılacağı, mülakattan sonra yazılı sınav yapılacağı bildirilmiştir. Biz bekçi
alımlarında adalet istiyoruz. Önce mülakatın yapılıp daha sonra yazılı sınavın
yapılması bugüne kadarki yapılan sınav sistemlerine aykırı bir durumdur. Biz,
öncelikle güvenlik soruşturması, sağlık raporu -mülakata bile gerek yoktur-
arkasından sadece yazılı sınavla bekçi alımlarının yapılmasını bekliyoruz.
Binlerce bekçi alımı yapılacak yalnız yine şaibeler ortaya çıkacak. Mülakat
yapılıyorsa mülakat esnasında mutlaka kamera kaydının alınmasını, insanlara
hangi soruların sorulduğunu, kimin hangi soruya cevap verdiğinin bütün
kamuoyuyla paylaşılmasını istiyoruz. Yoksa ilçe düzeyinde kaymakamlıkların
yapacağı sınavlarda birçok şaibenin yarın ortaya çıkacağını belirtiyorum,
gerekli tedbirlerin alınmasını belirtiyor, saygılarımı sunuyorum. 
BAŞKAN
– Sayın Şeker…
6.- Kocaeli Milletvekili İlyas Şeker’in, 5
Aralık Türk kadınına seçme ve seçilme hakkı tanınmasının 83’üncü yıl dönümüne
ve başörtülü kadınların milletvekili seçilme hakkını ilk defa AK PARTİ
iktidarıyla 7 Haziran 2015’te elde ettiğine ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan.
Bugün
5 Aralık, kadınlarımıza seçme ve bazı kadınlarımıza da seçilme hakkı
verilişinin 83’üncü yıl dönümü. Kurtuluş Savaşı kahramanlarından Hafız Selman
İzbeli’ye milletvekilliği önerilince “Hafız olduğum için başımı açamam, başımı
açamayacağım için de milletvekili olamam." demek zorunda kalıyor. Sayın
milletvekilleri, yıl 1999. Merve Kavakcı Fazilet Partisi’nden başörtülü olarak
milletvekili seçilmişti. O günkü CHP zihniyetini temsil eden DSP’li
milletvekillerinin ve Ecevit’in hukuk tanımaz, şiddet içerikli, kaba söz ve
davranışlarıyla Merve Kavakcı’nın yemin etmesi engellenmiş ve seçilme hakkı
elinden alınmıştı. Tüm kadınlarımızın milletvekili seçilme hakkı ne yazık ki AK
PARTİ iktidarına kadar kâğıt üzerinde kalmıştı. Toplumumuzun büyük bir kısmını
oluşturan başörtülü kadınlarımız milletvekili seçilme hakkını ilk defa AK PARTİ
iktidarıyla 7 Haziran 2015’te elde etmişti. Bu vesileyle tüm kadınlarımızın
milletvekili seçilme hakkının ikinci yılını kutluyorum. 
BAŞKAN
– Sayın Gürer…
7.- Niğde Milletvekili Ömer Fethi Gürer’in,
5 Aralık Türk kadınına seçme ve seçilme hakkı tanınmasının 83’üncü yıl dönümüne
ilişkin açıklaması
ÖMER
FETHİ GÜRER (Niğde) – Teşekkür ederiz Sayın Başkan. 
5
Aralık, kadının seçme ve seçilme hakkının verildiği gündür. Cumhuriyetle
Mustafa Kemal Atatürk, kadınların eşit yurttaş olarak toplumda yerini alması
için önemli adımlar atılmasına öncülük ve önderlik etmiştir. Kadınlarımızın
Millî Mücadele’de verdiği yiğit uğraş onlara sağlanan haklarla anlam bulmuştur.

Bugün
ise AKP iktidarında kadının adı yoktur. Kadınların mücadele ederek kazandığı
haklar AKP iktidarının saldırısı altındadır. Çalışma yaşamında kadınlar ciddi
sorunlar yaşamaktadır. Ucuz iş gücü olarak görülen kadın emekçilerin mesai
kavramına uyulmadan çalıştırıldığı bir gerçektir. Kadına yönelik şiddet, taciz,
ayrımcı yaklaşım, emek sömürüsü bu dönemde zirve yapmıştır. Kadın cinayetleri
yüzde 419’lara varırken, kadına şiddet yüzde 1.400’ler oranında artmıştır. Bu
süreçte AKP’nin kadına yaklaşımının, bakışının rolü vardır. Kadınlara toplumsal
cinsiyet eşitliği sağlanmalıdır. Cumhuriyet Halk Partisi iktidarında kadına
toplumsal cinsiyet eşitliği sağlanacaktır. 
Bugünü
kutluyor, teşekkür ediyorum. 
BAŞKAN
– Sayın Karayel…
8.- Kayseri Milletvekili İsmail Emrah
Karayel’in, AK PARTİ’den kurtulmak için 17 Aralık ve 15 Temmuzda Türkiye’ye diz
çöktüremeyenlerin ellerindeki sahte belgelerle algı operasyonu yaparak diz
çöktürme savaşı verdiklerine ilişkin açıklaması
İSMAİL
EMRAH KARAYEL (Kayseri) – Teşekkürler Sayın Başkan.
“Bugün
bizdeki muhalefet, iktidarı düşürme şartıyla vatanı düşürmeye bile razıdır.” Bu
sözü üstat Necip Fazıl 1956 yılında Adnan Menderes’in iktidar, CHP’nin
muhalefet olduğu dönemde söylemiştir. Bugünlerde tarihin tekerrürden ibaret
olduğunu tekrar görüyoruz. Dün ne konuşuyorsak bugün de üç aşağı beş yukarı
aynı şeyleri konuştuğumuzu, tartıştığımızı bir kez daha tecrübe etmiş oluyoruz.
AK PARTİ’den kurtulmak için 17 Aralıkta ve 15 Temmuzda Türkiye’ye diz
çöktüremeyenler, ellerindeki sahte belgelerle algı operasyonu yaparak diz
çöktürme savaşı veriyorlar. Amerikan çıkarları üzerine yemin eden Reza ile
elindeki sahte belgelerle ülkesine operasyon çekmek isteyenler emperyalistler
ve uşaklarının emrine girmiştir. 
Teşekkürler.
BAŞKAN
– Sayın Yıldırım…
9.- Adıyaman Milletvekili Behçet
Yıldırım’ın, Şırnak’ta bir kömür ocağında yaşamını kaybeden 3 işçiye rahmet
dilediğine, sorumlular hakkında ne tür işlem yapıldığını ve ne gibi güvenlik
önlemleri alındığını öğrenmek istediğine ilişkin açıklaması
BEHÇET
YILDIRIM (Adıyaman) – Teşekkürler Başkanım. 
4
Aralık Dünya Madenciler Günü’nde Türkiye’de madenciler yine güvencesiz,
denetimsiz, kuralsız çalışmanın kurbanı oldular. Dün Şırnak’ın Balveren beldesi
ile Araköy köyü arasında bulunan bir kömür ocağında grizu patlaması sonucu
maalesef 3 işçi yaşamını kaybetti. Yaşamını yitiren emekçilerimize rahmet,
ailelerine, yakınlarına ve halkımıza başsağlığı diliyorum. Her ne kadar
birileri “Fıtratlarında ölüm var.” diyerek maden işçilerinin iş cinayetlerini
meşrulaştırmaya çalışsa da bunun fıtrat olmadığı, kaza olmadığı açık ve nettir.
Türkiye’de kuralsız çalışma, güvencesiz çalışma, ucuz iş gücü, aşırı yoğun
çalışma saatleri başta madenciler olmak üzere birçok iş kolunda yaşanmaktadır.
İşçilerin yaşam koşullarını düzelteceğinize kadercilik yapıp bu ağır vicdani
sorumluluktan kurtulamazsınız. 
Kırk
sekiz gün önce yine Şırnak’ta bulunan bir kömür ocağında 8 maden işçisi yaşamını
yitirmiştir. 
İktidara
soruyorum: Sorumlular hakkında ne tür işlem yaptınız? Ne gibi güvenlik
önlemleri aldınız?
BAŞKAN
– Sayın Akar…
10.- Kocaeli Milletvekili Haydar Akar’ın,
Kocaeli’deki POSCO işçilerinin durumuna ilişkin açıklaması 
HAYDAR
AKAR (Kocaeli) – Sayın Başkan, iki hafta önce kürsüden yapmış olduğum bir
konuşmada Kocaeli’de Posco işçileri, işten atılan 90 Posco işçisinin problemini
dile getirmiştim. Yine, aynı kürsüde, Kocaeli Milletvekili, AKP Milletvekili
Zeki Aygün o gün, cumartesi günü problemin çözüleceğini söylemişti; bilgi
vermek için söz almıştı. Aradan on gün geçmesine rağmen Kocaeli’deki Posco
işçilerinin problemleri çözülmedi ve 90 işçi 25/2 maddesiyle atılarak, yüz
kızartıcı suç nedeniyle atılarak ihbar ve kıdem tazminatları da verilmemiştir
ayrıca.
Şimdi,
bu Posco, Güney Koreli dev bir şirket, Kibar Holdingle birlikteler. Bu Güney
Koreli şirket kendi ülkesinde yapamadığını, işçilere yapamadığını benim ülkemde
yapma çabası içerisine girmiş ve işçileri işten atmıştır. Bunların atılma gerekçeleri
de bu işçilerin sendikalı olma haklarını kullanmasından dolayıdır. 
Bir
an evvel iş güvencesini çözmemiz gerekiyor ve yabancı-yerli…
(Mikrofon
otomatik cihaz tarafından kapatıldı) 
BAŞKAN
– Sayın Tümer…
11.- Adana Milletvekili Zülfikar İnönü Tümer’in,
Adana’da yaşanan çevresel sorunlar ve özellikle hava kirliliği konusunda
gerekli hassasiyetin gösterilmesini rica ettiğine ilişkin açıklaması
ZÜLFİKAR
İNÖNÜ TÜMER (Adana) – Sayın Başkan, Adana’da yaz aylarında hububat hasadının
ardından yakılan anız yangınlarının sebep olduğu hava kirliliği kış aylarına
girdiğimiz şu günlerde bu kez daha çok ısınma amaçlı yakıtlar nedeniyle üst
seviyeye çıkmıştır. 2015 ve 2016 yıllarında Adana’da partikül madde yasal
sınırı olan 80 mikrogramı yüze yakın günde aşan hava kirliliği 2017 yılının
Aralık ayıyla birlikte üst seviyelere çıkmıştır. Adanalılar çevresel
kirlilikten dolayı olumsuz etkilenmektedir. Adana’da hava kirliliğini azaltmak
için ısınma amaçlı kullanılan katı atık yakıtlarının kullanımının azaltılıp doğal
gaz kullanımının yaygınlaştırılması için çalışmalar yapılmalıdır. Zira Adana’da
doğal gaz kullanımı dar bir kapsamda kalmıştır. Öte yandan, yakıt kazanlarının
periyodik bakımları, araç, egzoz emisyonlarının rutin aralıklarla yapılması,
ısı izolasyonları ile enerji tasarrufu sağlayarak hava kirliliğinin
azaltılması, sanayide enerjinin geri kazanılmasına önem verilmesi, emisyon
kaynağı olan tesislerde gerekli çevresel yatırımların gerçekleştirilmesi
gerekmektedir. 
(Mikrofon
otomatik cihaz tarafından kapatıldı) 
ZÜLFİKAR
İNÖNÜ TÜMER (Adana) – Yetkililerin, yaşanan çevresel sorunları ve özellikle
akşam saatlerinde nefes almayı bile zorlaştıran, insan sağlığını olumsuz
etkileyen hava kirliliği konusunda gerekli hassasiyeti göstermelerini rica
ediyorum. 
BAŞKAN
– Sayın Ilıcalı…
12.- Erzurum Milletvekili Mustafa
Ilıcalı’nın, mevsimlik işçilerle ilgili düzenleme yapılacağını ifade eden
Cumhurbaşkanı Recep Tayyip Erdoğan ile Alvarlı Barajı konusuna yaklaşımı
nedeniyle Orman ve Su İşleri Bakanı Veysel Eroğlu’na teşekkür ettiğine ve 5
Aralık Dünya Kadın Hakları Günü’ne ilişkin açıklaması
MUSTAFA
ILICALI (Erzurum) – Teşekkür ederim Değerli Başkanım. 
Hafta
sonu Erzurum’da hemşehrilerimizle faaliyetlerde bulunurken mevsimlik
işçilerimizden bir talep geldi, bunu Türkiye Büyük Millet Meclisinde gündeme
getirmemi istediler. Ben de bugün onların bu isteğini yerine getiriyorum ama
gel gör ki öyle bir şanslı gün yaşadık ki biraz önce yaptığımız grup
toplantısında Sayın Cumhurbaşkanımız Recep Tayyip Erdoğan Bey, taşeron yasasının
içerisinde mevsimlik işçilerin de değerlendirileceğini söyledi. Bilindiği gibi
mevsimlik işçiler beş ay yirmi dokuz gün çalışıyor, altı ay boş; dört ay ilave
edildi. Bugün Cumhurbaşkanımızın yaptığı açıklama da 900 bin çalışanı
ilgilendiren çok önemli bir açıklamaydı. 80’li yıllardan beri konuşulan bu
konu… İnşallah, Türkiye Büyük Millet Meclisinde iktidarı, muhalefetiyle beraber
yasal düzenlemeyle bu daimî bir işçilik kadrosunu kazanmış olacaklar. Bundan
dolayı şükranlarımı arz ediyorum. 
(Mikrofon
otomatik cihaz tarafından kapatıldı) 
MUSTAFA
ILICALI (Erzurum) – Diğer taraftan, yine bu önemli günde Alvarlı
hemşehrilerimiz vardı. Baraj için çok önemli. Alvarlı Efe’nin torunlarına da
büyük ilgi gösteren Veysel Eroğlu Bakanıma, Cumhurbaşkanıma teşekkür ederken
Dünya Kadın Hakları Günü’nü de kutluyor, saygılar sunuyorum. 
BAŞKAN
- Sayın Taşkın…
13.- Mersin Milletvekili Ali Cumhur
Taşkın’ın, 5 Aralık Türk kadınına seçme ve seçilme hakkı tanınmasının 83’üncü
yıl dönümüne ilişkin açıklaması
ALİ
CUMHUR TAŞKIN (Mersin) – Teşekkürler Sayın Başkan. 
Bugün,
5 Aralık 1934 tarihinde Türk kadınına seçme ve seçilme hakkını tanıyan yasanın
kabulünün 83’üncü yıl dönümüdür. Kadınlarımızın siyasette, ekonomide ve sosyal
hayatın her alanında yer almaları bakımından dönüm noktası olan seçme ve
seçilme hakkı tanınmasının 83’üncü yıl dönümünü kutluyorum. Cumhuriyet tarihi
içinde demokrasi adına atılan en önemli adımlardan birisi olan bu yasanın pek
çok Batılı ülkeden önce ülkemizde yürürlüğe girmesiyle birlikte Türk kadınının
siyasi ve toplumsal hayattaki konumları daha da güçlenmiştir. AK PARTİ kadının
statüsünün güçlenmesi, kadın-erkek fırsat eşitliğinin sağlanması ve kadınların
karar alma mekanizmalarında daha fazla yer alması için gereken desteği her
zaman vermiş ve vermeye devam etmektedir diyor, Genel Kurulu saygıyla
selamlıyorum.
BAŞKAN
– Teşekkürler.
Sayın
Tarhan…
14.- Kocaeli Milletvekili Tahsin Tarhan’ın,
Hükûmetin doların dengeye gelmesini beklemekten başka bir projesi olup
olmadığını öğrenmek istediğine ilişkin açıklaması
TAHSİN
TARHAN (Kocaeli) – Teşekkür ediyorum Sayın Başkan.
Kalkınma
Bakanı Türkiye'nin 3’üncü çeyreğinde ekonominin yüzde 10 büyüyebileceğini
söyledi, 4 lira sınırına ulaşan dolar kuru için ise “Dengeye gelecektir.”
açıklamasında bulundu. Artan her kur artışıyla daha da fakirleşen ve borçlanan
Türkiye tablosunda doların dengeye gelmesini beklemekten başka Hükûmetin bir
projesi var mıdır?
BAŞKAN
– Son olarak, Sayın Gözgeç’in yerine Sayın Dedeoğlu.
15.- Kayseri Milletvekili Sami
Dedeoğlu’nun, 5 Aralık Dünya Kadın Hakları Günü’ne ilişkin açıklaması
SAMİ
DEDEOĞLU (Kayseri) – Değerli milletvekilleri, 5 Aralık Kadın Hakları Günü’nü
kutluyorum. Fedakârlıklarıyla azımsanmayacak Türk kadınımızın emeğinin
karşılığının bir ismi yoktur. Bizler bunu değiştirmeye karar verdik,
kadınlarımızın donanım sahibi olmalarına katkı sağladık. Bugün her meslekte
Türk kadınının başarılarına şahit oluyoruz. Geride bıraktığımız yıllarda
Hükûmet olarak kadınlarımızı, sadece seçme, seçilme hakkı değil, eğitimden
tarıma kadar her alanda sahiplendik. Geçmişte olduğu gibi 15 Temmuz gecesi de
tanka, kurşuna karşı göğsünü siper eden Türk kadınlarını saygı ve sevgiyle
selamlıyorum. AK PARTİ’li olarak kadın haklarının sonuna kadar savunucusu
olmaya devam edeceğiz.
Genel
Kurulu saygıyla selamlıyorum.
BAŞKAN
– Teşekkür ediyorum.
Şimdi,
sisteme giren sayın grup başkan vekillerine söz vereceğim.
Sayın
Usta, buyurun.
16.- Samsun Milletvekili Erhan Usta’nın,
Mektebi Mülkiye’nin kuruluşunun 158’inci yıl dönümüne, 3 Aralık Dünya
Engelliler Günü’ne, 4 Aralık Dünya Madenciler Günü’ne ve 5 Aralık Dünya Kadın
Hakları Günü’ne ilişkin açıklaması
ERHAN
USTA (Samsun) – Teşekkür ederim Sayın Başkan.
Bundan
yüz elli sekiz yıl önce -ben de mensubu olmakla iftihar duyduğum- Mekteb-i
Mülkiye kurulmuştur. Türk siyasetine, Türk ekonomi hayatına, iş hayatına,
akademi hayatına önemli katkıları olan bu okulumuzun kuruluşunu kutluyorum.
Ancak Mülkiyenin eğitim kalitesiyle ilgili sorunları olduğunu da, geçmişine
yakışmayan bir hâl içerisinde bulunduğunu da buradan ifade etmek isterim.
Sayın
Başkan, 3 Aralık Dünya Engelliler Günü. Unutmayalım ki hepimiz birer engelli
adayıyız. Bugünlerimizi sağlıkla yaşıyor olmamız yarınlarımızı da bu şekilde
geçireceğimizin garantisini vermiyor. Zihinsel ve bedensel farklılıkların
yaşama dair engel oluşturmadığı bir dünya dileğiyle 3 Aralık Dünya Engelliler
Günü’nü kutluyorum. Bugün, bu münasebetle, biz de -Sayın Grup Başkan Vekilimiz
Erkan Akçay Bey’in bir grup önerisi olacaktır- engelli vatandaşların
yaşadıkları sorunların araştırılarak alınması gereken önlemlerin belirlenmesi
amacıyla bir Meclis araştırma önergesi veriyoruz, bu konuda da Meclisimizden
desteğini bekliyoruz.
Ayrıca,
4 Aralık Dünya Madenciler Günü. Ekmeğini binlerce metre yerin altından çıkaran,
alın teri döken tüm madencilerimizin Dünya Madenciler Günü’nü kutluyorum. Bu
uğurda yaşamını yitirenlere Cenab-ı Allah’tan rahmet diliyorum, ailelerine
başsağlığı diliyorum tekrar. Tabii ki madencilerimizin çok daha güvenli bir
ortamda çalışmalarını ve emeklerinin hakkını almalarını sağlayacak tedbirlerin
de alınması gerektiğini ifade etmek istiyorum.
Ayrıca,
bugün 5 Aralık Dünya Kadın Hakları Günü ve Türk kadınına milletvekili seçme ve
seçilme hakkı verilmesinin 83’üncü yıl dönümüdür. Ülkemizde kadınlara seçme ve
seçilme hakkı verilmesi konusu ilk olarak 1923 yılında cumhuriyetin
kurulmasıyla birlikte gündeme gelmiştir. 1923’ten 1934’e kadar olan süreçte,
1926 yılında medeni haklara kavuşmuş kadınlarımız, 1930’da belediye seçimlerine
katılma hakkına kavuşmuş…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
ERHAN
USTA (Samsun) – …1933 yılında köy muhtarı ve ihtiyar heyetine seçilme hakkına
kavuşmuş, son olarak da 1934 yılında milletvekili seçilme hakkına kavuşmuştur.
Böylece kadınların erkeklerle birlikte temsilde eşitliği sağlanmıştır. Ancak,
üzülerek ifade etmem gerekir ki seksen üç yıl geçmiş olmasına rağmen ve
temsilde eşitlik sağlanmış olmasına rağmen fırsat eşitliği sağlanamamıştır,
Türk kadını hem eğitim hayatında hem iş hayatında hem de siyasi hayatta erkeğin
çok gerisinde kalmıştır. 
2016
yılı itibarıyla 25 yaşın üzerindeki nüfusta okuryazar olmayanların oranına
baktığımızda, bu oran erkeklerde yüzde 1,6 iken kadınlarda yüzde 8,5’tir; ikisi
de çok yüksek oranlardır. Yine, 2016 yılı itibarıyla baktığımızda, iş gücüne
katılma oranları erkeklerde yüzde 72 iken kadınlarda yüzde 32,5’tir. Bu oranlar
OECD’de her iki grupta da yüzde 60’ın üzerindedir.
Şimdi,
bir çalışma var, bu çalışma TEPAV’ın bir çalışması. Bu çalışmaya baktığımızda,
kadınların iş gücüne katılım oranlarını Avrupa Birliği seviyesine çıkarmamız
durumunda…
(Mikrofon
otomatik cihaz tarafından kapatıldı) 
BAŞKAN
– Lütfen bitirelim.
ERHAN
USTA (Samsun) – …millî gelirimizde yaklaşık yüzde 17,5’lik bir oranda yani
bugünkü parayla baktığımızda 150 milyar dolar civarında bir artışın olacağı söz
konusudur yani böyle bir hesaplama yapılmıştır. Dolayısıyla kadınların iş
gücüne katılımı önemlidir, bunu mutlaka sağlamamız lazım. 
Tabii,
bir yandan da kadınlarımızın şiddete maruz kalması, tecavüze uğraması, cinayetlere
kurban gitmesi gibi 21’nci yüzyıl Türkiyesine yakışmayan bir durum da söz
konusudur. Dolayısıyla bizim de artık bu yıl dönümlerini kutlamanın ötesinde
bir şeyleri yapmamız gerektiği de ortadır, Türkiye Büyük Millet Meclisi olarak
da bize büyük bir sorumluluk düşmektedir. Yine bütün bunlara rağmen, Türk
kadınları başta olmak üzere tüm dünya kadınlarının Dünya Kadın Hakları Günü’nü
kutluyorum. 
Teşekkür
ederim Sayın Başkanım.
BAŞKAN
– Teşekkür ediyorum.
Sayın
Yıldırım…
17.- Muş Milletvekili Ahmet Yıldırım’ın,
ülkenin ekonomik olarak geldiği noktaya, 4 Aralık Dünya Madenciler Günü’ne, HDP
Eş Genel Başkanı Selahattin Demirtaş’ın 7 Aralık tarihindeki duruşmasının 20
kişilik bir salonda yapılacak olmasına ilişkin açıklaması
AHMET
YILDIRIM (Muş) – Teşekkür ederim Sayın Başkan.
Sayın
Başkan, değerli milletvekili arkadaşlarım; geçen hafta 2018 yılı merkezî
yönetim bütçesinin Komisyon görüşmeleri bitti, önümüzdeki hafta Genel Kurul
görüşmeleri başlayacak ama bugünlerde, yeni yılın bütçesinin hazırlandığı
bugünlerde ülkenin ekonomik olarak geldiği nokta hayat pahalılığında, sağlıkta,
eğitimde, dış borçta, bütçe açığında kendini çok can alıcı bir şekilde
hissettirmekte, göstermektedir. AKP iktidarının işte dün açıklanan kasım ayı
enflasyon rakamları sonuçlarına göre, son on dört yılın en yüksek enflasyonunu
bu ülkeye yaşattığı, son kırk yılın ise en yüksek işsizlik oranlarını bu ülkeye
yaşattığı gerçekliği ortada gün gibi durmaktadır.
Sayın
Başkan, dün Dünya Madenciler Günü’ydü. Dünya Madenciler Günü’nde Abdurrahman Tunç,
Ömer Tunç ve İdris İnal Şırnak kömür ocaklarında, Saim Erdem ise Adana Aladağ
krom ocağında hayatını kaybetmiştir. Bu ülkede artık bunlara iş kazası değil,
iş cinayetleri olarak bakmak gerekiyor.
Sayın
Başkan, değerli milletvekilleri; bugün Eş Genel Başkanımız Sayın Selahattin
Demirtaş’ın üç yüz doksan dokuz gün sonra, tutuklu olduğu dosyadan yargı önüne
çıkacağı 7 Aralık Perşembe günü için yargılandığı mahkeme Ankara 19. Ağır Ceza
Mahkemesinden ibretlik bir karar… Neymiş? Üç yüz doksan dokuz gün sonra,
tutuklu olduğu dosyadan hâkim karşısına çıkacak olan Eş Genel Başkanımızın
duruşması, hangi gerekçeye dayandırıldığını anlamakta güçlük çektiğimiz bir
şekilde, Sincan Cezaevi Kampüsü prefabrik duruşma salonunda, 20 kişilik bir
duruşma salonunda yapılacak. İşte siyasi iktidarın, AKP iktidarının yargısı
prefabrik bir yargıdır, adalet zihniyeti…
(Mikrofon
otomatik cihaz tarafından kapatıldı) 
BAŞKAN
– Toparlayalım lütfen. 
AHMET
YILDIRIM (Muş) – AKP iktidarının adalet yaklaşımı bir gecekondu yaklaşımıdır, zihniyet
tam bir prefabrik zihniyettir. Düşünün, 2017 dünyasında ve Türkiyesinde, bu
Parlamentonun üçüncü büyük grubunun eş genel başkanının siyasi bir komployla
rehin alınmış olma hâlinin ilk duruşması yapılacak. Şu Parlamentoda, düşünün,
bir eş genel başkan, hâlâ milletvekilliği ve eş başkanlığı devam ediyor ama
Türkiye'de adaletin geldiği nokta açısından ibret verici bir durum olarak
Sincan Cezaevi Prefabrik Duruşma Salonunda, 20 kişilik bir salonda mahkemesi
görülecek. Bir defa, şu siyasi iktidarın adalet zihniyeti prefabrik zihniyet
olarak kaladursun ama Eş Genel Başkanlarımız Selahattin Demirtaş, Figen
Yüksekdağ, milletvekili arkadaşlarımız ve siyasetçilerimiz…
(Mikrofon
otomatik cihaz tarafından kapatıldı) 
BAŞKAN
– Bitirelim lütfen. 
Buyurun.

AHMET
YILDIRIM (Muş) – …arkadaşlarımız bu ülkede özgürlük mücadelesinin, demokrasi
mücadelesinin sarsılmaz sütunlarıdır. AKP iktidarının adalet duygusu
prefabriktir, prefabrik bir yaklaşım içerisindedir ama bizim demokrasi
mücadelemiz, eş genel başkanlarımızın, grup başkan vekillerimizin,
milletvekillerimizin ve rehin alınmış bütün siyasi tutsakların demokrasi
mücadelesi ise bu ülkenin sarsılmaz demokrasi sütunlarıdır diyorum. 
Teşekkür
ederim. (HDP sıralarından alkışlar)
BAŞKAN
– Teşekkür ediyorum. 
Sayın
Kerestecioğlu, bugünün anlam ve önemine uygun olarak size de ayrıca söz
veriyorum. 
Buyurun.

18.- İstanbul Milletvekili Filiz
Kerestecioğlu Demir’in, 5 Aralık Türk kadınına seçme ve seçilme hakkı
tanınmasının 83’üncü yıl dönümüne ilişkin açıklaması
FİLİZ
KERESTECİOĞLU DEMİR (İstanbul) – Teşekkür ederim Sayın Başkan.
Dünyada
19’uncu yüzyıldan itibaren oy hakkı için, seçme ve seçilme hakkı için
kadınların yürüttüğü çok ciddi bir mücadele tarihi vardır. Bu mücadele
içerisinde, Fransa’da idama kadar varan, Olympe de Gouges’un idam edilmesine
kadar varan, İngiltere’de “Süfrajetler” diye anılan, oy hakkı için mücadele
eden kadınların cezaevlerine konulmasına, işkence görmesine kadar varan bir
mücadele tarihini erkek tarih yazıcılar yeterince görmedikleri gibi, aynı şekilde,
Türkiye’de de var olan bir mücadele tarihini görmezden gelmişlerdir. O nedenle
5 Aralıkta seçme seçilme hakkının elde edilmesi Türkiye’de de aslında
Osmanlı’dan bu yana arkasında bir mücadele tarihi barındırmaktadır. 
1895’ten
1908’e kadar on üç yıl boyunca hanımlara mahsus gazeteyi çıkarmıştır kadınlar.
On üç yıl bir dergi çıkarmak bugün bile herkese nasip olacak bir şey değildir.
1924’te Türk Kadınlar Birliğini kuran Nezihe Muhiddin ve arkadaşları bu ülke
tarihinde anılmadan geçilemezler. Bu kadınlar Cumhuriyet Halk Fırkasından önce
Kadınlar Halk Fırkasını kurmuşlardır. Başta Kadınlar Dünyası Dergisi olmak
üzere onlarca dergi çıkarmış, onlarca dernek kurmuşlardır.
Şimdi,
ilk olarak 17 kadın vekilin Meclise girdiği yeni cumhuriyete, 8 Şubat 1935’e
kadar, arkada söz ettiğim gibi ciddi bir mücadele tarihi vardır. Bugün Mecliste
kadın milletvekili oranı yüzde 14 olup partimiz cumhuriyetten bu yana ilk defa
bu sayıya ulaşılmasını sağlayan partidir. 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
FİLİZ
KERESTECİOĞLU DEMİR (İstanbul) – Tabii, yüzde 36’yı aşan oy oranımızla ve eşit
temsile önem veren tüzüğümüzle, yapımızla bunu sağladık. Ancak maalesef bugün
vekillerimizin, özellikle vekilliği düşürülen arkadaşlarımızın önemli bir kısmı
kadın. 
Ben
seçme seçilme hakkının ötesinde, kadınların bu ülkede köklü bir mücadele tarihi
olduğunu biliyorum, bunu saygıyla selamlıyorum. Başta tutuklu tüm kadın
vekillerimiz ve seçilmiş belediye başkanlarımız olmak üzere tüm kadınların
mücadelesini de selamlıyorum.
Teşekkürler.
BAŞKAN
– Teşekkürler.
Sayın
Özkoç, buyurun.
19.- Sakarya Milletvekili Engin Özkoç’un, 5
Aralık Türk kadınına seçme ve seçilme hakkı tanınmasının 83’üncü yıl dönümüne
ve Şırnak’ta yaşamını yitiren 3 maden işçisine Allah’tan rahmet dilediğine
ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; bugün 5
Aralık. Kadınlarımızın, demokrasinin temeli olan seçme ve seçilme hakkını elde
etmelerinin üzerinden seksen üç yıl geçti. Fransa’dan, İtalya’dan,
Arjantin’den, Güney Kore’den; dünyanın birçok demokratik ülkesinden önce bu
hakka kavuşan kadınlarımızdır. Oysa, bugün geldiğimiz noktada bu hakkı erken
elde ettiği demokratik ülkelerin çok gerisinde kaldığını görüyoruz. Dünya
Ekonomik Forumu verilerine göre Türkiye 145 ülke arasında cinsiyet eşitliğinde
130’uncu sırada. Yıl 2017; kadınlarımızın onda 1’i okuma yazma bilmiyor, 7’si
hiçbir işte çalışmıyor. Eğitim ve iş imkânlarından yoksun, eve mahkûm
bırakılmış kadınlarımızın yüzde 40’ı erkek şiddetine maruz ve şiddet katlanarak
artıyor. Cinayetlerin önü kesilmiyor, yılın ilk on ayında en az 337 kadın
cinayete kurban gitti. Böyle bir ülkede yaşıyor kadınlarımız. Değiştirmek
zorundayız; “Kadın-erkek eşit değildir, fıtratlarına ters.” diyen; kadının
kahkahasına, oturmasına, hamile sokağa çıkmasına karışan; iş arayan kadınlara
“Evdeki işler yetmiyor mu?” diye seslenen, en önemli kariyeri annelik gören
zihniyeti, yönetimi değiştirmek zorundayız. Hakkı, hukuku, adaleti siyasette,
Mecliste, sokakta, evde, iş yerlerinde, hayatın her alanında birlikte
kurmalıyız.
(Mikrofon
otomatik cihaz tarafından kapatıldı)
BAŞKAN
– Toparlayalım lütfen.
Buyurun.
ENGİN
ÖZKOÇ (Sakarya) – Teşekkür ederim.
Sayın
Başkan, değerli milletvekili arkadaşlarım; Şırnak’ta dün 3 maden işçisi
yaşamını yitirdi. Kader değil, kaza değil, buraya da yakıştırdıkları fıtrattan
değil; İdris İnal, Ömer Tunç, Abdurrahman Tunç ihmalden ve denetimsizlik sonucu
yaşamını yitirdi. Aynı evin 2 evladı Ömer Tunç ve Abdurrahman Tunç, diğer
kardeşleri Ahmet Tunç’u da sekiz yıl önce yine Şırnak’ta maden göçüğünde
kaybetmişlerdi. Buradaki beylerin çocukları offshore adalarında milyonlarla
oynarken Türkiye'nin bir ucunda denetim mi, ruhsat mı bakmadan ekmek için
madene mecbur kalmış insanlar evlatlarını her gün dualarla işe yolluyorlar. Ben
buradan çocuklarını, babalarını, eşlerini yitiren acılı ailelere başsağlığı,
yaşamını kaybetmiş kardeşlerimize Allah’tan rahmet diliyorum. Yaşamın, bir avuç
güçlü için değil her birimiz için güzel, eşit, adil, özgür olduğu bir Türkiye’yi
birlikte kuracağız. 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
ENGİN
ÖZKOÇ (Sakarya) - Sözümüz var, sonuna kadar mücadeleye devam edeceğiz.
Teşekkür
ederim.
BAŞKAN
– Teşekkürler.
Sayın
Muş…
20.- İstanbul Milletvekili Mehmet Muş’un, 5
Aralık Dünya Kadın Hakları Günü’ne ve 5 Aralık Türk kadınına seçme ve seçilme
hakkı tanınmasının 83’üncü yıl dönümüne ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; bugün 5 Aralık Kadın
Hakları Günü. Ben tüm kadınlarımızın bu gününü kutluyor, tebrik ediyorum. 
Aynı
şekilde, bundan yıllar önce 5 Aralık 1934’te milletvekili seçme ve seçilme
hakkını Türk kadını kazanmıştır ve o günden bugüne kadar Türk siyasetinde
önemli görevlere gelmişlerdir. Bundan sonra da mutlaka geleceklerdir. Biz, AK
PARTİ olarak kadınların siyasette aktif rol almalarını, daha etkin olmalarını,
parti içerisinde daha fazla görev almalarını sürekli teşvik ettik ve bu anlamda
da parti yapılanmamızda hem ana kademe hem gençlik kolları ama ayrıca, bir de
kadın kolları teşkilatı kuruldu ve tüm Türkiye’de örgütlenmiş şekilde siyaset
yapmaktadırlar. Tekrar hem 5 Aralık Dünya Kadın Hakları Günü’nü ve 5 Aralık
1934’te verilen seçme ve seçilme hakkını tebrik ediyor, hayırlı olmasını
temenni ediyorum.
BAŞKAN
– Teşekkür ediyorum.
Birleşime
on dakika ara veriyorum. 
Kapanma Saati: 15.52
İKİNCİ OTURUM
Açılma Saati: 16.13
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ
(Nevşehir), Nurhayat ALTACA KAYIŞOĞLU (Bursa)
-----0-----
BAŞKAN
– Türkiye Büyük Millet Meclisinin 32’nci Birleşiminin İkinci Oturumunu
açıyorum.
Gündeme
geçiyoruz.
Başkanlığın
Genel Kurula sunuşları vardır.
Milliyetçi
Hareket Partisi Grubunun İç Tüzük'ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- MHP Grubunun, Grup Başkan Vekili Manisa
Milletvekili Erkan Akçay tarafından, engelli vatandaşların yaşadıkları
sorunların araştırılarak alınması gereken önlemlerin belirlenmesi amacıyla
5/12/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, ön görüşmelerinin Genel Kurulun 5 Aralık 2017
Salı günkü birleşiminde yapılmasına ilişkin önerisi 
5/12/2017
Türkiye Büyük Millet Meclisi Başkanlığına
Danışma
Kurulunun 5/12/2017 Salı günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük'ün 19’uncu maddesi gereğince Genel Kurulun onayına sunulmasını arz
ederim.
Saygılarımla.
 Erkan
Akçay
 Manisa
 MHP
Grubu Başkan Vekili
Öneri:
5
Aralık 2017 tarih, 2517 sayıyla TBMM Başkanlığına, MHP Grup Başkan Vekili ve
Manisa Milletvekili Erkan Akçay’ın, engelli vatandaşların yaşadıkları
sorunların araştırılarak alınması gereken önlemlerin belirlenmesi amacıyla
verdiği Meclis araştırması açılmasına dair önergemizin görüşmelerinin 5/12/2017
Salı günkü birleşimde yapılması önerilmiştir.
BAŞKAN
– Önerinin gerekçesini açıklamak üzere, Milliyetçi Hareket Partisi Grubu adına
öneri sahibi Sayın Erkan Akçay, Manisa Milletvekili ve Grup Başkan Vekili. 
Buyurun
Sayın Akçay. (MHP sıralarından alkışlar)
Süreniz
beş dakika.
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri;
engelli vatandaşlarımızın yaşadıkları sorunların araştırılması için verdiğimiz
araştırma önergemiz üzerine söz aldım. Muhterem heyetinizi saygıyla
selamlıyorum.
Hepimizin
bildiği gibi 3 Aralık, Dünya Engelliler Günü’dür. Engelli kardeşlerimizi sadece
bugün değil, nefes alıp verdiğimiz her an hatırladığımızı bilmelerini
istiyorum. Engelli vatandaşlarımızla ilgili geniş kapsamlı son çalışma “Türkiye
Engelliler Araştırması 2002”dir yani 2002 yılında yapılmıştır. Dolayısıyla,
ülkemizdeki engelli vatandaşlarımızın sayısı, engel durumu, eğitim, sağlık ve
istihdam şartları tahminî verilere dayanmaktadır. Bu araştırmaya göre ülkemizde
engellilerin genel nüfusa oranı yüzde 12,29’dur, oysa dünya ortalaması yüzde
7,5’tur. Bu nedenle Hükûmet, öncelikle Türkiye’deki engelli oranının
azaltılmasını hedeflemeli, bu yönde politikalar oluşturmalıdır. 2002 verileri
dikkate alındığında, ülkemizde yaklaşık 10 milyon engelli vatandaşımızın olduğu
tahmin edilmektedir. 
Engelliler,
eğitimden sağlığa, istihdamdan ulaşıma kadar her alanda sorun yaşamaktadır.
Engellilerin en önemli sorunlarından biri de istihdamdır. Ülkemizde engellilere
yönelik istihdam politikaları büyük ölçüde kota sistemine dayanmaktadır. Devlet
Personel Başkanlığının Eylül 2017 verilerine göre kamuda açık engelli memur
kontenjanı 13.441’dir. Engelli vatandaşlarımızın istihdamından sorumlu
bakanlık, Çalışma ve Sosyal Güvenlik Bakanlığıdır. Çalışma ve Sosyal Güvenlik
Bakanlığındaki engelli memur kontenjanı 75’tir ancak sadece 13 engelli memur
çalışmaktadır, dolayısıyla 62 engelli memur kontenjanı boştur. Oysa bu konuda
en örnek olması gereken bakanlık, Çalışma ve Sosyal Güvenlik Bakanlığıdır. 
Kırsal
yörelerde 50’den fazla işçi çalıştıran iş yerleri az olduğu için bu yörelerde
yaşayan engelliler kota sisteminden faydalanamıyorlar. Engelli işçi
çalıştırmayan işverenlere verilen cezalar caydırıcı olmadığı için işverenler bu
kurala uymamaktadırlar. 
Kamudaki
engelli istihdamı artırılmalıdır. Bu amaçla kamudaki engelli memur
kontenjanının yüzde 3’ten yüzde 5’e, engelli işçi kontenjanı da yüzde 4’ten
yüzde 6’ya çıkarılmalıdır. 
Engelli
maaşı bağlanması için şart koşulan hane halkı geliri kriteri kaldırılarak
asgari ücretten daha az geliri olan bakıma muhtaç engellilere asgari ücret
tutarında maaş bağlanmalıdır. 
Engelli
istihdamında en önemli yöntemlerden biri de korumalı iş yerleridir. 6 Şubat
2014’te, 5378 sayılı Engelliler Kanunu’nun 14’üncü maddesinde korumalı iş
yerleriyle ilgili düzenleme yapılmıştır ancak bununla ilgili yönetmelik hâlen
yayımlanmamıştır. 
Engellilerin
diğer sorunlarından biri de eğitim ve rehabilitasyondur. Ülkemizde engellilik
konusu ile rehabilitasyon hizmetleri birçok kurum ve kuruluşun görev alanına
girmektedir. Bu da çeşitli ve dağınık mevzuatın oluşmasına, görev ve yetki
karmaşasına neden olmaktadır. 
Engellilere
yönelik özel eğitim ve örgün eğitim veren okullar ve öğretmen sayısı son derece
yetersizdir. Bakıma muhtaç engellilere yönelik sosyal bakım hizmetleri ve
mesleki rehabilitasyon merkezleri son derece yetersizdir. Engellilere yönelik
haftalık rehabilitasyon süresi, engellinin durumuna göre, iki saatten dört
saate çıkarılmalıdır. Engelli çocukların kısa süreli gündüz ve yatılı bakımı
için güvenli bir biçimde bırakılabilecekleri engelsiz yaşam merkezleri
yaygınlaştırılmalıdır. Engelsiz bir Türkiye, engelsiz bir toplum, engelsiz bir
gelecek için Milliyetçi Hareket Partisi üzerine düşen bütün sorumluluğu almaya
hazırdır. 
Bu
düşüncelerle, engelli kardeşlerimize sevgi ve saygılarımı sunuyor, Cenab-ı
Allah’tan huzurlu ve mutlu bir hayat geçirmelerini niyaz ediyor, muhterem
heyetinizi saygıyla selamlıyor ve milletvekili arkadaşlarımızdan önergemize
desteklerini bekliyoruz. 
Saygılar
sunarım. (MHP sıralarından alkışlar)
BAŞKAN
– Çok teşekkür ediyorum. 
Diğer
siyasi parti grupları adına ilk söz, Halkların Demokratik Partisi Grubu adına
Diyarbakır Milletvekili Sibel Yiğitalp’e aittir. 
Buyurun.
(HDP sıralarından alkışlar)
HDP
GRUBU ADINA SİBEL YİĞİTALP (Diyarbakır) – Sayın Başkan, değerli
milletvekilleri; engelli bireylerin yaşadıkları sorunlara köklü ve kalıcı bir
çözüm bulunması amacıyla verilen araştırma önergesi hakkında konuşmak istiyorum
ve bu kadar devasa bir sorun üç dakika içinde nasıl özetlenebilir, onu da
ayrıca takdirlerinize bırakıyorum. 
Evet,
tahminî verilere göre yüzde 12,29 oranında bir engelli nüfusu var ve istihdam
oranı, Türkiye nüfusunun yüzde 7’sine denk gelen bir rakam -ki çok büyük bir
rakam- ama bu yüzde 7’lik orana baktığınızda kamuda istihdam oranı nedir?
Kamuda yüzde 4 oranında bir istihdam oranı var.
Aslında,
çok çok, her şey istihdam olarak değil, bakımları sorun, yaşam alanları sorun
yani engel durumlarına göre mekânların oluşturulması problem ve bu problemlere
yönelik bir çözümün mutlaka ve mutlaka hızlıca geliştirilmesi gerekir. Bu
anlamda, bu araştırma önergesini de mutlaka ve mutlaka hep birlikte destekleyip
bir çözümün geliştirilmesi konusunda herkesin duyarlı olmasının dilek ve
temennisi içerisindeyim.
Evet,
asıl sorunlarımızdan biri de istihdam dışında, özellikle kadın engellilere
yönelik çok ciddi tacizler, istismarlar fazla. Biraz ben rakamlara hızlıca
girmek istiyorum. Engellilere yönelik 2016 ön izleme raporu var, ben çok
kısaca, engellilere yönelik fiziksel, cinsel şiddet, kötü muamele olaylarının
geneli bakımından, 391 engelli mağdurdan 141’i yani yüzde 36’sı 18 yaş ve altı
engelli çocuklardan, 138’i yani yüzde 35,2’si ise yetişkin bireylerden
oluşuyor. Cinsel istismar olaylarında ise en çok olay, çocuk engellilere karşı
gerçekleştirilmiştir. Buna göre toplam 141 olan cinsel istismar olayının 43’ü
15 yaşından küçük, 26’sı 16 ve 18 yaş arasında olmak üzere toplam 69 yani yüzde
48,9’u engelli çocuğa karşı gerçekleştirilmiştir. Yaş tespiti yapılan vakalar
bazında engelli çocukların yaşadığı olay sayısı, 19 yaş üzerinde engellilerin
yaşadığı -yani 52- olaydan fazladır. 
Şimdi,
burada mesele, bu kadar istatistiksel rakamı vermememin sebebi şu: Ağır bir
saldırı altındalar, istismar altındalar, yaşam olarak çok zor yaşamları var.
Buradan yapılması gereken, hem yaşamlarını kolaylaştırmak hem de bu istismar ve
taciz olaylarına karşı ciddi anlamda tedbirler geliştirmektir. Bedensel ve
zihinsel engelli olunabilir, kimsenin tercihi değildir. Umarız ve dileriz,
düşünsel engelli olmamaktır, her şeyin önüne problem olmamaktadır, bu sorunları
çözme becerisine sahip olabilmektir ve bu da bizim irademize kalmış bir şeydir.
Kimse burada, buranın engelleyecek bir durumu da yoktur. İnsanlar…
(Mikrofon
otomatik cihaz tarafından kapatıldı)
SİBEL
YİĞİTALP (Devamla) – Son bir şey… Önemli olan, buna sağlıklı, gerçekten akılcı
ve bu insanlara karşı ortak çözüm getirebilme becerisine sahip olabilmektir.
Buradan herkesin ısrarla, özellikle Engelliler Günü olması sebebiyle bu konuya
parmak basmasını, bu konu üzerinde duyarlı olmasını ve sorumluluk almasını
istiyorum. Başta AK PARTİ Hükûmetinin yönetimden kaynaklı sorumluluğu vardır.
Burada yapabileceği her türlü çabada biz birlikteyiz, destekleriz; yeter ki bu
sorunlara karşı nasıl bir çözüm geliştirebiliriz, hem rakamsal, istatistiksel
veri çıkaralım hem de sorunları nasıl çözebiliriz, bunu tartışalım, hiç olmazsa
bunda ortak bir karara varalım. Eğer bu engelli arkadaşlarımıza,
yurttaşlarımıza karşı “Yok.” diyecekseniz de artık o da sizin insafınıza ve
vicdanınıza kalmıştır. 
Son
cümlem, öz cümle: İnsan yeter ki ne olmasın? Düşünsel engelli olmasın. 
Herkesi
saygıyla selamlıyorum. (HDP sıralarından alkışlar)
BAŞKAN
– Teşekkür ediyorum Sayın Yiğitalp. 
Sayın
milletvekilleri, lütfen, süre uzatımında bulunmuyorum, bulunmayacağım.
Süresinde tamamlarsanız siz de rahat edersiniz, biz de rahat ederiz. 
Cumhuriyet
Halk Partisi Grubu adına Kocaeli Milletvekili Fatma Kaplan Hürriyet
konuşacaktır. 
Buyurun
Sayın Kaplan Hürriyet. (CHP sıralarından alkışlar)
CHP
GRUBU ADINA FATMA KAPLAN HÜRRİYET (Kocaeli) – Sayın Başkan, değerli
milletvekilleri; engelli vatandaşlarımızın yaşadıkları sorunların araştırılarak
alınması gereken önlemlerin belirlenmesi amacıyla MHP Grubunun verdiği Meclis
araştırmasıyla ilgili önerge hakkında söz aldım. Genel Kurulu saygıyla
selamlıyorum. 
Bilindiği
üzere, geçtiğimiz gün, engelli insanları anlayabilmek ve bu insanlarımızın
sorunlarına dikkat çekebilmek açısından önemli bir gün olan 3 Aralık Dünya
Engelliler Günü’ydü. Bir kutlama veya çiçek sunma günü olmayan Dünya Engelliler
Günü, aslında bir farkındalık ve engellilikten ziyade, engellenmekten, tekrar
ediyorum, engellenmekten kaynaklanan sorunlarla yüzleşme günüdür. Yani,
öncelikle, biz bu sorunla yüzleşmeliyiz, ondan sonra bu sorunu ortadan
kaldırmak için çalışmalara başlamalıyız. Bu yüzleşmeyi gerçekleştirmeden,
sadece oy kaygısı ya da birilerine yaranma çabası içerisinde olunursa gerçek
sorunları asla aşamayız değerli milletvekilleri. 
Türkiye’de
4 milyon civarında engelli vatandaşımız bulunmakta ancak çeşitli sakatlıklar ve
kazalar sonucu belirli becerilerini yitirmiş insanlarımızı da eklediğimizde, bu
sayı neredeyse 10 milyon insana ulaşmaktadır. Engelli bireylerin yüzde 14,3’ü
çalışırken yüzde 85,7’si çalışmamaktadır. 2016 yılında yeni istihdam edilen
engelli işçi sayısı 38.349’dan 15.031’e kadar düşmüştür. Kamuda da yaklaşık 13
bin kişilik engelli memur kontenjanı açığı var. Bu açığa rağmen, ihtiyaca
rağmen neden atama yapılmaz, bunu tabii ki buradan Hükûmete sormak istiyorum
değerli arkadaşlar.
İstihdam
sorunlarıyla birlikte engellilerin fiziksel sorunları var. Nedir bunlar?
Altyapı, üstyapı sorunları, ulaşımdaki sorunlar nedeniyle günlük yaşantılarında
oldukça zorlanıyorlar. Sosyal sorunları var. Örneğin, negatif ayrımcılık,
sosyal ret, acıma, eksik görme anlayışıyla mücadele ediyorlar. Ekonomik
sorunları var. Aile desteği ve devlet desteği açısından yaşadıkları bu sorunlar
o kadar çok ki. Aslında, hepsinin pratik çözümü var ama bunun için bir araya
gelmek zorundayız. Herkesle eşit haklara, fırsat ve olanaklara sahip yurttaşlar
olarak yaşamaları için; nitelikli ve erişilebilir eğitim sistemi için; haklara,
hizmetlere, bilgiye erişimin önündeki engellerin kaldırılması için; herkes için
tasarlanmış kentler, sokaklar, konutlar, araçlar yaratmak için; toplumsal
yaşamda, bilimde, sanatta, siyasette etkin olarak yer alabilmeleri için mutlaka
bir şeyler yapmak adına bir araya gelmeliyiz değerli arkadaşlar. 
Tabii
ki kadınların istihdamı konusunda da, kadın engellilerin istihdamı konusunda da
sıkıntılarımız var, bunlar için de bir şeyler yapmak zorundayız. Kadın
istihdamının artırılması, işe yerleştirmelerde engelli kadın kotası konulması,
istihdam garantili kursların açılması, kadınlara yönelik yapılabilecek
çözümlerden yalnızca bazıları. Yeter ki bir araya gelelim “Sen yaptın, ben
yaptım; sen verdin, ben verdim öneriyi.” demeden bu çözümleri birlikte
konuşalım diyoruz.
Son
olarak, beyinlerimizdeki engeli kaldıralım ve engelsiz bir dünya için el ele
verelim diyorum, Genel Kurulu saygıyla selamlıyorum. (CHP sıralarından
alkışlar) 
BAŞKAN
– Teşekkür ediyorum.
Gruplar
adına son konuşmacı, Adalet ve Kalkınma Partisi Grubu adına Konya Milletvekili
Hacı Ahmet Özdemir.
Buyurun
Sayın Özdemir. (AK PARTİ sıralarından alkışlar) 
AK
PARTİ GRUBU ADINA HACI AHMET ÖZDEMİR (Konya) – Teşekkür ederim Sayın Başkan.
Sizi ve Genel Kurulu saygıyla selamlıyorum. 
Geçende
MHP Grubu önerisi üzerine burada bir konuşma yapmıştım ve MHP’ye teşekkür
etmiştim. Bunu rüşvetikelam gibi kabul etti bazı arkadaşlarımız ama hayır,
rüşvetikelam filan yapmıyorum. MHP’ye bu önerisinden dolayı özellikle teşekkür
ediyorum. Diğer iki grup adına konuşan arkadaşlarımıza da özellikle teşekkür
ediyorum. Çünkü vatan gibi, bayrak gibi, engellilik konusu da öyle zannediyorum
ki ideolojik takıntıların ötesinde bizi bir araya getirebilecek belli başlı
meselelerden biri olarak gözüküyor ve yine buradan, bu kürsüden engellilikle
alakalı bir çağrıda bulunmuştum, bütün gruplara aynı çağrıyı yineliyorum:
Tekliflerinizi, önerilerinizi, bu konuda gördüğünüz aksaklıkları, eksiklikleri
lütfen -ben şu anda AK PARTİ Engelliler Koordinasyon Merkezi Başkanlığını
yürütüyorum- çekinmeden getirin, beraberce müzakere edelim, belli bir noktaya
getirelim, iyileştirmeler sağlayalım.
Fakat,
tabii, burada birtakım tashih edilmesi gereken hususlar da var. Öneri üzerinde
benim bazı mütalaalarım var, onlardan da bahsetmek istiyorum. Pek çok sorun
var, evet, sorunsuz bir dünya hayal ediyorsak sorunsuz bir dünya yoktur,
olmayacaktır. “Engellilerin bütün sorunlarını çözelim.” diyorsak bunun da
üstesinden gelebilme becerisini gösterebileceğimiz, başarısını
gösterebileceğimiz iddia edilemez fakat şu rakamları da lütfen insaf ve hakkı
teslim etme sadedinde göz önüne alalım. 2002’ye kadar kamuda 5.777 engelli
memur çalışırken -burada, rakamda da bir tashih yapıyorum, en güncel rakamı
veriyorum- bugün 52 bin memur çalışmaktadır. Ayrıca 521 bin engelliye evde
bakım hizmeti sunulmaktadır. 153 bin civarında da engelli işçinin çalışması
sağlanmış durumdadır. Şunu da ayrıca ifade etmek istiyorum. Tabii, bu açığı
güzel tespit etmiş grup önerisini veren partimiz ama rakam biraz daha değişik,
şunu söyleyelim: Bu açığın kapatılması yani engelli istihdamının artırılması
noktasında Başbakanımızın en son açıklaması, 2018 yılında 5 bin engellinin
istihdam edileceği noktasındadır. Bir küçük ayrıntıya da dikkat çekeyim:
Çıkardığımız yasal düzenlemede, biz, yüzde 3 kotasını memurlar için koymuşuzdur,
yüzde 4 işçiler için bir kota söz konusudur. 
Şu
anda Meclis gündemi çok yoğun olduğu için, bu önerinin ileride değerlendirilmek
üzere geriye atılmasının uygun olacağı kanaatindeyim. 
Saygılar
sunuyorum, hepinize sevgilerimi iletiyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Özdemir. 
Milliyetçi
Hareket Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
2.- HDP Grubunun, Grup Başkan Vekili Muş
Milletvekili Ahmet Yıldırım tarafından, Türkiye’de yapısal sorun olan yolsuzluk
ve son dönemde artan yolsuzluk iddialarının araştırılması amacıyla 5/12/2017
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, ön görüşmelerinin Genel Kurulun 5 Aralık 2017 Salı
günkü birleşiminde yapılmasına ilişkin önerisi
5/12/2017
Türkiye Büyük Millet Meclisi Başkanlığına
Danışma
Kurulunun 5/12/2017 Salı günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını saygılarımla
arz ederim. 
 Ahmet
Yıldırım
 Muş
 Grup
Başkan Vekili 
Öneri:

5
Aralık 2017 tarihinde Muş Milletvekili Grup Başkan Vekili Ahmet Yıldırım
tarafından (6110 esas numaralı) Türkiye’de yapısal sorun olan yolsuzluk ve son
dönemde artan yolsuzluk iddialarının araştırılması amacıyla Türkiye Büyük
Millet Meclisine verilmiş olan Meclis araştırması önergesinin diğer önergelerin
önüne alınarak görüşmelerinin 5/12/2017 Salı günkü birleşimde yapılması
önerilmiştir. 
BAŞKAN
– Öneri üzerinde, öneri sahibi Halkların Demokratik Partisi Grubu adına Iğdır
Milletvekili Mehmet Emin Adıyaman konuşacaktır. 
Sayın
Adıyaman, buyurun. (HDP sıralarından alkışlar) 
HDP
GRUBU ADINA MEHMET EMİN ADIYAMAN (Iğdır) – Sayın Başkan, değerli
milletvekilleri; konuşmama başlamadan önce, 4 Aralık Dünya Madenciler Günü’nde,
Şırnak Balveren beldesi Araköy yakınlarında grizu patlaması sonucunda maden
emekçileri Abdurrahman Tunç, Ömer Tunç ve İdris İnal maden cinayetine kurban
gitmiştir; iş cinayetlerine sebep olan Hükûmet uygulamalarını ve duyarsızlığını
kınıyor, hayatını kaybedenlere Allah’tan rahmet, yakınlarına sabırlar
diliyorum. 
Değerli
milletvekilleri, vermiş olduğumuz yolsuzluk iddialarının araştırılmasına dair
önergemizin AKP çoğunluğu tarafından reddedileceğini peşinen söylemeliyim ancak
gerek Man Adası gerek Malta Cennet belgeleri gerekse Zarrab davası, sadece
Türkiye sınırları içerisinde değil, AKP’nin yolsuzluklarının küresel boyutunu
da ortaya koymaktadır. AKP, işlediği suçlara uluslararası ticaret hukuku
suçlarını da ekleyerek son on beş yılın en büyük sıkışmasını ve krizini
Türkiye’ye yaşatmaktadır. Ülkedeki bütün muhalefet dinamiklerini susturup
yargıyı kendine bağlayan, topluma sürekli yalan söyleyen, işledikleri suçların
ortaya çıkmasını ülkeye karşı bir operasyon veya komplo olarak topluma sunan bu
iktidarla karşı karşıyayız. İddia ettikleri gibi, Türkiye’ye karşı bir komplo
yok; hırsızlıkları, hukuksuzlukları, yolsuzlukları ve işledikleri suçları
örtbas etmeye çalışan bir anlayış, bir AKP iktidarıyla karşı karşıyayız. Yalan
ve çarpıtma üzerine kurulu iktidarını devam ettirmek için kitlelere
milliyetçilik ve dinî hassasiyetler pompalayan AKP iktidarının suçlarını artık
hiçbir bayrak, hiçbir milliyetçi ve dinî söylem örtememektedir. Miting
alanlarında Kur’an sallayanlar Kur’an’da yasaklanmış fiillerin en büyükleri
olan yalan, dolandırıcılık, yolsuzluk, sahtekârlık ve hırsızlık suçlarına bir
bir imza atmaktadır. Halkın malını çalıp bedelini yine yoksul halka
ödetmektedirler. Bugüne kadar defalarca verdiğimiz hırsızlık ve yolsuzluk araştırma
önergelerimiz AKP çoğunluğu tarafından reddedilerek Meclis komisyonları
aracılığıyla araştırılması engellenmektedir. 
Reza
Zarrab 17 Aralık 2013’te yolsuzluk operasyonları kapsamında gözaltına alındı,
daha sonra serbest bırakıldı. Yandaş medya o dönemde Zarrab’ı kahraman ilan
etti. AKP Genel Başkanı Erdoğan kendisi için “Hayırsever bir iş adamıdır.” dedi.
4 bakan istifa etti ama Yüce Divanda yargılanmaları gerekirken Meclisin kurduğu
komisyonda yine AKP çoğunluğu tarafından aklandılar. Eğer bu rüşvetçiler
bakanlarla birlikte ülkede yargılanıyor olsalardı, şimdi ülkemiz uluslararası
arenada bu kadar zor duruma -tırnak içinde- bu kadar rezil duruma düşmezdi. 
Malta,
Man Adası belgeleri orta yerde duruyor, hiçbir şey olmamış gibi üstü örtülüyor.
Eğer yargılamaz, bir de üstüne aklarsan, o zaman başkaları yargılar, başkaları
yargılayınca da buna “kumpas” diyorsunuz, asıl en büyük kumpası bu ülkeye AKP
kuruyor. 
İran
işini gördü, Zencani’yi yargıladı, borçlarını ödedi ama AKP iktidarı bu süreci
gizlemeyi tercih etti, Türkiye Büyük Millet Meclisini de alet ederek bu işi
hukuksuz bir şekilde aklamayla sonuçlandırdı. Daha vahimi, dünün hayırseveri,
dünün kahramanı iş adamı Zarrab, bugün hain ilan edildi. SAVAMA’nın ajanı
olduğu, devletin gizli sırlarını ifşa ettiği iddia edilmekte, hakkında
cumhuriyet savcılığınca soruşturma başlatılmakta. 
Sormak
lazım, hem İran hem Türkiye vatandaşı olan bu tüccar ve rüşvetçi, devletin
gizli sırlarına nasıl ulaşabilmiştir? Bu sırları hangi devlet görevlisinden ve
hangi yetkiliden temin etmiştir? AKP algı operasyonlarıyla kamuoyunu
kandırmaktan vazgeçip, öncelikle bunun hesabını vermelidir. Benim de üyesi
olduğum Güvenlik ve İstihbarat Komisyonu olarak biz üyeler devletin gizli
sırlarına ulaşamazken, Reza Zarrab nasıl ulaşabiliyor? Bu bilgileri kim verdi?
Kimlerle dosttu, kimlerle iş çevirdi? 
(Mikrofon
otomatik cihaz tarafından kapatıldı) 
MEHMET
EMİN ADIYAMAN (Devamla) – Kimler tarafından onore edildiyse bu sırlar da onlar
tarafından Zarrab’a ulaştırıldı diyorum.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ediyorum.
Öneri
üzerinde Cumhuriyet Halk Partisi Grubu adına İstanbul Milletvekili Eren Erdem
konuşacaktır. 
Buyurun
Sayın Eren Erdem. (CHP sıralarından alkışlar)
Süreniz
üç dakikadır. 
CHP
GRUBU ADINA EREN ERDEM (İstanbul) – Sayın Başkan, değerli milletvekilleri;
yolsuzluk, Türkiye’de üzerinde çok konuşulan bir mesele. Ama bir de görmezden
gelme, yangından mal kaçırma meselesi var arkadaşlar. 
Şimdi,
üç dakika içerisinde çok uzun konuşmak mümkün olmadığı için çok hızlıca konuya
gireceğim. 
Şimdi
diyeceksiniz ki: “Kâğıt sallıyorsunuz, şunu yapıyorsunuz.” Şimdi, tabii,
anladığım kadarıyla, size yaranmak için artık kâğıda değil, taşa yazma dönemine
geçmemiz lazım yani kâğıt, kâğıt, kâğıt… Belki de kâğıt olur yani. Şu evrak,
Millî İstihbarat Teşkilatı tarafından hazırlanmış -bugün Genel Başkanımız
kamuoyuyla paylaştı- üzerinde bilgi notu yazan, dönemin Başbakanı olan Recep
Tayyip Erdoğan’a verilmiş bir belge. Kim yazmış bunu, kim hazırlamış? Millî İstihbarat
Teşkilatı. Ne diyor peki belgede? Diyor ki: “Reza Zarrab adlı şahıs Amerika’nın
İran ambargosunu delme noktasında birtakım faaliyetler göstermektedir ve bizim
Hükûmetin bakanlarının bu kişiyle ilişkisi vardır. Bu ilişki ortaya çıkarsa
Türkiye ile ABD ilişkileri zarar görür.” vesaire, vesaire… “Hükûmet aleyhine
bir iş olur.” 
Şimdi,
evrak burada arkadaşlar, evrak burada. Üç sayfalık bir bilgi notu. Hazırlayan
Millî İstihbarat Teşkilatı. 
Arkadaşlar,
2004 yılında da Millî İstihbarat Teşkilatı Türkiye’de bir paralel yapı oluştuğu
yönünde bir rapor sunmuştu. O gün onu da görmezden gelmiştiniz. Onun bedelini
15 Temmuzda insanlar şehit olarak, bu ülke zarar görerek ödedi. Şimdi bu raporu
da görmezden geldiniz. Bunun bedelini şu anda Amerikan mahkemelerinde
Türkiye’yi tartıştıran bir şarlatan, bir soytarı maalesef bu ülkeye
ödetmektedir. 
Yahu
bir tane kişi çıkıp da, şu grupta bir kişi çıkıp da “Arkadaş, hata yaptık,
yanlış yaptık, kabul ediyoruz.” demeyecek mi? Bu kadar hata üzerine, bu kadar
yanlış üzerine bir kişi çıkıp öz eleştiri vermeyecek mi değerli arkadaşlar?
Yapılması gereken, bir öz eleştiridir. Bu şahıs neden serbest kalmıştır? 
Şimdi,
diyorsunuz ki: “Efendim, o şahıs oraya gitti, ana muhalefet partisi şöyle,
böyle…” Çok net: O şahsın oraya gitmesinin müsebbibi olanlardır bu durumun
sorumlusu. O şahıs burada yargılanacaktı, hesabını verecekti. Efendim, “FETÖ’cü
hâkimler.” FETÖ’cüden alırdınız dosyayı, FETÖ’cü olmayana verirdiniz. Niye
kapattınız arkadaşlar? Şimdi o casus diyor ki: “Ben rüşvet vererek çıktım.”
Eğer
doğruysa yazıktır, günahtır; yanlışsa da bunun öz eleştirisini vermesi gereken
iktidar partisi grubudur diyorum, hepinizi saygıyla selamlıyorum. (CHP
sıralarından alkışlar)
BAŞKAN
– Teşekkür ediyorum.
MEHMET
MUŞ (İstanbul) – Sayın Başkan…
BAŞKAN
– Buyurun Sayın Muş.
MEHMET
MUŞ (İstanbul) – Sayın Başkan, grubumuzu Amerika’da yürüyen bir davayla
ilişkilendirerek, bizim grubumuzun bundan sorumlu olduğunu, grubumuzun bu
noktada mesuliyeti olduğunu ifade ederek sataşmıştır.
VELİ
AĞBABA (Malatya) – Hâlbuki hiç ilgisi yok. AKP ile Rıza Sarraf’ın ne ilgisi
var?
EREN
ERDEM (İstanbul) – Hiç alakaları yok Sayın Başkanım, en ufak alakaları yok, biz
ilişkilendiriyoruz.
VELİ
AĞBABA (Malatya) – Tanımazlar, sadece eş başbakandı, bakanların yarısının maaşını
o veriyordu zaten.
BAŞKAN
– Buyurun Sayın Muş, iki dakika süre veriyorum sataşmadan.
Lütfen
yeni bir sataşmaya meydan vermeyelim, buyurun.
VII.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un,
İstanbul Milletvekili Eren Erdem’in HDP grup önerisi üzerinde CHP Grubu adına
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET
MUŞ (İstanbul) – Sayın Başkan, değerli milletvekilleri; Genel Kurulu saygıyla
selamlıyorum.
VELİ
AĞBABA (Malatya) – HDP partide eş başkanlığı getirdi, bunlar da hükûmette eş
başbakanlığı getirdi.
Rıza
Sarraf eş başbakan Engin Bey.
MEHMET
MUŞ (Devamla) – Burada, geçtiğimiz haftadan beri, grup toplantısından beri bir
iddia ortaya atıldı. Grup toplantısında “Efendim, şu tarihte, şu hesaba, yurt
dışındaki bir offshore hesabına şu kadar para gönderildi.” Devam ediyor: “Şahıs
şu, şu kadar para, şu hesaba gönderildi.” Yurt dışında kurulmuş olan bir
şirkete para gönderildiğini iddia ettiler, doğru mu? Böyle bir iddia ortaya
atıldı. Daha sonra, peki, bununla alakalı iddianızı bir ortaya koyun, bir
getirin meseleyi, şunu bir açıklayın dedik. Üç gün bekletildi, üç gün, burada
da kimseye göstermiyorlar. 
Şimdi
buradan tekrar soruyorum: O dediğiniz tarihlerde, iddia ettiğiniz miktarda, iddia
ettiğiniz yerlere giden paranın evraklarını bir getirin. Hâlen getirebilmiş
değiller. Daha fotokopi çektirip basına dağıttıklarının ne olduğunu
bilmiyorlar, bakın, ne olduğunu bilmiyorlar. Buradan soruyorum: Getirin
bakalım. “Belgeyle konuşuyoruz.” diyorlar. Şu belgeleri bir getirin, bir
getirin şunları. (CHP sıralarından gürültüler)
MEHMET
GÖKER (Burdur) – Halkbanktan isteyelim.
MEHMET
MUŞ (Devamla) – O tarihlerde giden rakamların, iddia ettiğiniz rakamların, şu
giden rakamların evraklarını bir getirin, bir görelim. Tutuyor elinde…
EREN
ERDEM (İstanbul) – Şunlar, şunlar Sayın Başkan, bak, burada, buna bak.
MEHMET
GÖKER (Burdur) – Halkbank devlet bankası, devlet sizin elinizde. 
MEHMET
MUŞ (Devamla) – O zaman da gruptan sallıyordu böyle. Salladı, salladı fakat
giden…
MUSA
ÇAM (İzmir) – Sayın Muş, mahkeme misin sen?
MEHMET
MUŞ (Devamla) – Bakın, giden evraklar, iddia ettikleri gibi, giden bir rakamı,
giden bir parayı göstermiyor. 
BARIŞ
YARKADAŞ (İstanbul) – Hani evrakları konuşmayacaktınız, ne oldu? 
MEHMET
MUŞ (Devamla) – Bakın, bankacılıkta stajyer bir öğrenciye sorsaydınız, o da
gidip gitmeyen bir şey olduğunu size söylerdi. Bu bile yapılmamış, ortaya
atılmış. Şimdi, acaba bu işi nasıl kapatırız diye, 17-25’ten önce yapılan,
söylenen ne var ne yok, tekrar aynı meseleleri gündeme getirip…
VELİ
AĞBABA (Malatya) – Ya siz 1925’i gündeme getiriyorsunuz, 1929’u gündeme
getiriyorsunuz.
MEHMET
MUŞ (Devamla) – …Amerika’da görülen bir davanın peşine takılıp Türkiye’yi
sıkıştıramazsınız.
(Mikrofon
otomatik cihaz tarafından kapatıldı) 
MEHMET
MUŞ (Devamla) – Size buradan da iktidar çıkmaz. O evrakları buraya
getireceksiniz. (AK PARTİ sıralarından alkışlar) 
VELİ
AĞBABA (Malatya) – Tek parti dönemini gündeme getiriyorsunuz siz. 
BAŞKAN
– Teşekkür ediyorum. 
NİHAT
ÖZTÜRK (Muğla) – Evrak yoksa ne getirecek? 
MEHMET
MUŞ (İstanbul) – Yalan söylüyorlar o zaman, yalan, yalan.
NİHAT
ÖZTÜRK (Muğla) – Ne zaman doğru söylediler ki! 
BAŞKAN
– Sayın Özkoç…
ENGİN
ÖZKOÇ (Sakarya) – Sayın Başkan, zaten basına, kamuoyuna, siyasi partilere
gönderilmiş bir evrakı, cumhuriyet savcılığına verilmiş bir evrakı sanki
gerçekte böyle bir evrak yokmuş, biz yalan ve yanlış bilgileri kamuoyuyla
paylaşıyormuşuz gibi… 
MEHMET
MUŞ (İstanbul) – İspat etmeyen müfteridir! 
NİHAT
ÖZTÜRK (Muğla) – Aynen öyle, aynen yalan! 
ENGİN
ÖZKOÇ (Sakarya) – …bir algı yaratarak grubumuza sataşmada bulunmuştur. 
BAŞKAN
– Buyurun, size de iki dakika süre vereyim.
MEHMET
MUŞ (İstanbul) – Göstersin bakalım, hani, nereye gitmiş? Evrak okumayı
bilmiyorlar ya. 
AYŞE
KEŞİR (Düzce) – Evrak mevrak okumayı bilmiyorlar. 
ENGİN
ÖZKOÇ (Sakarya) – Sayın Erdem konuşacak. 
BAŞKAN
– Sayın Erdem, size de iki dakika süreyle sataşmadan söz veriyorum. Lütfen
uzatmayalım, yeni bir sataşmaya meydan vermeyelim. 
Buyurun.

2.- İstanbul Milletvekili Eren Erdem’in,
İstanbul Milletvekili Mehmet Muş’un sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
EREN
ERDEM (İstanbul) – Sayın Başkan, şimdi, Sayın Muş diyor ki: “17-25 Aralıktan
öncesi…” Ya, siz 1929’a kadar gidiyorsunuz işinize geldiği zaman, sıkıştığınız
zaman 1919’a kadar gidebiliyorsunuz. 
ÖZNUR
ÇALIK (Malatya) – Ya siz de, gidin de, Fuat Avni’nin kullandığı argümanları
kullanıyorsunuz. 
MEHMET
MUŞ (İstanbul) – Amerika’daki davaya takılmışsınız, şu evrakları bir getirin
bakalım. 
EREN
ERDEM (Devamla) – Bakın, şimdi, Sayın Muş, siz önünüze koyulan belgelerin
içeriğini tartışmak istiyorsanız, siz o “fotokopi” dediğiniz belgelerin
içeriğini tartışmak istiyorsanız, onların ne olduğunu tartışacaksak…
NİHAT
ÖZTÜRK (Muğla) – Biz okuma yazma biliyoruz, okuma yazma bilmeyen Genel
Başkanına söyle sen onu. 
MEHMET
MUŞ (İstanbul) – İspat etmeyen namussuzdur. 
EREN
ERDEM (Devamla) – …kurarsınız araştırma komisyonunu Parlamentoda, otururuz hep
beraber tartışırız. 
NİHAT
ÖZTÜRK (Muğla) – Okuma yazma biliyoruz, anlıyoruz biz onların ne olduğunu.
Orada ne yazdığını biz görebiliyoruz. Sen git, onu Genel Başkanına söyle. 
EREN
ERDEM (Devamla) – Şimdi lafı başka yerlere çekmeye gerek yok. Bakın, diyorsunuz
ki: “17-25 Aralıktan önceki birtakım safsatalar…” Sayın Muş, safsataysa Millî
İstihbarat Teşkilatı Başkanını görevden alın, yetkiniz var. MİT raporundan
bahsediyoruz biz burada, MİT raporu. Safsataysa, eğer bu bir palavraysa, eğer
size bu söylenmemişse, eğer bu belge sahteyse MİT Başkanını görevden alın. (AK
PARTİ sıralarından gürültüler)
NİHAT
ÖZTÜRK (Muğla) – MİT raporunun sende ne işi var ya! Nereden aldın o belgeleri,
nereden aldın? FETÖ’cülerden almışsın onu. 
EREN
ERDEM (Devamla) – Ya, adamı milletvekili yapmak için neler yaptınız, ne
mücadele ettiniz. Bu kadar sevdiğiniz, bu kadar saydığınız bir adam. Getirin
kardeşim, getirin; görevden alın eğer bunlar sahteyse. 
NİHAT
ÖZTÜRK (Muğla) – FETÖ’cülerden almışsın belgeyi. Ne oldu, ne belgesi o?
İçeriden kim verdi onu? 
EREN
ERDEM (Devamla) – Buyur gel, vereyim sana.
BAŞKAN
– Müdahale etmeyelim arkadaşlar. 
EREN
ERDEM (Devamla) – Al bak, gel vereyim sana, bak.
NİHAT
ÖZTÜRK (Muğla) – FETÖ’cülerden almışsın belgeyi, sallıyorsun. Alışıksın sen
zaten!
EREN
ERDEM (Devamla) – Her yerde var, her yerde, aç internete gir bak, her yerde
var, her yerde. Onu bana sormayacaksın sen. Onu bana sormayacaksın. 
NİHAT
ÖZTÜRK (Muğla) – Fuat Avni’ye anlat onu, Fuat Avni’ye anlat sen. 
MEHMET
MUŞ (İstanbul) – Şu dediğime gelin; şu para göndermeleri getirin para.
EREN
EDREM (Devamla) – Sürekli diyorsunuz ki: “Kim verdi, ne verdi?” Yahu, sen
içeriğine bak içeriğine. 
NİHAT
ÖZTÜRK (Muğla) – Bir sefer bilgi olur, bir sefer, bir sefer!
EREN
EDREM (Devamla) – Reza Zarrab’ın bugün bu işleri yapacağını size 17-25
Aralıktan sekiz ay önce MİT söylemiş mi? Söylemiş. Ne yapmışsınız?
Seyretmişsiniz. Geçmişte de seyrettiniz, bugün de seyrediyorsunuz. Faturasını
kim ödüyor? Bu halk ödüyor. Kim ödüyor? Tüyü bitmemiş yetim ödüyor. 
NİHAT
ÖZTÜRK (Muğla) – Sizin de hoşunuza gidiyor.
EREN
ERDEM (Devamla) – Hâlâ konuşuyorsunuz. Madem bunlar sahtedir, gidin kardeşim
Hakan Fidan’ı görevden alın, hesabını sorun, kamuoyunu da bilgilendirin.
Saygılar
sunuyorum. (CHP sıralarından alkışlar)
BAŞKAN
– Teşekkür ediyorum. 
NİHAT
ÖZTÜRK (Muğla) – Bize vermiyorlar ki öyle belgeleri, size getiriyorlar.
FETÖ’cülere sormak lazım.
MEHMET
MUŞ (İstanbul) – Sayın Başkan…
BAŞKAN
– Buyurun.
MEHMET
MUŞ (İstanbul) – Sayın Başkan, bakın, açıkça söylüyorum. Şu tarihlerde… Bakın,
21 Kasımdaki grup toplantılarında “Vergi cennetlerinde bir şirkete milyonlarca
dolar para gönderdiklerini biliyor musunuz?” diye soru soruyor. Daha sonraki
grup toplantısında da bu sefer isim vererek söylüyor “15/12/2011 tarihinde
-isim veriyor, miktar veriyor- para gönderdi.” diyor.
Şimdi
bakın, bu grup toplantılarında ifade ettiklerini, söylediklerini ispatlamak
zorundalar. Bu açık bir yalandır dedik. Getirin diyorum belgeleri, hâlen
“Verirseniz açarız…”
BARIŞ
YARKADAŞ (İstanbul) – Enişte o şirketleri nasıl kurdu, biri bunu anlatsın.
MEHMET
MUŞ (İstanbul) – Bakın değerli milletvekilleri, dağıttıkları belgelerde…
Kendileri de çok iyi biliyor, bu grupta ekonomist olan var, bankacı olan var,
Hazinede üst düzey görevde bulunanlar var, onlara gösterseler o kâğıtlarda ne
olup ne bittiğini bilirler. Giden tek kuruş yok fakat grup toplantısında o
şekilde iddia edildi. Hatta SWIFT’le alakalı şu tanımlamayı yapıyor: “SWIFT
nedir bilir misiniz? Bankalara sorduk, yurt dışına dolar gönderirken bu mesajla
gönderiyorsunuz.” 
Arkadaşlar,
SWIFT, yurt içinde farklı iki banka arasında dolar veya diğer döviz
transferleri yapılıyorken de kullanılır. O değil yani sadece yurt dışına
gönderilen bir şey değil. 
Bunları
ispatlasınlar. İspatlamayan müfteridir, yalancıdır. (AK PARTİ sıralarından
alkışlar)
BAŞKAN
– Sayın Özkoç, sizi dinleyeyim.
ENGİN
ÖZKOÇ (Sakarya) – Müfterilik ve yalancılıkla suçlamıştır efendim. Sataşmadan
söz istiyorum. 
BAŞKAN
– Sayın Özkoç, buyurun.
Lütfen
yeni bir sataşmaya meydan vermeyelim.
3.- Sakarya Milletvekili Engin Özkoç’un,
İstanbul Milletvekili Mehmet Muş’un yerinden sarf ettiği bazı ifadeleri
sırasında Cumhuriyet Halk Partisine sataşması nedeniyle konuşması
ENGİN
ÖZKOÇ (Sakarya) – Sayın Başkan, değerli milletvekilleri; peş peşe Hükûmetin
Başbakanının ve bu iktidarın Genel Başkanının çocuklarıyla ilgili ve
kendilerinin açıklamalarıyla ilgili kamuoyunu bilgilendiriyoruz. 
MEHMET
MUŞ (İstanbul) – Getirin evrakları.
ENGİN
ÖZKOÇ (Devamla) – Başbakanın çocuklarının, offshore şirketleriyle ilgili,
ilişkisi olup olmadığını gündeme getirdik, sorduk, belgelerini yayınladık. Bu
grupta birazcık vicdanı olan insanlar suratları kıpkırmızı bizi izlediler. Bu
ülkenin Başbakanı çıktı, dedi ki: “Konu, getirilsin, araştıralım, sonuna kadar
arkasında duracağım.” Türkiye Büyük Millet Meclisine getirdik, Başbakanın
verdiği emri yerine getirmeyerek grup kararıyla reddettiler ve Başbakanın
offshore ülkelerinde vergi kaçıran çocuklarının belgelerinin araştırma önergesi
bu grupta reddedildi. Şimdi, Cumhurbaşkanının çocukları, Cumhurbaşkanının
damadı, Cumhurbaşkanının özel kalem müdürü, Cumhurbaşkanının dünürü Man
Adası’nda…
NİHAT
ÖZTÜRK (Muğla) - Hâlâ “özel kalem müdürü” diyorsun.
ENGİN
ÖZKOÇ (Devamla) - Siz burada konuşun, onlar malı götürsünler. Orada, şu kadar
bir odanın içerisinde iki tane şirket kuruyorlar. 
NİHAT
ÖZTÜRK (Muğla) – Sen orada mıydın? Beraber miydiniz?
ENGİN
ÖZKOÇ (Devamla) – Kurdukları iki tane şirketten bir tanesi Bellway şirketi, bir
tanesi de BUMERZ şirketi. BUMERZ şirketinin baş harflerinden sonuna kadar
gidersen Cumhurbaşkanının ailesine, oğlundan eniştesine kadar gidiyorsun.
Eniştesi öğretmen, bisikletçi. Daha önceden bursla okuyan oğlu milyonlarca
doları, 1 sterlinlik şirketten, Halk Bankasındaki Bellway hesabından bu
kişilerin hesaplarına milyonlarca dolar aktarmış. 
MEHMET
MUŞ (İstanbul) – Bir dakika, dur, şimdi geldi.
ENGİN
ÖZKOÇ (Devamla) – Hiç mi yüzünüz kızarmıyor? Bu milletin çocukları inim inim
inlerken, sizin damadınız, enişteniz, dünürünüz milyonlarla oynarken bunun
hesabını veremiyorsunuz. Hiç mi yüzünüz kızarmıyor? (CHP sıralarından alkışlar)
NİHAT
ÖZTÜRK (Muğla) – Kendi Genel Başkanına sor, kendi torununu nasıl SSK’ya…
ENGİN
ÖZKOÇ (Sakarya) – Yazıklar olsun size!
NİHAT
ÖZTÜRK (Muğla) - Kendi Genel Başkanına sor bunu.
MEHMET
MUŞ (İstanbul) – Sayın Başkan, hatip açıkça grubumuza sataşmıştır, sataşmadan
dolayı söz istiyorum.
BAŞKAN
– Bir saniye… Ne dedi?
MEHMET
MUŞ (İstanbul) – “Sizin birazcık yüzünüz kızarsaydı, bununla alakalı adım
atardınız.” diyor. Ne demek bu? 
BAŞKAN
– Buyurun. (AK PARTİ sıralarından alkışlar) 
MEHMET
GÖKER (Burdur) – İtirafçı olun, itirafçı.
4.- İstanbul Milletvekili Mehmet Muş’un,
Sakarya Milletvekili Engin Özkoç’un sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET
MUŞ (İstanbul) – Sayın Başkan, bakın, şimdi “Gelmiş.” diyor. 
VELİ
AĞBABA (Malatya) – Allah Mehmet Muş’a yardım etsin!
MEHMET
MUŞ (Devamla) - Allah sana yardım etsin.
VELİ
AĞBABA (Malatya) – Allah sana daha yardım etsin! Bu kadar şeyi nasıl
anlatacaksın sen! Vallahi bu kadar yükün altından nasıl kalkacaksın!
MEHMET
MUŞ (Devamla) – Vallahi, hangi durum için de HDP’ye verdiğiniz destekle alakalı
içinizin sızladığını biliyorum, engelleyememişsiniz; sen önce onlara bir cevap
ver. 
VELİ
AĞBABA (Malatya) – Offshore var, Man var, Malta var, Zarrab var, enişte var,
kayınço var, eş başbakan var.
BAŞKAN
– Müdahale etmeyelim lütfen sayın milletvekilleri. 
MEHMET
MUŞ (Devamla) – Şimdi, değerli milletvekilleri, ne diyorlardı: “15/12/2011
tarihinde şu kadar para gitti.” Bakın, hâlen getiremiyor. Şimdi diyor ki:
“Gitmedi, geldi.”
BARIŞ
YARKADAŞ (İstanbul) – Emekli öğretmen Ziya İlgen o şirketi nasıl kurdu, onu
anlat, onu! Emekli öğretmen milyon dolarlık şirkete nasıl sahip oldu?
MEHMET
MUŞ (Devamla) - Dolayısıyla iki dakika içerisinde bu kadar hızlı fikir
değiştiren bir partinin ortaya atacağı hiçbir iddiayı dikkate almıyoruz, onu
söyleyeyim. 
BARIŞ
YARKADAŞ (İstanbul) – Siz niye savunuyorsunuz? Partinin şirketi mi, şirket mi
partinin yoksa?
MEHMET
MUŞ (Devamla) – Bu kadar, bakın, bir SWIFT belgesini bile okumaktan âciz, ne
okuduğunu bilmeyen birilerinin ortaya atacağı iddialar, değerli
milletvekilleri, bizim için yok hükmündedir.
VELİ
AĞBABA (Malatya) – Hay, hay! Man neresi, Man? Mehmet Muş Man’ı biliyordur
herhâlde! Man, Malta...
MEHMET
MUŞ (Devamla) - Sallayacakları kâğıtlar bundan sonra yok hükmündedir çünkü
gösterdiklerini, iddia ettiklerini ispatlayamayan bir partidirler.
VELİ
AĞBABA (Malatya) – Reza Zarrab da yalandı ya, Reza Zarrab da yalandı! El
kaldırdınız, akladınız Reza Zarrab’ı!
MEHMET
MUŞ (Devamla) - Yani yalancıdırlar, iftiracıdırlar. Hâlen diyorum ki: Getirin,
hangi tarihlerde giden rakamların SWIFT mesajlarını getirin buraya.
Getiremiyorlar.
VELİ
AĞBABA (Malatya) – 4 bakanı akladınız, şimdi Amerika’da Türkiye'nin itibarıyla
oynuyorsunuz. 
MEHMET
MUŞ (Devamla) - Şimdi, ne oldu mesele? Şimdi diyor ki: “Bu kadar para
gelmişti.”
VELİ
AĞBABA (Malatya) – Türkiye’yi yerle bir ettiniz, koskoca ülkeyi düşürdüğünüz
hâle bak! Yazıklar olsun! 
MEHMET
MUŞ (Devamla) - Dolayısıyla kendi içerisinde bu kadar çelişkili, kendi
içerisinde bu kadar tutarsız ve kendi içerisinde bu kadar birbirini
doğrulamayan beyanın olduğu bir ana muhalefetin, iktidar olarak bize
söyleyeceği hiçbir şey yoktur.
VELİ
AĞBABA (Malatya) – Burada çoğunluğunuza güvenerek Reza Zarrab’ı da akladınız,
saatleri de akladınız.
MEHMET
MUŞ (Devamla) - Bundan sonra gündeme getirecekleri ve söyleyecekleri iddialar
ya da kâğıtlar bizim gündemimizde dikkate alınmayacaktır, bizim için yok
hükmündedir.
VELİ
AĞBABA (Malatya) – “Camiye para gidiyor.” dediniz, yalan çıktı. 
BARIŞ
YARKADAŞ (İstanbul) – Süleyman Aslan nerede, Süleyman Aslan?
MEHMET
MUŞ (Devamla) - Bundan sonra Genel Kurulu ve milletimizi bu boş, altyapısı ve
karşılığı olmayan...
BARIŞ
YARKADAŞ (İstanbul) – Nerede bu Süleyman Aslan, bankanın Genel Müdürü?
Kayıplara karıştı bakanlarla.
MEHMET
MUŞ (Devamla) - ...iddialarla meşgul etmeyeceğimizi ifade eder, Genel Kurulu
saygıyla selamlarım. (AK PARTİ sıralarından alkışlar) 
VELİ
AĞBABA (Malatya) – Niye? Bence meşgul edin, bence.
BAŞKAN
– Birleşime beş dakika ara veriyorum. 
Kapanma Saati: 16.52
ÜÇÜNCÜ OTURUM
Açılma Saati: 17.03
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ (Nevşehir), Nurhayat ALTACA KAYIŞOĞLU
(Bursa)
-----0-----
BAŞKAN – Türkiye
Büyük Millet Meclisinin 32’nci Birleşiminin Üçüncü Oturumunu açıyorum.
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Muş
Milletvekili Ahmet Yıldırım tarafından, Türkiye’de yapısal sorun olan yolsuzluk
ve son dönemde artan yolsuzluk iddialarının araştırılması amacıyla 5/12/2017
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, ön görüşmelerinin Genel Kurulun 5 Aralık 2017 Salı
günkü birleşiminde yapılmasına ilişkin önerisi (Devam)
BAŞKAN
– Halkların Demokratik Partisi grup önerisi üzerinde son konuşmacı Adalet ve
Kalkınma Partisi Grubu adına Bursa Milletvekili Zekeriya Birkan’dır.
Buyurun
Sayın Birkan. (AK PARTİ sıralarından alkışlar)
AK
PARTİ GRUBU ADINA ZEKERİYA BİRKAN (Bursa) – Sayın Başkan, değerli
milletvekilleri; HDP grup önerisi aleyhinde söz almış bulunmaktayım. Yüce
Meclisimizi ve tüm milletimizi saygıyla selamlıyorum. 
Sayın
milletvekilleri, AK PARTİ 2002 yılında iktidara geldiğinde karanlık bir
tünelden geçmekte olan bir ülkeyi devraldı. Enflasyonun yüzde 100’lerin
üzerinde seyrettiği, faizlerin yüzde 100’ün üzerinde olduğu, gecelik faizlerin
yüzde binlere çıktığı, memur ve emekli maaşlarının ödenemediği, insanlarımızın
kuyruklarda bekletildiği…
BARIŞ
YARKADAŞ (İstanbul) – Hangi ay ödenmedi emekli maaşı, hangi ay ödenmedi?
ZEKERİYA
BİRKAN (Devamla) - …maaşların ancak depremzedeler için toplanan yardımlarla
ödenebildiği, toplanan tüm vergilerin ve gelirlerin, anapara değil, faizlere
bile yetmediği bir ülkeyi devraldık.
ALİ
ŞEKER (İstanbul) – Deprem paralarını ne yaptınız?
ZEKERİYA
BİRKAN (Devamla) - 2002’de “Hiçbir şey eskisi gibi olmayacak.” diyerek, Hakk’a
ve halka güvenerek yola çıktık, çok çalıştık. 
TUFAN
KÖSE (Çorum) – Olmadı zaten.
BARIŞ
YARKADAŞ (İstanbul) – Olmadı, doğru. Bir parça demokrasi vardı, onu da yok
ettiniz. Olmuyor hiçbir şey eskisi gibi. 
ZEKERİYA
BİRKAN (Devamla) - Ekonomide faizleri yüzde 10’ların altına indirdik,
enflasyonu tek hanelere indirdik. 
AHMET
YILDIRIM (Muş) – Ya şimdi? Hani nerede? 
ZEKERİYA
BİRKAN (Devamla) - IMF’ye bizden öncekilerin aldığı borcu biz ödedik. 
MEHMET
GÖKER (Burdur) – IMF “Yok öyle bir şey.” dedi.
ZEKERİYA
BİRKAN (Devamla) - Ekonomiyi büyüterek, 200 milyar dolardan 800 milyar dolara
çıkararak 3 kat büyüttük. Yollar yaptık, hastaneler yaptık.
ALİ
ŞEKER (İstanbul) – Yolsuzluk yaptınız.
ZEKERİYA
BİRKAN (Devamla) - Mutlak yoksulluğu sıfıra indirdik. 
ALİ
ŞEKER (İstanbul) – Yolsuzluk yaptınız.
ZEKERİYA
BİRKAN (Devamla) - Siyasette ise vesayet odaklarını tek tek tasfiye ederek
birilerinin değil, milletin ne dediğine baktık. 
BARIŞ
YARKADAŞ (İstanbul) – Yeni vesayet rejimi kurdunuz, yeni vesayet rejimi.
ZEKERİYA
BİRKAN (Devamla) - Peki, biz bunları yapınca bu ülkenin üzerine çöreklenenler,
dış mihraklar ve yerli iş birlikçileri…
ALİ
ŞEKER (İstanbul) – Eş başkanlar, eş başkanlar, eş başkanlar…
ZEKERİYA
BİRKAN (Devamla) – …cumhuriyet tarihinin en iyi ekonomik göstergelerinin
olduğu, IMF’ye borcun ödendiği haftada Gezi olaylarını başlatarak sokak
olaylarıyla Hükûmetimizi yıkmaya kalktılar. 17-25 Aralık yargı darbesiyle
saldırdılar. 
ALİ
ŞEKER (İstanbul) – Eş başkanlar…
ZEKERİYA
BİRKAN (Devamla) – Yetmedi, emperyalistler ve yerli iş birlikçileriyle,
FETÖ’yle beraber tanklarla, toplarla halkımızın üzerine saldırdılar ama yine
başaramadılar. 
ALİ
ŞEKER (İstanbul) – Eş başkanlar…
ZEKERİYA
BİRKAN (Devamla) – Değerli milletvekilleri, biz bu hizmetleri yaptığımız için
bu iftiralara ve saldırılara maruz kalıyoruz. Türkiye’yi 3 kat büyüttüğümüz
için bunlarla karşı karşıyayız. Şimdi de başka oyunlar ve senaryolar peşinde
koşturuyorlar. 
Buradan
tekrar söylüyorum: Başaramadınız, başaramayacaksınız. Biz çalışmaya…
ALİ
ŞEKER (İstanbul) – Çalmaya…
ZEKERİYA
BİRKAN (Devamla) – …bu ülkeye hizmet etmeye, bu ülkeyi büyütmeye devam
edeceğiz. 
HDP
grup önerisi aleyhine olduğumuzu tekrar belirtiyor ve reddini talep ediyorum. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
3.- CHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, kadın istihdamında yaşanan sorunların
araştırılarak alınması gereken önlemlerin belirlenmesi amacıyla Türkiye Büyük
Millet Meclisi Başkanlığına verilmiş olan (10/1121) esas numaralı Meclis
Araştırması Önergesi’nin, ön görüşmelerinin Genel Kurulun 5 Aralık 2017 Salı
günkü birleşiminde yapılmasına ilişkin önerisi
5/12/2017
Türkiye Büyük Millet Meclisi Başkanlığına
Danışma
Kurulunun 5/12/2017 Salı günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Engin
Özkoç 
 Sakarya

 CHP
Grubu Başkan Vekili 
Öneri:

Türkiye
Büyük Millet Meclisi gündeminin “Genel Görüşme” ve “Meclis Araştırması
Yapılmasına Dair Öngörüşmeler” kısmında yer alan, kadın istihdamında yaşanan
sorunların araştırılarak alınması gereken önlemlerin belirlenmesi amacıyla
verilen (10/1121) esas numaralı Meclis Araştırması Önergesi’nin görüşmesinin
Genel Kurulun 5/12/2017 Salı günlü (bugün) birleşiminde yapılması önerilmiştir.
BAŞKAN
– Cumhuriyet Halk Partisi Grubu önerisi üzerinde ilk söz, öneri sahibi adına,
Adana Milletvekili Elif Doğan Türkmen’e aittir.
Buyurun
Sayın Türkmen. (CHP sıralarından alkışlar)
CHP
GRUBU ADINA ELİF DOĞAN TÜRKMEN (Adana) – Teşekkürler Başkanım. 
Cumhuriyet
Halk Partisi Meclis Grubu adına söz almış bulunmaktayım. 
Türkiye’de
kadın istihdamının durumu, artırılması, bu konuda önde olan ülkelerin ve
Türkiye’deki illerin, şirketlerin politikalarını inceleyerek kadın girişimci
sayısının, istihdamının artırılması için Meclis araştırması açılmasını talep
etmekteyiz. 
Türkiye’de
kadın nüfusu 39 milyon 771 bin 221, çalışma çağında olan kadın nüfusu 29,6
milyon, çalışan kadın sayısı ise 8,3 milyon. Çalışır görünen kadınların 2,4
milyonu ücretsiz aile işçisi ve bunların tamamına yakını kırsal kesimde. Bu
sayıyla birlikte, Türkiye’de çalışma çağındaki kadın nüfusunun içinde ücretli,
yevmiyeli, işveren ya da kendi hesabına çalışan kadın sayısı 5 milyon civarında.
Kadınların istihdama katılım oranı yüzde 28,4. Kadınların istihdama katılımında
ne yazık ki Avrupa Birliği ve OECD ülkelerinde en düşük sıralardayız.
Kadınların da erkeklerle eşit sayıda ekonomiye katılımının sağlanması, kişi
başına düşen gayrisafi millî hasılamızın bugünkü oranından çok daha yüksek
olmasına yol açacaktır. Türkiye’de çalışma çağındaki erkeklerin yüzde 75
civarında olduğu düşünüldüğünde, iş yaşamının içinde kadın çalışan sayısının
artırılmasına dönük projeler daha gerçekçi olacaktır. Kadın girişimci konusunda
da Türkiye kötü durumda, yüzde 9. 
OECD
araştırmasına göre kadın-erkek ücret eşitsizliğinde ise Türkiye ilk sıralarda.
Kadın İstihdamının Artırılması ve Fırsat Eşitliğinin Sağlanması Genelgesi’nde
eşit işe eşit ücret sağlanması düzenlemesi ve cinsiyet eşitliğine ilişkin
hükümlerin uygulanıp uygulanmadığının denetlenmesi zorunluluğu yer almaktaydı.
14 Kasımda Plan ve Bütçe Komisyonunda güncellenmek üzere gündeme alınan
genelgede “eşit işe eşit ücret” ifadesi çıkarıldı, cinsiyet eşitliğine ilişkin
hükümlerin uygulanıp uygulanmadığına dair denetleme zorunluluğu kaldırıldı.
Türkiye’de istatistiklere göre kadınların yüzde 45,6’sı bin liranın altında
aylık alırken bu oran erkeklerde yüzde 31. Hâl böyleyken genelgede yer alan
eşit işe eşit ücret düzenlemesinin kaldırılmasının nedeni nedir? Kadınların
istihdamının artırılması önündeki engelin… Yani çocuk ve yaşlı bakımıyla ilgili
yeterli adımların atılmaması, kreş ve gündüz bakımevi yükümlülüğünün denetimi,
kadının istihdamı önündeki engellerle ilgili istatistiki bilgileri toplamak,
araştırmalar yapmak, denetlemek için düzenlenen bu genelgenin bu son hâliyle
artık içeriği boşaltılmıştır. Kadın-erkek fırsat eşitliğini yaşama geçirecek en
önemli argümanlardan olan kadın istihdamının artırılması bu hâliyle mümkün
değildir. 
Türkiye’de
kadın ne yazık ki sosyal, toplumsal ve siyasal yaşamda geride bırakılmıştır.
Günümüz dünyasında ülkelerin gelişmişlik düzeyini gösteren en önemli
göstergelerden biri kadın haklarına ve cinsiyet eşitliğine verilen değer ve bu
yönde atılan adımlardır. Kadınların erkeklerle eşit sosyal, ekonomik ve siyasal
haklara sahip olmaları yalnızca toplumsal yaşamı iyileştirmeyecek, aynı zamanda
aydınlık, barış içinde Türkiye'nin inşasını sağlayacaktır. 
Kadın
istihdamında yaşanan sorunların tespiti, kadın istihdamının önündeki engellerin
kaldırılması, alınması gereken tedbirlerin görüşülmesi ve politikaların tespiti
amacıyla Meclis araştırmasını talep etmekteyiz.
Teşekkür
ederim. (CHP sıralarından alkışlar)
BAŞKAN
– Teşekkür ediyoruz Sayın Türkmen.
Öneri
üzerinde, Milliyetçi Hareket Partisi Grubu adına Aydın Milletvekili Deniz
Depboylu konuşacaktır.
Buyurun
Sayın Depboylu. (MHP sıralarından alkışlar)
MHP
GRUBU ADINA DENİZ DEPBOYLU (Aydın) – Sayın Başkan, değerli milletvekilleri; CHP
grup önerisi üzerinde Milliyetçi Hareket Partisi Grubumuz adına söz almış
bulunmaktayım. Konuşmama başlamadan önce Gazi Meclisi ve yüce Türk milletini
saygıyla selamlıyorum.
Değerli
milletvekilleri, Mustafa Kemal Atatürk der ki: “Dünyada hiçbir milletin kadını
‘Ben, Anadolu kadınından fazla çalıştım, milletimi kurtuluşa ve zafere
götürmekte Anadolu kadını kadar emek verdim.’ diyemez.” Tarihe dönüp de
baktığımız zaman, tarihin her sayfasında Türk kadınının şanlı zaferlerini,
şanlı duruşunu görürüz. Ben, milattan önce 6’ncı yüzyılda yaşamış bir Türk
kadınından bahsetmek istiyorum; Tomris Hatun, diğer namıyla Tomris Han ya da
Tomris Kağan. Tomris Hatun, 6’ncı yüzyılda İskitler adıyla da bilinen, Sakalar
adıyla da tanınan, aynı zamanda bozkırın kuyumcuları denilen kavmin kraliçesi,
hatunu, hanı, kağanıydı. Eşinin ölümünden sonra devlet yönetimini ele aldı ve
Pers diyarında hüküm süren Ahameniş hükümdarlığının acımasız, eli kanlı
hükümdarı Kiros’la savaşarak zafer kazanmıştı. 
Türk
kadını, tarihte erkekle eşit hak ve statüye sahipti, zamanla sosyal yaşamda ve
üretimdeki hakları maalesef kayboldu. Ancak Türk kadınının varlığı ve gücü
kendine biçilmiş rollere sığmadı, İstiklal Harbi’nde de adını tarihe şanlı bir
şekilde, altın harflerle kazıdı. Anadolu’nun her yanında, örneğin İstanbul’dan
Halide Onbaşı, Nezahat Onbaşı, Kastamonu’dan Şerife Bacı, Erzurum’dan Nene
Hatun, Kara Fatma, Kastamonu’dan Halime Çavuş, Akhisar’dan Gördesli Makbule,
Aydın’dan Çete Emir Ayşe, Adana’dan Tayyar Rahmiye ve adını sayamadığımız nice
şanlı Türk kadını, kahraman Türk kadını İstiklal Harbi’nde erkeğiyle savaştı.
Mustafa Kemal Atatürk’ün de en büyük hedefi Türk kadınına hak ettiği hakları,
statüleri tekrar kazandırmaktı. Sayın Genel Başkanımızın bugün de ifade ettiği
gibi “Türk kadını yuvasının da yurdunun da zarafet, zekâ ve ziynetle taçlanmış
mimarıdır.” Ama bugün bakıyoruz, bu değerli role sahip, toplumun mimarı olan
kadınlar hak ettiği her şeye kavuşuyor mu? Başta istihdam olmak üzere birçok
konuda sıkıntı yaşıyor, istihdamda erkeklerin yarısı kadar yer bulabiliyor.
Yine, kadına yönelik şiddet keza. Kadınlar siyasi hayatta da yeterince temsil
hakkına sahip değiller. Ancak eğitimli ve güçlü kadınlar toplumu güçlü, öz
güveni yüksek hâle dönüştürerek yeni nesiller oluştururlar, bunu da unutmamak
lazım.
Bugün
Mühendisler Günü, ben başta kadın mühendislerimiz olmak üzere tüm
mühendislerimizin de gününü kutluyorum. Sizleri saygıyla selamlıyorum. (MHP
sıralarından alkışlar)
BAŞKAN
–Teşekkür ediyorum Sayın Depboylu. 
Halkların
Demokratik Partisi Grubu adına Adana Milletvekili Meral Danış Beştaş
konuşacaktır. 
Sayın
Danış Beştaş, buyurun. (HDP sıralarından alkışlar) 
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri;
kadın istihdamının araştırılmasına ilişkin önergeyi destekliyoruz. 
Evet,
bu konuda çok büyük problemler var ve gerçekten hem toplumsal yaşamda hem de
istihdam alanında kadınlara yönelik ayrımcılık, cinsiyet ayrımcılığı ve emek
düşmanlığı en üst noktada seyretmeye devam ediyor. Diğer CHP vekili arkadaşım
birçok rakama değindi, önergede de var, bu nedenle kafanızı rakamlarla
doldurmak niyetinde değilim; üç dakikada böyle bir şansım da maalesef söz
konusu değil. Ama şöyle bir rakam paylaşmak isterim: Kadının iş gücüne katılım
oranında Türkiye OECD ülkeleri arasında sonuncu, dünyada ise 127’nci sırada.
Çalışma çağında şu anda 20 milyon kadın işsiz. Çalışır görünen kadınların 2,4
milyonu ücretsiz aile işçisi konumunda ve bunların önemli bir bölümü kırsal
kesimde. 
Değerli
milletvekilleri, kadına yönelik politikalar sadece istihdam alanında değil,
aslında hayatın her alanında kadına karşıtlık, kadının emeğine, siyasi
yaklaşımına, varlığına bir düşmanlık olarak ve dışlayıcı bir yaklaşım olarak
önümüzde duruyor. Bugün, bu Parlamentonun tek kadın Eş Genel Başkanı Figen
Yüksekdağ hâlâ hapishanede. Yine, vekilliği düşürülen 5 milletvekili
arkadaşımızdan 4’ü kadın. Bu liste çok fazla uzayabilir. Hayatın her alanında
kadınlar, hem çalışmadan hem siyasetten hem ekonomik bağımsızlıktan aslında men
ediliyor. 
Şimdi,
nedir? Kadın alanında çalışan arkadaşlar çok iyi bilirler; kadınlar üzerindeki
sömürünün bu kadar katmerleşmesinin, şiddetin bu kadar büyük olmasının sebebi
kadınların ekonomik bağımsızlıklarının olmamasıdır; kadınların eşlerine,
babalarına, kardeşlerine, ailelerine bağımlı olmasıdır harçlık almasıdır her
şeyden önce. Kadının kendi bütçesinin olmaması, çalışmaması onu erkeğe bağımlı
hâle getiriyor. Bu konuda Hükûmetin politikaları da bunu çok ciddi bir şekilde
destekliyor. AKP Genel Başkanı Erdoğan’ın bu sözü bile aslında birçok şeyi
anlatıyor: “Eline ver kazmayı, küreği çalışsın; olmaz böyle bir şey. Onun narin
yapısına ters düşer.” Biz narin yapılı da olmak istemiyoruz, çiçek ve gül de
olmak istemiyoruz. Biz de bu ülkenin yarısı olan yurttaşlar olarak iş alanında,
istihdam alanında hak ettiğimiz şekilde çalışmak istiyoruz. Şu anda, oran
olarak kadınların çalışma oranı erkeklerin yarısının yarısı niteliğinde. Yüzde
70 erkek istihdamı, kadınlar yüzde 30’un altında ve bu, kadına yönelik
ayrımcılığı, şiddeti, öfkeyi ve gerçekten kadının eve hapsini zorunlu kılan
gerekçelerin başında yer alıyor. Bu nedenle, Meclisin bu konuda araştırma
önergesini kabul ederek bu soruna çözüm araması elzemdir diyorum.
Teşekkür
ediyorum. (HDP sıralarından alkışlar) 
BAŞKAN
– Teşekkür ediyorum.
Öneri
üzerinde son konuşmacı, Adalet ve Kalkınma Partisi Grubu adına Düzce
Milletvekili Ayşe Keşir olacaktır.
Buyurun
Sayın Keşir. (AK PARTİ sıralarından alkışlar)
AK
PARTİ GRUBU ADINA AYŞE KEŞİR (Düzce) – Sayın Başkan, değerli milletvekilleri;
CHP’nin önerisi üzerine grubum adına söz almış bulunuyorum. 
Evet,
OECD verileri açıklandı, ben de o verilerden birkaç pasaj okuyacağım şimdi
size: 2005’ten bu yana yarattığı istihdam artışıyla OECD ortalamasını 5’e
katlamış bir ülke Türkiye. Bu, sizin bahsettiğiniz aynı raporda var. 2005’ten
bu yana Türkiye’de istihdam oranındaki artış yüzde 6,2 iken aynı dönem içinde
OECD ülkelerinde bu oran ne yazık ki yüzde 1,2’dir. Bu büyümeyi görmemek,
rakamları okumamak demek oluyor.
Yine
bir başka veri okuyacağım size: Türkiye’de -yine aynı veriden paylaşıyorum-
uzun dönemde işsizlik oranı 2016 itibarıyla yüzde 2,2 iken bugün 2 olmuştur,
2005’in de yarısı seviyesine inmiş durumdadır. 
Ben
önergeyi gerekçeleriyle çok dikkatli okudum; orada, ikinci paragrafta -eğer önünüzdeyse
bakmanızı istirham edeceğim sizden- 2013 ile 2014 verileri karşılaştırılmış.
2013’te yüzde 45,2 olan oranın 2014’te yüzde 46 diyor, doğrusu, yüzde 45,9’a
çıktığından bahsedilmiş ama aynı rakamın 2016 güncel oranı var, yüzde 41,5’e
inmiş durumda okumayan ve çalışmayan 15-29 yaş arası kadın oranı 2016
rakamlarına ulaşamadınız mı yoksa 2016 rakamlarındaki bu iyileşmeyi yazmaya
eliniz mi varmadı? Bunu merak ettiğimi ifade etmek istiyorum. 
Kadın
istihdamından ve bugün 5 Aralık kadının seçme ve seçilme hakkından bahsederken
aslında, kadının eğitime erişiminden bahsetmemiz gerekiyor çünkü yoksulluk,
istihdam verilerini konuştuğumuzda mutlaka kadının eğitime erişimiyle çok
doğrudan orantılı olduğunu, alanı çalışanlar çok iyi bilmektedirler. Türkiye’de
2002 yılında kadının üniversiteleşme oranı ne yazık ki yüzde 13 iken bugün
açılan üniversitelerle, 81 ilde açılan üniversitelerle ve özellikle başörtülü
kadınların eğitime erişimiyle birlikte bu oran yüzde 50’yi zorlamaktadır. 
Türkiye,
eski Türkiye değil. Türkiye’de “Dünya 5’ten büyüktür.” diyen bir dünya lideri
var. Rakamları eksik ve yanlış okumak eski kompleksli siyasetçi refleksidir,
Türkiye siyaseti daha yenisini hak ediyor. 
Hızlı,
birkaç rakam daha okuyacağım size: AB ülkeleri içinde kadın istihdamı ne yazık
ki son dönemde yüzde 4,8 artarken bu rakam Türkiye’de 3 katındadır. Almanya’da
1 milyon kadın yeni dönemde işe girerken Türkiye’de bu rakam 3 milyon kişiyi
aşmıştır, yüzde 55,2’dir. İngiltere’de ne yazık ki son dönemde sadece 1 milyon
kadın istihdama katılabilmiştir. Türkiye’de kadının iş gücü oranı, iş gücüne
katılımı 3 milyon 733 bin kişiyle yüzde 63,3 oranında artmıştır.
Rakamları
doğru okuyamamak sanırım bir gelenek oluşturdu sizde ama Türkiye’de rakamları
doğru okuyanların olduğunu hatırlatarak yüce heyetinizi saygıyla selamlıyorum.
(AK PARTİ sıralarından alkışlar) 
BAŞKAN
– Teşekkür ediyorum. 
Cumhuriyet
Halk Partisi Grubunun önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir. 
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
4.- AK PARTİ Grubunun, Genel Kurulun
çalışma saatleri ile gündemdeki sıralamanın yeniden yapılmasına; bastırılarak
dağıtılan 506 sıra sayılı Kanun Teklifi’nin kırk sekiz saat geçmeden gündemin
“Kanun Tasarısı ve Teklifleri ile Komisyonlardan Gelen Diğer işler” kısmının
1’inci sırasına alınmasına ve 506 sıra sayılı Kanun Teklifi’nin İç Tüzük'ün
91'inci maddesine göre temel kanun olarak bölümler hâlinde görüşülmesine
ilişkin önerisi 
Türkiye Büyük Millet Meclisi Başkanlığına
Danışma
Kurulunun 5/12/2017 Salı günü (bugün) yaptığı toplantıda siyasi parti grupları
arasında oy birliği sağlanamadığından, İç Tüzük’ün 19’uncu maddesi gereğince
grubumuzun aşağıdaki önerisinin Genel Kurulun onayına sunulmasını arz ederim.
 Mustafa
Elitaş 
 Kayseri

 AK
PARTİ Grubu Başkan Vekili 
Öneri:
Bastırılarak
dağıtılan 506 sıra sayılı Kanun Teklifi’nin kırk sekiz saat geçmeden Gündemin
“Kanun Tasarısı ve Teklifleri ile Komisyonlardan Gelen Diğer işler” kısmının
birinci sırasına; yine bu kısımda bulunan 379, 382, 384, 389, 139, 140, 284,
102, 104, 105, 110, 111, 113, 114, 122, 147, 150 ve 481 sıra sayılı kanun
tasarılarının ise yine bu kısmın sırasıyla 6, 7, 8, 9, 10, 11, 12, 13, 14, 15
16, 17, 18, 19, 20, 21, 22 ve 23’üncü sıralarına alınması ve diğer işlerin
sırasının buna göre teselsül ettirilmesi,
Genel
Kurulun, 7 Aralık 2017 Perşembe günkü birleşiminde 465 sıra sayılı kanun
tasarısına kadar olan işlerin görüşmelerinin tamamlanmasına kadar çalışmalarını
sürdürmesi;
506
sıra sayılı Kanun Tasarısı İç Tüzük'ün 91'inci maddesine göre temel kanun
olarak görüşülmesi ve bölümlerinin ekteki cetveldeki şekliyle olması
önerilmiştir.




506 Sıra sayılı
Bazı Kanunlarda Değişiklik Yapılmasına Dair Kanun
  Teklifi (2/1945)




Bölümler


Bölüm Maddeleri


Bölümdeki
Madde
  Sayısı




1. Bölüm


1 ila 7’nci maddeler arası



7




2. Bölüm


8 ila 13 üncü maddeler arası


6




Toplam
  Madde Sayısı


13




BAŞKAN
– Adalet ve Kalkınma Partisi grup önerisi üzerinde öneri sahibi olarak Bilecik
Milletvekili Halil Eldemir konuşacaktır.
Buyurun
Sayın Eldemir. (AK PARTİ sıralarından alkışlar)
HALİL
ELDEMİR (Bilecik) – Sayın Başkanım, değerli milletvekilleri; AK PARTİ
Grubumuzun İç Tüzük’ün 19’uncu maddesine göre vermiş olduğu grup önerimizle
ilgili söz almış bulunuyorum. Bu vesileyle sizleri, sizlerin nezdinde de aziz
milletimizi saygıyla selamlıyorum.
Grup
önerimiz, Bazı Kanunlarda Değişiklik Yapılmasına Dair Kanun Teklifi’nin -506
sıra sayısıyla bastırılan- kırk sekiz saat geçmeden gündemin “Kanun Tasarı ve
Teklifleri ile Komisyonlardan Gelen Diğer İşler” kısmının 1’inci sırasına
alınmasını, bunun yanında da gruplar arasında ittifak olan uluslararası
sözleşmelerin ön sıralara çekilmesini amaçlamaktadır.
506
sıra sayılı Kanun Teklifi, sporculara yapılan ücret ve ücret sayılan
ödemelerdeki gelir vergisi tevkifatındaki düzenlemenin 193 sayılı Kanun’un
72’nci maddesinde uygulanan süre uzatımının 31 Aralık 2019’a kadar
uzatılmasını, Ankara Güzel Sanatlar Üniversitesinin adının Ankara Müzik ve
Güzel Sanatlar Üniversitesi olarak değiştirilmesini, Ankara’da Sevgi Vakfı
tarafından Lokman Hekim Üniversitesi adıyla yeni bir vakıf üniversitesi
kurulmasını, yaşlılar için gündüzlü bakım merkezlerinin açılmasını, Türk
Optisyen-Gözlükçüler Birliği ve optisyen-gözlükçüler odalarının ilk
oluşumlarına açıklık getirilmesini, Yunus Emre Vakfı Mütevelli Heyeti ile
Yönetim Kurulunun üye yapısının yeniden belirlenmesini, Yunus Emre Vakfı
tarafından yurt dışına gönderilen vakıf personeline hizmet damgalı pasaport
verilmesi hususlarını içermektedir. 
Grup
önerimizi Genel Kurulun takdirlerine sunuyor, Genel Kurulu saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ediyorum.
Öneri
üzerinde Halkların Demokratik Partisi Grubu adına Muş Milletvekili Ahmet
Yıldırım konuşacaktır.
Buyurun
Sayın Yıldırım. (HDP sıralarından alkışlar)
HDP
GRUBU ADINA AHMET YILDIRIM (Muş) – Teşekkür ederim Sayın Başkan.
Herhâlde
dünyada bu kadar kolay üniversitenin kurulduğu ikinci bir ülke yoktur. Bu Parlamentonun
üyesi olan birçok akademisyen vardır veya akademisyen olmamakla birlikte
akademik çalışma içerisinde yer almış birçok milletvekili vardır. Ciddi,
demokratik, bilimsel esaslara dayalı bir ülkede anaokulu açmak bile bu ülkede
üniversite açmaktan daha zordur. Bu ülkede üniversite açmanın artık hiçbir
toplumsal ihtiyaç çerçevesinde gelişimi söz konusu değildir. Bu ülkede
üniversite sayısı arttıkça niteliksel bir erozyon yaşandı. Bu ülkede her ile,
belki de daha ilçelere lise açılmadan önce üniversiteler ve ona bağlı
fakülteler ve meslek yüksekokulları açıldı. İktidar, belki bu ülkede üniversite
sayısını, fakülte sayısını, yüksekokul sayısını artırmakla övünebilir ama
övünebiliyorsa bir de üniversitelerin dejenerasyonuyla kendini
yüzleştirmelidir. Kaldı ki iktidarı eleştirmek sosyal bilimin, “academia”nın
temel ilkelerindendir; iktidarın yanlışlarının üzerine gitmek, bunun için
düşünce üretmek vicdanlı ve bilimsel esasları önceleyen her akademisyenin
işidir ama bu iktidarın en önemli korkularından biri de özgür düşünen
akademisyenlerdir. Düşünün, bu ülkede tanınmış ve uluslararası itibara sahip
birçok üniversite mensubu ve akademisyen, yalnız başına ve sadece savaş ve
çatışma politikalarını, kan politikalarını istemediği için bu iktidarın pespaye
KHK’leriyle üniversitelerden kovulmuştur. Siz kendinizi o KHK’lerle bu ülkenin
özgür beyinlerini, özgür düşünen ve üreten akademisyenlerini uzaklaştırmış
sayıyor olabilirsiniz ancak kendinizi kandırırsınız. Düşünün, İbrahim Kaboğlu
gibi, onun gibi sayabileceğimiz Cem Terzi, Ayşen Uysal ve birçok akademisyen
sadece kendi üniversitelerinden bir alçak KHK’yle ihraç edilmiyor, yurt içi ve
yurt dışında çalışma olanakları ellerinden alınıyor. Akademik kariyerinin
tamamını dünyada, Batı’lı ülkelerdeki sayılı üniversitelerde tamamlamış olan
akademisyenler yurt dışına çıkamadıkları için, dünyanın en değerli
üniversitelerinden davet almalarına rağmen, gidip çalışamıyorlar. Şimdi, bütün
bunların gölgesinde yeni üniversite açıyor olmanın ancak üniversitelerin
niteliğini düşürmekten başka hiçbir şeye hizmet etmeyeceğini ifade ederek bütün
Genel Kurulu saygıyla selamlıyorum. (HDP sıralarından alkışlar)
BAŞKAN
– Teşekkür ediyorum.
Öneri
üzerinde son konuşmacı, Cumhuriyet Halk Partisi Grubu adına Sakarya
Milletvekili Engin Özkoç olacaktır.
Buyurun
Sayın Özkoç. (CHP sıralarından alkışlar)
CHP
GRUBU ADINA ENGİN ÖZKOÇ (Sakarya) – Sayın Başkan, değerli milletvekili
arkadaşlarım; hem Millî Eğitim Komisyonundayken hem de diğer komisyonlarda
görev yaparken çok açık ve net bir şey söylüyoruz, orada diyoruz ki: Bu yasalar
görüşülürken yeteri derecede görüşülmüyor, yeteri derecede değerlendirilmiyor,
alt komisyonlarda değerlendirilmiyor. Daha sonra, teknik konularla ilgili,
örneğin sporcuların ödemesi gereken vergiyle ilgili, artan oranda ödedikleri
vergiyle ilgili bir maddenin değişikliği Millî Eğitim Komisyonunda görüşülüyor
ama asıl ilgilendirdiği Komisyon Plan ve Bütçe Komisyonu. Biz şerh düşüyoruz,
diyoruz ki: “Bu, Plan ve Bütçe Komisyonunda görüşülmelidir.” Fakat Plan ve
Bütçe Komisyonuna gitmeden, hatta yeteri kadar görüşemediğimiz bütün maddelerle
birlikte grup başkan vekilleri geliyor, diyorlar ki: “Biz AKP’nin önergesiyle
13 maddelik, iki bölümden oluşan bir torba yasa daha getirdik. Hem
üniversitelerin adlarını değiştireceğiz hem vergiyle ilgili değişiklikler
yapacağız.” Bir oldubitti içerisinde Türkiye Büyük Millet Meclisinde yasalar
geçiyor.
Şimdi,
biz bugün, uluslararası anlaşmaları konuşmakla ilgili geldik, konuşmacı
arkadaşlarımızı belirledik, grup başkan vekilleri bu konuda gerekli anlaşmayı
yaptılar ama içeriye giriyoruz, bir bakıyoruz önümüze bir önerge gelmiş, bir
torba yasa gelmiş, hiçbir arkadaşımız buna hazır değil, ilgili Komisyondaki
arkadaşlar bu konuyla ilgili uyarılmamış ve geliniyor, burada bu torba yasa
hemen oldubittiyle görüşülmek isteniyor. Bu tür geçen yasalar halkın vicdanını
yaralıyor, bu tür geçen yasalar halkın vicdanında karşılık bulmuyor. 
Az
önce, Diyarbakır’ın Sur ilçesinden gelen vatandaşlarımızla görüştük. Oradaki
vatandaşlarımız, Türkiye Büyük Millet Meclisinde alınan kararlarla, oldubittiye
getirilerek binlerce kişinin evsiz kaldığından ve oralarda yaşayan insanların
hak ettikleri karşılıkları almadan evlerini terk etmek zorunda
bırakıldıklarından bahsettiler. “Bu kararları sizler alıyorsunuz. Sizler bu kararları
neden bizim adımıza yeteri derecede tartışmıyorsunuz?” dediler. Ben de
kendilerine dedim ki: “Biz diğer muhalefet milletvekilleriyle beraber bunun
için mücadele ediyoruz. Ama öyle oldubittiyle getiriyorlar ki -o Sur’da yaşayan
kardeşlerimize, yoksulluk içerisinde kıvranan kardeşlerimize, evi hiç, yok
pahasına alınan kardeşlerimize ve onlara bir ev verilmeyen kardeşlerimize-
sizin hayatınızla ilgili kararlar burada üç dakikalarla, beş dakikalarla
geçiyor.” Şimdi onların hesabını sormak ve onlar adına burada onların arkasında
durmak tüm milletvekillerinin görevidir. Sizden, bu yasalara karşı,
oldubittilere karşı sizin de dik durmanızı rica ediyor, saygılar sunuyorum.
(CHP sıralarından alkışlar)
BAŞKAN
– Teşekkür ediyorum.
Adalet
ve Kalkınma Partisi Grubunun önerisini oylarınıza sunuyorum: Kabul edenler…
Kabul etmeyenler… Öneri kabul edilmiştir.
Şimdi,
İç Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım. 
VIII.- BAŞKANLIĞIN GENEL KURULA SUNUŞLARI
A) Önergeler
1.- Adana Milletvekili Meral
Danış Beştaş'ın, (2/1355) esas numaralı 5271 Sayılı Ceza Muhakemesi Yasasında
Değişiklik Yapılmasına Dair Kanun Teklifi’nin doğrudan gündeme alınmasına
ilişkin önergesi (4/121)
Türkiye Büyük Millet Meclisi Başkanlığına
(2/1355)
esas sayılı Kanun Teklifi’min İç Tüzük’ün 37’nci maddesi gereğince doğrudan
Genel Kurul gündemine alınması hususunda gereğini arz ederim. 
 Meral
Danış Beştaş
 Adana
BAŞKAN
– Teklif sahibi olarak, İç Tüzük 37 üzerine Adana Milletvekili Meral Danış
Beştaş konuşacaktır.
Buyurun
Sayın Danış Beştaş. (HDP sıralarından alkışlar)
MERAL
DANIŞ BEŞTAŞ (Adana) – Sayın Başkan, değerli milletvekilleri; kanun teklifimiz,
özü itibarıyla 15 Temmuz darbe girişimi soruşturmaları kapsamında görevden
uzaklaştırılan, hakkında ceza kovuşturması başlatılan ve yargılama yetkisini
kötüye kullanmış olan yargıç ve savcılarla yürütülmüş olan davalar için
hükümlüler lehine ya da tutuklular lehine -tutuklular bu kapsama da girebilir-
ceza infazlarının durdurulması, tutukluların da özgürlüklerine kavuşmasını
amaçlamaktadır.
Evet,
bugünlerde yargıyla çok haşır neşiriz, gerçi bu dönem hiç bitmeyecek gibi ama
bir “tiyatro” söylemidir almış başını gidiyor. Hani deniyor ya: “New York’ta
yargı eliyle bir tiyatro oynanıyor. Orada bir çadır mahkemesi var.” Ama şunu
unutuyorlar bunu söyleyenler: Burada da prefabrik tiyatrolarla Demirtaş’ı
yargılama sahnesi yarın değil öbür gün sergilenecek. Evet, maalesef, yargı
eliyle tiyatro oynanabiliyor. Biz bu tiyatroyu uzun zamandır izledik ve hatta
hâlihazırda milletvekillerimizin, belediye başkanlarımızın hapishanede olması,
adımıza fezlekelerin hız kesmeden düzenlenmeye devam etmesi tiyatronun burada
bütün gücüyle devam ettiğini de gösteriyor. Hukukla arası hiç de iyi olmayan
Hükûmet bu oyunu dönemin rengine, kokusuna, dokusuna göre oynamakta oldukça
mahir gerçekten. Günü geldi Ergenekon oldu, Balyoz oldu; günü geldi FETÖ oldu
bu tiyatroların adı ve elbette bir zamanlar adına “KCK” dedikleri, şimdi isim
bile vermeksizin tüm muhalifleri cezaevlerine sokmak için türlü yollar
geliştirdikleri tiyatronun sonu ise nedense hiç gelmiyor. Hukuk devletinde
yargının bağımsız olması ve hukuka bağlı olması temeldir, esastır ancak AKP
Hükûmeti hukuku kendi lehine kullanmaya çalışıyor ve kendi hukukunu, kendi
iktidarını korumak için hukuktan ciddi bir şekilde sapma içindedir.
Değerli
milletvekilleri, elimde onlarca, yüzlerce hâkimin olduğu, ihraç edildiği,
tutuklu olduğu ve hatta ceza aldığı yargıç ve savcıların isim listeleri var ve
bu yargıç ve savcıların hangi davalarda mahkûmiyet kararı verdiklerini, hangi
iddianameleri hazırladıklarını ve şu anda bu mahkûmiyet kararları sebebiyle
kimlerin cezaevinde olduğunu uzun uzun anlatmak isterdim ama maalesef süreler
çok kısıtlı olduğu için bunu anlatma olanağımız söz konusu değil. Ama şunu
ifade etmek isterim ki: Birkaç tane mahkeme, Ankara 4. Ağır Ceza Mahkemesi ve
benzeri birkaç mahkeme KCK dosyalarında da yargılamanın yenilenmesi yolunu
kabul etmiştir ama diğer mahkemelerin tümü bu konuda Kürtler, muhalifler,
HDP’liler, DBP’liler söz konusu olunca yargılamanın yenilenmesi yönteminden
kesinlikle uzak durmaktadırlar. Bu kadar da değil. Şu anda milletvekilleri
olarak bizler hakkındaki birçok fezleke FETÖ’den yargılanan, ihraç edilen ve
tutuklanan savcıların imzasını taşıyor ve bu fezlekelerin sergisini bugün
grubumuzda açtık. Gerçekten öneriyorum, özellikle iktidar partisi
milletvekilleri gidip o sergiyi bir ziyaret etsinler. “Fezleke” dedikleriniz
nedir bir görün. Orada neredeyse öksürüğümüze, adımımıza, ağzımızı açmamıza,
hiçbir şey dememize gerek olmadan bulunmamıza savcıların fezleke hazırladığını
göreceksiniz.
Bunlar
çok tekil örnekler ama şunu da söylemek isterim ki Anayasa Mahkemesi şöyle bir
karar verdi Selçuk Özdemir davasında, 26 Temmuz 2017 tarihli. Bir hâkim FETÖ
soruşturmasından dolayı tutuklanıyor ve bunu AYM’ye taşıyor, en üst yargı
organına. Anayasa Mahkemesi, uzun uzun, Fetullahçıların, o dönemde görev yapan
savcı ve hâkimlerin nasıl hukuktan saptıklarını, nasıl kumpaslar hazırladıklarını
Selçuk Özdemir kararında ayrıntılarıyla açıklamış, izah etmiş.
Şimdi
burada, açıkçası -Ergenekon davasının savcısıydı biliyorsunuz bir dönemler AKP
Genel Başkanı- BDP’li siyasetçilerin tutuklanması, HDP’lilerin tutuklanması
için her dönem demeç veren Başbakan, daha sonra “Kandırıldık.” demedi mi? Dedi.
“Kandırıldık.” dedi. Peki, burada, FETÖ yargıçlarının ve savcılarının
hazırladıkları davalar konusunda da kandırılmış olmuyor mu? Madem öyle, gelin
bu davaların yeniden görüşülmesi için Meclis bir irade ortaya koysun ve bu
kanun teklifimizin kabulüyle en azından hukuksuz yargılamalara adalet konusunda
bir kapı aralayalım diyorum. 
Teşekkür
ederim. (HDP sıralarından alkışlar) 
BAŞKAN
– Teşekkür ediyorum. 
İç
Tüzük 37 önerisini oylarınıza sunuyorum: Kabul edenler… Kabul etmeyenler… Öneri
kabul edilmemiştir. 
Gündemin
“Seçim” kısmına geçiyoruz. 
IX.- SEÇİMLER
A) Komisyonlarda Açık Bulunan Üyeliklere
Seçim
1.- (10/601) esas numaralı Yurtdışına
Kaçırılan Kültür Varlıklarımızın Belirlenerek İadelerinin Sağlanması ve Mevcut
Kültür Varlıklarımızın Korunması İçin Alınması Gereken Tedbirlerin Belirlenmesi
Maksadıyla Kurulan Meclis Araştırması Komisyonunda boş bulunan üyeliğe seçim
BAŞKAN
- Yurtdışına Kaçırılan Kültür Varlıklarımızın Belirlenerek İadelerinin Sağlanması
ve Mevcut Kültür Varlıklarımızın Korunması İçin Alınması Gereken Tedbirlerin
Belirlenmesi Maksadıyla Kurulan Meclis Araştırması Komisyonunda boş bulunan ve
Adalet ve Kalkınma Partisi Grubuna düşen üyelik için Gaziantep Milletvekili
Mehmet Erdoğan aday gösterilmiştir. 
Kabul
edenler… Kabul etmeyenler… Kabul edilmiştir. 
Hayırlı
olsun. 
Alınan
karar gereğince sözlü soru önergeleri ile diğer denetim konularını görüşmüyor
ve gündemin “Kanun Tasarı ve Teklifleri İle Komisyonlardan Gelen Diğer İşler”
kısmına geçiyoruz. 
1’inci
sıraya alınan, Adalet ve Kalkınma Partisi Grup Başkanvekili Kayseri
Milletvekili Mustafa Elitaş'ın Bazı Kanunlarda Değişiklik Yapılmasına Dair
Kanun Teklifi (2/1945) ile Milli Eğitim, Kültür, Gençlik ve Spor Komisyonu
Raporu’nun görüşmelerine başlayacağız. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet
ve Kalkınma Partisi Grup Başkanvekili Kayseri Milletvekili Mustafa Elitaş'ın
Bazı Kanunlarda Değişiklik Yapılmasına Dair Kanun Teklifi (2/1945) ile Millî
Eğitim, Kültür, Gençlik ve Spor Komisyonu Raporu (S. Sayısı: 506) (x)
BAŞKAN
– Komisyon ve Hükûmet? Yerinde. 
Komisyon
Raporu 506 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklif, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı oylanacaktır.

Teklifin
tümü üzerinde gruplar adına ilk söz Milliyetçi Hareket Partisi Grubu adına
Erzurum Milletvekili Kamil Aydın’a aittir. 
Buyurun
Sayın Aydın. (MHP sıralarından alkışlar)
Süreniz
yirmi dakikadır.
MHP
GRUBU ADINA KAMİL AYDIN (Erzurum) – Teşekkür ederim Sayın Başkan. 
Sayın
Başkan, yüce Meclisin değerli üyeleri; 506 sıra sayılı Bazı Kanunlarda
Değişiklik Yapılmasına Dair Kanun Teklifi’nin geneli hakkında konuşmak üzere
Milliyetçi Hareket Partisi Grubu adına söz almış bulunmaktayım. Yüce heyetinizi
saygıyla selamlıyorum. 
Saygıdeğer
milletvekilleri, öncekilere kıyasla sayısı daha az olmasına rağmen
çeşitliliğini koruyan kokteyl bir torba yasayla tekrar baş başayız. Keşke, dün
Milli Eğitim, Kültür, Gençlik ve Spor Komisyonunda bunu -çok da fazla bir
katılım olmamasına rağmen- saatlerce görüştükten sonra bazı tereddütlerin
giderilmesine vakit ayırıp daha sağlıklı bir şekilde buraya getirseydik ama
maalesef, yarın getirilmesi dahi söylenmesine rağmen bugün bir anda karşımızda
bulduk. E tabii ki sorun çözmekle mükellefiz yasama organı olarak; memleketin,
milletin lehine, faydasına, birtakım sıkıntılara çözüm üretmek amacıyla
buradayız ama bu anlamda baktığımızda, şu anda bizi izleyen Türk milletine de
buradan söylemek istiyoruz ki onların öncelikli meseleleri gerçekten sürekli
öteleniyor, biraz daha kenara bırakılıyor. Yani, bundan önce, işte, müjde
bekleyen kadro işi var, öğretmenlerin sıkıntıları var, atanamama dertleri var,
efendim, yargıdaki birtakım sıkıntıları, sorunları, sözleri falan, bütün bunları
cemettiğimizde işsizlik başlı başına bir sıkıntı, artan bir enflasyonla baş
başayız. Bunları daha teferruatlı görüşüp daha sağlıklı birtakım kararlar
alabilseydik ama gelen kanun teklifinin içeriğine baktığımızda gerçekten
olumluyabileceğimiz, evet, ihtiyaca binaen yapılan birtakım maddelerin varlığı
yanı sıra, eleştiriye matuf, efendim, çok da aciliyeti olmayan ya da üzerinde
epeyce düşünülmesi gereken birtakım hususlar da aynı torba içerisine konulmuş.
Evet, bunlara böyle, tabii, sırasıyla baktığımızda, biz dün Sayın Bakana da arz
ettik, dedik ki: Bakın, sürekli üniversitelileşmeden bahsediyorsunuz, evet,
gerçekten bir bakıma gurur duyuyoruz. 114 tane devlet üniversitesi, 67 vakıf
üniversitesi, 5 de vakıf meslek yüksekokulu olmak üzere, efendim, 186 civarında
bir yükseköğretimde okullaşma yoluna gittik. Ama tabii, öğrenci sayımız da
bununla birlikte 7 milyon 700 bin civarında bir rakama ulaştı. Bunlar rakamsal
olarak bizleri mutlu eden şeyler ama biliyorsunuz ki kemiyet-keyfiyet ilişkisi
çok önemli yani nitelik ile nicelik arasında bir bağıntının olması gerekir. Bir
taraftan sayısal bir çoğunluk sağlanırken öte yandan bu sayısal çoğunluğu
kaliteye, efendim, ülkenin kalkınmasına yansıtacak, birtakım güzelliklerin,
teknolojik gelişimlerin, bilginin, becerinin artmasına bir katkı sağlaması
düşünülmektedir fakat bu noktada, maalesef, beklentilerimiz boşa çıkmaktadır. O
zaman Sayın Bakan Bey’e bir cümleyle ifade ettim. Evet, gerçekten,
üniversitelerimizin keşke altyapıları daha güçlü bir şekilde hazırlanıp, öğretim
üyeleri güçlü bir şekilde yetiştirilip daha sonra bu üniversiteler halka
sunulsaydı daha nitelikli birtakım sonuçlar elde edebilirdik. Onun için,
söyledim ki, dedim ki: Evet, üniversitelerimiz var ama ne olur, bundan sonra
üniversitelileşirken ya da bu mevcut üniversitelerde birtakım fakülteler
kurarken, bu fakültelerde bölümler açarken ne olur, istihdam odaklı yapalım,
yani arz talep dengesini dikkate alalım. Efendim, kamuda, özel sektörde hangi
iş kollarına hangi ara eleman sıkıntılarını giderecek mesleklerle ilgili eğitim
kurumlarına ihtiyaç varsa bunlara yönelelim. Bunu kısmen vakıf üniversiteleri
gerçekleştirmeye çalıştı ama bunu kamuda pek fazla göremiyoruz. Dolayısıyla,
evet, istihdam odaklı bir bölümleşme, istihdam odaklı bir fakülteleşme, istihdam
odaklı bir üniversitelileşme sürecini mutlaka başlatmak zorundayız eğer “Lider
Ülke Türkiye” vizyonu diye bir iddiamız söz konusu ise. Bunu yaparken tabii ki
liyakat ve ehliyeti de bir tarafa bırakmamak lazım. 
Saygıdeğer
milletvekilleri, şimdi, söz konusu torba yasada gerçekten olumluyabileceğimiz,
gerçekten ihtiyaçları karşılayabileceğine inandığımız, toplumumuzda birtakım
kanayan yaralara merhem olacağını düşünebileceğimiz bazı şeyler var, yok değil.
Bunların başında efendim, nedir? İşte, yaşlılar için gündüzlü bakım
merkezlerinin açılması. Malumunuz, bu sadece engelliler bağlamlı düşünülmüştü
ama sadece engelliler bağlamlı düşünmemek lazım, bunun yaşlılar için de aynı
şekilde, sadece geceye endekslemeden gündüzlü bakım merkezlerinin de açılması
gerçekten 21’inci yüzyıla yakışır, efendim, Türk örf ve geleneklerine uygun bir
yaklaşımın tezahürüdür. 
Diğer
önemli bir şey, yine, efendim, tematik üniversiteler zincirine bir üniversite
daha katıldı. Sevgi Vakfının kurduğu Lokman Hekim Üniversitesinden bahsedildi.
Evet, bizim de katkılarımızla, bizim de desteğimizle bu üniversitenin de bir
vakıf üniversitesi olarak, özellikle sağlık teması odaklı bir sağlık
üniversitesinin de yine Türkiye'ye kazandırılması sevinilecek bir durumdur.
Bunun altyapısını oluştururken de bu üstteki temaya uygun bir şekilde
geliştirilmesi en büyük beklentimizdir. 
Diğer
önemli bir husus ise, yine baktığımızda özellikle bu, Türk Optisyen-Gözlükçüler
Birliği ve optisyen-gözlükçüler odalarının ilk oluşumlarıyla ilgili yaşanan
birtakım sıkıntılarının giderilmesi yönünde alınan bir karar. E bunu da
destekledik. Gerçekten yerinde bir karar çünkü tarafları dinledik, paydaşları
dinledik. Büyük sıkıntılara neden oldu bu, otorite ve yönetim ya da
teşkilatlanma eksikliğinden dolayı. Bunu da dikkate alarak olumladığımız bir
şey olarak bizim kararımızla ortak bir şekle dönüştü. 
Saygıdeğer
milletvekilleri, fakat, gerçekten kabul edilmesi ya da maşeri vicdanlarda
aklanması çok zor birtakım kararlar da alınmaya çalışıldı. Bunlardan öncelikle,
özellikle vurgulamamız gereken, 1’inci maddede zikredilen bir mevzu var. Bu,
sporculara yapılan ücret ve ücret sayılan ödemelerdeki gelir vergisi
tevkifatının düzenlendiği 193 sayılı Gelir Vergisi Kanunu’nun geçici 72’nci
maddesinin uygulama süresinin uzatılmasıyla ilgili. Şimdi, neyi içeriyor bu
madde? Çok detaylarıyla verilmemiş ama yaptığımız araştırmalar ışığında bu
maddede gerçekten birilerinin ya da bazı kulüplerin içine düştüğü belki mali
sıkıntıları giderme amaç edilmiştir. Şimdi, Allah aşkına, bizim Anayasa’mızda
vergiyle ilgili amir bir hükmümüz var, 73’üncü madde -yanılmıyorsam- aynen
şöyle söyler: “Kazanan, kazandığı ücret mukabilinde, geliri doğrultusunda vergi
vermekle mükelleftir.” 
Şimdi,
Allah aşkına, saygıdeğer milletvekilleri, toplumumuzda asgari ücretle çalışan
insanlar var, toplumumuzda gerçekten özel sektörde alın terini verip akşam
evine helal rızık götürmeye çalışan bir sürü emek veren kardeşlerimiz var.
Şimdi, gerçekten hakkaniyet noktasında bunların maşeri vicdanlarını incitmemek
lazım. Yani, amiyane bir ifadeyle ya da halk ifadesiyle, halk deyimiyle, artık
bize çok mal olmuş bir ifadeyle “Az kazanandan az, çok kazanandan çok”
düsturumuz değil miydi bizim? E o zaman, Allah aşkına, bir profesyonel
futbolcunun -bütün ücretleri dâhilmiş, bir de onu öğrendik yani transfer
ücretinden aylığına, aylığından primine varana kadar- bütün bu ücretleri içeren
bir gelir skalası var, bu korkunç bir rakam. Bu rakamdan tutup da yüzde 15’lik
bir vergilendirme akla, izana, hakkaniyete, adalete ve eşitlik ilkesine hiç de
uygun bir tavır değil. Bu anlamda, biz, gerçekten, kamuoyunun vicdanının sesi
olmak zorundayız. Böyle bir taksimat mümkün değil. Yani bir taraftan düşük
gelirlilere yüzde 20’lerin, 30’ların, 35’lerin üzerinde bir vergi
bindirilmesinin, öte yandan sporculara, efendim milyonlarca dolarla, euroyla
bahse konu rakamlara yüzde 15’lik bir vergi dilimi getirilmesinin izahı mümkün
değildir. Bu konuda, gerçekten, biz eleştiri hakkımızı çok, özellikle kullanmak
istiyoruz. 
Diğer
önemli bir mevzu: Yine bir üniversite isim değişikliğine gidiyoruz. Şimdi,
Allah aşkına -hepimiz Allah’a şükür belirli bir eğitim geçmişiyle buraya
geldik- Ankara Güzel Sanatlar Üniversitesi, e ne olacakmış? Ankara Güzel
Sanatlar değil, Ankara Müzik ve Güzel Sanatlar Üniversitesi. Yani şuna
benziyor: Ortopedi ve tıp fakültesi gibi bir şey oluyor yani. İçerikle,
muhtevayla yani kapsayan ile kapsayıcı arasında bir ilişki vardır her zaman.
Türkiye değil, dünyanın her yerinde güzel sanatların genel bir tanımı
yapıldığında çok geniş, kavrayan bir ifadedir güzel sanatlar. İçinde inanın
müzikten sahne sanatlarına, sahne sanatlarından resme, resimden heykele,
heykelden diğer birtakım güzel sanatların alt branşlarını içeren bir kavramdan
bahsediyoruz biz.
Güzel
sanatlar, bunlar bölümleşmeyle başladı. Üniversitelerimizde bu süreç öncelikle
bölümler hâlinde başladı, güzel sanatlar bölümü; daha sonra fakülteleştiler ve
içerikleri büyüdü; aynen diğer bilim dallarında olduğu gibi ilave içerikler,
ilave alt temel dallar da ilave edildi. Daha sonra, şimdi, Allah’a şükür
üniversiteleşiyoruz. Tematik üniversitelileşme süreci gayet mantıklı bir süreç.
Yani sağlık bilimleri üniversitesi, sosyal bilimler üniversitesi, fen bilimleri
üniversitesi ama güzel sanatlar üniversitesi; aklın yolu bunu gerektirir, ilmin
yolu da bunu gerektirir ama tutup, kapsanan bir branşı alıp kapsayanın önüne
getirerek onu hâkim kılmaya çalışmak gerçekten ilme, irfana, mantığa ve bilgiye
aykırı bir şey. Ne olur güzel sanatlar? Eğer müzik öncelikliyse o zaman
vazgeçelim “güzel sanatlar” demeyelim “Müzik Bilimleri Üniversitesi” diyelim,
yani vazgeçilmez ise Ankara Müzik Bilimleri Üniversitesi ama “Müzik ve Güzel
Sanatlar Üniversitesi” deyince bu abesle iştigale götürür bizi. 
Diğer
yandan, yine, müziği anlatma adına söylüyorum, düşünce olarak gayet güzel
düşünülmüş ama böyle bir isim değişikliği gerçekten karşılık bulmaz ya da işte,
müziği de içine alan çok genel bir kültür tanımı içerisinde elbette olmazsa
olmazımızdan bir tanesi, o yüzyıllardan, süzgeçten geçip gelen bir milletin kültürünün
içerisinde örfün, âdetin, hukukun, geleneğin, göreneğin yeri olduğu kadar
müziğin de mutlaka yeri vardır. Dolayısıyla kapsayan en genel kavram “kültür”
ama daha küçük bir kapsayan kavram olarak “güzel sanatlar” kavramı var iken
bunun içeriğinden bir “müzik” kelimesini, sadece bir bilim dalını alarak onu
getirip ön ek olarak kullanıp “müzik ve güzel sanatlar” yapmak gerçekten çok
fazla kabul edilebilir bir şey değil. 
Saygıdeğer
milletvekilleri, bizim özellikle yapıcı eleştirimizi yaptığımız diğer önemli
bir husus da şudur: Çünkü eleştiri “evet”e “hayır”, “hayır”a “evet” demek
değildir, “güzel”e “çirkin” “çirkin”e “güzel” demek değildir. Burada
ölçülerimiz belli. Gerçekten ülkenin ali menfaatlerine uygunsa biz Milliyetçi
Hareket Partisi olarak, efendim, sıkıntı çözücü bir beklenti varsa elbette ki
elimizden geleni yaparız ama hak adına, hakikat adına doğruyu da söylemek
zorundayız.
Şimdi,
diğer bizim önemle, hassasiyetle üzerinde durduğumuz bir mesele de bu Yunus
Emre Vakfı Mütevelli Heyeti ve Yönetim Kurulu. Şimdi, bakın, Mütevelli
Heyetiyle ilgili burada çok tartıştık, hatırlarsanız; vakfı epey tartıştık,
hatta Maarif Vakfıyla da beraber tartıştık. Gündeme gelen özellikle şey neydi?
Biz, muadil birtakım uluslararası, diğer ülkelerde de olan vakıfları dikkate
alarak dedik ki, evet, böyle bir vakıf var. Efendim, vakfın ismi de çok
isabetli, misyonu, vizyonu da çok isabetli. Yani Yunus Emre 13’üncü yüzyılda
gerçekten Türk diline, Türk kültürüne, Türk düşünce sistematiğine büyük
katkılarda bulunmuş çok önemli bir zatımuhteremdir. Dolayısıyla Yunus Emre’nin
adıyla anılan bu vakfın yüksek bir ideali vardır, yüksek bir vizyonu vardır. O
da nedir? Türk dilini öğretmek, uluslararası arenada Türk kültürünü bütün
dünyaya tanıtmak. Şimdi, böyle yüksek bir ideale sahip bir vakıf, Allah aşkına,
hiç, konu uzmanlarından, tarafsız STK’lardan ya da kurumlardan idare heyetine
kimseyi almaz mı? 
Bakın,
hatta şunu dedik: Bu bir yüksek misyon. Dünyada Türk dilini öğretecek… Burada
yetkinlik sınırlaması belli, kim öğretecek belli. Bir kere uzman olacak. Yani
her şeyde olduğu gibi burada da liyakati ve özellikle uzmanlığı dikkate
alacağız. Başka? E bu konuda çok yetkin kurumlarımız var. Gerçekten Türk
dilinin öğretilmesiyle ilgili, Türk kültürünün tanıtılması, yayılmasıyla ilgili
kendine misyon edinmiş çok önemli, ta yüz yıllık kurumlarımız var. E onlardan
niye biz lojistik destek ya da karar alma mekanizmasında bir destek almıyoruz?
Yani bu heyetlere Türk Dil Kurumunun girmesinde ne sakınca var? Türk Tarih
Kurumunun bu heyetler içerisinde olmasında ne sakınca var? Atatürk Kültür, Dil
ve Tarih Yüksek Kurumunun ya da YÖK’ün bu heyetin içerisinde olmasında -bakın,
dün YÖK Başkanını temsilen de arkadaşımız aynı serzenişte bulundu, “Evet,
YÖK’ün de olmasını istiyoruz.” dedi- ne sakınca var? Ya da YÖK’ü temsilen
TÜBA’nın olmasında ne sakınca var? 
Şimdi,
bu noktada, gerçekten, iyice, sanki tamamen siyasal erkin güdümünde bir
vakıfmış gibi algı yaratırız. Değerli milletvekilleri, bu, gerçekten, amaca
matuf birtakım faaliyetlerimizi engeller. Goethe Enstitüsünün faaliyetinde
böyle bir yapı yoktur. İngiliz Kültürde, Amerikan Kültürde ya da Rockefeller
Vakfında böyle bir yapılanma yoktur. Elbette ki devletimizin yöneticilerinin de
söz hakkı sahibi olması gerekir ama faaliyet nedir? Faaliyet, kültürel ve
dilsel değerlerimizin dünyaya tanıtılması, taşınması. O zaman, demezler mi:
“Sizin şu şu şu yetkili kurullarınız var, onlar niye bu vakıf içerisinde yok?”
İnandırıcılığımızı yitiririz. Ne sakıncası var? Türk Dil Kurumu mutlaka karar
alma noktasında bulunsun, Tarih Kurumu bulunsun, TÜBA ya da YÖK’ü temsilen
birileri bulunsun. 
Bu
noktada biz teklifimizi dün de ifade ettik, bugün de tekrarlamak istiyoruz.
Evet, misyonu yüksek, vizyonu yüksek bir vakıf ama yurt dışına hepimiz zaman
zaman gidiyoruz, Allah aşkına, bazen ehliyet ve liyakatten öyle uzak bir temsil
heyetiyle karşılaşıyoruz ki kendisi Türk dilini kullanmaktan âciz ya da Türk
kültürüne vâkıf olmayan insanların temsil ettiği bir vakfın yurt dışında
herhangi bir yerde faaliyette bulunması faydadan çok zarar veriyor. Bu tür
sıkıntıların giderilmesi için biz gerekli yapıcı uyarılarımızı yapmak
zorundayız. 
Saygıdeğer
milletvekilleri, Yunusça başladık, Yunus’la devam ettik ve müsaadeniz olursa
Yunusça bir anekdotla bitirmek istiyorum. Gerçekten, biz, bildikçe,
bilmediğimizi bilen bir kültürden geliyoruz. Dolayısıyla, Yunus Emre der ki:
“Hiç hata yapmayan insan, hiçbir şey yapmayan insandır ve hayatta en büyük
hata, kendini hatasız sanmaktır.” Dolayısıyla biz hatalıyızdır çünkü bir şeyler
yapmaya çalışıyoruz ama en büyük erdem, yaptığımız hatanın farkında olarak
hatadan dönmektir diyorum.
Yüce
heyetinizi en derin saygılarımla selamlıyorum. (MHP ve AK PARTİ sıralarından
alkışlar) 
BAŞKAN
– Teşekkür ediyorum Sayın Aydın.
Halkların
Demokratik Partisi Grubu adına Muş Milletvekili Ahmet Yıldırım konuşacaktır.
Buyurun
Sayın Yıldırım. (HDP sıralarından alkışlar) 
HDP
GRUBU ADINA AHMET YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; özellikle, bu 506 sıra sayılı torba yasayla
ilgili olarak partimiz adına düşüncelerimizi ifade etmeden önce, son günlerde
güncelliğini koruyan, bitmeyecek olan, çünkü yargı marifetiyle çözüme
kavuşturulması gereken suç isnatları ortadan kalkmayıncaya kadar ortada duran
bazı rüşvet iddialarıyla ilgili düşüncelerimizi ifade etmek istiyorum.
Açıkçası,
memlekette siyasi iktidar açısından olan şu: Suç ne olursa olsun onu alıp alçak
bir darbeye yıkma ve bütün sorunları -ne olursa olsun sorunlar, rüşvet,
yolsuzluk, siyasi kadrolaşmalar- bütün bu iddiaları bizzat siyasi iktidarın
canavarlaştırdığı bir paralel devlet yapısının üzerine yıkma süreciyle karşı
karşıyayız. Kaldı ki hani, her günahın başı bir paralel devlet yapısı ki bu
iktidar onlarla kol kola gezerken toplumsal muhalefet bu paralel devlet yapısının
er geç bu ülkenin başına bela olacağını ifade etmiş olmasına rağmen bu siyasi
iktidarın büyüterek canavarlaştırdığı bu yapı hem 80 milyon insana karşı darbe
yapacak hem de bu paralel devlet yapısı siyasi iktidarın suçlarının ve
günahlarının üstünün örtülmesinin aracı hâline de getirilecek. Niyeyse siyasi
iktidar bütün suçlarını, günahlarını darbe kiliminin altına süpürmeye
çalışıyor. O kadar çok pislik halının altına süpürüldü ki bu paralel devlet
yapısı halısının altına süpürüldü ki artık halı şişti, devasa bir dağ yığını
hâline geldi. Sanki bir darbe oldu diye siyasi iktidara günahsızlık ve suç
ehliyetinden muafiyet zırhı getirildi. Bir yerde bir darbe olursa o darbeye
maruz kalan toplum yapısının açığa çıkarmış olduğu siyasi iktidar hiçbir suça bulaşamaz,
günahsızlık zırhı bahşedilmiş olur ve ortaya konulan ciddi iddialar ise ele
alınamaz. 
Burada
şunu ifade edelim: Sadece siyasi olarak getirip bu devletin başına bela edilen
bir paralel devlet yapısı yok, bu siyasi iktidar aynı zamanda ekonomik baronlar
üretti, bu siyasi iktidar rant baronları üretti. Hem yurt içi hem yurt dışında
üretmiş olduğu rant baronlarıyla kayıt dışı ekonomik ilişkiler içerisine girdi
ve gelinen noktada ise artık siyasallaştırmış olduğu iç yargının muhakemesinden
kaçırmaya çalıştığı bazı ekonomik rant baronları -ki siyasi iktidarla ortaklık
yaptığı güçlü iddiaları orta yerde duruyor- uluslararası yargının veya bazı
ülkeleri zarara uğratmanın suçunun başka ülkelerdeki yargısına konu olunca
ondan sonra neymiş? Bunun adı kumpasmış. Neymiş? Bunun adı millî iradeye
saldırıymış. 
Şimdi,
düşünün, ortada devasa meblağlar konuşulacak ve bunlar kayıt dışı bir biçimde
bu ülkenin insanlarının alın teri, çoluk çocuğunun rızkı, beytülmal kişisel
servetlere ve grupsal servetlere dönüştürülmek üzere ticari dolaşıma sokulacak,
ancak ucu siyasi iktidara dokununca… Ki ucunun dokunmasına gerek yok, ciddi
iddialarla, ciddi belgelerle siyasi iktidarın bu işin bizzat sahibi ve ortağı
olduğu orta yerde duruyor. Bunların üzerine gidilmediği sürece, bu hırsızlık,
bu rüşvet, bu rant perdesi aralanmayacak ve siyasi iktidar üzerinden bu kara
leke kalkmayacaktır. 
Değerli
Eş Başkanımızın asıl siyasi darbeyle tutuklanmadan bir ay önce yapmış olduğu
konuşmada ifade ettiği üzere, eğer siyasi iktidar hırsız olmadığını iddia
ediyorsa, eğer siyasi iktidar rüşvetçi, yolsuzluğa bulaşan bir iktidar
olmadığını iddia ediyorsa bunun kolay bir yolu vardır; adı geçen ve ciddi
belgelerle bu adı geçenlerin girişmiş oldukları işler ortaya konulmuştur,
yargıya sevk edeceksiniz. Adı geçenler yargıya sevk edilmediği sürece, tarafsız
ve adil bir yargı tarafından yargılanmadığı sürece bu töhmetle yaşayacaksınız. 
Siyasi
iktidar hırsız olmadığını iddia ediyor. Eğer rüşvetle, yolsuzlukla, beytülmali
çalmakla hiçbir işinin olmadığını iddia ediyorsa ve bu konuda aklanmak
istiyorsa adı geçenlerin hepsinin yargıya sevki ivedi olarak sağlanmalıdır; bu
da siyasi iktidarın yükümlülüğündedir. 
Neymiş?
Panama belgeleri. “Yok efendim, Başbakanımızın ilgisi yok.” Man Adası para
aktarımları? “Yok, Cumhurbaşkanımız ve yakınlarının bir ilgisi yok.” Yıllar
yılı beraber ticaret yaptığınız, getirip bu ülkenin ekonomisinin neredeyse
başına oturtmak üzere görevlendirdiğiniz Reza Zarrab olayı? “Efendim,
kumpasmış.” Biz böyle görmüyoruz. Ciddi ciddi iddialar var orta yerde, bunların
gerçek mi yoksa asılsız iddialar mı olduğuna ne siyasi iktidarın reddi karar
verebilir ne de yalnız başına bizim bunları ortaya koymamız ve belgeleriyle
birlikte gündemde tutmamız sağlayabilir. Bu yönüyle, siyasallaşmış olan yargının,
ivedi olarak tarafsız ve bağımsız bir hâle getirilmesi ve adı geçenlerin
yargılanması sorumluluğuyla karşı karşıyadır.
Şimdi,
düşünsenize: “Yolsuzluk.” deniyor, “Efendim, kumpas.” “Rüşvet.” deniyor,
“Kumpas.” “Hırsızlık.” deniyor, “Kumpas.” “Beytülmalin çalınması.” deniyor,
“Kumpas.” “Tarafsız ve bağımsız yargı olma hâli yitirildi.” “Efendim, kumpas.”
Neymiş? “Siyasi kadrolaşma” deniyor, “Kumpas.” “Akademisyenlerin haksızca ihraç
edilmesi” deniyor, “Kumpas.” Giderek inandırıcılığı aşındırılan, giderek
kendini bu girdaptan kurtarmak bir yana, o girdabın ortasına doğru sürüklenen
bu siyasi iktidarın artık mızrağı çuvala sığmamaktadır. Her şeyi götürüp
getirip 15 Temmuz alçak darbesine bağlayamazsınız veya açığa çıkmış belgeleri
de “millî iradeye saldırı” olarak adlandıramazsınız. Ben bana saldırı olarak
görmüyorum çünkü bu ticari dolaşımda ne bizim ne partimizin ne toplumsal
muhalefetin ne de 80 milyon insanın menfaati yoktu. 
İşte,
önceki gün Başbakan Yardımcısı ifade ediyor: “Reza Zarrab orada devlet sırlarını
ifşa ediyor, gizli devlet bilgi ve belgelerini açıklıyor.” Adama sormazlar mı:
“Gerçekten devlet sırlarını ifşa ediyorsa bunun elinde ciddi ciddi sırlar,
bilgiler ve belgeler vardır. Nasıl sahip oldu bu bilgi, belgelere?” Reza
Zarrab’ın devlet sırlarını ifşa edip, siyasi iktidara iftira atıp atmadığıyla
alakalı değiliz, siyasi iktidarın da itiraf ettiği gibi bu sırlara, bu gizli
belgelere, gizli bilgilere nasıl ulaştığı konusudur bizim gündemimiz. Sonradan
bu ülkenin vatandaşı olmuş biri bu kadar gizli belgelere nasıl sahip oldu? Ama
biz nasıl sahip olduğunu biliyoruz, bir yanında dönemin Başbakanı, diğer
yanında bakanlarla bu ülkenin mahremine girdiği günleri hatırlıyoruz. “Ben bu
ülkenin dış ticaret açığının yüzde 15’ini kapatıyorum.” dediği günleri
hatırlıyoruz ya da bakanlar tarafından üstün ödüllerle taltif edildiği günleri
de hatırlıyoruz biz veya -fazla değil, yirmi gün önce- onun yaşamı için değil,
yaşam kaygısı için değil, sağlığı için ülkenin altmış beş yıllık NATO
müttefikine nota verildiği günleri de hatırlıyoruz biz. Bütün bunlar orta yerde
duracak, devasa iddialar ciddi ciddi belgelerle ortaya konulacak ama ne
denecek? “Efendim, kumpasmış, millî iradeye saygıymış.” Biz o gemide de
değiliz, biz o “millî irade” olarak tanımlanan, sadece iktidar iradesinin
içerisinde de değiliz. 
Değerli
milletvekilleri, bir diğer konu, bugün muhalefet partilerini ziyaret eden
Sur’la Dayanışma Platformu, haksızca evlerinin yıkılması, sorunlu kamulaştırma
kapsamında ellerine çok cüzi bir para sağlayacak olan belgelerin imzalatılarak
zorla evlerinden edilmesi, yerine yapılacak evlerin maliyetininse onlara takdim
edilen paranın yüzde 10’u bile olmaması gerçekliğiyle karşı karşıyadırlar. Kış
ortası, Sur halkı evsizliğe mahkûm edilmektedir. 
Daha
hafızalardadır, iki yıl önce bu vakitler, mevta başbakan “Ben Sur’u Toledo
yapacağım.” diyordu. Şimdi o başbakanın yerinde yeller esiyor; siyasi iktidar
ve eski yol arkadaşları da o başbakanı kurtlar sofrasına atmış. O başbakan ki
yıllarca akademisyenlik yaptığı üniversitelerde konferans bile veremiyor. Ya
insanda biraz vefa diye bir şey olur. Biri çıkar, iktidardan biri de “Yazık, bu
adam bu ülkeye başbakanlık yaptı, tuğla gibi kitaplar yazdı, ülkenin bir
yerlerini Toledo yapmaya niyetlenmişti.” Şimdi, düşüncesini ifade edemediği,
düşünce ve ifade özgürlüğünün kendisine nasıl lazım olduğu günlere geldi.
Kişinin ameliyle yüzleşmesi böyle bir şeydir işte. Birçok gencin -Türk, Kürt,
Alevi, Sünni, üniforması ne olursa olsun- kanına giren politikaların
başbakanlığını yaptın sen ve “Aman, etmeyin, diyalog yoluyla çözülebilecek
işler.” derken “Yok, biz ezer geçeriz.” dediniz. Şimdi de senin iraden, onurun
ezilip geçiliyor işte ve senin partinden bir kişi çıkıp sana sahip çıkmıyor.
İktidar sarhoşluğu herhâlde böyle bir şey olsa gerek. Koltuğu ele geçiren sanki
ilanihaye, mezara kadar bunu koruyacakmış gibi düşünüyor. Fazla değil ya bundan
daha bir buçuk yıl önce bu ülkenin başbakanı, en değerli akademisyenlerinden
biri, tuğla gibi yazdığı kitaplar bizim için çok anlam ifade etmiyordu ama
Kuzey Afrika’dan Orta Asya’ya kadar bir dış politika tahayyülü çiziyordu, bu
iktidar da dört elle ona sarılmıştı. Şimdi, yeni kitap yazabilir de yazdığı
kitapları öğrencileriyle, halkıyla paylaşamaz duruma getirir iktidar işte
insanı.
Değerli
milletvekilleri, bugün İç Tüzük 60’a göre yerimden söz aldığımda söyledim,
tekrar söyleyeceğim: Üç yüz doksan yedi gün önce bu ülkede asıl siyasete, sivil
ve demokratik siyasete darbe yapıldı. 4 Kasım 2016 günü, bu ülkenin üzerine
düşmüş, siyasi iktidarın üzerine düşmüş bir kara lekedir. Düşünün, 5 ayrı ilin
savcılıkları aynı anda bir düğmeye basılmış gibi, bir partinin 2 eş başkanını,
grup başkan vekili ve milletvekillerini aynı anda bir operasyonla gözaltına
alıp bugün siyasi rehine hâline getirdiler. 
Sağır
sultan bile iyi biliyor ki, hatta şu siyasi iktidara oy verenler bile iyi
biliyor ki Selahattin Demirtaş, Figen Yüksekdağ ve arkadaşları bir suça
bulaştıkları için değil, haklarında bir suç iddiası olduğu için değil; siyasi
iktidar gibi düşünmedikleri, siyasi iktidarın bu ülkeye zarar veren
politikalarını eleştirdikleri için, onun karşısında kendilerini, arkadaşları ve
partilileriyle birlikte siper ettikleri için, tek adam rejimine “hayır”
dedikleri için, “Seni başkan yaptırmayacağız.” dedikleri için yani siyasi
fikirlerinden ötürü alçak bir siyasi darbeyle tutuklandılar. Bunun hiçbir
aşamasında tarafsız ve bağımsız yargı yoktur, evrensel hukuk normlarının
kırıntısı bile yoktur. Üç yüz doksan dokuz gün sonra yani iki gün sonra Değerli
Eş Genel Başkanımız Selahattin Demirtaş’ın, yarın ise yine Değerli Eş
Başkanımız Sayın Figen Yüksekdağ’ın tutuklu olduğu dosyalardan duruşması var. 
Şu
belge ibret vesikasıdır, bugün çıktı. Ankara 19. Ağır Ceza Mahkemesi, Eş Genel
Başkanımız Sayın Selahattin Demirtaş’ı tutuklayan mahkeme, tutuklu olduğu
dosyadan Ankara Adliyesinde değil, Sincan Cezaevi yerleşkesinde prefabrik
mahkeme salonunda duruşmasının görüleceğini söyledi. Siyasi iktidar, adalet
duygusuyla prefabrikleşmiştir, kendini âciz duruma koymuştur. Siyasi iktidar,
sağlıklı yargılama koşullarını sistem olarak ortadan kaldırdığı gibi, fiziki
olarak da kendi mantalitesi ve ruhunda var olan prefabrikleşmeyi, aşınmayı,
dejenerasyonu mahkeme salonlarını inşa etme biçimine dönüştürmüştür. Bu, utanç
verici bir şeydir. Her şeyiyle övünen, bu ülkenin kaynaklarını artırdığını
ifade eden siyasi iktidar, bu Parlamentonun 3’üncü büyük partisinin, 2’nci
büyük muhalefet partisinin Eş Başkanını 20 kişilik bir prefabrik mahkeme
salonunda yargılayacak. Şimdiden, baştan beri iddia ettiğimiz üzere bu, aslında
kurgulanmış bir oyunun parçasıdır; nasıl ki tutuklanmaları siyasi soykırım
operasyonlarının parçasıysa bugün de kurgu olarak -tiyatroculara hakaret etmek
istemem ama- asıl tiyatro New York’ta değil, Türkiye’dedir. Kendi
düşüncelerinden ve iktidara karşı olan muhalif duruşlarından ötürü tutuklanmış
olanlar, prefabrik mahkeme salonlarında bir kurguyla, deyim yerindeyse pespaye
bir tiyatroyla yargılanmaya başlanacaklar. Şimdiden mahkûm oldunuz, vicdanlarda
mahkûm oldunuz. Gidin, önce bir AKP’lileri ikna edin. Selahattin Demirtaş’ın ve
arkadaşlarının tutukluluğunun hiçbir suç isnadıyla ilgisi olmadığını, tümüyle
siyasi saiklerle bu operasyonların yapıldığını, bunun başında da tek adam
rejiminin ve AKP iktidarının olduğunu bütün herkes biliyor. Sadece Türkiye mi?
Bütün dünya ibretle izliyor. 
Şimdi,
bütün bu ortamlarda, neymiş, üniversiteler kuruluyormuş. Bir kere, siz “bir
darbe” dediniz, ondan sonra KHK’yla, yasa olarak geçiremediğiniz, rektörlerin
bir tek kişi tarafından atanması sürecini nasıl ki yürürlüğe koyduysanız…
Düşünün, koskoca üniversiteleri yönetecek rektörler bir kişi tarafından
belirleniyor. Bir kreşe bile yönetici alınırken daha ciddi bir işlemle alınır. 
İBRAHİM
ÖZDİŞ (Adana) – Seçimler huzursuzluğa neden oluyormuş, onun için… 
MAHMUT
TOĞRUL (Gaziantep) – Seçimi de kaldıralım İbrahim.
AHMET
YILDIRIM (Devamla) – Demokrasiye inanmayanların, demokrasiyle işi olmayanların,
özgürlüklerle bağını koparmış olanların, vesayet rejimine ruhunu teslim etmiş
olanların yöntemidir bu. Üniversite kurulsa ne olur? 500 tane kurulsa ne olur? 
Şimdi,
Sayın Bakan da bir akademisyendir. AKP iktidara geldiğinde Türkiye’nin dünyanın
ilk 500 üniversitesi arasına giren üniversite sayısı kaçtı, bugün kaçtır?
Bırakın buradaki üniversite sayısını. 5 bin tane üniversitemiz olsa ne olur? 50
bin tane üniversitemiz olsa ne olur? Dünyada ilk 500 üniversite arasına giren
ve uluslararası indekste taranan yayın sayımız nedir bizim? Bir kişinin ülkenin
tamamını, akademedyayı, üniversitel anlayışı bu kadar teslim aldığı bir
gerçeklikte yeni üniversite açılmasıyla biz çok ilgili değiliz. 
Bir
şey daha söyleyeyim: AKP döneminde, on beş yılda üniversite sayısı 2 katına
çıkmış, üniversite öğrencisi sayısı 2,5 katına çıkmış; bununla övünebilirsiniz.
Peki, 2002 yılında yükseköğretime bütçeden ayrılan pay artmış mı? Hayır.
Üniversite artıyor, öğrenci sayısı artıyor. Çok övündüğünüz üzere, sizin gibi
düşünmeyen akademisyenler ihraç ediliyor, yandaş olanlar getirilip akademisyen
yapılıp sayıları artırılıyor ama bütçeden ayrılan pay artmıyor. Bu nasıl bir
üniversitel anlayıştır? Bu, olsa olsa üniversiteleri dejenere etme,
üniversiteleri siyasileştirme, üniversiteleri iktidara bağımlı hâle getirme,
üniversiteleri özgür düşüncenin yuvası olmaktan çıkarma operasyonlarıdır. 
NECİP
KALKAN (İzmir) – O kadar da değil. Sadece Amerika’da 7 bin üniversite var. 
AHMET
YILDIRIM (Devamla) – Beni doğruluyorsunuz. 
NECİP
KALKAN (İzmir) – 7 bin. 
AHMET
YILDIRIM (Devamla) – Beni doğruluyorsunuz ama.
Peki,
Amerika’da üniversitelere bütçeden ayrılan pay ne, Türkiye’de ayrılan pay ne? 
Ve
şu anda bıraksanız, yasaklı hâle getirseniz, KHK’yla ihraç edildiği için bu
ülkede çalışma olanağı bulunmayan akademisyenleri serbest bıraksanız bir
solukta onları kabul edebilecek bir tomar dünya üniversitesi vardır. Sizin gibi
düşünmeyen akademisyenleri ihraç edeceksiniz, hem de binlerce. Niye? Barış için
bir imza attıkları için, “Bu ülkenin toplumsal hafızası, feraseti, basireti bu
ülkenin yüz yıllık sorunlarını diyalog yoluyla çözmeye kadirdir.” dedikleri
için, çatışma yolunun artık 21’inci yüzyılın yöntemi olmadığını söyledikleri
için, Kürt meselesinde iktidar gibi düşünmediklerini söyledikleri için; bu
akademisyenlerin affedilmez günahı budur. Neymiş, örgüt propagandası yapmış,
hatta bazıları örgüt üyeliğiyle yargılandı. Naçizane yirmi bir yıl üniversitede
akademisyenlik yapmış biri olarak bütün bu uygulamalardan kim övünç duyuyorsa
duysun, ben ancak özgür düşünen akademisyenleri selamlayarak bu uygulamalardan
utanç duyduğumu ifade ediyorum.
Bütün
Genel Kurulu saygıyla selamlıyorum. (HDP sıralarından alkışlar)
BAŞKAN
– Teşekkür ediyorum.
Sayın
Bostancı, buyurun.
MEHMET
NACİ BOSTANCI (Amasya) – Sayın Başkanım, Sayın Yıldırım yaptığı konuşmada bazı
HDP’li vekillerin yargılanmasına ilişkin durumu tanımlarken “alçakça bir siyasi
darbe” ifadesini kullanmıştır. Bu, esasen, AK PARTİ’nin ötesinde Meclisin
iradesine yönelik açık bir hakaret ve sataşmadır, 69’a göre söz talep ediyorum.

AHMET
YILDIRIM (Muş) – Ya, ne münasebet! Siz üzerinize alındınız mı?
MAHMUT
TOĞRUL (Gaziantep) – 5 ayrı mahkeme nasıl devreye girdi?
BAŞKAN
– Buyurun Sayın Bostancı. (AK PARTİ sıralarından alkışlar)
Lütfen
yeni bir sataşmaya meydan vermeyelim.
VII.- SATAŞMALARA İLİŞKİN KONUŞMALAR
(Devam)
5.- Amasya Milletvekili Mehmet Naci
Bostancı’nın, Muş Milletvekili Ahmet Yıldırım’ın 506 sıra sayılı Kanun
Teklifi’nin tümü üzerinde HDP Grubu adına yaptığı konuşması sırasında Adalet ve
Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; her şeyden önce
kurallara, İç Tüzük’e, yasaya uymak burada hepimizin görevi. İç Tüzük 66,
konuşmacının konudan ayrılmaması gerektiğine ilişkin bir atıfta bulunur ve
Sayın Yıldırım bunu bilir. 
Esasen
konuştuğumuz yasaya ilişkin bir muhakeme ve değerlendirme olması lazım gelirdi
ama çok geniş, konunun çok dışında mevzuları, üstelik geçmişte de çok
konuşulmuş konuları Sayın Yıldırım burada gündeme getirdi ve bir de kendisine
esasen yakıştırmakta zorlandığım bu “alçakça” tanımını hem ifade olarak yanlış
bulduğumu, çok utanç verici bulduğumu hem de bahsettiği konunun nasıl, hangi
süreçler neticesinde oluştuğuna ilişkin bir dikkat çerçevesinde ne kadar yersiz
ve yasa tanımaz bir tavır olduğunu ifade etmek istiyorum. 
Şimdi,
bu yargılamalar nereden çıktı? Milletvekillerinin dokunulmazlıkları var. 
MAHMUT
TOĞRUL (Gaziantep) – Gelin, yukarıdaki sergiye bir bakın Naci Hocam, gelin
yukarıdaki sergiye bir bakın. 
MEHMET
NACİ BOSTANCI (Devamla) – Sadece AK PARTİ Grubu değil, Meclisin üçte 2’si yani
“millet iradesi” dediğimiz o iradenin kahir ekseriyeti bunun önünü açtı. İtiraz
edebilirsiniz bunlara, geçmişte de itiraz ettiniz ama sizin esasen “Niçin
millet iradesini oluşturan kahir ekseriyet böyle bir kararı aldı, buradaki
durum nedir?” diye bir değerlendirme yapmanız lazım, hem siyasi hem de hukuki
bir değerlendirme yapmanız lazım. Öncelikle yapmanız gereken bu. 
NİHAT
AKDOĞAN (Hakkâri) – Biz mi yaptık Sayın Başkan, siz yaptınız. Bakanlarınızı
unutmayın, dört bakan…
MEHMET
NACİ BOSTANCI (Devamla) – Sayın Davutoğlu’na ilişkin “Kanlı politikaların
sahibi.” diyor Sayın Yıldırım. Kanlı politikaların biz bu ülkede kimler
tarafından nasıl uygulandığını biliyoruz. Halka gidin sorun, Türkiye’nin
neresinde olursa olsun… 
(Mikrofon
otomatik cihaz tarafından kapatıldı)
MEHMET
NACİ BOSTANCI (Devamla) – …“Kanlı politikaların sahibi kim?” deyin, size cevabı
verecektir. 
MAHMUT
TOĞRUL (Gaziantep) – “İktidar” diyorlar Sayın Bostancı. 
MEHMET
NACİ BOSTANCI (Devamla) – Hükûmetin yaptığı, iktidarın yaptığı, sadece bizim
değil, bütün iktidarların namusu, onuru, yapması gereken, bu memleketin
esenliğine sahip çıkmak, kanlı politikaların sahiplerine karşı halkın esenliği
için devletin meşru güçleriyle mücadele vermektir. 
BAŞKAN
– Teşekkür ediyoruz Sayın Bostancı. 
MEHMET
NACİ BOSTANCI (Devamla) – Bu mücadeleyi bu şekilde tanımlayamazsınız. 
Teşekkür
ederim. (AK PARTİ sıralarından alkışlar)
BAŞKAN
– Buyurun Sayın Yıldırım. 
AHMET
YILDIRIM (Muş) – Sayın Başkan, konuşmamın bir bölümünü yakışıksız ve utanç
verici bulduğunu söyleyerek bana sataştı. 
BAŞKAN
– Buyurun, size de iki dakika süre veriyorum.
Lütfen
yeni bir sataşmaya mahal vermeyelim. 
6.- Muş Milletvekili Ahmet Yıldırım’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
AHMET
YILDIRIM (Muş) – Konuşmamın hayırlı bir tarafı var. Anlaşılan Naci Hoca siyasi
iktidarın yaptığı uygulamalardan çok fazla rahatsız ve kendilerine yediremediği
ve dokunduramadığı için bir şekliyle bunu bertaraf etmeye çalışıyor.
İster
kabul edin, etmeyin -aramızda hukukçular var- biri çıksın desin ki: “Hukuk ve
yargı sistemi içerisinde, Türkiye’nin 5 ayrı ilindeki cumhuriyet
başsavcılığının aynı anda, aynı dakikalarda operasyon yapmasını yetkilendirecek
bir kurum var.” Olmadıysa… Bir yerden düğmeye basılmış gibi aynı gün, aynı
saat, aynı dakikalarda beş ayrı ilin cumhuriyet başsavcılığı harekete geçiyorsa
oradaki o operasyonun adı yargısal bir operasyon değil, siyasi bir darbedir hem
de pespaye bir siyasi darbedir. Herhangi bir siyasi mekanizma talimat
vermeksizin Türkiye’nin 5 ayrı ilindeki cumhuriyet başsavcılıklarının aynı anda
harekete geçmeyeceğini az biraz hukuk müktesebatı olan herkes çok iyi bilir.
Daha önce de söylemiştim, yine söylüyorum: Demirden korkuyorsanız trene
binmeyeceksiniz. Selahattin Demirtaş ve Figen Yüksekdağ’ın yargılanmalarından
bu kadar korkuyor, onları mahkemeye getirmekten bu kadar çekiniyor, eften
püften sebepler buluyor, “Kamu güvenliğini sağlayamam.” diyorsanız bu
operasyonu yapmayacaksınız. Bu siyasi operasyonun sahibinin AKP iktidarı
olduğunu sağır sultan bile biliyor. Bunun gibi onlarca örnek verebilirim.
Dediğim gibi, kalibreniz, vizyonunuz bir prefabrik kadardır. Bu Parlamentonun
3’üncü büyük partisinin Eş Başkanını 20 kişilik bir prefabrik salonda
yargılıyorsanız bu sizin ufkunuzu, kalibrenizi, vizyonunuzu gösterir diyorum.
Teşekkür
ederim. (HDP sıralarından alkışlar) 
BAŞKAN
– Teşekkür ediyorum.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet
ve Kalkınma Partisi Grup Başkanvekili Kayseri Milletvekili Mustafa Elitaş'ın
Bazı Kanunlarda Değişiklik Yapılmasına Dair Kanun Teklifi (2/1945) ile Millî
Eğitim, Kültür, Gençlik ve Spor Komisyonu Raporu (S. Sayısı: 506) (Devam)
BAŞKAN
- Gruplar adına son konuşma, Cumhuriyet Halk Partisi Grubu adına İzmir
Milletvekili Mustafa Ali Balbay’a aittir.
Buyurun
Sayın Balbay. (CHP sıralarından alkışlar) 
CHP
GRUBU ADINA MUSTAFA ALİ BALBAY (İzmir) – Teşekkür ediyorum Sayın Başkan.
Konuşmama
5 Aralığın anlam ve önemini selamlayarak başlamak istiyorum; Türk kadının seçme
ve seçilme hakkını elde etmesinin 83’üncü yılı kutlu olsun diyorum. Dünyada
hiçbir hareket kadınları arkasına almadan başarılı olamamıştır. Anadolu’da
güzel bir söz vardır: “Beşik sallayan kadın dünyayı da sallar.” Kadınlarımızı
bu duygularla selamlıyorum. (CHP sıralarından alkışlar) 
Arkadaşlar,
bugün görüşmekte olduğumuz torba yasa üç temel konudaki temel eksikliklerimizi
de ortaya koyan bir tablodur; vergi sistemimizdeki durum, eğitim sistemimizdeki
durum, vakıf sistemimizdeki durum. Torba yasadaki sırayla vergiden başlarsak
Türkiye’de vergi sistemi özünde “Vereni mahvet, vermeyeni affet.” üzerine
kuruludur. Eğer bir kesim vergiyi bir süre vermiyorsa “Nasıl olsa af gelir.”
diye bakar. Ancak burada getirdiğiniz vergiye ilişkin düzenleme, gerçekten
vicdanları ayrıca yaralayacak bir düzenlemedir. Burada Süper Lig’deki
futbolcuların gelirlerinden alınan verginin yüzde 15’le sınırlı tutulmasını
uzatıyorsunuz.
Sayın
milletvekilleri, Avrupa’da futbolculardan alınan vergi sıralaması şöyle:
Norveç’te yüzde 56, Almanya’da yüzde 47, Avusturya’da yüzde 50, Portekiz’de
yüzde 56, İngiltere’de yüzde 45, Türkiye’de yüzde 15. Şimdi, Nasrettin Hoca’ya
sormuşlar: “2 kere 2 kaç eder?” Demiş ki: “Satarken mi, satın alırken mi?” AKP
iktidarına göre vergi sistemi nedir, vergi oranı nedir? “Cebimden çıkacağı
zaman mı, cebime gireceği zaman mı?” (CHP sıralarından alkışlar) Bu kadar
anlamsız, gerçekten yelpazesi bu kadar geniş vergi sistemi, daha doğrusu
sistemsizliği dünyanın hiçbir ülkesinde yoktur. Futbolcular, Türk sporu tabii
ki desteklensin ancak Türkiye’deki genel gelir dağılımı, vergi sistemi içinde,
sayın milletvekilleri, Allah aşkına, asgari ücretten bile vergi alırken,
motorinden yüzde 18 vergi alırken, halkın, orta gelirli insanların, öğretmenin,
mühendisin maaşından, gelirinden vergi yılın sonuna doğru yüzde 35’e kadar
çıkarken milyonluk futbolculara vergi indirimini hangi vicdana sığdırıyorsunuz?
(CHP sıralarından alkışlar) Buradan bir yanıt bekliyorum.
Maalesef,
Türkiye’de vergi sistemine baktığımızda, kurumlar vergisini torba yasayla daha
birkaç hafta önce, yüzde 20’den 22’ye çıkardığınız hafta Türkiye’de vergi
vermemek için iktidar çevresinin ve saray çevresinin şirketlerini yurt dışında
kurduğuna tanık olduk.
Sayın
milletvekilleri, Türkiye’de iktidar kesimi için vergi cenneti Malta’ysa, Man
Adası’ysa futbolcular için de Türkiye. Beşiktaşlı futbolcu Pepe Türkiye’ye
geliş nedenini şöyle açıklıyor: “PSV’de vergi oranı daha yüksekti, vergi
vermeyeceğim için Türkiye’ye geldim.” Onlar için vergi cenneti de Türkiye. Size
hayırlı olsun.
Sayın
milletvekilleri, ikinci konu: Yeni bir üniversite kuruluyor. Türkiye’de 186
üniversite var, 187 olacak. Yeni üniversite kurulmasına kim “Hayır” der?
Elbette kurulsun. Sevgi Vakfı Lokman Hekim Üniversitesini kuruyor. Hayırlı
olmasını diliyoruz, destekliyoruz, Türkiye'nin daha çok eğitim kurumuna
ihtiyacı var ancak üniversitelerdeki genel tabloya baktığımızda, şu anda
Türkiye’de 300 bin kontenjan boş. Bir zamanlar, gençler, üniversitede okumayı,
üniversite mezunu olmayı ciddi bir kimlik hâlinde düşünürken bugün
üniversitelerde 300 bin kontenjan boşsa bir düşünün. 
Sayın
Bakan -burada Millî Eğitim Bakanı yok ama değerli yardımcıları var- eğitim
sisteminde çok başarılı olduğumuzu söyledi. Tabii, eğitim sistemindeki bu kadar
büyük başarı sınav sistemindeki sürekli değiştirme sayısıyla mı ölçülüyor, onu
bilemiyorum ancak sınav sisteminde daha iki ay önce yapılan değişiklik üzerine
haftada bir, on beş günde bir yapılan değişikliklerden sonra üniversite
sınavlarına girecek öğrenciler şunu düşünmeye başladılar: “Acaba biz sınava
girdiğimizde sınav bitinceye kadar bu sistemde değişiklik olur mu?” Şimdi bunu
düşünmeye başladılar. 
Eğitim
sistemi gerçekten böylesine yazboz tahtasına dönmüşken Millî Eğitim
Komisyonunun başlıca kaygısı “Üniversitelerin adını ne koyalım, üniversite
sayısını kaç yapalım?”la sınırlı kalırsa… PISA’ya güvenmeyip kendi
yaptırdığınız o eğitim çalışmasından da sonucun ne olduğunu gördük sayın
milletvekilleri. 
Tabii,
vakıf konusu… Bu torba yasa teklifinde Yunus Emre Vakfının yönetim şekli ve bu
vakfın yönetimine katılacak kişiler değiştiriliyor. Buradan şu tehlikeyi bir kez
daha vurgulamak istiyorum: Böylesine denetimden uzak, devlet kurumlarının
kontrolünden uzak, sadece bir kişinin yönetimini belirlediği vakıflar,
dernekler kurmaya devam ederseniz hazır olun yeni paralel yapılara. 
Yunus
Emre Vakfının kuruluş amacında, sayın milletvekilleri… 2007 yılında kurulan bu
vakıf Türkiye'yi dünyaya tanıtacaktı, Türk dilini, kültürünü dünyaya
tanıtacaktı. Bu vakfın bu alanlarda ne yaptığı konuşulmuyor da vakfın
yönetimini sadece bir kişi belirlesin, sadece saray belirlesin, eldeki tek
kaygı bu sayın milletvekilleri.
Şimdi
burada Yunus Emre Vakfı yönetimine Türkiye Maarif Vakfından da temsilci
girecek. Türkiye Maarif Vakfı nedir? Türkiye Maarif Vakfı… Yurt dışındaki FETÖ
okullarının bu vakıf aracılığıyla Türkiye'ye tekrar kazandırılması. Ama
Türkiye'ye değil, maalesef sadece iktidar çevresine kazandırılması, başka
hiçbir kaygı yok. 
İSMAİL
TAMER (Kayseri) – Hiç öyle bir şey yok burada. Haftaya bilgi vereceğim sana,
öyle bir şey yok.
MUSTAFA
ALİ BALBAY (Devamla) - İktidar partisi milletvekillerine öneriyorum: Türkiye
Maarif Vakfının sitesine girin. Diyor ki: “Dünyada eskiden FETÖ'nün elinde olan
okullardan devraldıklarımız ve bu okulların yeni şekli, yeni listesi...” Son
rakam 230 civarıydı. 
Sayın
milletvekilleri, dünyada FETÖ'nün 2 bine yakın okulu var. Daha birkaç yıl önce
uçaklarla devlet büyüklerinin heyet hâlinde gidip açtığı o okullar için şimdi
tekrar gidiyorsunuz, diyorsunuz ki: “Biz üç yıl önce gelmiştik ya, devlet
büyükleriyle bu okulu açmıştık ya, bu açtığımız kişiler darbeciydi, bu
açtığımız kişiler teröristti.” Ee? “O vakfa değil, bu vakfa verin.” Ya, Allah
aşkına, “Türkiye'ye verin.” diyemez misiniz? “Türkiye'nin temel… Millî Eğitim
Bakanlığına verin.” diyemez misiniz? Hayır, ille de devlete değil… 
İSMAİL
TAMER (Kayseri) – Vakıf temel. Vakıf dediğin kimin? 
MUSTAFA
ALİ BALBAY (Devamla) – …paralel yeni bir yapı kurmaya niyetlisiniz.
İSMAİL
TAMER (Kayseri) - Sayın Balbay, vakıf Millî Eğitimin zaten.
ALİ
AYDINLIOĞLU (Balıkesir) – Devletin değil mi o vakıf? 
MUSTAFA
ALİ BALBAY (Devamla) – Türkiye Maarif Vakfının yönetim listesine de girin,
yönetim listesinde TÜRGEV temsilcisi, geçmişte Adalet ve Kalkınma Partisinin
gençlik kollarında çalışanlar; bir tane dışarıdan kimse yok, iddia ediyorum,
bakın listeye. Tek kişilik, tek renklik bir yapı oluşturmuşsunuz, şimdi bunu
Yunus Emre’ye vakfediyorsunuz. Sayın milletvekilleri, gelin Yunus Emre’nin
kemiklerini sızlatmayın. Yunus Emre hoşgörünün, Yunus Emre sevginin, Yunus Emre
kendisi gibi olmayanları da kucaklamanın ismidir ama siz yurt dışında
Türkiye’yi tanıtmak üzere kurduğunuz bu vakfın ne yaptığını, Türkiye’yi hangi
ülkede pozitif yönde tanıttığını şöyle bir getirin, bir görelim ama yok. Ne
var? Yunus Emre Vakfının yönetimini şimdi daraltıyorsunuz. Kimden
daraltıyorsunuz? Sayın milletvekilleri, Yunus Emre Vakfı yönetiminden Türk Dil
Kurumu Başkanını çıkarıyorsunuz. Acaba bu Türk Dil Kurumu Başkanı CHP’nin
atadığı biri mi, başka bir iktidar getirdi de değiştiriyor musunuz? Acaba bu
Türk Dil Kurumu Başkanı muhalefet partilerinden ya da geçmişte başka bir
koalisyon ortağından da o yüzden mi? Hayır, kendi atadığınız… Yani öz saray
kadrosunu kurmak… Mevcut yapı da yetmiyor. 
YÖK
temsilcisini çıkarıyorsunuz. YÖK temsilcisini de onayladığımızdan, hani ille de
YÖK temsilcisiyle çok iyi olur diye değil ama onu da çıkarıp tamamen
Cumhurbaşkanının seçeceği bir vakıf oluşturmak üzere Yunus Emre Vakfının
yapısını tekrar değiştiriyorsunuz.
ALİ
AYDINLIOĞLU (Balıkesir) – Müsteşarlar var, müsteşarlar.
MUSTAFA
ALİ BALBAY (Devamla) – Var ama mevcut yapıyı tümüyle tekrar değiştiriyorsunuz
sayın milletvekilleri, daha altı ay önce bunu değiştirdiniz. Ve 2007’de
kurduğunuz bu vakıf, tamam, belli ülkelerde temsilcilikler açtı ama “Türkiye’yi
neyle tanıtacağız?” diye baktığınızda sayın milletvekilleri, bu vakıfları, yurt
dışında Yunus Emre Vakfını kurdunuz, güzel ama “Biz Türkiye’yi tanıtmak
istiyoruz, Türkiye'de son dönemde kültür üzerine, sanat üzerine, bu ülkenin
tarihi üzerine öylesine güzel şeyler var ki bunları tanıtacağız.” diye o
heyetler, yurt dışındaki o vakıflardaki yöneticiler, insanlar önlerine bir
liste koymak istediklerinde, maalesef elde çok fazla bir şey bulamayacaklar. 
Bugün
Genel Başkanımız da vurguladı, bütün Türkiye'ye seslenirken “Adalet ve Kalkınma
Partisinin Genel Başkanı Erdoğan, 2002’deki Erdoğan ile bugünkü Erdoğan aynı
mı, bir tartın.” dedi. O dönemdeki Erdoğan Türkiye'yi Avrupa Birliğine
sokacaktı, şimdi Türkiye'yi birbirine sokuyor. (CHP sıralarından alkışlar) O
dönemdeki Erdoğan bütün dünyanın sermayesini Türkiye'ye çekiyordu, “Özgürlükler
ülkesi, dünyaya açıldık.” diyordu. Bugünkü Erdoğan ne yapıyor? “Kaçanı hain
ilan ederim.” diyor, “Yurt dışına para götüreni hain ilan ederim.” diyor.
Bakıyor ki sıcak para çok kötü, fena hâlde yakmakta, bu sefer “Öyle demedim,
böyle dedim.” demek zorunda kalıyor.
Sayın
milletvekilleri, burada, sadece, Türkiye'nin kendi içindeki koşullarda kendi
ülkemizi, medyamızı biçimlendiririz, medyamız bizim istediğimizi anlatır, onun
dışında Türkiye'yi güllük gülistanlık gösteririz diye bir heves içindesiniz ama
son tablo gösteriyor ki öyle değil. 
Şimdi,
biraz önce vurguladım. Yurt dışındaki FETÖ okullarıyla ilgili, şu anda tatmin
edemediğiniz, “Ya, Türkiye Cumhuriyeti devleti terörist dedi ama bizce öyle
değil.” diyen ülkelerin adlarını sayıyorum: Gana, Nijerya, Madagaskar. 
İSMAİL
TAMER (Kayseri) – Nijerya’da öyle bir şey demiyorlar, yeni geldim.
MUSTAFA
ALİ BALBAY (Devamla) – Hayır, hâlâ… 
Sayın
milletvekilleri, bırakın onu, Amerika’da zaten 200’den fazla okulu devam
ediyor. Gelin, şapkanızı önünüze koyun. Bu tablo nasıl yaratıldı ve biz bu
tablodan nasıl çıkarız diye bir bakın. Bu tablodan çıkmanız için, öncelikle,
Türkiye'nin dünyada o Yunus Emre Vakfının üyelerine, Yunus Emre Vakfından
Türkiye'yi dünyaya tanıtacak olanlara şöyle, hangi malzemeyi vereceğiz diye bir
düşünün sayın milletvekilleri. Onlara vereceğiniz donelerden biri: “Türkiye’de
düşüncesi nedeniyle hiç kimse hapiste değil, Türkiye’de hiçbir gazeteci hapiste
değil, Türkiye’de hiçbir milletvekili hapiste değil.” diyebilmeniz gerekiyor.
Aksi hâlde Yunus Emre Vakfının yanına Mevlâna’yı ekleseniz de, onun yanına Hacı
Bektaş’ı ekleseniz de anlatacağınız fazla bir şey olmadıktan sonra bu
kurumların ne kıymeti var?
Sonra
buradan, yine Yunus Emre Vakfından Türkiye Odalar ve Borsalar Birliği
temsilcisini de çıkartıyorsunuz. Acaba o da mı muhalefete geçti? Acaba onlardan
da mı kontrolünüz dışında birisinin geleceği endişesi içindesiniz? Bu kadroyu
daralttıkça, sıktıkça kendiniz küçülmektesiniz. Tek renge indirgedikçe aslında
hem Türkiye’ye hem kendi iktidarınıza zarar vermektesiniz. 
Sayın
milletvekilleri, yine Yunus Emre Vakfının bu amaçları içinde elbette,
hakikaten, bizim de onayladığımız, keşke böyle bir vakıf olsa dediğimiz pek çok
madde var ve dünyanın pek çok ülkesinde -Almanya, Amerika, Japonya- hepsi kendi
ülkelerini anlatan… Örneğin geçen aylarda üniversitesini kurdunuz. Türkiye’ye
neyle gelmiş adam? Japon Vakfı. Bütün ülkesini tanıtan bir üniversiteyle
birlikte geliyor. Öteki ülkeler de o şekilde. Ama ne yazık ki güzel bir amaçla
başlattığınız bu girişim, şu anda Yunus Emre Vakfının yönetimini daha da
daraltarak yakın gelecekte, korkarım… Elbette FETÖ bambaşka bir şey,
uluslararası alanda, karanlık uçları olan bambaşka bir şey ama burada başka güç
odakları yaratmaktasınız. 
Türkiye’deki
öteki vakıfların temsilcilerinde de görüyoruz. Özellikle Millî Eğitim
Bakanlığının olanaklarından yararlanan vakıfların daha şimdiden kendilerine
ayrı örgütlenmeler kurduğunu, kendilerine ayrı kadrolar oluşturduğunu görüyoruz
sayın milletvekilleri. Bütün bunları, tabii, tekrar, özellikle Yunus Emre
Vakfının kuruluşunu gelin bu yasadan ayıralım, ayrıca değerlendirelim dedik
ancak Komisyonda çok acelesi vardı arkadaşların, “Hemen bugün bitsin, yarın
öğleye kadar tamamlayalım…” Ama böylesine aceleyle yaptığınız yasaların hepsinde
altı ay sonra değişiklik yapmak zorunda kaldınız. Bakın, Yunus Emre Vakfında da
öyle oldu. Yine aceleyle bu yasa geçtiğinde Meclisten, bütün vakıf
yöneticilerini görevden almış olacaksınız. Ne olacak? Sonra yenisini atamış
olacaksınız. Yeni atadıklarınızdan da yine sizin kafanıza uymayanlar çıkacak.
Çünkü bu kadar, tümüyle “Ben olsun.” dediğinizde burada bir sonuca varmanız
mümkün değil sayın milletvekilleri.
Şu
anda, özellikle vergi sistemi, eğitim sistemi, vakıf sistemi, her ülkenin
-sadece Türkiye’nin değil- temel direkleridir. Gelin, bu torba yasada -her şeyi
koydunuz içine- özellikle şu vergi sisteminde Süper Lig’deki futbolcuların bu
vergi indirimini tekrar bir gözden geçirin. Kimine yüzde 35, kimine yüzde 15
yani çok zengin olandan az, az alabileceğinizden çok vergiden vazgeçin. Gelin,
eğitim sisteminde daha ne kadar çok üniversite açarsak… Okul sayısı değil olay,
tabela miktarı, tabela değil olay. Gelin, eğitim sisteminde de bir eğitim
şûrası toplayın ama bütün partilerin temsilcileriyle birlikte eğitimi yeniden
masaya yatırın. Bu, “Sınav sistemini biz yaptık oldu, biz değiştirdik oldu.”yla
alınacak bir mesafe değil sayın milletvekilleri. Gelin, bu vakıf sisteminde de…
Dünyadaki
bütün demokrasilerde üç temel ilke var: Hesap verebilirlik, açıklık,
paylaşılabilirlik. Şu anda yönetim anlayışınızda bunların hiçbiri yok. Bu
vakıfta, şu anda, tıpkı, Millî Eğitim Bakanlığının eskiden, geçmişteki halk
eğitim, örgün eğitim, bütün o olgunlaşma enstitülerinin hepsini toplayıp ayrı
bir vakıfta tamamen hayatın bütün alanında kendi çevrenizdeki insanların
eğitime katılacağı bir tablo oluşturdunuz. Burada da yine PISA’ya güvenmeyip
kendi yaptırdığınız PISA’da da nasıl başarısız sonuçlar çıktıysa şimdi
uygulamakta olduğunuz bu yöntemin de sonu çıkar yol değil sayın
milletvekilleri. 
Bu
torba yasaya koyduğunuz, özellikle optisyenler ve gözlükçüler birliğinin
kurulması tabii ki olumlu. Optisyenlerin ve gözlükçülerin bu birliklerinin
kendilerini, mesleklerini daha üst kademelere getirmesini diliyoruz. 
Bunun
dışında, son vurgulamak istediğim güzel sanatlar üniversitesinin kurulması.
Sayın milletvekilleri, daha altı ay önce, 10 Mayıs 2017’de güzel sanatlar
eğitimi veren -burada Sayın Bakan Yardımcısından ya da Bakandan ayrıca ben
açıklama bekliyorum- güzel sanatlar liselerinin öğretmenlerini norm dışı
gösterdiniz, güzel sanatlar eğitiminin yönetmeliğini yürürlükten kaldırdınız.
Şimdi, tabii, bir üniversite kuruyorsunuz, ne olursa olsun bir üniversite
kurulması olumludur ancak okullardaki güzel sanatları ortadan kaldırdığınızda
geriye uyuşturucuyla mücadele kalır, her türlü olumsuzlukla mücadele kalır
sayın milletvekilleri. 
Ben
sözlerimi Yunus Emre’yle tamamlamak istiyorum: 
“Bir kez gönül yıktın ise / Bu kıldığın namaz değil / Yetmiş iki millet dahi / Elin
yüzün yumaz değil.” diyorum, hepinize saygılar sunuyorum. (CHP sıralarından
alkışlar) 
BAŞKAN
– Teşekkür ediyorum. 
Birleşime
on dakika ara veriyorum. 
Kapanma Saati: 18.47
DÖRDÜNCÜ OTURUM
Açılma Saati: 19.02
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ
(Nevşehir), Nurhayat ALTACA KAYIŞOĞLU (Bursa)
-----0-----
BAŞKAN
– Türkiye Büyük Millet Meclisinin 32’nci Birleşiminin Dördüncü Oturumunu
açıyorum.
506
sıra sayılı Kanun Teklifi’nin görüşmelerine kaldığımız yerden devam ediyoruz.
Komisyon
ve Hükûmet yerinde.
Şimdi,
şahıslar adına ilk söz, Karabük Milletvekili Burhanettin Uysal’a aittir.
Buyurun
Sayın Uysal. (AK PARTİ sıralarından alkışlar)
Süreniz
on dakikadır.
BURHANETTİN
UYSAL (Karabük) – Sayın Başkan, değerli milletvekilleri; 506 sıra sayılı Bazı
Kanunlarda Değişiklik Yapılmasına Dair Kanun Teklifi’mizin tümü üzerinde şahsım
adına söz almış bulunuyorum. Bu vesileyle hepinizi saygıyla selamlıyorum.
Kanun
teklifiyle, 31/12/2017 tarihine kadar sporculara yapılan ücret ve ücret sayılan
ödemelerdeki gelir vergisi tevkifatının düzenlendiği 193 sayılı Gelir Vergisi
Kanunu’nun geçici 72’nci maddesinin uygulama süresinin 31/12/2019 tarihine
kadar uzatılmasının sağlanması amaçlanmaktadır.
Ankara
Güzel Sanatlar Üniversitesinin adı, “Ankara Müzik ve Güzel Sanatlar
Üniversitesi” şeklinde değiştirilmektedir. “Güzel Sanatlar Üniversitesi” ismine
“müzik”in eklenmesiyle bu üniversitenin müzik ağırlıklı bir üniversite
olacağını ve dolayısıyla tematik üniversitelere gidişin bir aşaması olacağını
düşünüyorum. Tematik üniversitelere doğru gidişin yerinde bir karar olduğunu da
ayrıca belirtmek isterim.
İnsani
kalkınma hedefinin temelini eğitim oluşturmaktadır. AK PARTİ hükûmetleri olarak
eğitimi uzun vadeli bir bakış açısıyla geleceğimize yatırım olarak kabul
ediyoruz. Eğitimi, insanımızın yaşam kalitesini yükselten, ülkemizin insan
kaynağını dünyayla rekabet edebilir bir duruma kavuşturan ve hayat boyu süren
bir süreç olarak görüyoruz. Eğitim sistemimizi daha iyi, daha etkili ve daha
verimli hâle getirmek için sürekli olarak bir çaba içerisindeyiz. 
Türkiye'nin
her kentinde üniversitelerin açılması, ülkemizin ihtiyaç duyduğu nitelikli
insan gücünün yetiştirilmesi açısından son derece önemlidir. Yükseköğretime
yatırım yapan ülkelerin kalkınma hızına bakıldığında, Türkiye’de yeni
üniversitelerin açılmasının ne kadar doğru bir karar olduğu görülecektir.
Bölgesel ve küresel bir güç olma yolunda emin adımlarla yürüyen ülkemizin
siyasi, ekonomik ve teknolojik rekabet gücünün artırılması yükseköğretime
yatırımı zorunlu kılmaktadır.
AK
PARTİ iktidara geldiğinde sadece 40 ilde bulunan üniversiteler, 2006-2008
yılları arasında açılan özellikle devlet üniversiteleriyle birlikte her şehirde
en az 1 tane olacak şekilde tüm ülkeye yayılmıştır ve ülkemizde 2008 yılı
itibarıyla üniversitesiz il kalmamıştır. Bugün itibarıyla 112’si devlet, 67’si
vakıf üniversitesi ve 5’i de vakıf meslek yüksekokulu olmak üzere, toplam 184
yükseköğretimimiz bulunmaktadır. Öğrenci sayımız da 7 milyon 764 bine
ulaşmıştır. Bu üniversitelerimize Millî Savunma Üniversitesini ve Türk-Japon
Üniversitesini de ekleyecek olursak 186’ya ulaşmış oluyoruz.
Yükseköğretim
sistemimizdeki son on yılda yaşanan bu büyüme sürecinin bundan sonraki aşaması,
nitelik ve kalite bakımından daha da büyümedir. Bu kapsamda, Yükseköğretim Kurulu
tarafından bu amaç doğrultusunda kalite kurulu, misyon farklılaşması ve
ihtisaslaşma, bölgesel odaklı üniversiteler, araştırma üniversiteleri,
öncelikli alanlarda araştırma yapma ve 100 alanda 2 bin doktora bursu programı
hayata geçirilmiş bulunmaktadır. Yeni üniversiteler rekabete, çeşitliliğe,
istihdama ve yeni bilgilerin üretilmesine vesile olacaktır. 
Genç
nüfusun yükseköğretim talebinin karşılanmasında katkı sağlamak amacıyla
Ankara’da Sevgi Vakfı tarafından “Lokman Hekim Üniversitesi” adıyla yeni bir
vakıf üniversitesi kurulması ve yine bu üniversite içerisinde mühendislik
fakültesi açılarak bu mühendislik fakültesi içerisinde de tıp alanında teşhis
ve tedavilerin yapılmasında kullanılan alet edevat ve cihazların üretilmesi
yönünde tıp mühendisliğinin açılması da planlanmıştır.
Özellikle,
yeni açılan tematik üniversitelerin yetersizliğinden bahsederlerken, hastanede
yeterli uzman doktor yoksunluğundan da bazı kimselerin bahsediyor olması bir
çelişki değil midir? 
Bir
başka değişiklikle Sosyal Hizmetler Kanunu’nda bir değişiklik yapılarak sosyal
hizmetler kuruluşları arasında yer alan aktif yaşam merkezinde, hâlihazırda,
engelli bireyler için, engelli bireylerin yaşam kalitesinin artırılması, sosyal
hayata aktif katılımlarına katkı sağlanması amacıyla hizmet verilmekteydi.
Engelli bireylerin yanında yaşlı bireyler için de aktif yaşam merkezlerinde
hizmet verilmesi mümkün hâle gelmektedir. AK PARTİ iktidarı, Anayasa’mızda
belirtilen sosyal devlet olmanın gereklerini birer birer yerine getirmektedir. 
Teklifle,
ayrıca, 2007 yılında kurulan, 2009 yılında faaliyete geçen, mevcut durumda 43
ülkede 54 merkezi ve 100 irtibat bürosuyla faaliyetini sürdüren, misyonu ve
vizyonuyla çok önemli bir vakıf olan Yunus Emre Vakfının hem Mütevelli
Heyetinde hem de Yönetim Kurulunda bir sadeleşmeye gitmek, bu sayede de Yönetim
Kurulunun ve Mütevelli Heyetinin işlevselliğini artırmak amaçlanmaktadır.
Türkiye’yi, Türk dilini, Türk kültürünü ve sanatını tanıtmak için faaliyet
gösteren Yunus Emre Vakfının Mütevelli Heyeti ile Yönetim Kurulunun üye
yapısının yeniden belirlenmesi amaçlanmaktadır. Çok hızlı bir şekilde karar
alması gereken, toplanması gereken Yunus Emre Vakfının Mütevelli Heyetinin
Başkanı, Kültür ve Turizm Bakanı olacak ve Mütevelli Heyetinde yer alan
bakanların yerine yine aynı bakanlıkların müsteşarları Mütevelli Heyetinde yer
alacaktır. Bu, on yıllık süreç içerisinde, Yunus Emre Vakfının kazanımlarının
ve tecrübelerinin bir neticesidir. Böylelikle, vakfın karar alma süreçleri
hızlanacak, doğrudan denetime açık hâle gelecek, kamu kurumlarıyla koordinasyon
ve iş birliği de kolaylaşacak, yurt dışı faaliyeti imkânları artırılacaktır. 
Kanun
teklifleriyle getirilen değişikliklerin, ülkemize hayırlı uğurlu olmasını
diliyor, yüce Meclisi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ediyorum. 
Şahıslar
adına ikinci ve son konuşmacı, Bolu Milletvekili Tanju Özcan.
Buyurun
Sayın Özcan. (CHP sıralarından alkışlar)
TANJU
ÖZCAN (Bolu) – Sayın Başkan, değerli milletvekilleri; öncelikle, Genel Kurulu
saygıyla selamlıyorum. 
Değerli
AKP milletvekilleri, son zamanlarda tuhaf şeyler olmaya başladı Türkiye’de.
Geçmişte birlikte iş tuttuğunuz insanlar ya sizi kandırıyor, satıyor, yarı
yolda bırakıyor ya da siz bunların ne mal olduğunu bile bile bunlarla yol
yürümeyi tercih etmişsiniz; bu sonuç ortaya çıkıyor. Örnek mi? Mesela, FETÖ.
FETÖ neydi zamanında? “Fetullah Gülen Hoca Efendi”ydi. Şimdi, ne oldu?
“Terörist” oldu. Esad? Esad neydi? “Kardeş”ti Esad. Sonra ne oldu bu Esad?
“Katil” oldu. Apo? “Barış elçisi”ydi bir dönem, sonra tekrar “hain” oldu. Bir
de Zarrab var, “hayırsever”di daha kısa bir süre önce. Şimdi, ne oldu? “Casus”
oldu. Yani ben sizin bu ilişkilerinizi anlamakta zorlanıyorum. 
Bir
de Sayın Cumhurbaşkanı, aynı zamanda partinizin Genel Başkanı, çıkıyor ne
diyor? “Ana hıyanet partisi” diyor bize, “ana hıyanet partisi” diyor. Ya,
FETÖ’yle kol kolayken biz sizi uyardığımızda da bize “hain” diyordunuz; Apo’yla
Oslo’da kirli görüşmeleri, pazarlıkları yaparken uyardığımızda da bize “hain”
diyordunuz. Zarrab denen adam üçkâğıtçı, rüşvetçi dediğimizde de bize “hain”
diyordunuz; O “hayırsever”di, biz “hain”dik. 
Arkadaşlar,
“ihanet” deyince benim aklıma Recep Tayyip Erdoğan geliyor, pek çok kişi gibi.
Bakın, Oslo görüşmeleri bir ihanetti; FETÖ’yle olan ilişkiler bir ihanetti;
Rıza Sarraf’la olan kirli ilişkiler ihanetti; bu ülkeye ihanetti; ben bunları
hatırlatmak istedim. 
Sayın
milletvekilleri, şimdi Amerika’da bir dava görülüyor yani öyle tuhaf ilişkiler
varmış ki… Hani bir reklam var “Halk ister, Halkbank yapar.” diyor, değil mi?
Vallahi bu, duyduğum en büyük yalanmış. “Rıza ister, Halkbank yapar.” deseler
reklamda, bence doğruyu söylerler. (CHP sıralarından alkışlar) Vallahi Halk
Bankasını biz devlet bankası zannediyorduk, devlet bankası da değilmiş, özel
bir bankaymış bu, Rıza Sarraf’ın bankasıymış! Baksana, genel müdürlerin bile
maaşlarını fazlasıyla ödemiş rüşvet olarak, bankada herkese rüşvet vermiş,
banka buna çalışmış. Bir de ne diyor? “Halk ister, Halkbank yapar.” Halkbank
halk için ne yapmış? Faizleri mi düşürmüş? Ne yapmış halk için? Ama Rıza Sarraf
ne istediyse yapmış, yaptırılmış, siyasi iktidar talimat vermiş,
“Yapacaksınız.” demiş, “Ha, karşılığını, hakkınızı da alın.” demiş. 
Şimdi,
bakın, oradaki gelişmeler… Geçen Sayın Başbakan Binali Yıldırım doğru bir şey
söyledi, ben seviyorum Binali Yıldırım’ı, konuşurken doğru söylüyor. Ne diyor?
“Rıza Sarraf bizi sattı.” diyor. Vallahi doğru, katılıyorum ben, Rıza Sarraf
sizi sattı. Demiyor ki “Rıza Sarraf bize iftira attı.” “Rıza Sarraf bizi
sattı.” diyor; doğru. İki eski ortaktan bir tanesi ortaklık bozulunca diğerini
vergi dairesine şikâyet ederse bunun adı “satma” olur. Şimdi Amerikan
mahkemesinin önünde her şeyi anlatıyor, baktı pabuç pahalı; çıktı, kime rüşvet
verdi, kara parayı nasıl akladı, hayalî ihracatı nasıl yaptı, cezaevinden
çıkmak için Türkiye’de kimlere rüşvet verdi; oraya bir soru işareti koydu,
anlatacak galiba. 
Vallahi
Sayın milletvekilleri, siz ne kadar rahatsız oluyorsunuz bundan bilmiyorum ama
ben utanıyorum bu adamın anlattıklarından. Orada, evet, konular sizinle ilgili,
çok şükür, bizimle ilgili değil. Bu ülkenin başına Rıza Sarraf gibi adamları
biz bela etmedik ama sonuçta, Türkiye Cumhuriyeti milletvekili olarak,
vatandaşı olarak biz, dış dünyada “Türkiye’de işler rüşvetle yürüyormuş
kardeşim.” diye algılanmasından rahatsızız; bu bizi, çok rahatsız ediyor.
ÖMER
FETHİ GÜRER (Niğde) – “Adam nerede?” diye meraktan ölüp nota bile verdi.
TANJU
ÖZCAN (Devamla) – Tabii, canım, onu ben burada anlatmıştım nota verildikten
sonra.
Bak,
şimdi, Amerika, Kudüs’ü İsrail’in başkenti olarak tanımak üzere, değil mi?
Versene bir nota, yüreğin yetiyor mu? Efendim, ne olurmuş? İsrail’le ilişkileri
kesermiş, Amerika, Kudüs’ü başkent tanırsa. Bu, şeye benziyor “Bana vurursan,
amca oğluna küserim.” gibi tuhaf bir anlayış; anlamak mümkün değil. Hadi,
versene bir nota. 
ÜNAL
DEMİRTAŞ (Zonguldak) – FETÖ için vermişler mi nota?
TANJU
ÖZCAN (Devamla) – Tabii.
FETÖ’nün
iadesi için bir nota verdiniz mi Amerika’ya Sayın Bostancı; Sayın Bakan,
verdiniz mi? 
MAHMUT
TANAL (İstanbul) – Müzik notası mı?
EREN
ERDEM (İstanbul) – Reza, Kudüs’ten daha değerli!
TANJU
ÖZCAN (Devamla) – Bak, FETÖ hâlâ orada, teröristbaşı, darbe yapmaya kalktı.
Rıza için iki kez nota veren Hükûmetiniz, Fetullah Gülen’in iadesi için bir tek
nota veremedi mi? Biz bekliyoruz Sayın Bakan.
ÖMER
FETHİ GÜRER (Niğde) – Kayboldu diye merak etmişler, ondan.
ÜNAL
DEMİRTAŞ (Zonguldak) – Bir de ödül verdiler, ödül, Zarrab’a.
TANJU
ÖZCAN (Devamla) – Şimdi, bir de Sayın Genel Başkanın geçenlerde grupta açıkladığı
belgeler var, biliyorsunuz. Daha belgeler açıklanmadan, ne olduğunu
bilmedikleri belgelere “sahte” diye tutturdular, hatırlıyorsunuz, değil mi?
“Sahte, Allah, sahte!” Partinizin sözcüsü hâlâ “sahte” diyor, Hükûmet Sözcüsü
başka bir şey diyor, Sayın Cumhurbaşkanı belgelerin sahteliğinden hiç
bahsetmiyor; o, diyor ki: “Giden para yok, gelen para var.” Vallahi, halk şunu
öğrenmek istiyor, para geldi mi, gitti mi, ikinci derecede önemli. Önemli olan,
bu para nasıl kazanıldı? “Ticari ilişki var ortada.” diyor. Vallahi, ne alıp ne
sattınız? Ben merak ediyorum, ne alıp ne satmışlar, eşek alıp beygir mi
satmışlar? Neyin ticareti bu? 1 sterlinlik şirketin yaptığı ticaret
karşılığında 15 milyon dolarlar nasıl gelip gidiyor? Nasıl kazanılıyor bu
paralar, nereden kazanılıyor? 
Bakın,
bir de bu paraları gönderenlere bir bakalım. Şimdi, bu kişiler özel kişiler,
ortak noktaları Sayın Cumhurbaşkanı, hepsinin Sayın Cumhurbaşkanıyla özel bir
yakınlığı var. Kim? Mesela, oğlu. Ya, ben merak ediyorum arkadaşlar, Burak Erdoğan,
daha düne kadar bursla okuyan bir kardeşimizdi. Şimdi, ben Burak kardeşime
buradan soruyorum: Yahu Burak kardeşim, sen hayırsever amcalardan aldığın
bursları biriktirerek mi 3 milyon 750 bin dolarlık havale yapabildin, merak
ediyorum.
BAŞKAN
– Sayın Özcan, şahsiyatla uğraşmayalım lütfen.
TANJU
ÖZCAN (Devamla) – Peki. 
Bir
de Sayın Cumhurbaşkanımızın bir mal beyanı var 2014’te Cumhurbaşkanı
seçilirken. Orada diyor ki: “Oğlum Burak Erdoğan’ın bana 500 bin lira borcu
var.” Ben de bunu görünce, yahu Burak, madem parayı kazandın, önce babana şu
borcunu ödeseydin diye düşündüm ister istemez. Diğeri kim? Enişte. Enişte kim?
Emekli öğretmen. Yahu benim babam da emekli öğretmen. Baktım, emekli öğretmen
Ziya amca 5 milyon dolar para göndermiş. Babama gittim, dedim: Baba, sizde para
çok galiba, sen de emekli öğretmensin, versene bana bir 5 bin lira; bak, 5
milyon dolar çıkartıyor adam dedim. Babam dedi ki: “Oğlum bırak bende 5 milyon
doları, 5 bin dolar vardı, onu da Recep Tayyip Erdoğan ‘Bozdurun, bozdurun.’
dediği için günde beş vakit, bozdurduk, aldığımız parayla çatıyı onardık.”
Adama dalga geçer gibi geldi.
Sayın
milletvekilleri, bakın, biz nelerden bahsediyoruz?
ÜNAL
DEMİRTAŞ (Zonguldak) – Tanju Bey, Zarrab’a ödül veren Bakan burada.
TANJU
ÖZCAN (Devamla) – Evet.
Şimdi,
sayın milletvekilleri, Türkiye’nin yakın tarihinin bana göre en önemli
günlerini yaşıyoruz. Bu dönemin sonunda Türkiye’de bazı şeylerin biz
aydınlanmasını diliyoruz. Türkiye artık şu kirlilikten kurtulsun. Bir de ikide
bir şunu demeyin, bak ben şundan çok rahatsız oluyorum: Hiçbir sorun yokken
“Gemi benim.”, bir sorun çıkınca “Aynı gemideyiz.” Ya arkadaşlar, biz şunu
defalarca anlatıyoruz: Biz rüşvet yiyenle, haram yiyenle aynı gemide değiliz,
aynı geminin mürettebatı değiliz. (CHP sıralarından alkışlar) Vatan hainleriyle
aynı mürettebat, aynı gemide değiliz. Vallahi sinirlenince bazen kelimeler de
istediğim gibi çıkmıyor. Yani Oslo’da terör örgütüyle kirli pazarlıklar
yapanlarla aynı gemide değiliz. FETÖ’yle kol kola yürüyenlerle biz aynı gemide değiliz.
Rıza Zarrab’dan rüşvet alan bakanları aklayanlarla aynı gemide hiç değiliz. O
yüzden ikide bir sıkışınca “Millî menfaat var.” demeyin, şahsi menfaatlerinizle
millî menfaatlerinizi karıştırmayın. Recep Tayyip Erdoğan’ın veya sizlerin
şahsi menfaatleri bu, ülkenin millî menfaatleri değildir. Biz -kusura bakmayın
ama- rüşvet vereni, rüşvet alanı savunarak millî menfaatlerimizi koruyamayız.
Bunu siz de yapamazsınız, bize de yaptırtamazsınız zaten. 
Evet,
bir de -sözümün başında söylemiştim- Sayın Bakan, biliyorsunuz, İsrail, yetmiş
yıl önce Kudüs’ü kendi başkenti ilan etti; kimse tanımamıştı. Amerika tanıma
hazırlığında. Ama Sayın Cumhurbaşkanı -ben gerçekten bunu anlamadım, bir
açıklık getirirseniz- diyor ki: “Amerika, Kudüs’ü İsrail’in başkenti olarak
tanırsa biz İsrail’le ilişkileri keseriz.” Peki, niye diyemiyor benim sayın,
kudretli Cumhurbaşkanım “Amerika’yla ilişkileri keseriz kardeşim?” “Hadi yap
yapabiliyorsan!” niye diyemiyor? 
MEHMET
MUŞ (İstanbul) – İktidara gelince sen yaparsın.
TANJU
ÖZCAN (Devamla) – Rıza Sarraf için nota veren, İsrail’in başkentini Kudüs
olarak tanıyan Amerika’ya niye nota veremiyor? Ben bunun cevabını bekliyorum.
Genel
Kurulu saygıyla selamlıyorum. (CHP sıralarından alkışlar) 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkan, Tanju Bey esasen baştan sona kadar
hakaret dolu bir konuşma yaptı. Her zamanki tavrı…
BAŞKAN
– Buyurun. (AK PARTİ sıralarından alkışlar) 
İki
dakika süre veriyorum.
Lütfen
yeni bir sataşmaya meydan vermeyelim.
TANJU
ÖZCAN (Bolu) – Sayın Başkan, ne demişim bir sorsaydınız. Bize soruyorsunuz her
seferinde.
BAŞKAN
– Dinliyorum, ben de dinliyorum Sayın Özcan. Sizi konuya da davet ediyoruz ama
maalesef konuya kimse girmiyor.
VII.- SATAŞMALARA İLİŞKİN KONUŞMALAR
(Devam)
7.- Amasya Milletvekili Mehmet Naci
Bostancı’nın, Bolu Milletvekili Tanju Özcan’ın 506 sıra sayılı Kanun
Tasarısı’nın tümü üzerinde şahsı adına yaptığı konuşması sırasında Adalet ve
Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Tanju Bey’in bir konuşma tarzı var. Böyle sakızlardan
çıkan mâniler vardır ya, o mânilerin mantığı içerisinde, esasen bir insicam,
bir düzenlilik, bir mantıki muhakeme, temel normlar, bunlardan son derece uzak,
son derece savruk ama amigo takımına seslenmenin bir tür vect hâli içerisinde
düzenlenmiş bir konuşma. 
ÜNAL
DEMİRTAŞ (Zonguldak) – Vicdanlara seslendi Tanju Bey, vicdanlara.
MEHMET
NACİ BOSTANCI (Devamla) – Dolayısıyla buna mantık zemininde “Sen şurada şunu
söylüyorsun, yanlıştır; sen burada bunu söylüyorsun, yanlıştır.” tarzında bir
cevabı, bu mantık, sizin sahip olduğunuz mantık hak etmiyor Tanju Bey. 
Esasen
Meclisin müzakereleri içerisinde de böyle bir dil, CHP’nin de grup olarak çok
müracaat ettiği bir dil değil. Hep beraber buradayız, ben de 2011’den beri
buradayım. Tanju Bey sui generis bir örnek, kendine has bir örnek. Sanıyorum
bir amigo takımı var, onları coşturacak tarzda bir konuşma yapmak için böyle
bir dil kullanıyor.
Bu
Sarraf davası, 17-25 Aralık, şunlar bunlar… Bakın, bunlara ilişkin rüşvet
meselesi temelde balıklara atılan bir oltadır. Eğer Amerika’daki davanın nasıl
yürüdüğüne ilişkin biraz dikkat, biraz ilgi, biraz adalet esaslı bir ihtimam
olsa orada ne olduğuna ilişkin, bu memleketin ortak kaderi ve geleceği
bakımından bir okuman olur, yemin üzerine atlamazsın. 
ALİ
HAYDAR HAKVERDİ (Ankara) – Hocam, az bir şey de anlatsanız içeriği konusunda.
MEHMET
NACİ BOSTANCI (Devamla) - Ama Tanju Bey’in derdi o değil ki. Tanju Bey’in
derdi, memleketin çıkarları, Amerika’nın emperyalist siyaseti vesaire değil,
ben buradan, ucuz bir yoldan AK PARTİ’ye nasıl laf çakarım. Kolay gelsin Tanju
Bey. Senin bu sözlerinin esasen bir cevabı bile hak etmeyen bir karakteri var
ama buna rağmen hiçbir şey boşlukta kalmasın diye söz aldım.
Teşekkür
ediyorum. (AK PARTİ sıralarından alkışlar) 
TANJU
ÖZCAN (Bolu) – Sayın Başkan…
ENGİN
ÖZKOÇ (Sakarya) – Sayın Başkan…
BAŞKAN
– Bir saniye… Bir saniye… Bir hatırlatma yapacağım.
Sayın
Özkoç, söz vereceğim, size de söz vereceğim ama genel bir açıklama yapmak
zorundayım.
Değerli
milletvekilleri, bu, herhangi bir şahsı ya da her bir gruba ait değil.
Parlamentonun çalışmalarına vâkıf insanlarız. İç Tüzük’ümüz var, teamüllerimiz
var. Buradaki konuşma üslubuyla, adabıyla ilgili gerek İç Tüzük hükümleri
gerekse de oluşmuş, yerleşik teamüller ve gerekse de Meclisin vakar ve
haysiyetini düşünerek her birimizin ifadelerimizi daha dikkatli kullanmamız
gerektiğini hep hatırlattık aslında.
Bakın,
65’inci madde: “Genel Kurulda söz kesmek, şahsiyatla uğraşmak ve çalışma
düzenini bozucu hareketlerde bulunmak yasaktır.” Burada olmayan o kadar insanı
sıralıyorsunuz; haksızlıktır, adaletsizliktir.
İkincisi:
Yine konudan ayrılınmaması lazım, gündeme bağlılık ilkesi vardır. 66’ncı madde:
“Kürsüdeki üyenin sözü ancak Başkan tarafından, kendisini İçtüzüğe uymaya ve
konudan ayrılmamaya davet etmek için kesilebilir.” Eğer konuya dönmezse de
yapacağı işlemi yazmış gene.
67’nci
madde: “Genel Kurulda kaba ve yaralayıcı sözler söyleyen kimseyi Başkan derhal,
temiz bir dille konuşmaya, buna rağmen temiz bir dil kulanmamakta ısrar ederse
kürsüden ayrılmaya davet eder. Başkan, gerekli görürse, o kişiyi o birleşimde
salondan çıkartabilir.” Yine, buna benzer disiplin hükümlerinde de benzer
hükümler var. 
Lütfen,
değerli milletvekilleri, yani biz konuşmaları kısmak taraftarı değiliz, aşırı
müdahale etmek, müdahale etmek durumunda kalmak istemiyoruz, zorunda kalmak
istemiyoruz. Birbirimizi incitici beyanlar kullanmayalım. Yani, ne olur,
mümkünse -mümkünse değil, İç Tüzük bize emrediyor- hangi konuyla ilgili
konuşuyorsanız o konu üzerinde konuşmak zorundasınız, hatta konudan
ayrıldığınız takdirde eğer konuya dönmüyorsanız kürsüdeki sözünüzü
kesebiliyoruz. Ama, bakın, hiçbir Meclis başkan vekili arkadaşımız bunu
yapmıyor, bizler de aynı şekilde dikkat ediyoruz. Ama lütfen, ne olursunuz her
birimiz, her bir milletvekili, iktidarıyla muhalefetiyle, bu kürsüde konuşurken
sözlerimize dikkat edelim, nereye varacağını bilerek konuşalım diyorum. 
Tekraren
hassasiyetiniz için teşekkür ediyorum. 
Sayın
Özkoç, buyurun. 
ENGİN
ÖZKOÇ (Sakarya) – Sayın Başkan, Meclis başkan vekilliği makamına tüm saygımla
ifade etmek istiyorum ki Cumhuriyet Halk Partisinin hatibinin söylediği dil
çirkin değil, anlattıkları ilişkiler çirkindir. O yüzden, siz, Cumhuriyet Halk
Partisi hatibinin anlattığı ilişkilerin çirkinliğinden yola çıkarak Cumhuriyet
Halk Partisine ders veriyorsunuz. 
BAŞKAN
– Kaba ve yaralayıcı söz olduğunu söylüyorum ben, evet, yaralayıcı bir söz. 
ENGİN
ÖZKOÇ (Sakarya) – Sizden rica ediyorum, sadece… 
BAŞKAN
– İspatı mümkün olmayan bir şeyi burada bulunmayan şahıslarla ilgili kullanırsa
bu, yaralar.
ENGİN
ÖZKOÇ (Sakarya) – Efendim, bana konuşma izni verdiniz, müsaade ederseniz ben
konuşayım, sonra buyurun siz de konuşun. 
BAŞKAN
– Buyurun, dinliyorum sizi. 
ENGİN
ÖZKOÇ (Sakarya) – Sayın Başkan, Cumhuriyet Halk Partisi, belgesi olmayan,
herhangi bir şekilde kanıtlayamayacağı hiçbir şeyi Genel Kurula getirmez. 
BAŞKAN
– Mahkeme kararı var mı elinizde? 
ENGİN
ÖZKOÇ (Sakarya) – Burası Meclis kürsüsüdür. Biz iddialarımızı getiririz, siz,
iddialarımızı kanıtlamakla ilgili elinizden ne geliyorsa onu yaparsınız. 
İLYAS
ŞEKER (Kocaeli) – Hangi iddiayı kanıtladın bugüne kadar? 
ENGİN
ÖZKOÇ (Sakarya) - Mahkemelere hükmedebilirsiniz, buradaki konuşmalarımızın
zamanına hükmedebilirsiniz ama Cumhuriyet Halk Partisinin iradesine
hükmedemezsiniz Sayın Başkan. (CHP sıralarından alkışlar) 
Sizden
rica ediyorum arkadaşıma, hangi… 
BAŞKAN
– Arkadaşınızı da dinleyeceğim ben. 
ENGİN
ÖZKOÇ (Sakarya) – Öyle mi efendim? 
BAŞKAN
– Onu da dinleyeceğim.
Yalnız,
ben bunu tamamen İç Tüzük’teki maddeleri okuyarak size ifade ettim. Sadece
Cumhuriyet Halk Partisi için değil, tüm milletvekilleri ve tüm gruplar için, bu;
bu oturumu yöneten Meclis Başkan Vekilinin hakkıdır. Bugüne kadar da -az önce
de ifade ettim- müdahale etmemeye çalışıyoruz ama, lütfen, ne olursunuz,
Meclisin de bir çalışma usulü var, bu Meclisin tamamen bir İç Tüzük’ü var
hepimizin uymak zorunda kaldığı ve aynı zamanda işleyen teamüller var. Ben
bunlardan bahsettim.
ENGİN
ÖZKOÇ (Sakarya) – Ben de duruşumuzu arz ettim efendim.
BAŞKAN
– Efendim, tamam, teşekkür ediyoruz. Takdir kamuoyunundur.
MEHMET
NACİ BOSTANCI (Amasya) - Sayın Başkanım…
BAŞKAN
- Sayın Bostancı’yı dinleyeyim, Sayın Özcan sizi de dinleyeceğim.
TANJU
ÖZCAN (Bolu) – Efendim, sıra bizdeydi.
BAŞKAN
– Dinleyeceğim, sizi dinleyeceğim Sayın Özcan, bir saniye…
MEHMET
NACİ BOSTANCI (Amasya) - Affedersiniz, buna söz vereceksiniz zaten. Ben sadece
kayıtlara geçsin diye söz aldım.
TANJU
ÖZCAN (Bolu) – “Buna” derken sayın milletvekili olarak dediniz herhâlde?
MEHMET
NACİ BOSTANCI (Amasya) - Tanju Bey’e, evet.
BAŞKAN
– Sayın milletvekiline, Sayın Özcan’a… 
Buyurun,
söyleyin.
MEHMET
NACİ BOSTANCI (Amasya) - Sayın Başkanım, siyasal iddiaları sanki gerçekleşmiş,
sanki adli kayıtlara, hukuki kayıtlara öyle geçmiş bir izlenim, bir duygu, bir
fikir yaratacak tarzda bir dille tahkim ederek kullanmanın yanlışlığından
bahsediyoruz biz. Yoksa, elbette ki muhalefet kendi eleştirilerini siyasal
iddialar çerçevesinde yapacak ama iddia farklıdır, sübuta ermesi farklıdır. Bu
ikisi arasındaki mesafeyi dille tahkim ederek doldurmaya çalışmak yanlıştır.
Bizim söylediğimiz bu.
ENGİN
ÖZKOÇ (Sakarya) – Kayıtlara geçsin diye söz istiyorum efendim. Çok özür
dilerim.
BAŞKAN
– Estağfurullah, buyurun.
ENGİN
ÖZKOÇ (Sakarya) – Sanki söylediğimiz şeyler gerçekleşmemiş de biz
uyduruyormuşuz gibi Sayın Grup Başkan Vekili ifade ediyor. 
Sayın
Başkanım, Cumhuriyet Halk Partisi, hem Başbakanın çocuklarının offshore
şirketleriyle ilgili hem de Cumhurbaşkanının yakınlarının offshore
şirketleriyle ilgili bütün belgeleri hem hukuka hem de Genel Kurula sunmuştur.
Bunu reddeden, AKP Grubudur. Eğer alsalardı, eğer burada Meclisin seçtiği
milletvekilleriyle bir araştırmaya izin verselerdi onlar da ikna olacaklardı.
Biz belgesini yayınladığımız ve bütün kayıtlarda olan şeyleri Genel Kurula
getirmeye çalışıyoruz. 
Bir
şey daha rica edeyim: Sayın Grup Başkan Vekilinden çok rica ediyoruz. Gerçekten
çok hamasetle konuşuyor, bazen anlamadığımız kelimeler de kullanıyor ama
lütfen, bizim seviyemize insin biraz. kendisinden rica ediyorum, kendisini
anlamakta zorlanıyoruz.
Teşekkür
ederim.
BAŞKAN
– Teşekkür ediyorum.
Şimdi,
sayın milletvekilleri, hukukun evrensel kaidesi vardır, her müddei iddiasını
ispata mecburdur ama ispat yeri burası değildir. Konuşursunuz… Yarın öbür gün
birisi çıkıp sizinle ilgili şöyle ya da böyle, birtakım iddialarda; asılsız,
usulsüz, var ya da yok yani bilmediğimiz, herhangi bir mahkeme kararı olmayan
bir konuyla ilgili, sizinle ilgili çok farklı isnatlarda bulunursa bu sizin
hoşunuza gider mi? “Böyle değil.” demeniz de yetmiyor. 
ENGİN
ÖZKOÇ (Sakarya) – Bunun cevabını siz niye veriyorsunuz?
BAŞKAN
– Ben şunu söylüyorum: Empati yapmak zorundayız, her birimiz empati yaparak
konuşalım.
ENGİN
ÖZKOÇ (Sakarya) – Anladım da bunun cevabını grup başkan vekilleri verir.
BAŞKAN
– Teşekkür ediyorum.
Sayın
Özcan, sizi dinliyorum.
Buyurun.
TANJU
ÖZCAN (Bolu) – Efendim, sayın hatip en az on defa ismimi zikrederek, “amigo”,
“Yemin üzerine atladı.” gibi…
BAŞKAN
– Buyurun, size de iki dakika, sataşmadan dolayı söz veriyorum.
Lütfen,
yeni bir sataşmaya meydan vermeyelim. Az önce konuştuğumuz çerçevede kalırsak
memnun oluruz.
MEHMET
NACİ BOSTANCI (Amasya) – Tanju Bey, size “amigo” demedim.
BAŞKAN
– Buyurun. 
8.- Bolu Milletvekili Tanju Özcan’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
TANJU
ÖZCAN (Bolu) – Sayın Başkan, önce, Tüzük’ün amir hükümlerini bize
hatırlattığınız için size çok teşekkür ediyorum. Yalnız, orada Tüzük’ün amir
hükümlerinden bir tanesi de Meclis başkan vekilinin Mecliste cereyan eden
tartışmalara tarafmış gibi katılamayacağını da hüküm altına almış. 
BAŞKAN
– Ama hangi noktada katılacağını da söylüyor, o noktada katıldım.
TANJU
ÖZCAN (Devamla) – Ancak, ben şunu özellikle… Sizi çok seviyorum, biliyorsunuz.
Ancak, maalesef, Meclis Başkan Vekili olarak tarafsızlık noktasında özen
göstermek bir tarafa, âdeta grup başkan vekili gibi hareket ettiğinizi de size
bir dost olarak ifade etmek istiyorum Meclis kürsüsünden.
ENGİN
ÖZKOÇ (Sakarya) – Oradan geliyor.
TANJU
ÖZCAN (Devamla) – İkinci konu şu: Sayın Bostancı, benim üslubum, nasıl
konuştuğum; o sizi ilgilendiren bir konu değil. Benim üslubum sizden farklı
olabilir. Ben üniversite kürsüsünden gelmedim buraya; ben sokakta siyaset
yaparak, emek vererek, dişimle tırnağımla, köy köy, kasaba kasaba çalışarak
geldim. Beni sarayın avlusunda bulup buraya getirmediler, ben sandıktan çıkıp
geldim, hem de emeğimle. (CHP sıralarından alkışlar) 
EMRULLAH
İŞLER (Ankara) – Bu üslubu kınıyoruz biz; Sayın Tanju Bey, bu üslubu kınıyoruz.

TANJU
ÖZCAN (Devamla) – Otuz dört sene sonra, Cumhuriyet Halk Partisinin bir
milletvekili olarak, emek vererek, bire bir siyaset yaparak bu noktaya geldim.
Dolayısıyla, bu yaştan sonra sizden nasıl konuşacağım konusunda ders alacak
değilim, size saygı duyuyorum.
İkincisi,
Sayın Başkan, burada konuşulan konular daha kısa bir süre önce yani iki yıl
kadar önce soruşturma önergesi olarak burada günlerce tartışıldı. Bu bakanların
Yüce Divana gönderilmesi konusunda oylamalar yapıldı. Bir kısım duyarlı AK
PARTİ milletvekili de bizim gibi “Evet, yargılansınlar, Yüce Divana gitsinler;
aklanırlarsa da orada aklansınlar.” diye oy kullandı. Bu konular yeni değil ki
bu meseleleri biz tartıştık. Eğer biz bu bakanları Yüce Divana götürebilseydik,
gönderebilseydik, millî yargıda yargılanmalarını sağlayabilseydik bugün o
Amerika’daki yargılamayı utanç içinde izlemek zorunda kalmayacaktık. (CHP
sıralarından alkışlar) 
BAŞKAN
– Buyurun Sayın Bostancı.
MEHMET
NACİ BOSTANCI (Amasya) – Sayın Başkanım, sanıyorum buradaki bütün
milletvekilleri çalışarak çabalayarak, halkla ilişki kurarak ve onların
reylerini alarak geldiler. Hiç kimse bir yerlerden tayyareyle gelmedi. Ayrıca
milletvekilleri emek veriyor, bu memleketin başka kurumlarında faaliyet
gösteren insanlar da emekle oralara geliyorlar. Bunlardan biri de üniversite
kürsüleridir. Sayın Tanju Özcan zannediyorum sehven yanlış söyledi. Oralara da
kolay gelinmiyor.
Teşekkür
ederim.
BAŞKAN
– Teşekkür ediyorum. Çok sağ olun. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet
ve Kalkınma Partisi Grup Başkanvekili Kayseri Milletvekili Mustafa Elitaş'ın
Bazı Kanunlarda Değişiklik Yapılmasına Dair Kanun Teklifi (2/1945) ile Millî
Eğitim, Kültür, Gençlik ve Spor Komisyonu Raporu (S. Sayısı: 506) (Devam)
BAŞKAN – Şimdi soru-cevap işlemi gerçekleştireceğiz
yirmi dakika süreyle. Bu yirmi dakika sürenin ilk on dakikasını soru olarak
vereceğim, kalan on dakikada da cevaplandırması için Hükûmete söz vereceğim. 
Sırayla
söz veriyorum.
Sayın
Depboylu, buyurun.
DENİZ
DEPBOYLU (Aydın) – Teşekkür ederim Sayın Başkan.
Sayın
Bakanım, 850 bin civarında taşeron çalışan mevcut. Yeni gelecek olan torba
kanunda taşeron çalışanlarının kadroya alınması planlanıyor. Kaç tanesi kadroya
alınacak? Kadroya alınacaklar hangi kriterlere göre değerlendirilecek eğer
hepsi alınmayacaksa? Bilgi, beceri ve tecrübeleri, liyakatleri dikkate alınarak
mı kadroya alınacaklar, yoksa Adalet ve Kalkınma Partisinin teşkilatlarına
adını yazdıran veya bu teşkilatlarca ya da sendikalarınca onaylanan kişiler mi
taşerondan kadroya alınacak? Bu torba yasa, kanun kabul edilirse bundan sonra
taşeron sistem son bulacak mı?
Teşekkür
ediyorum.
BAŞKAN
– Sayın Gürer…
ÖMER
FETHİ GÜRER (Niğde) – Teşekkürler Sayın Başkan.
Sayın
Bakan, sanal para tüm dünyada kullanılan dijital bir para birimi olarak değer
görmeye başlamıştır. Herhangi bir merkez veya kuruma bağlı olmaksızın bağımsız
bir kripto para olmasının farklı sorunlar üretebileceği ifade edilmektedir.
İnternet ortamında “dijital para” olarak tanımlanan ve yaygınlaşan uygulamaya
yönelik, Hükûmet olarak değerlendirmeniz nedir? Kara para aklama ve uyuşturucu
ticaretinde dijital paranın kullanılabileceği ifade edilmektedir. Yasal
dayanağı olmadığı hâlde sanal bir varlık hâline gelen bu parayla ilgili
yapılacak bir düzenleme var mıdır? Bitcoin için Hükûmetin bakış ve yaklaşımının
önemli olduğunu düşünüyorum. Bu konuda Hükûmetiniz tarafından yürütülen bir
çalışma bulunmakta mıdır?
Teşekkür
ediyorum. 
BAŞKAN
– Sayın Tümer…
ZÜLFİKAR
İNÖNÜ TÜMER (Adana) – Sayın Bakan, İzmir’in Selçuk ilçesi sınırları
içerisindeki Efes Antik Kenti’ndeki kanalın yeniden açılması girişimi bazı
sorunları beraberinde getirecektir. Mevcut onaylı koruma amaçlı imar planında
böyle bir kanal bulunmamaktadır. Yapılması planlanan kanal projesi de belediye,
Çevre ve Şehircilik Bakanlığı, Orman ve Su İşleri Bakanlığıyla yürütülmektedir
ve altındaki kültür varlıkları dikkate alınmamaktadır. Kanalın yapılması
durumunda, Efes konusunda UNESCO’da bir kriz yaşamamız, belki de Efes’in
Tehlike Altındaki Dünya Mirasları Listesi’ne alınması söz konusu olabilir. 
Bu
durumun yaşanmaması için ihale durdurulmalı, Koruma Kurulu, Kültür ve Turizm
Bakanlığı ile kazıyı da içeren bir yeni yaklaşım gündeme gelmeli, kanaldan önce
kazı öncelikli olmalı ve yönetim planı uygulamaya konulmalıdır. Bu konuda
hassasiyetinizi rica ediyorum. 
BAŞKAN
– Sayın Çamak…
HÜSEYİN
ÇAMAK (Mersin) – Teşekkür ederim Sayın Başkan. 
Sayın
Bakan, bugün Türkiyeli kadınlara seçme ve seçilme hakkının verilişinin 83’üncü
yıl dönümü, aynı zamanda Dünya Kadın Hakları Günü. Ülkemizde kadına şiddet ve
istismarın giderek olağan bir hâl alması bu tarihleri daha anlamlı kılmaktadır.
Neredeyse her gün kadın cinayetlerinin yaşandığı ülkemizde sadece kasım ayında
27 kadın öldürüldü, 29 çocuk istismara uğradı, 39 kadına cinsel şiddet
uygulandı. Hamasi nutuklar ya da iyimser ifadelerle bunları geçiştirmek mümkün
değil. 
Başta
yüce Meclis olmak üzere, ilgili tüm kurumlarımız bu gidişatın önüne geçmek için
acilen önlemler almalı, hem caydırıcı cezalar uygulanmalı ama aynı zamanda
toplumsal bir bilinçlendirmenin önü açılmalıdır. 
Teşekkür
ederim. 
BAŞKAN
– Sayın Erdem…
EREN
ERDEM (İstanbul) – Sayın Başkan, Sayın Bakan; bugün Genel Başkanımızın grup
toplantımızda ifade ettiği, Millî İstihbarat Teşkilatına ait bilgi notunda
17-25 Aralıktan sekiz ay önce -şöyle, aynı zamanda göstermek de isterim-
dönemin Başbakanına Reza Zarrab’la ilgili, yasa dışı birtakım işlemler yaptığı
ve Hükûmetinizin o günkü bakanlarıyla ilişkili olduğu, bunun Hükûmete çok büyük
zararlar verebileceği ifade edilmesine rağmen Reza Zarrab’a yönelik bir tutumun
Hükûmetinizce oluşmayışının, aksine ilişkilerin daha da derinleşmesinin ve
bugün bu noktaya gelmesinin nedeni nedir? Bu konuda kamuoyunu aydınlatırsanız
seviniriz.
BAŞKAN
– Sayın Tanal…
MAHMUT
TANAL (İstanbul) – Teşekkür ediyorum Sayın Başkan.
Sayın
Bakanım, Düzce ili Yığılca ilçesi Kırık köyünün asfalt yolu yok, vatandaş bu
konuda mağdur. Aynı zamanda, yine, Yığılca-Asar sapağında köprü yapılmalı.
Köprü yapılmadığı için, yine, bu Kırık köyü mağdur. Yığılca ilçemizin Kırık
köyü sakinlerinin ve muhtarının bugüne kadar hem Kaymakamlığa hem Belediyeye
hem Karayollarına hem Valiliğe yoğun müracaatları olduğu hâlde, bu Kırık
köyümüzün yani Yığılca ilçemize bağlı Kırık köyünün bu sorunları
giderilmemekte, Yığılcalılar sürekli mağdur durumda. 
Aynı
zamanda, Yığılca ile Düzce arasındaki yol da çok dar. Dar olduğu için sürekli
kazalar yaşanmakta. Bu yolun genişletme çalışmaları ne zaman yapılacak?
Yığılca’nın ve Kırık köyünün bu mağduriyeti ne zaman giderilecektir? Buradan
haber bekliyorlar. 
Teşekkür
ediyorum, saygılarımı sunuyorum.
BAŞKAN
– Sayın Tor…
FAHRETTİN
OĞUZ TOR (Kahramanmaraş) – Teşekkür ediyorum.
4
Aralık tüm dünyada olduğu gibi ülkemizde de Dünya Madenciler Günü olarak
kutlanmaktadır. Yerin yüzlerce metre altında, karanlık dehlizlerde, güneş
ışığından yoksun ve binbir güçlükle, zor şartlarda çalışan madencilerimiz ölümü
göze alarak çocuklarının rızkını kazanırken millî ekonomiye de önemli katkılar
sağlamaktadır. Tehlikeli ve çok tehlikeli işler sınıfında yer alan, çalışma
şartları çok ağır olan sektör, iş kazalarının en fazla olduğu faaliyet
alanıdır. 
Evine
bir avuç ekmek götürmek, muhannete muhtaç olmamak için binbir güçlüğe göğüs
geren maden işçilerimizin Dünya Madenciler Günü’nü kutluyor, huzurlu, sağlıklı,
iş kazasız günler diliyor, tüm şehit madencilerimizi saygı ve rahmetle
anıyorum.
BAŞKAN
– Sayın Hürriyet…
FATMA
KAPLAN HÜRRİYET (Kocaeli) – Sayın Bakan, seçim bölgem Kocaeli’nin İzmit
ilçesinde Kuzey Marmara Otoyolu Projesi kapsamında kamulaştırma bedelleri
ödenmeyen Eseler köyü sakinleri ve daha birçok köyümüzde aynı durumda olan
vatandaşlarımız oldukça mağdurlar. Tek bir köyde bile devletin ödemesi gereken
kamulaştırma rakamı 60 milyon lira. Köylülerimiz uzun zamandır parasını
alamadığı gibi arazilerini ekip biçemediğinden dolayı da katbekat mağdur
durumdalar, üzerine bir de aradıkları yetkililer oradan oraya yönlendirip
sürekli oyalıyorlar. Biz köyü ziyaret ettikten sonra partinizin İzmit İlçe
Başkanı sanki konunun muhatabıymış gibi kendilerine 70 milyon geldiğini,
peyderpey bu ödemelerin yapılacağını söylüyor. Şimdi, ben size soruyorum:
Devletin kurumu dururken bu 70 milyon AKP İlçe Başkanına mı gönderildi?
Aylardır paralarını alamayan köylüler AKP İlçe Başkanından mı alacak bu
paralarını? Köylülerin mağduriyeti ne zaman giderilecek?
Teşekkür
ediyorum.
BAŞKAN
– Sayın Erdem…
ARZU
ERDEM (İstanbul) – Teşekkür ederim Sayın Başkan.
Sayın
Bakan, öğretmen atamaları hususunda 20 bin kadro sözü vardır, öğretmen açığımız
yine Bakanlığın açıkladığına göre 100 bin. En az 40 bin atama bekleyen
öğretmenlerimizin bu haklı talebi karşılanacak mı? Ayrıca mülakatla ilgili adaletsizliklerin
giderilmesi için mülakatın kaldırılması söz konusu mu? Eğer kaldırılmayacaksa
da kamera kayıt sistemine geçilecek mi? 
İkinci
sorum ise sporun önemini hepimiz biliyoruz, farkındayız. Kız futbol takımına
TFF tarafından deplasmanda maç başı verilen 2 bin lira kaldırılmıştır. Bu,
özellikle, ağırlıklı olarak anne ve babası olmayan kız sporculardan oluşan kız
takımlarının mağdur olmasına vesile olmuştur. Bu anlamda da bunlara bir destek
verilecek midir tekrar? Bu konuda özel olarak bir talep var, bunu iletmiş
olayım.
Teşekkür
ederim.
BAŞKAN
– Sayın Şeker…
ALİ
ŞEKER (İstanbul) – Sayın Bakan, 2013 yılında MİT uyarmıştı Başbakanı ama
dinlemediniz. Daha öncesinde de Muammer Güler, Reza Zarrab’ın babası Hüseyin
Zarrab’ı gayet iyi tanıyordu çünkü bir uyuşturucu kaçakçılığı neticesinde
çeteyle başı belaya girmiş ve kaçırılmıştı. Bunları bile bile, bu kirli
ilişkilerini bile bile bu insanların önüne niye yatılır? Bu devleti bu
insanların önüne yatırmak, bu utancı bu ülkeye yaşatmak bu kişilerin hakkı mıdır,
haddi midir? 
Sayın
Bakan da o dönemde bu kişiye ödül vermişti. Siz bu kişileri gayet iyi
tanıyordunuz ama üç kuruş, beş kuruş sizlere rüşvet verecekler diye,
vakıflarınıza para aktaracaklar diye devleti rezil ettiniz. Buna hiçbir şekilde
hakkınız yoktu.
BAŞKAN
– Sayın Yıldırım…
BEHÇET
YILDIRIM (Adıyaman) – Teşekkürler Başkanım.
Biliyorsunuz,
3 Aralık Dünya Engelliler Günü’ydü. Bu gün dolayısıyla az önce muhalefet
partisi tarafından verilen engellilerle ilgili araştırma önergesi AKP
tarafından reddedildi. 
Ben
şunu belirtmek istiyorum: Diyarbakır Büyükşehir Belediyesi tarafından 2014
yılında Engellilere Destek Birimi bünyesinde kurulan sesli kütüphane -Sayın
Bakanım, not alıyor musunuz?- belediyeye atanan kayyum tarafından
kapatılmıştır. Engelli çocukların ana dillerinde yazılmış kaynaklara
ulaşabilmelerini sağlamak amacıyla başlatılan, belediye web sitesine yüklenen,
Kürtçenin tüm lehçelerinde okutulan ve dileyen herkesin rahatlıkla ulaşabildiği
çocuk hikâyelerinin olduğu sesli kitaplara erişim engellemesinin gerekçesini
açıklar mısınız? 
BAŞKAN
– Sayın Gürer, otuz saniyeniz var.
Buyurun.
ÖMER
FETHİ GÜRER (Niğde) – Sayın Bakan, taşeron işçileriyle ilgili, iki yıldır,
kadroyla ilgili oyalama devam ediyordu. Son bir ayda, çözüleceği yönünde
yapılan açıklamalar vardı. Son olarak, Sayın Cumhurbaşkanının yaptığı bir
açıklama var. Açıklamalar, taşeronlar arasında ayrıma yol açacak bir düzenleme
getirileceği yönünde, kanaat bu konuda oluştu. Millî Eğitim çalışanları, aile
hekimliği yanında çalışanlar, taşeron olarak durumlarının ne olacağı konusunda
açıklama bekliyorlar. Ayrıca, Karayollarında ve Şeker Fabrikalarında çalışan
geçici işçilerin durumu bu konuda ne olacak? Kaç taşeron işçiyi kapsayacak?
Yapılacak düzenlemede belediye çalışanlarını belediye kadrosuna mı yoksa
belediye şirketlerine mi alacak? Kamu kuruluşlarında alt yüklenicilerle yapılan
anlaşmalar bu taşeron düzenlemesiyle ortadan kalkacak mı? Taşeron işçilerin
beklentisinin tamamını kapsayacak bir çalışma mı düşünülüyor? Eşit işe eşit
ücret ve kadro verilecek mi?
Teşekkür
ederim.
BAŞKAN
– Teşekkür ediyoruz.
Şimdi,
soruları cevaplandırmak üzere sözü Sayın Bakana bırakıyorum.
Buyurun
Sayın Kurtulmuş.
KÜLTÜR
VE TURİZM BAKANI NUMAN KURTULMUŞ (Ordu) – Sayın Başkan, değerli
milletvekilleri; çok teşekkür ediyorum.
Öncelikle,
soru sırasına göre müsaade ederseniz cevaplayayım.
Taşeronlar,
yaklaşık 450 bin taşeron kamu çalışanları olarak, 400 bin taşeron da belediye
ve il özel idarelerindeki taşeronlarımız bu kapsamdan istifade edecekler.
4/C’liler 4/B statüsüne gelecekler. Ayrıca, çalışma süreleri itibarıyla da
yaklaşık altı ay olan süre on aya çıkarılmış olacak. Bununla ilgili detaylı son
çalışmada mevsimlik işçilerin tekrar bu kapsama alınması öngörülüyor. Çalışma
ve Sosyal Güvenlik Bakanlığımız bu konuyla ilgili detaylı çalışmayı bitirmek
üzere.
Bir
başka önemli konu dijital parayla ilgili soru. Bitcoin; biliyorsunuz, şu anda,
ülkelerin bir kısmı bitcoini destekliyor, bir kısmı yasaklıyor. Henüz dünyada
bitcoinle ilgili olarak tereddütler, şüpheler giderilebilmiş değildir. Bununla
ilgili olarak da Merkez Bankası ve İstanbul Borsası, ayrıca bitcoin piyasasını
yakından takip eden çalışmalarını sürdürüyorlar. Henüz bu anlamda bizim de
resmî olarak bir tavrımız ortada değildir ama araştırmalar sürdürülüyor. Konu sürekli
olarak gelişiyor, bu konuyla ilgili yaklaşımlar değişiyor ve ümit ederim ki
belli bir noktaya gelinir. Yani kimi ülkeler bitcoini kurtarıcı olarak görüyor,
kimileri de bunu şeytanlaştırıyor. Bu seyri biz de Türkiye olarak yakinen takip
ediyoruz.
Sayın
Tümer’in, İzmir Efes’teki kanal projesiyle ilgili uyarısını ben de çok dikkatli
not aldım. Bununla ilgili gerekli hususları arkadaşlarımızla yakinen çalışırız.
Özellikle UNESCO’nun burada tavır değiştirmesini mümkün kılacak herhangi bir
adımın atılmasına her hâlde göz yummayız, bunun bilinmesini isterim.
Düzce
Yığılca Kırık köyünün yol sorunu: Bilmiyorum; ilgili arkadaşlara, ilgili bakan
arkadaşımıza bu konuyu ileteceğim. 
Yine,
Sayın Hürriyet’in söylemiş olduğu Kocaeli’deki kamulaştırma meselesi: AK PARTİ
İlçe Başkanlığı üzerinden bu paraların dağıtılması akla ziyan bir şeydir, böyle
bir şey olmaz. Herhâlde, oradaki arkadaşımız bunu politik amaçla söylemiş
olabilir ya da “İlçemize geldi.” manasında bir şey söylemiş olur. Bunun
düşünülmesi dahi mümkün değildir.
FATMA
KAPLAN HÜRRİYET (Kocaeli) – Devletin kasasını nereden biliyor efendim ilçe
başkanınız?
KÜLTÜR
VE TURİZM BAKANI NUMAN KURTULMUŞ (Ordu) – Onu bilir de yani onun ilçeye gelmesi
gibi bir şey düşünülemez, akla ziyan bir konu yani böyle bir şey olur mu?
Şimdi,
öğretmen atamalarıyla ilgili olarak 2018 yılı içerisinde 20 bin öğretmen
atamasını inşallah gerçekleştireceğiz. 2000 ile 2014 yılları arasında 459 bin
küsur öğretmen ataması yapılmış, 2014’ten bugüne kadar da 102 bin küsur
öğretmen ataması yapılmış. Yani AK PARTİ iktidarları sırasında 561.451 öğretmen
ataması yapılmış ki bu da önemli bir şeydir. Gönlümüz arzu eder, hiçbir
öğretmen adayı arkadaşımız açıkta kalmasın ama Türkiye’nin imkânları bakımından
da bunun oldukça zor olduğunu herhâlde hepimiz biliyoruz. 
Değerli
arkadaşlar, Maarif Vakfıyla ilgili de konuşmalarda gündeme gelen bazı hususlar
vardı. Maarif Vakfı şu anda 68 ülkede faaliyet gösteriyor, 15 ülkede 87 okula
sahip, 1.241 yerel ve Türk öğretmenle, eğiticiyle faaliyetlerini sürdürüyor ve yaklaşık
10 bine yakın öğrenci Maarif Vakfımızın eğitim şemsiyesinin altında eğitimden
istifade ediyor. 
Bir
de sorularda Diyarbakır’daki sesli kütüphanenin niye kullanılmadığı meselesi
var. O konuda da ilgili arkadaşlardan bilgi alacağız. Bu sesli kütüphane
meselesi bizim Bakanlık olarak önemsediğimiz hususlardan birisidir. Burada bir
aksama varsa bunun üzerine gideriz ve gerçeği öğreniriz. 
Şimdi,
Yunus Emre Vakfıyla ilgili kanun tasarısı gündeme geldiği için Yunus Emreyle
ilgili de birkaç hususu sizlerle paylaşmakta fayda görürüm. Yunus Emre
Enstitüsü, Türkiye’nin hakikaten önemli yumuşak güç unsurlarından birisidir,
Türkiye’nin kamu diplomasisi bakımından önem verdiği kuruluşlardan birisidir.
Sadece Türk dilinin ve Türk edebiyatının gelişmesi anlamında değil, Türk
kültürünün dünyadaki birçok yerde yaygınlaşması bakımından da faaliyet gösteren
önemli bir kuruluşumuzdur. 43 ülkede 54 kültür merkezi var, 46 ülkede 85
Türkoloji bölümüyle toplamda 61 ülkede 139 irtibat noktasında faaliyet
gösteriyoruz. 
Değerli
arkadaşlar, geçtiğimiz hafta, Sudan’ın Hartum kentinde, çok güzel bir
binasında, diyebilirim ki Hartum şehrinin en güzel, en gösterişli binalarından
birisinde Yunus Emre Enstitüsünün açılışını yaptık. Burada, bu enstitüde daha
önce faaliyetlerini yapan, yeni binada değil de eski şekilde faaliyetlerde
bulunan öğrenciler mükemmel bir İstanbul Türkçesiyle orada, katılanlara
konuşmalarını yaptılar, şiirler okudular ve ayrıca mektuplar okuyarak…
ALİ
ÖZCAN (İstanbul) – FETÖ sayesinde mi?
KÜLTÜR
VE TURİZM BAKANI NUMAN KURTULMUŞ (Ordu) - …Hartum gibi bir yerde ne güzel
Türkçenin öğretilebileceğinin, Türk kültürüne ilişkin bazı hususlarla da
insanların tanışabileceğinin örneğini verdiler. Bendeniz gittiğim birçok ülkede
bu husustaki çalışmaları yakinen takip etmeye çalışıyorum. Yunus Emre
Enstitüsünün daha ileri bir noktaya gelmesi için hepimizin tekliflerini gündeme
getirmesini büyük bir olgunlukla karşılarız. Bu kuruluşun daha ileriye gitmesi
lazım. 
Şu
anda 100 bine yakın yabancıya Türkçeyi öğretmiş vaziyetteyiz. Yine, geçtiğimiz
yıl, Yunus Emre Enstitüsünün burada, Türkiye’de ağırladığı, ülkelerinde Türkçe
öğretilen 800’ün üzerinde öğrenciyle yaptığı, yaklaşık iki ay süren etkinlik
fevkalade önemliydi. Özellikle dünyada Türkiye üzerine birtakım negatif
algıların oluştuğu günümüzde, 800 Türkiye dostunun gelip burada iki ay boyunca
Türkiye’nin birçok kültür merkezini dolaşması her türlü takdirin üzerindedir.
İmkânlarımızı artırdıkça Yunus Emrenin de gücünü artıracağımızdan kimsenin
şüphesi olmasın. 
Ayrıca,
Yunus Emre Enstitümüz sadece Türkçe öğretmiyor, kendi ülkelerinde, o faaliyet
gösterdikleri ülkelerde sergilerle, konferanslarla bir şekilde Türk kültürünün
yaygınlaşması için önemli bir faaliyet icra ediyor. 
Yine,
geçtiğimiz günlerde -örnek olsun diye söylüyorum- Londra’daki Yunus Emre
Enstitümüzün salonunda 2 kişinin -birisi İngiltere’nin Bağdat’ta beş yıl
büyükelçiliğini yapmış olan, aynı zamanda da geçmiş dönemlerde Birleşmiş
Milletler Daimî Temsilciliğini yapmış olan birisi; bir diğeri de onun hocası,
Kerkük asıllı bir Türkmen- fevkalade güzel bir hat sergisinin açılışını yaptık
ve son derece üst düzey bir katılımla oradaki o serginin açılışını hep beraber
gerçekleştirdik. Dolayısıyla, Yunus Emre Enstitüsü ciddi bir şekilde
faaliyetlerini sürdürüyor, bu süreçte daha da fazla faaliyetlerini
artıracaktır. 
Yine
-geçen söylediğim- 800 kişiyi bir yılda davet ediyoruz. Şimdiye kadar yaklaşık
2.705 kişi yani Türkçeyi kendi ülkelerinde öğrenmiş olan insanlar gelip
buralarda yaz aylarında seyahat yapıyorlar, Türkiye’yi daha yakından tanıma
imkânları oluyor ve böylece Türk kültürünü, Türkiye’nin güzelliklerini, Türk
halkının misafirperverliğini çok daha yakinen tanımış oluyorlar. 
Yunus
Emre Enstitüsünün, biliyorsunuz, bir büyük Danışma Kurulu var. Bu Danışma
Kurulu, fevkalade ciddi bir şekilde, Türkiye’de sahasıyla ilgili olan çeşitli
alanlardan ve farklı fikirlerden insanların katıldığı bir Danışma Kuruludur.
Yunus Emre Enstitüsünün Danışma Kurulunun çok sesli özelliğini korumaya gayret
sarf ediyoruz. Türkiye’de hem akademiden hem de ciddi şekilde sendikalardan da
olmak üzere, birtakım kuruluşlardan da olmak üzere çok farklı sivil toplum
kuruluşlarından Danışma Kuruluna insanlarımızı davet ediyor ve onların da
bilgilerinden istifade ediyoruz. 
Ayrıca,
Yunus Emre Enstitüsünün bir de Denetleme Kurulu var. Yunus Emre Enstitüsünün
Denetleme Kurulunda Cumhuriyet Halk Partisinin de temsilcisi olduğunu bir kere
daha ifade etmek isterim, aynı şekilde iktidar partisi Adalet ve Kalkınma
Partisinin de bir temsilcisi olduğunu ifade etmek isterim. Yunus Emre
Enstitüsünün bütün faaliyetlerinin denetime açık olduğunu, denetimde de,
Denetim Kurulunun başında da Maliye Bakanlığının Müsteşar Yardımcısının
olduğunu ifade etmek isterim. Kurulumuz, bütün faaliyetleri itibarıyla Yunus
Emre Enstitüsü denetime açıktır. Hele hele ana muhalefet partisinin temsilcisi
Sayın Gazalcı, şu anda görev süresi de yenilendi zannediyorum…
(Mikrofon
otomatik cihaz tarafından kapatıldı)
KÜLTÜR
VE TURİZM BAKANI NUMAN KURTULMUŞ (Ordu) – Son cümle… 
BAŞKAN
– Tamamlayın lütfen.
KÜLTÜR
VE TURİZM BAKANI NUMAN KURTULMUŞ (Ordu) – Gazalcı da Yönetim Kurulundadır. Yani
Denetleme Kurulu herkese açıktır, bütün faaliyetlerimiz herkese açıktır. 
Her
türlü olumlu desteğinizi saygıyla karşıladığımızı, bu anlamda sizlerden gelecek
tekliflerle Yunus Emre Enstitüsünü de bir dünya markası hâline getirmemizin
üzerimize bir borç olduğunu ifade ediyor, Genel Kurulu saygıyla selamlıyorum.
BAŞKAN
- Teşekkür ediyorum.
Böylece
teklifin tümü üzerindeki görüşmeler tamamlanmıştır.
Maddelere
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
Şimdi
birinci bölümün görüşmelerine başlıyoruz.
Birinci
bölüm 1 ila 7’nci maddeleri kapsamaktadır. 
Birinci
bölüm üzerinde söz isteyen gruplar adına ilk söz, Milliyetçi Hareket Partisi
Grubu adına Osmaniye Milletvekili Ruhi Ersoy’ a aittir. 
Buyurun
Sayın Ersoy. (MHP sıralarından alkışlar)
MHP
GRUBU ADINA RUHİ ERSOY (Osmaniye) – Sayın Başkanım, değerli milletvekilleri;
öncelikle Genel Kurulu Milliyetçi Hareket Partisi Grubu adına saygıyla
selamlıyorum. 
Bu
süre zarfında konuşacağımız meseleleri…
KAMİL
AYDIN (Erzurum) – Sayın Başkan, salonda bir uğultu var. 
BAŞKAN
– Sayın Ersoy, bir dakika. 
Sayın
milletvekilleri, salonda bir uğultu var. Lütfen hatibin insicamını bozmayalım. 
RUHİ
ERSOY (Devamla) – Sayın Başkan, değerli milletvekilleri; Genel Kurulu saygıyla
selamlıyorum. Milliyetçi Hareket Partisi Grubu adına, bu torba yasanın ilgili
hükümlerinde kurulan yeni vakıf üniversitesinden ve Yunus Emre Enstitüsünden
hareketle, bu konulara yaklaşımlarımıza dair düşüncelerimizi siz Genel Kurulla
ve değerli, aziz Türk milletinin bizi izleyenleriyle paylaşmak istiyorum. 
Sayın
milletvekilleri, öncelikle şunu ifade etmek isteriz: Üniversite bilginin nakil
yeri değil, bilimin üretildiği yer olmalıdır ve hakikatleri arama hususunda da
farklılıkların birlikteliğinden kaynaklı ortak aklın ve ortak etik ve ahlaki
değerlerin merkezi olmalıdır. Bu evrensel tanım, üniversiteyi evrensel hükümlü
üniversite yapar. Bir memlekette bilgiyi nakil değil, ilmî tedrisatla hakikat
yolu yürünürse o memleket gelişir. Peki, bunun yolu nasıl olur? Bunun yolu,
okumak ve idrak etmekle, onun müdriki olmakla ancak mümkün olur.
Bu
konuda Türk muhafazakârlarının da ciddi anlamda yakından takip etmiş olduğu
Nurettin Topçu, kendi döneminden bu tarafa maarif davamız üzerine kafa yoran
bir aydınımız şöyle bir eleştiri yapıyor: “Bugün talebelik, artık ilim
yolculuğu değil, diploma avcılığına dönüşmüştür.” diyor. Pekâlâ, talebeliğin
diploma avcılığına dönüşme süreci talebenin suçu mudur, onun önüne vizyon
koyamayan maarifin ve yönetimin suçu mudur? Bu mesele sadece ve sadece geçiş
dönemi sağlayan hükûmetlerin meselesi mi yoksa oturup da siyasetüstü bir devlet
politikasına dönüşemeyen eğitimdeki sistem sorunumuz mu? Öncelikli olarak,
bizim çıkış noktasını bulabilmemiz için, üretime ve emeğe dayalı, alın terine
dayalı istihdam ile eğitim politikamızı yan yana getirerek Türkiye’yi bu
çıkmazdan çıkartabilmek durumundayız. Biz de diyoruz ki ilim yolunun, hakikat
yolunun sağlıklı bir şekilde yürünmesi hem diplomaya eriştirecektir hem de
diplomayla beraber ekmeğe eriştirecektir. 
Bakın,
size bir örnek vermek istiyorum. Türk medeniyeti tarihi 14’üncü yüzyılda
Harezm’de, Merv’de 150 bin kitap bir arada tutarken, Sorbonne’da ve Vatikan’da sadece
7-8 bin kitap mevcuttu. Bugün aynı oran bizim aleyhimizde. Bırakın Batı’yı,
Amerika’yı, Avrupa’yı, Çin her yıl yüzde 15 oranında bir hızla yayın sayısını
artırıyor ve on yılda zirveye çıkma potansiyelinde bu gidişle. 
Değerli
milletvekilleri, kimin çok kitabı varsa ve bu kitapları okuyor ve okutuyor ve
bunun idrakine dayalı bir tavır geliştiriyorsa güce o sahip oluyor, güce sahip
olan da yönetiyor, kuralı koyuyor. 
Bu
kapsamda, yine, rahmetli Nurettin Topçu’yu andığımız gibi, Peyami Safa’nın bir
ifadesini aynen nakletmek istiyorum. 4 Eylül 1959’da Peyami Safa’nın
söyledikleri ile bugün arasında mukayese yapılmasını bekliyorum. Bu mesele,
bizim, gerçekten, başımızı şöyle iki elimizin arasına alarak düşünmemiz gereken
bir konu mu yoksa birbirimize eleştiriler getirerek tartışma zemininden,
polemikten çıkmamız gereken bir konu mu? O açıdan, 4 Eylül 1959 tarihli
Tercüman’da Peyami Safa’nın sözünü okurken bugünü düşünmeye davet ediyorum.
Rahmetli diyor ki: “Victor Hugo ‘Bir okul açan bin hapishane kapatır.’ demiş.
Bizde okullar çoğaldıkça hapishanelere ihtiyaç artıyor çünkü manevi temeller
üstünde yükselen bir terbiye sistemimiz yok. Yalnız bilgi vermekle ahlaki
itiyatlar kazandırılamayacağını düşünmüyoruz. Bütün yükü maarifin zaten çökmüş
omuzlarına yüklemeyelim. Memleketin manevi havasını tazelemek lazım.
Pencereleri ardına kadar açalım. Zehirleniyoruz. Kendimizi kaybetmek üzereyiz.”

Şimdi,
oturuyoruz, Sayın Cumhurbaşkanından Bakanlar Kuruluna kadar hepimiz “Eğitim,
eğitim, eğitim…” “Kültür, kültür, kültür…” “Sanat, sanat, sanat…” diyoruz. Bu
bir sonuçtur arkadaşlar. Kültür bir sonuçtur. Neyin sonucudur? Sürecin bir
sonucudur. Sürece müdahil olmadan, bu sonuçlar bizi orta ve uzun vadede
toplumsal çözülmeye, çürümeye ciddi anlamda götürme potansiyeline sahiptir.
Bir
başka husus, aynı kapsamda, Yunus Emre Enstitüsü çok önemli bir vizyonun sonucu
doğmuştur tıpkı TİKA’nın olduğu gibi, Yurtdışı Türkler ve Akraba
Topluluklarının olduğu gibi. Kurumsal olarak devlet aklı inisiyatif almış,
gereğini yapmıştır. Türk dış politikasını sadece diplomatik anlamda
büyükelçiliklerden ve ataşeliklerden, haricen bir kültürel diplomasi yapmak
üzere ve ciddi anlamda devletimizin beşinci kol faaliyetini kültür üzerinden
yürütmek adına bazı kurumlar oluşturulmuştu. Bu oluşturulma gerekçesini
yürekten destekliyoruz ama oluşturulan bu kurumların içeriklerinin daha
nitelikli olması hususunda da elbette ki eleştirilerimiz var. Şimdi, Yunus Emre
Enstitüsünün başında bulunan arkadaş kim? İsmini bilmiyorum ama bir Almanca
uzmanı olduğunu, bir Alman filoloğu olduğunu biliyorum, duyuyorum. Doğru mudur
Sayın Bakan? Yunus Emre, Türkçenin, estetik zevkinin ve Türk kültürünün
temsilcisi. Bu Enstitünün başında Türkçe, Türk kültürü, Türk sanatı, Türk
estetiği, Türk felsefesi üzerine tedrisatı olmuş bir insanın olmasını isteriz.
Buradaki mütevellilerin değiştirilmesi, bahsetmiş olduğum koordineyi daha
sağlıklı yürütebilmek için yurt dışında misyonu olan bu kültür görevlilerinin
olması anlamlıdır ama bu anlamlılığı daha da anlamlı kılabilmek adına, bu işin
tarafı olarak kültürel diplomasi kavramını bilen ve Türk sosyolojisini, kültür
kodlarını iyi bilen Türk halk bilimcileri, Türkologlar ve Türk medeniyeti
üzerine kafa yorarak bunları sadece kitabi ve tetkik metinlerden eyleme dönerek
eylemci anlamda, kültürün eylemi adına, kültürün canlandırılması adına nelerin
yapılabileceğine dair kafa yoran ciddi bilim insanları, akademik çevrelerde
arkadaşlar var. Bunlarla da koordineli olarak orada neleri yapabileceğimize
dikkat kesilmeliyiz. 
Türkçeyi
yabancıya öğretmek önemli bir misyon. Sergiler, güzel sanatlar, önemli anlamda
Türk kültürünün temsiliyle ilgili aktiviteler çok önemli fakat bakın, bu konuda
yabancılar nasıl konuyu ciddiye alıyor ve takip ediyor bir örnek vermek
istiyorum: İsmine gerek yok, buna benzer yabancı bir misyon şefliğinin
Türkiye’deki görevlisi, Suriye konusunda doktora yapan bir bilim insanı
arkadaşımızı telefon açarak tebrik ediyor, ISBN kodları üzerinden yayınlanan
kitapları takip ediyorlar, Türkiye’deki tezlerin istatistiklerini ve veri
tabanlarını alarak bunlarla ilgili kendi ülkesine ve dış politikasına veri
tabanları taşıyabiliyor. 
İngiltere’de
SOAAS diye bir okul var (School of Asian and African Studies) nasip oldu, ben
orada dört beş ay kaldım. Büyük Britanya İmparatorluğu’nun kültür temelli, daha
doğrusu, hedef kitlelerinin kültürlerinin nasıl ince işçiliklerini yaparak
kendi devlet politikalarına dönüşüm sürecini gözlemleme imkânı buldum. Burada,
çok değerli milletvekillerinden bunu yaşayan çok önemli insanlar var. Biz bunu
neden kendi ülkemizde yapamayabiliriz? Yani biz, sadece gösteriler ve
temsillerle Türk kültürünü ifade ettik, şu, şu aktiviteleri yaptık mı
diyebiliyoruz yoksa… Gönül coğrafyamız olan ülkelerde ve Batı ülkelerinde,
özellikle Orta Avrupa ve Balkanlar başta olmak üzere hatta Çin’de, Şanghay’da
Yunus Emre Enstitüsünü görmekten gurur duyuyoruz. Acaba, biz Çin politikasının
kültürel yansımasıyla ilgili Yunus Emre Enstitüsü üzerinden o bölgeye ne tür
hamleler yapabiliyoruz? Bunun içini, içeriğini yeniden düşünerek ifade etmek
durumundayız. Çünkü bu konuda bir sorumluluğumuz var. Başta Maarif Vakfı olmak
üzere, Yunus Emre Enstitüsü gibi misyon görevlileri görevini iyi yapamazsa bir
ihanet örgütü olan, bir çete, bir terörist faaliyeti olan FETÖ’nün oradaki
yapılanmalarıyla devleti mukayese etmek durumunda kalacağız. Türk devletinin
kudretini, gücünü bir çete faaliyetiyle mukayese ederler. Çete daha önce daha
iyisini yapıyorsa, Türk devleti daha iyi yapamıyorsa ne hükmü kalacaktır? Bu
hassasiyeti ciddi anlamda düşünerek oraya liyakat esaslı, kabiliyet esaslı ve
şuur esaslı insanları, arkadaşları görevlendirmek ve oraları asla ve asla,
falancanın yakını, falancanın giderek ciddi anlamda maaş alacağı yerler olarak
değil, Türk kültürünün ve medeniyetinin temsilinin misyonerleri olarak görmek
gerekiyor diyor, Genel Kurulu saygıyla selamlıyorum efendim. (MHP sıralarından
alkışlar)
BAŞKAN
– Teşekkür ediyorum.
Birleşime
beş dakika ara veriyorum.
Kapanma Saati: 20.06 
BEŞİNCİ OTURUM
Açılma Saati: 20.13
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ
(Nevşehir), Nurhayat ALTACA KAYIŞOĞLU (Bursa)
-----0-----
BAŞKAN
– Türkiye Büyük Millet Meclisinin 32’nci Birleşiminin Beşinci Oturumunu
açıyorum.
Sayın
milletvekilleri, Danışma Kurulunun bir önerisi vardır, okutup işleme alacağım
ve oylarınıza sunacağım.
VI.- ÖNERİLER (Devam)
B) Danışma Kurulu Önerileri
1.- Danışma Kurulunun, 2018 Yılı Merkezi
Yönetim Bütçe Kanunu Tasarısı ile 2016 Yılı Merkezi Yönetim Kesin Hesap Kanunu
Tasarısı’nın Türkiye Büyük Millet Meclisi gündeminin “Özel Gündemde Yer Alacak
işler” kısmının 1’inci ve 2’nci sıralarında yer almasına; 2018 Yılı Merkezi
Yönetim Bütçe Kanunu Tasarısı ile 2016 Yılı Merkezi Yönetim Kesin Hesap Kanunu
Tasarısı’nın Genel Kurulda görüşme usul ve takvimi ile konuşma sürelerine; kamu
idarelerinin bütçeleri üzerindeki görüşmelerin dokuz turda tamamlanmasına,
turların bitiminden sonra bütçe ve kesin hesap kanunu tasarılarının
maddelerinin oylanmasına ilişkin önerisi
5/12/2017
Danışma Kurulu Önerisi
Danışma
Kurulunun 5/12/2017 Salı günü yaptığı toplantıda aşağıdaki önerilerin Genel
Kurulun onayına sunulması uygun görülmüştür.
 İsmail
Kahraman 
 Türkiye
Büyük Millet Meclisi Başkanı

 Mehmet Muş Engin
Özkoç
 Adalet ve Kalkınma Partisi Cumhuriyet
Halk Partisi
 Grubu Başkan Vekili Grubu
Başkan Vekili

 Filiz Kerestecioğlu Demir Erkan
Akçay
 Halkların Demokratik Partisi  Milliyetçi
Hareket Partisi
 Grubu Başkan Vekili Grubu
Başkan Vekili
Öneriler:
1)
2018 Yılı Merkezi Yönetim Bütçe Kanunu Tasarısı ile 2016 Yılı Merkezi Yönetim
Kesin Hesap Kanunu Tasarısı’nın Türkiye Büyük Millet Meclisi gündeminin “Özel
Gündemde Yer Alacak İşler” kısmının 1'inci ve 2'nci sıralarında yer alması;
bütçe görüşmelerine 11/12/2017 Pazartesi günü saat 13.00'te başlanması, bütçe
ve kesin hesap kanunu tasarılarının görüşmelerinin bitimine kadar, resmî tatil
günleri dâhil, her gün saat 11.00’den günlük programın tamamlanmasına kadar
çalışmalara devam olunması,
2)
Görüşmelerin on iki günde tamamlanması, bütçe görüşmelerinin son günü olan
22/12/2017 Cuma günü görüşmelere saat 14.00'te başlanması ve bu birleşimde
bütçe ve kesin hesap kanunu tasarılarının bitimine kadar çalışmalara devam
olunması,
3)
Başlangıçta bütçenin tümü üzerinde gruplar ve Hükûmet adına yapılacak
konuşmaların (Hükûmetin sunuş konuşması hariç) birer saat (bu süre birden fazla
konuşmacı tarafından kullanılabilir) kişisel konuşmaların ise onar dakika ile
sınırlandırılması,
4)
Kamu idarelerinin bütçe ve kesin hesapları üzerindeki görüşmelerin 9 turda
tamamlanması, kamu idarelerinin bütçe ve kesin hesaplarının görüşülme günlerini
belirten programın TBMM Başkanlığınca bastırılarak duyurulması, turların
bitiminden sonra bütçe ve kesin hesap kanunu tasarılarının maddelerinin
oylanması,
5) İç
Tüzük'ün 72'nci maddesi gereğince yapılacak görüşmelerde, gruplar ve Hükûmet
adına yapılacak konuşmaların 1, 2, 3, 4, 5, 6 ve 8'inci turlarda seksener
dakika, 7'nci turda altmış dakika, 9'uncu turda ise elli dakika -bu süre birden
fazla konuşmacı tarafından kullanılabilir- kişisel konuşmaların beşer dakika
olması, kişisel konuşmalarda her turda İç Tüzük'ün 61'inci maddesine göre biri
lehte, biri aleyhte olmak üzere iki üyeye söz verilmesi ve bir üyenin sadece
bütçenin tümü üzerinde veya sonundaki görüşmelerde ya da bir turda söz kaydı
yaptırması, 
6)
Bütçe görüşmelerinde soruların gerekçesiz olarak yerinden sorulması ve her tur
için soru-cevap işleminin on dakika soru, on dakika cevap olarak
sınırlandırılması,
7)
Bütçe görüşmelerinin sonunda gruplara ve Hükûmete birer saat süreyle söz
verilmesi -bu süre birden fazla konuşmacı tarafından kullanılabilir- İç
Tüzük'ün 86'ncı maddesine göre yapılacak kişisel konuşmaların onar dakika
olması.
BAŞKAN
– Danışma Kurulu önerisini oylarınıza sunuyorum: Kabul edenler… Kabul
etmeyenler… Oy birliğiyle kabul edilmiştir.
506
sıra sayılı Kanun Teklifi’nin görüşmelerine devam ediyoruz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet
ve Kalkınma Partisi Grup Başkanvekili Kayseri Milletvekili Mustafa Elitaş'ın
Bazı Kanunlarda Değişiklik Yapılmasına Dair Kanun Teklifi (2/1945) ile Millî
Eğitim, Kültür, Gençlik ve Spor Komisyonu Raporu (S. Sayısı: 506) (Devam)
BAŞKAN
– Komisyon ve Hükûmet yerinde.
Teklifin
birinci bölümü üzerinde gruplar adına ikinci söz, Halkların Demokratik Partisi
Grubu adına Adana Milletvekili Meral Danış Beştaş’a aittir. (HDP sıralarından
alkışlar)
Buyurun
Sayın Danış Beştaş. 
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri;
doğrusu, biraz önce grup başkan vekilimiz tarafından yapılan konuşmada,
özellikle Eş Genel Başkanlarımızın duruşmasının yarın ve öbür gün olduğu ifade
edildi. Bu konuda, ben de şu ana kadar olan gelişmeleri ve gerçekten Meclisin
bu konuya yaklaşımının ne kadar kabul edilmekten uzak olduğunu, ne kadar vahim
olduğunu bir kez daha paylaşmak istiyorum.
Biliyorsunuz,
son günlerde bütün Türkiye'de ve dünyada, sadece Türkiye'de değil, “Zarrab”
diye bir mesele çalkalıyor her tarafı. Konuştu mu, ne dedi, ne yaptı, kimi
suçladı, kime rüşvet verdi, daha önce kiminle ilişkisi vardı, bunları, hepimiz
ulusal kanallardan, havuz medyasından değil, internet hesaplarından takip etmek
zorundayız çünkü doğrudan ilgilendiriyor, aslında Türkiye’yi ilgilendiriyor,
sadece dünyayı değil. Fakat bu konuda ağır bir sansür politikası, kuşlar,
böcekler, belgeseller söylenmeye devam ediyor. 
Bir
de yeni bir moda oluşmuş; FETÖ-NATO ittifakı, FETÖ-ABD ittifakı. Zarrab düne
kadar hayırsever, muteber, işte, plaketler verilen bir vatandaşken bugün
itirafçı oldu, iftiracı oldu vesaire, vesaire… Bunları dinliyoruz. Yalnız, bunu
söyleyenler… Hani derler ya kendi evinin içine bak, evinin içine bak! Sen
oradaki mahkemeyi “çadır mahkemesi” diye niteliyorsun da oradaki savcılar
hakkında garip bir şekilde, hukukta yeri olmayan bir şekilde, cumartesi günü
savcılar New York savcıları hakkında soruşturma açıyor ama şu ana kadar rüşvet
verdiğini söylediği hâkimler, savcılardan birisi şu anda Yargıtayda. İsmini
vermiyorum kişilik hakları zarar görmesin diye. 
Bu
hâkim şu anda Yargıtay üyesi. “Rüşvet verdim tahliye olmak için.” diyor. O
Yargıtay üyesi hakkında neden bir soruşturma yok? Yurt dışına çıkış yasağını
kaldıran savcıyla ilgili bir soruşturma var mı? Çağlayan hakkında 50 milyon
euro rüşvet verdiğini söylüyor. Niye savcılar harekete geçmiyor? İşte burada
yargıyı durup bir düşünelim. Bu yargı neye göre hareket ediyor? İşte buna göre
hareket ediyor. Bir partinin Eş Genel Başkanları, biri Figen Yüksekdağ, biri
Selahattin Demirtaş. Yarın Sayın Yüksekdağ Sincan’da, diğer gün Demirtaş da
Sincan’da üç yüz doksan yedi gün sonra mahkeme önüne çıkacak, diyemiyorum çünkü
çıkarılmıyor çünkü Adalet Bakanlığının talimatı var, “SEGBİS’le onun beyanını
tespit edin.” diye bir talimatı var ve burada bu belgeyi sorduk, dedik ki:
“Gizli ibareli belge elimizde. Adalet Bakanından cevap bekliyoruz.” O dönemki
Meclis Başkan Vekili Sayın Ayşe Nur Bahçekapılı “Ben Adalet Bakanıyla görüştüm,
ilgilenecek.” dedi ama şu ana kadar Adalet Bakanlığından ve Hükûmetten “Ben
yargıya talimat vermedim, o imzayı atan hâkim hakkında soruşturma açtım.” diye
bir açıklama yok çünkü talimat vermişler. Bu ne? Şurayı okuyorum arkadaşlar,
bugün geldi, duruşmaya iki gün kala: “Tebliğin veya davanın mevzusu: Kanuna
aykırı toplantı ve gösteri yürüyüşleri düzenleme, yönetme, bunların hareketlerine
katılma, terör örgütü propagandası yapmak, suç işlemeye alenen tahrik etmek.”
İhtar, numara var. “Sincan Cezaevi Kampüsü prefabrik duruşma salonunda duruşma
yapılacak.” diye tebligat gelmiş. Bu salon -avukat arkadaşlar gittiler öğleden
önce- 20 kişilik salon arkadaşlar, 20 kişi, yanlış duymadınız. Demirtaş’ın ve
Yüksekdağ’ın 2 bine yakın resmî, noterden vekâletli avukatı var. Bıraktım
izleyicileri, binlerce avukat 20 kişilik salonda nasıl duracak? Bir partinin eş
genel başkanı… Bir de tarihine bakalım. Hukuksuzluk bununla bitmiyor. Ne oldu?
4 Kasımda, beş ilde ortak bir operasyon yapıldı, alındılar, uçakla
Diyarbakır’dan Edirne’ye, Kandıra’ya ve Silivri’ye götürüldüler. Yargı bağımsız
mı? Değil tabii ki, haşa, öyle bir şey diyemeyiz yani. Yargı kendisi mi karar
verdi buna? Özel uçakları yargı mı kaldırdı? Hâkimler avukatların önünde şunu
demişler 4 Kasımda, hepimiz mahkemedeydik: “Çabuk olalım çünkü uçak kalkacak.”
Mübaşir bunu söylüyor, mübaşiri kulağımızla duyuyoruz. Özel uçak hazırlandığı
ve uçakla götürülecekleri önceden planlanmış. Peki, sonra ne oluyor? Edirne’den
sonra hepsi üç ay tecritte tutuldu, tek başına tutuldu.
Sonra,
biz milletvekilleri olarak arkadaşlarımızı, Eş Genel başkanlarımızı ziyaret
edemiyoruz. CHP’li milletvekili arkadaşlar gidiyorlar, bize selam getiriyorlar.
Avukat olduğumuz hâlde gidemiyoruz. Sebebi ne? Keyfî, cevap verilmiyor, hiçbir
cevap yok. Kanuna aykırı bir şekilde, zorbalıkla, hukuka aykırı bir şekilde
bizim ziyaretimiz engelleniyor. Bununla da kalmıyor. Dava yedi ay sonra Diyarbakır’da
açıldı. Aylar sonra dediler ki: “Biz Demirtaş’ın güvenliğini sağlayamayız, bunu
Ankara’ya gönderiyoruz.” Ankara’ya geldi. Dedik tamam, yargı önüne çıkacak.
Ankara 19. Ağır Ceza Mahkemesi… Erdoğan konuştu, “Yasin Börü” dedi, “6-7 Ekim”
dedi; hâkim aynı gün karar verdi, dedi ki: “Bu dava, Yasin Börü davasıyla
birleşsin.” Bu kadar tesadüf olur mu? Tabii ki olmaz yani bu ülkede yaşıyoruz.
Bunu halka anlatıyorum ben, Türkiye yurttaşlarına anlatıyorum. Bir partinin,
bir siyasetçinin başka bir siyasi parti tarafından nasıl büyük bir zorbalıkla
cezaevinde tutulduğunu ve hukuksuzlukta çığır aştığını anlatmak için yapıyorum.

Sonra,
neyse ki uyuşmazlık gitti geldi, gitti geldi, en sonunda 19. Ağır Ceza
Mahkemesinde karar kılındı. Ateş topu, bu davayı kimse almıyor. En son 19’a
gitti. Sonra “Mahkemeye gelemezsin.” dediler. Niye? Demirtaş özel bir kişiymiş,
tanınıyormuş, güvenlik alamazlarmış. İnsaf ya! Buraya AKP’nin Genel Başkanı
geliyor, binlerce korumayla geliyor. Bu ülkede Hükûmet ve devlet bir yargılamanın
güvenliğini alamıyor mu? Onun etrafını kuşatamıyor mu? Her tarafı zapturapt
altına alan bir Hükûmet 6,5 milyon insanın iradesinin temsilcisini mahkemeye
neden Sincan’a götürüyor? Diyarbakır’dan aldınız, Ankara’da da güvenlik yok,
Sincan’da da yok, hiçbir yerde güvenlik yokmuş. O zaman neyin peşindesiniz?
Çünkü iddialara güvenmiyorsunuz; çünkü Demirtaş konuşursa, çünkü Yüksekdağ
konuşursa bu yalanların hepsi ortaya çıkacak; çünkü mahkeme karşısında
yargılanan değil, yargılayan olacaklar. Bunu çok iyi biliyorsunuz ve tarih
önünde bunun hesabını vereceksiniz. Tarih önünde bu yargılamanın nasıl
yönetildiğini, nasıl arkadan kontrol edildiğini, “20 kişilik salonda duruşma
yapın.” dendiğini, hepiniz bunun hesabını vereceksiniz ama Türkiye içinde, ama
uluslararası yargı mekanizmasının içinde. 
Demirtaş’ın
Binali Bey’den ne farkı var? Kılıçdaroğlu’ndan ya da Sayın Bahçeli’den ne farkı
var? Üçü de lider, partilerinin başkanları. (HDP sıralarından alkışlar)
Yüksekdağ da aynı konumda. Kendileri bugün tutuklu olsaydı, siz bu kadar rahat
davranıyor olabilecek miydiniz? Siz HDP’yi unutturmaya çalışıyorsunuz, konuyu
değiştiriyorsunuz. Ya, bu Parlamentoda 3’üncü grubun milletvekilleri ve genel
başkanları rehin ve yargı onları yargılamıyor. AKP iktidarı kendi siyasi hesaplarını
yerine getirmek için onlara orada el koymuş ve yargılama da yapmıyor. Bir
cinayet failinin, bir tecavüz failinin, herhangi bir suçtan sanık birisinin
yüzlerce kişilik salonda yargılanabildiği bir ülkede, bir partinin eş genel
başkanları neden 20 kişilik salonda ve prefabrik bir yerde yargılanır? Ve
utanmadan diyeceksiniz ki: “New York’ta çadır mahkemesi kurulmuş.” Siz çadır
mahkemesi bile kuramıyorsunuz ya! Mahkeme dediğiniz, oyuncağa dönüştü.
Tiyatroculardan özür diliyorum, artık, tiyatro yapıyorsunuz demeyeceğim.
Gözümüzün içine baka baka yalanda dünya rekoru kırdınız. Bu ülkeye bu kadar
gerçek dışı beyanda bulunan ve buna inanan başka kimse yoktur herhâlde. 
Bunu
AKP Grubuna soruyorum: Neden prefabrik mahkeme? Neden mahkemeye çıkmıyor? Neden
o mahkemenin izlenmesi engelleniyor? Neden bütün televizyonlara “HDP’yi
göstermeyin.” talimatı verildi? Neden hiçbir televizyon kanalında HDP yok?
Bunları açıklayın. 
Bütün
bunları yaptınız, hâlâ HDP yüzde 13’lerde, indiremezsiniz. Biz gittikçe
artacağız ve sizin kâbusunuz olmaya devam edeceğiz.
Teşekkür
ediyorum. (HDP sıralarından alkışlar)
MEHMET
MUŞ (İstanbul) – Sayın Başkan…
BAŞKAN
– Sayın Muş, yerinizden, 60’a göre söz veriyorum.
Buyurun.
V.- AÇIKLAMALAR (Devam)
21.- İstanbul Milletvekili Mehmet Muş’un,
Adana Milletvekili Meral Danış Beştaş’ın 506 sıra sayılı Kanun Tasarısı’nın
birinci bölümü üzerinde HDP Grubu adına yaptığı konuşmasındaki bazı ifadelerine
ilişkin açıklaması
MEHMET
MUŞ (İstanbul) – Sayın Başkan, teşekkür ediyorum. 
Burada
konuşmayı dikkatle izledim ama öncelikle şunu belirtmek isterim: Burada bizi
hukukla ilgili eleştirirken herkes önce bir aynaya bakacak.
Bakın,
Mehmet Selim Kiraz, savcı, makamında katledildi. 
MEHMET
EMİN ADIYAMAN (Iğdır) – Biz mi katlettik ya? 
MEHMET
MUŞ (İstanbul) – Onu katleden DHKP-C terör örgütü. (HDP sıralarından
gürültüler)
AHMET
YILDIRIM (Muş) – Ne alakası var ya? Ne alakası var?
MERAL
DANIŞ BEŞTAŞ (Adana) – Ne alakası var? Sorularıma cevap ver ya!
MEHMET
MUŞ (İstanbul) – Onu katleden DHKP-C terör örgütü.
MERAL
DANIŞ BEŞTAŞ (Adana) – Sorularıma cevap ver.
LEZGİN
BOTAN (Van) – Ya sen ne garip bir adamsın!
HÜDA
KAYA (İstanbul) – Sorulan soruya cevap vermiyor.
MEHMET
MUŞ (İstanbul) – Hatip o terör örgütünün kendilerini desteklediğini ve
kendilerinin de onlara teşekkür ettiğini ifade etmiştir. 
MAHMUT
TOĞRUL (Gaziantep) – Utanmazca yalan söyleme! Utanmazca yalan söyleme! Yalan
söyleme!
MEHMET
MUŞ (İstanbul) – Böyle bir hatibin bizi bu konuda hukukla ilgili eleştirecek,
söyleyecek hiçbir şeyi olamaz.
Teşekkür
ediyorum. (AK PARTİ sıralarından alkışlar)
MAHMUT
TOĞRUL (Gaziantep) – Yalan söyleme! Yalan söyleme!
MERAL
DANIŞ BEŞTAŞ (Adana) – Ya, sen FETÖ’nün kucağından çık FETÖ’nün!
MAHMUT
TOĞRUL (Gaziantep) – Yalancısın, iftiracısın!
MERAL
DANIŞ BEŞTAŞ (Adana) – Sen FETÖ’nün kucağından çık.
Sayın
Başkan…
LEZGİN
BOTAN (Van) - Ne alakası var ya? 
MAHMUT
TOĞRUL (Gaziantep) – Çaresizliğin dibi ya!
AHMET
YILDIRIM (Muş) – Sayın Başkan…
BAŞKAN
– Buyurun Sayın Yıldırım.
AHMET
YILDIRIM (Muş) – Sayın Başkan, olmayan bir şeyi varmış gibi açık söylüyor ve
Genel Kuruldan özür dileyerek, bir iftirayla, yalanla Genel Kurulu maniple
ederek hatibimize sataştı.
MEHMET
MUŞ (İstanbul) – İspatlamak istiyorum.
MERAL
DANIŞ BEŞTAŞ (Adana) – Ya, saçmalıyorsun ya!
MEHMET
MUŞ (İstanbul) – İspatlayabilirim.
HÜDA
KAYA (İstanbul) - Neyi ispatlayacaksın ya?
AHMET
YILDIRIM (Muş) – İç Tüzük 69’a göre sataşmadan söz istiyoruz.
BAŞKAN
– Buyurun.
Lütfen,
yeni bir sataşmaya meydan vermeyelim Sayın Danış Beştaş.
AHMET
YILDIRIM (Muş) – Yeni yalanlar bul, yeni yalanlar.
MEHMET
MUŞ (İstanbul) – Tabii, tabii, yeni yalanlar.
AHMET
YILDIRIM (Muş) – Yeni iftiralar bul.
MEHMET
MUŞ (İstanbul) – Sayın Yıldırım, zorunuza gitti, bunlar realiteler,
göstereceğiz.
VII.- SATAŞMALARA İLİŞKİN KONUŞMALAR
(Devam)
9.- Adana Milletvekili Meral Danış
Beştaş’ın, İstanbul Milletvekili Mehmet Muş’un yaptığı açıklaması sırasında
şahsına sataşması nedeniyle konuşması
MERAL
DANIŞ BEŞTAŞ (Adana) – Sayın Başkan, bir örgüte, terör örgütü olsun olmasın,
teşekkür etmenin Türk Ceza Kanunu’nda bir karşılığı yoktur ama Zarrab’tan 50
milyon rüşvet almak, FETÖ’yü bütün Türkiye’de kurumlara yerleştirmek, onun
önüne yatmak… 
YUSUF
BAŞER (Yozgat) – Nerede hani? Nerede, nerede?
MERAL
DANIŞ BEŞTAŞ (Devamla) – … onu plaketlerle ödüllendirmek dünyanın her yerinde
suçtur ve siz bu suçu bilerek ve isteyerek işliyorsunuz. Şu anda, düne kadar
iki defa nota verdiğiniz adamı bugün iftiracı ilan ettiniz. 
ALİ
ÖZCAN (İstanbul) - Plaket verdiler.
MERAL
DANIŞ BEŞTAŞ (Devamla) – Siz, Fetullah örgütünü bu ülkenin başına bela eden partisiniz.
“Terör örgütü” dediklerinizin hepsi dün kolunuzdaydı. Asıl, IŞİD’le, FETÖ’yle,
Zarrab’la, bir hırsızla, bir dolandırıcıyla ilişkinizi açıklayın. Siz açıklama
yapamadığınız meselelerde kendinizce sakız gibi bir şeyi tutturuyorsunuz;
umurumda değil. Siz iktidarsınız, iktidarın gücünü kullanıyorsunuz ama şunu
unutmayın: Gün gelir, devran döner, siz o sanık sandalyesine oturursunuz. 
MEHMET
MUŞ (İstanbul) – Demirtaş da öyle diyordu.
MERAL
DANIŞ BEŞTAŞ (Devamla) – Hani dün, 17-25 Aralıktan kaçmak için yeni mahkemeler
kurdunuz ya, bütün hâkim, savcıları işten attınız ya, New York mahkemesi bütün
kirli çamaşırları ortaya çıkardı. O çok güvendiğiniz Zarrab var ya, bugün
konuştukça bütün dünya Türkiye'nin ne kadar korkunç bir yönetim tarafından
yönetildiğini görüyor. 
YILMAZ
TUNÇ (Bartın) – Ya, FETÖ’cüler gibi konuştun be!
YUSUF
BAŞER (Yozgat) – FETÖ’nün ağzıyla konuşuyor.
MERAL
DANIŞ BEŞTAŞ (Devamla) – Bir hırsızı koruyorsunuz, bir IŞİD’i koruyorsunuz, bir
FETÖ’yü koruyorsunuz ve hâlâ içinizde onlardan da var. 
Sen
çok itiraz ediyorsun, bence sen Fetullah’ın as elemanlarından birisin. (HDP
sıralarından alkışlar) 
MEHMET
MUŞ (İstanbul) – PKK’nın militanısın sen!
MERAL
DANIŞ BEŞTAŞ (Devamla) – Bu kadar itiraz etmenin en önemli sebebi budur. 
MEHMET
MUŞ (İstanbul) – PKK militanısın sen, PKK!
MERAL
DANIŞ BEŞTAŞ (Devamla) – Yaran var, yaran, gocunuyorsun. 
MEHMET
MUŞ (İstanbul) – Bak, yarayı göstereceğim birazdan.
MERAL
DANIŞ BEŞTAŞ (Devamla) – Sen yarın öbür gün bunun hesabını vereceksin diyorum
ve teşekkür ediyorum. (HDP sıralarından alkışlar) 
MEHMET
MUŞ (İstanbul) – Yarayı birazdan göstereceğim.
Sayın
Başkan…
BAŞKAN
– Sayın Muş…
MEHMET
MUŞ (İstanbul) – Sayın Başkan, burada şahsıma sataşılmıştır. Burada ben bir şey
söylüyorsam...
BAŞKAN
– Sataşmadan söz istiyorsanız, buyurun. 
MEHMET
MUŞ (İstanbul) - Sataşmadan isteyeceğim ama...
BAŞKAN
– Buyurun. 
MEHMET
MUŞ (İstanbul) - Şurada, inandırmak için ne yapabilirim diye düşünüyorum.
MERAL
DANIŞ BEŞTAŞ (Adana) – Siz suçüstü yakalanıyorsunuz.
MEHMET
MUŞ (İstanbul) - Kendisinin kullandığı ifadeleri burada Genel Kurul bir
dinlesin. 
BAŞKAN
– Sayın Muş, hatibe aittir... Onu lütfen... Şey yapamıyorsunuz. 
AHMET
YILDIRIM (Muş) – Sayın Başkan, bakın, siz neye göre söz verdiniz? 
BAŞKAN
- Sayın Muş, kusura bakmayın, böyle bir yöntem yok, dinletemem ben size onu. 
MEHMET
MUŞ (İstanbul) – Bir dakika... Sayın Başkan, Sayın Başkan...
BAŞKAN
- Sataşmadan söz istiyorsanız buyurun. 
İki
dakika süre veriyorum. 
MEHMET
MUŞ (İstanbul) – Sayın Başkan, söz isteyeceğim tabii fakat nasıl inandırabilirim
sizi?
BAŞKAN
– Tamam.
Söz
istiyorsanız buyurun. 
AHMET
YILDIRIM (Muş) – Sayın Başkan, neye göre mikrofonu açıldı? Rica ediyorum. 
BAŞKAN
– Her grup başkan vekili söz istediğinde mikrofonu açıyorum Sayın Yıldırım. O
zaman size de neye göre mikrofonu açıldı...
AHMET
YILDIRIM (Muş) – Hayır, Sayın Başkan, talep etmeden açtınız siz! 
BAŞKAN
– Kapattım. 
AHMET
YILDIRIM (Muş) – Bakın, talep etmeden söz verdiniz siz! Biz kimseye söz
vermenizden rahatsız değiliz. 
BAŞKAN
– Talep etmediğini nereden biliyorsunuz? Sisteme girmiş burada, sisteme girdi. 
MEHMET
MUŞ (İstanbul) – Sayın Başkan, kürsüdeyim, sözümü açın.
AHMET
YILDIRIM (Muş) – Hayır, Sayın Başkan, ben burada ayağa kalkınca açıyor musunuz
mikrofonu?
BAŞKAN
– Sayın Yıldırım, sisteme girdi. 
AHMET
YILDIRIM (Muş) – Bu kadar yanlı yönetemezsiniz! Lütfen...
BAŞKAN
– Kusura bakmayın. 
AHMET
YILDIRIM (Muş) – Bakın, söz istemeden siz mikrofonunu açtınız! 
BAŞKAN
– Bakın, bundan sonra sizin söz taleplerinizi sistemde gördüğüm hâlde söz
vermeyeceğim o zaman. Böyle bir şey yok! 
AHMET
YILDIRIM (Muş) – Hayır, Sayın Başkan, ben söz vermenizden rahatsız değilim.
Sizden söz talep etmedi. 
BAŞKAN
– Onu ben görüyorum. 
AHMET
YILDIRIM (Muş) – Neye göre? Talep etmedi sizden!
BAŞKAN
– Ya, söz...
AHMET
YILDIRIM (Muş) – Sizden söz talep etmedi! 
BAŞKAN
– Sayın Yıldırım, oturun. 
AHMET
YILDIRIM (Muş) – Bakın, kayıtları inceleyin, söz talep etmeden neye göre
verdiniz?
BAŞKAN
– Söz, yazılı ya da sözlü talep edilir.
AHMET
YILDIRIM (Muş) – Hayır, Sayın Başkan!. 
BAŞKAN
– Sistem burada, sisteme girmiş. 
AHMET
YILDIRIM (Muş) – Tutanakları inceleyin, böyle bir talebi yok sizden! 
BAŞKAN
– Siz şu anda ne dediğinizin farkında değilsiniz Sayın Yıldırım. 
AHMET
YILDIRIM (Muş) – Sayın Başkan, talep etmedi sizden!
BAŞKAN
- Sözlü taleple sisteme girdi ve ben sistemde talebini gördüm, talebini
karşıladım. 
Siz,
lütfen yerinize oturun. 
AHMET
YILDIRIM (Muş) – Üç haftadır başka başkan vekilleri yönetiyor, herkese eşit
yaklaşıyor, bu taraflılığınızı neye borçlusunuz? Lüften...
YUSUF
BAŞER (Yozgat) – Başkan da eşit yaklaşıyor. 
BAŞKAN
– Tarafsız olduğum için bunu diyorsunuz, taraflı olsaydım bunu demezdiniz siz.
AHMET
YILDIRIM (Muş) – Hiç öyle değil! Yok, verin on dakika verin, konuşsun ama göre
İç Tüzük’e göre yönetin! 
BAŞKAN
- Ben tarafsız olarak yönetmeye devam edeceğim ve sizin bu tahriklerinize
rağmen tarafsız yönetmeye devam edeceğim. 
AHMET
YILDIRIM (Muş) – İç Tüzük’ü esas alın, İç Tüzük bizden önce sizi bağlar! 
MEHMET
MUŞ (İstanbul) – Sayın Başkan, kürsüdeyim, sözümü açın.
BAŞKAN
– Bir saniye...
Sayın
Yıldırım, İç Tüzük’e aç bak, şu İç Tüzük’ü öğren öyle gel, kusura bakma.
AHMET
YILDIRIM (Muş) – Hayır, biz kaç haftadır burada başka başkan vekillerini de
dinliyoruz! 
BAŞKAN
- Söz nasıl talep edilir? Yazılı ya da sözlü sisteme girmiş, söz talebi var. 
AHMET
YILDIRIM (Muş) – Bu kadar tarafgirlikle Meclisi yönetemezsiniz. 
BAŞKAN
– Tamam, bundan sonra sisteme girerseniz o zaman muhatap oluruz sizinle. 
AHMET
YILDIRIM (Muş) – Ne yani ben girince vermeyecek misiniz? 
BAŞKAN
– Niye o sisteme girdiğinde söz verince bu kadar feryat figan koparıyorsun? 
AHMET
YILDIRIM (Muş) – Tehdit mi ediyorsunuz Sayın Başkan?
BAŞKAN
– Tehdit etmiyorum. 
AHMET
YILDIRIM (Muş) – Geçin, o zaman oradan konuşun!
MEHMET
MUŞ (İstanbul) – Kürsüdeyim Sayın Başkan... Sayın Başkan, kürsüdeyim. 
BAŞKAN
– Ya, Allah aşkına, ne söylediğinizi bilin Sayın Yıldırım. 
AHMET
YILDIRIM (Muş) – Siz ne söylediğinizi bilin!
BAŞKAN
– Bugüne kadar...
AHMET
YILDIRIM (Muş) – Bakın, Sayın Başkan, usul tartışması açarım! Böyle
yapamazsınız!
BAŞKAN
– Usul tartışması açamazsınız bu konuyla ilgili de…
SALİH
CORA (Trabzon) – Sayın Başkanım, hatip kürsüde. Böyle bir usul yok, lütfen.
AHMET
YILDIRIM (Muş) – Açarım, nasıl açamam, taraflı yönetiyorsunuz.
ŞİRİN
ÜNAL (İstanbul) – Hatip kürsüde Başkan.
SALİH
CORA (Trabzon) – Sayın Başkan, böyle bir usul var mı? Hatip kürsüde.
YUSUF
BAŞER (Yozgat)- Böyle bir usul var mı?
MERAL
DANIŞ BEŞTAŞ (Adana) – Söz istemeden söz verme usulü var mı?
BAŞKAN
– Hadi yerinize… Bakın…
AHMET
YILDIRIM (Muş) – Söz istemedi ya! Allah aşkına ya!
BAŞKAN
– Sisteme girmiş. Sayın Yıldırım, ya, niye anlamıyorsunuz?
AHMET
YILDIRIM (Muş) – Hayır, sataşmadan istiyorsa niye yerinden söz veriyorsunuz
Sayın Başkan?
BAŞKAN
– Lütfen… Lütfen, Sayın Yıldırım… 
AHMET
YILDIRIM (Muş) – Çok sırıtıyor yönetiminiz, çok sırıtıyor.
BAŞKAN
- Bugüne kadar yaptığımız bütün uygulama bu, her sisteme giren sayın grup
başkan vekiline açıyoruz. Niye bu kadar zorunuza gitti?
MEHMET
MUŞ (İstanbul) – Sayın Başkan…
AHMET
YILDIRIM (Muş) – Hem oradan hem de sataşmadan veriyorsunuz, öyle mi? Var mı
böyle bir usul? Hiç uygulandı mı bu Mecliste?
BAŞKAN
– Ben 60’a göre söz verdim, sataşmadan söz isteyince sataşmadan verdim. 
Buyurun
Sayın Muş. 
İki
dakika…
Lütfen
yeni bir sataşmaya meydan vermeyelim. 
AHMET
YILDIRIM (Muş) – Ayıp ama ya!
10.- İstanbul Milletvekili Mehmet Muş’un,
Adana Milletvekili Meral Danış Beştaş’ın sataşma nedeniyle yaptığı konuşması
sırasında şahsına sataşması
MEHMET
MUŞ (İstanbul) – Sayın Başkan, burası Meclis Başkanlık Divanı tarafından
yönetilir, burası bir grubun grup başkan vekili tarafından yönetilmez. Herkes
İç Tüzük’e göre hareket etsin. (HDP sıralarından gürültüler)
AHMET
YILDIRIM (Muş) – Sen anlat, hikâyelerini anlat.
MEHMET
MUŞ (Devamla) – Burada bağırarak haklı olmaya -kusura bakmayın- çalışamazsınız,
haklı da olamazsınız. 
MERAL
DANIŞ BEŞTAŞ (Adana) – Sorularımıza cevap verin, cevap.
MEHMET
MUŞ (Devamla) – Bakın, bal gibi, DHKP-C… 7 Haziran seçimlerinin öncesi,
dinledim, burada kamera görüntüleri de var elimde.
MERAL
DANIŞ BEŞTAŞ (Adana) – Başka bir şey söyle, başka.
MEHMET
MUŞ (Devamla) – Bakın, saldırı oluyor il ve ilçe binalarına. Başbakan, İçişleri
Bakanı diyor ki: “Bunu yapan DHKP-C.”
MERAL
DANIŞ BEŞTAŞ (Adana) – Siz yaptırdınız, biliyoruz, IŞİD’i gönderdiniz, o
saldırıyı yaptırdınız. 
MEHMET
MUŞ (Devamla) – O zaman, genel başkan yardımcısı diyor ki: “DHKP-C bizim
beklediğimiz bir adres değildir. Onlar bize desteklerini açıkladılar.
Kendilerine teşekkür ediyoruz.” 
MERAL
DANIŞ BEŞTAŞ (Adana) – Siz IŞİD’i gönderdiniz oraya. 
MEHMET
MUŞ (Devamla) – Size nasıl bir destek yaptılar?
MERAL
DANIŞ BEŞTAŞ (Adana) – Kimsenin bize bir destek…
MEHMET
MUŞ (Devamla) – Finansal mı? Sandık başında müşahit mi oldular? 
MERAL
DANIŞ BEŞTAŞ (Adana) – Sen gönderdiğin IŞİD’cileri açıkla. 
MEHMET
MUŞ (Devamla) – Oy mu? Otobüsle mi? Mitinglerinize mi? Ne destek verdiler size?
Bir açıklayın bunu. 
MERAL
DANIŞ BEŞTAŞ (Adana) – Gönder, gönder…
MEHMET
MUŞ (Devamla) – İkincisi: Bakın, sırtını PYD’ye dayayan genel başkanın partisi
burası, PYD. (AK PARTİ sıralarından alkışlar)
MERAL
DANIŞ BEŞTAŞ (Adana) – Aynı şey ya! 
HÜDA
KAYA (İstanbul) – Biraz ahlaklı olun.
MAHMUT
TOĞRUL (Gaziantep) - PYD kahramanlar ordusu, sen öyle gör.
MEHMET
MUŞ (Devamla) – Rakka’da DEAŞ terör örgütü ile PYD’nin nasıl ortak hareket
ettiğini, anlaştığını, orada DEAŞ’lı teröristleri nasıl çıkardığını gördünüz. 
HÜDA
KAYA (İstanbul)- Ne alakası var?
MEHMET
MUŞ (Devamla) – Bu neye benziyor, biliyor musunuz?
MAHMUT
TOĞRUL (Gaziantep) – Sınırları nasıl kevgire çevirdiğinizi anlatın, sınırları.
MEHMET
MUŞ (Devamla) – Hurşit Külter yalanına benziyor, Hurşit Külter. 
MERAL
DANIŞ BEŞTAŞ (Adana) – Sen önce IŞİD’i anlat, IŞİD’i.
MEHMET
MUŞ (Devamla) – Üç ay boyunca “Devlet ortadan kaldırdı.” dediler, adam sonra
dağdan çıktı. 
MERAL
DANIŞ BEŞTAŞ (Adana) – Sen Adana’ya kimleri gönderdin, onu anlat.
MEHMET
MUŞ (Devamla) – Dolayısıyla yalanla, fazla bağırarak üste çıkmaya çalışmayla bu
işler olmuyor, realiteleri ortaya koyacağız. 
MERAL
DANIŞ BEŞTAŞ (Adana) – Sen IŞİD’i nereye gönderdin, onu anlat.
MEHMET
MUŞ (Devamla) – Bakın, bir kere, DHKP-C var, MLKP var, PKK var.
HÜDA
KAYA (İstanbul) – Ya, hırsızlıklara cevap ver. 
MEHMET
MUŞ (Devamla) - Ondan sonra, hukuk işleyince de “Böyle hukuk mu olur, böyle
yargılama mı olur?”
MERAL
DANIŞ BEŞTAŞ (Adana) – Hırsızlıklara cevap ver, hırsızlık!
MEHMET
MUŞ (Devamla) – Söylediğim çok açık. 
MERAL
DANIŞ BEŞTAŞ (Adana) – Rüşvet, rüşvet! Zarrab’ı açıkla, Zarrab’ı!
MEHMET
MUŞ (Devamla) – Bir terör örgütüne, bir yargı mensubunu, bir savcıyı katleden
terör örgütüne teşekkür eden birisinin kalkıp da bizi hukukla eleştirmeye hakkı
da yoktur, haddi de yoktur. (AK PARTİ sıralarından alkışlar) 
MERAL
DANIŞ BEŞTAŞ (Adana) – Sen prefabrik bir vatandaşsın. 
Sen
PYD’yle kol kola Süleyman Şah’ı taşıdın, niye cevap vermiyorsun? 
AHMET
YILDIRIM (Muş) – Sayın Başkan… 
BAŞKAN
– Buyurun, Sayın Yıldırım.
AHMET
YILDIRIM (Muş) – Konuşmasının başından sonuna kadar grubumuza sataştı Sayın
Başkan. 
BAŞKAN
– Buyurun, iki dakika size de söz veriyorum. 
Lütfen,
yeni bir sataşmaya meydan vermeyelim.
11.- Muş Milletvekili Ahmet Yıldırım’ın,
İstanbul Milletvekili Mehmet Muş’un sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
AHMET
YILDIRIM (Muş) – Şimdi, elimizde, terör örgütü IŞİD’le… Resmî belge, Ekonomi
Bakanlığının partimizin grup başkan vekili İdris Baluken’e verdiği cevap. 2014
Haziran-2015 Mayıs arası Tel Abyad IŞİD’in elinde. Soruyor: “Akçakale ile Tel
Abyad arasındaki ticaret hacminiz nedir?” Maliye Bakanı: “7,4 milyon dolar.” 
LEZGİN
BOTAN (Van) – Ne verdiniz IŞİD’e, hadi açıklayın?
AHMET
YILDIRIM (Devamla) – IŞİD’le ticari belge, ticari ilişki. Gidin, Ekonomi
Bakanlığınıza sorun, 2014 Haziran ile 2015 Mayıs arasındaki on bir ayda 7,5
milyon dolarlık hangi ticaret hacmini, IŞİD’le neye göre yaptınız? Belge mi
istiyorsunuz? İşte, siyasi iktidar-IŞİD ilişkisi burada ortaya çıkar. 
Bir
de sizin şu tarzınıza alıştık: Bir, “Meclisi gerelim.” İki, “Bana yöneltilen
sorulardan ve iktidarıma yöneltilen eleştirilerden kaçmak için bana
ezberletilmiş cümleleri ısıtıp ısıtıp tekrardan tedavüle sokayım.” Bizim
karnımız tok. 
Siz
Zarrab konuşsa da konuşmasa da oluşmuş şu toplumsal algıyı değiştirmekle
mükellefsiniz: Bu iktidar döneminde boğazına kadar rüşvet, yolsuzluk bataklığı
içerisinde debelenen bir iktidarın sahibisiniz. İster Zarrab konuşsun ister
konuşmasın, siz bu toplumsal algının müsebbibisiniz ve üzerinizdeki rüşvete,
hırsızlığa, yolsuzluğa dair bu kara bulutları dağıtmak istiyorsanız adı
geçenlerin hepsini mahkemeye çıkarmak, onların yargılanmalarının önünü açmak
durumundasınız. Öbür türlü, Zarrab konuşuyor mu; sadece malumun ilamıdır,
başkaca bir şey değildir.
Teşekkürler.
(HDP sıralarından alkışlar)
MEHMET
MUŞ (İstanbul) – Sayın Başkan, 60’a göre…
BAŞKAN
– Buyurun Sayın Muş.
V.- AÇIKLAMALAR (Devam)
22.- İstanbul Milletvekili Mehmet Muş’un,
Muş Milletvekili Ahmet Yıldırım’ın sataşma nedeniyle yaptığı konuşmasındaki
bazı ifadelerine ilişkin açıklaması
MEHMET
MUŞ (İstanbul) – Sayın Başkan, söylediklerim çok açık ve çok nettir; PKK nasıl
bir terör örgütüyse DEAŞ da aynı şekilde bir terör örgütüdür… 
MAHMUT
TOĞRUL (Gaziantep) – Ticareti niye yaptınız o zaman? Ticareti niye yaptınız,
açıklayın onu, ticareti açıklayın. 
YILMAZ
TUNÇ (Bartın) – Kim ticaret yaptı ya?
MAHMUT
TOĞRUL (Gaziantep) – Belge burada, sizin cevabınız burada, ne söylüyorsun!
MEHMET
MUŞ (İstanbul) – …DHKP-C de aynı şekilde bir terör örgütüdür, MLKP de aynı
şekilde bir terör örgütüdür. 
MEHMET
EMİN ADIYAMAN (Iğdır) – Hani Türkmenlere silah gidiyordu, onlar nerede?
MEHMET
MUŞ (İstanbul) – Şimdi, Suriye diye bir devlet var orada, Suriye’yle yapılan
çalışmaları, Suriye’yle ilgili yapılan işlemleri alıp… “DAEŞ’le ilgili
yapılıyor.” Efendim, “Bu saatten sonra niye azalmış?” İnsan kalmadı ki orada,
kimse kalmadı orada.
Değerli
milletvekilleri, bir diğer konu: Bana bir şey ezberletilip ben burada gelip onu
söylemem. 
MAHMUT
TOĞRUL (Gaziantep) – Ezberlerinden kurtulamıyorsun.
MEHMET
MUŞ (İstanbul) – Ben inandığım ve partimize göre doğru olanları burada ifade
etmekle yükümlüyüm. 
MERAL
DANIŞ BEŞTAŞ (Adana) – Ya, kesin Fetullah’la ilişkin var senin ya!
MEHMET
MUŞ (İstanbul) – Bakın, bütün konuşmalarınızı alalım, yan yana koyalım, hepsi
tıpkısının aynısı. 
FETÖ’nün
de, onunla yakından uzaktan ilişkisi olanın da Allah bin belasını versin;
tamam. 
MAHMUT
TOĞRUL (Gaziantep) – FETÖ’yle ne yaptığını biliyoruz FETÖ’yle, nasıl bir bela
olduğunuzu biliyoruz. 
MERAL
DANIŞ BEŞTAŞ (Adana) – Vallahi senin ilişkin vardır ya, kesin.
MEHMET
MUŞ (İstanbul) – Senin PKK’yla var, yakın. 
AHMET
YILDIRIM (Muş) – Sayın Başkan…
BAŞKAN
– Buyurun Sayın Yıldırım.
23.- Muş Milletvekili Ahmet Yıldırım’ın,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
AHMET
YILDIRIM (Muş) – Teşekkür ederim Sayın Başkan.
Bizim
konuşmalarımız aynı değil çünkü bir ay önce sağlığından duyduğu kaygı için
Amerika Birleşik Devletleri’ne nota veren Hükûmet, bugün iftira, itiraf, bir
tomar laf saydıkları ve sıfatlandırdıkları Zarrab’ın söyledikleri kendilerine
dokununca bizim gündemimiz değişiyor. 
MEHMET
MUŞ (İstanbul) – Hiç öyle değil, hiç öyle değil. Allah kimseyi bu duruma
düşürmesin.
AHMET
YILDIRIM (Muş) – “Paradise Papers”, Panama belgeleri, Man Adası para
sirkülasyonu açığa çıkınca biz bu halkın beytülmalini çalanların peşine düşme
görevini üstlenmişiz. 
SALİH
CORA (Trabzon) – Başka ülkelerden medet umuyorsun. 
AHMET
YILDIRIM (Muş) – Yeni gündemler çıkar, yeni yolsuzluklar çıkar, yeni rüşvet
belgeleri çıkar, biz bu halk adına bunların hesabını sormaya da devam ederiz
diyorum. 
Teşekkür
ederim. (HDP sıralarından alkışlar)
SALİH
CORA (Trabzon) – Hesap soranları çok gördük.
MAHMUT
TOĞRUL (Gaziantep) – Sizi de göreceğiz, sizi de. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet
ve Kalkınma Partisi Grup Başkanvekili Kayseri Milletvekili Mustafa Elitaş'ın
Bazı Kanunlarda Değişiklik Yapılmasına Dair Kanun Teklifi (2/1945) ile Millî
Eğitim, Kültür, Gençlik ve Spor Komisyonu Raporu (S. Sayısı: 506) (Devam)
BAŞKAN
– Gruplar adına son konuşma Cumhuriyet Halk Partisi Grubu adına Ankara
Milletvekili Bülent Kuşoğlu’na aittir.
Buyurun
Sayın Kuşoğlu. (CHP sıralarından alkışlar)
CHP
GRUBU ADINA BÜLENT KUŞOĞLU (Ankara) – Sayın Başkan, değerli milletvekilleri;
hepinizi saygıyla selamlıyorum. 
Değerli
milletvekilleri, bu kanun teklifinin bana göre önemli ve beni ilgilendiren,
mesleğimi, uzmanlığımı ilgilendiren maddesi 1’inci madde.
1’inci
maddeyle Gelir Vergisi Kanunu’nun geçici 72’nci maddesinde bir düzenleme
yapılıyor, bununla uygulama süresi 31/12/2019’a kadar uzatılıyor. Ne
uzatılıyor? Lig usulüne tabi spor dallarında en üst ligdekiler için yüzde
15’lik, en üst ligin bir altındakiler için yüzde 10’luk, diğer ligdekiler için
yüzde 5’lik bir vergi öngörülüyor, diğer sporcularla ilgili olarak da yine
yüzde 5’lik bir tevkifat yapılması uygulamasına devam edilmesi getiriliyor.
Sporculara ödenen meblağların “ücret” olarak nitelemesi Gelir Vergisi
Kanunu’nun 61/6 fıkrasıyla yapılmış. Normal olarak, “ücret” olarak
nitelendiğine göre, profesyonel sporcuların yüzde 35’ten vergilenmesi
gerekiyorken biz burada profesyonelleri -üst düzey- yani mesela, futbolda,
Süper Lig’de oynayan futbolcuları yüzde 15’ten vergiliyoruz, olay bu. Yani
yüzde 35 yerine yüzde 15 vergi alıyoruz Süper Lig’deki futbolculardan ya da
basketbolculardan vesaire. Bu, epeyden beri de bu şekilde uygulanıyor, şimdi
bunu iki yıl daha uzatacağız. Peki, neden uzatıyoruz? Kanun teklifini veren
arkadaşların bununla ilgili rakam da getirmeleri lazım “Şu yararları sağladı,
şu yararları gördük, Türk sporunu hakikaten destekliyor, bunu desteklemeye de
devam ediyoruz.” demelerini isterdim. Böyle bir durum yok, böyle bir çalışma
yapılmamış. Şimdiye kadar biz, Türk sporunu, Türk futbolunu, Türk basketbolunu
ne kadar desteklemişiz belli değil, ezbere yine buna devam ediyoruz.
Değerli
arkadaşlar, Türk sporunu desteklemek istiyorsak spor yasasını çıkarmamız lazım,
profesyonel kulüpler ya da kulüpler yasasını çıkarmamız lazım. Bu şekilde
uygulamalarla bunu devam ettirmemizin çok çok anlamı yok, hemen hemen hiçbir
anlamı yok, bir yararı yok. Teklif sahiplerinin bunu görmesi, anlaması lazım.
Bizim işimiz, Mecliste bazı kanunları uzatmak ya da geçmişte yaptığınız
kanunlarla ilgili hataları düzeltmek oldu. Sürekli olarak ya uzatıyoruz ya
düzeltiyoruz. Türkiye Büyük Millet Meclisi burası değerli arkadaşlar. Doğru,
anlamlı işler yapmamız lazım. Getirilen teklifleri ve tasarıları iyi
değerlendirmemiz lazım. Getirilen teklif ve tasarıların bir etki analizi olması
lazım. “Şu yararları sağladı, onun için şu süreye kadar daha uzatmak şu yararları
sağlayacaktır.” denebilmeli. Böyle bir şey yok ama ben size bunlarla ilgili bir
şeyler anlatmaya çalışayım. Şimdi, bu konu vergi konusu. Vergi, bir maliye
politikası aracıdır. Maliye politikası aracı olarak da verginin doğru
kullanılması lazım, doğru iş yapılması lazım. Doğru kullanıldığında da vergi
doğru sonuçlar verir değerli arkadaşlar. Bu konuyla ilgili olarak yaptığımız şu
vergi politikası müdahalesi doğru mudur, hangi sonuçları veriyor, bununla
ilgili soru işaretleri var. Yani bununla ilgili olarak kimse “Evet, bu çok
doğru iştir, kulüplerimiz çok yarar sağlıyor.” bunu söyleyemeyiz.
Şunu
ifade edeyim, Birinci Lig -özür dilerim, Birinci Lig değil artık, eskiden
Birinci Lig diyorduk- şimdi Süper Lig’de ne kadar profesyonel futbolcu var
biliyor musunuz? Aşağı yukarı 500 kişi, işte basketbol ligindekilerle falan en
fazla bin kişiyi ilgilendiriyor bu konu. Süper Lig’deki bu 500’e yakın
futbolcunun yarısı, yüzde 50’si yabancı. Ama yabancıların kazançları
yerlilerden daha fazla olduğu için yüzde 75, yüzde 80 avantaj da yabancılara
sağlanıyor. Yani biz bu değişikliği yaparak işte Beşiktaş’taki Talisca’ya,
Quaresma’ya, Fenerbahçe’deki…
MEHMET
GÖKDAĞ (Gaziantep) – Van Persie’ye.
BÜLENT
KUŞOĞLU (Devamla) – …Valbuena’ya, Galatasaray’daki… Bunlara avantaj sağlıyoruz,
kulüplerimize avantaj sağlamıyoruz, kendi çocuklarımıza avantaj sağlamıyoruz.
İSMAİL
TAMER (Kayseri) – Galatasaray’da kimlerdir?
BÜLENT
KUŞOĞLU (Devamla) – Futbolcuların adlarını unuttum. Futbolumuz maalesef,
geçenlerde bir takımımız çıktı -isim vermemeyim- 11 futbolcusu da yabancı.
Şimdi, bu hâle gelince futbolcularımızı da bilmiyoruz tabii ki. Ama şu anda
getirdiğimiz destek bu yabancılarla ilgili, bunları destekliyoruz. Yani bunlar
İngiltere’ye bakın… Şu anda dünyada kulüpleri en sağlam ülkeler İngiltere,
Almanya, Fransa, İspanya ve İtalya’dır. Bu ülkelerde -gelirken özellikle
baktım- profesyonel sporcuların vergilendirilmesi yüzde 47,5 ile yüzde 53
arasında. Biz yüzde 15 alıyoruz, kulüplerimizin hâli ortada. Bir kulüpler
yasası çıkarmadıktan sonra, bunların denetimi doğru dürüst yapılmadıktan sonra
kulüplerimizle ilgili doğru bir iş yapmış olmayız. Yani bu yaptığımız iş de
kulüplerimizi destekleme değil sonuç olarak. Bu, yabancılardan daha az vergi
almak. Sonuç olarak da yabancılar -bu 250 küsur- sadece Süper Lig’deki yabancı
futbolcunun aldığı para -biliyorsunuz- kaç milyon euro ya da milyar eurolarla
artık ifade edilir basketbolcularla birlikte. Bunlardan en az yüzde 20, yüzde
35 almamız gerekirken yüzde 15 alarak, milyarlarca liralık bir vergiyi almamış
oluyoruz. Ne adına? Türk sporunu destekleme adına değil maalesef. Ve futbol da
basketbol da spor olmaktan ziyade temaşa yönü, şov yönü ağır basan faaliyetler
oldu. Spor olmaktan ziyade bu yönü ağır basıyor. Biz amatör sporları bu kadar
desteklemiyoruz. Dolayısıyla da vergi politikasının uygulamasıyla ilgili olarak
bazı yanlışlar yapıyoruz, eksikler yapıyoruz değerli arkadaşlar. Bu yaptığınız
işlerin sonuçlarını bilmek zorundayız. 
Şimdi,
vergi ciddi bir konu. Biliyorsunuz, son günlerde de bu “Panama Papers”, Malta
belgeleri ya da Man Adası meselesi nedeniyle vergi yine gündemde. Niye bu vergi
cennetlerine gidip de şirket kurarız? Neden böyle bir şey yapılır? Çünkü vergi
vermek istemezsiniz kendi ülkenizde, bunu yaparsanız vergi vermezsiniz; bir vergi
cennetinde, Man Adası’nda şirket kurarsanız orada ya sıfır vergi verirsiniz
-bir bedel ödersiniz ama- ya da yüzde 1 vergi verirsiniz faaliyetlerinizin
karşılığı. Tüm faaliyetlerinizi gizlemiş olursunuz. Şirket ortağı olduğunuz,
şirketinizin olduğu, bunlar da gizlenmiş olur ve parayı da aklarsınız,
kazandığınız parayı. Muhtemelen de bu, nüfuz ticareti yapılarak,
siyaset-ticaret ikilisi üzerinden kazanılan bir paradır; bunu da gizlemiş
olursunuz.
Vergi
cennetleriyle ilgili olarak da doğru işler yapılması lazım değerli
arkadaşlarım. Eğer bir geçmişteki Başbakanımızın, bir de şimdiki Başbakanımızın
bu konularla ilgili yakınları suçlanıyorsa bu konuların ciddiye alınması
lazımdır. 
Vergiyi
ciddiye alan ülkeler gelişmiş ülkelerdir, kurumsallaşmış ülkelerdir, düzgün
ülkelerdir, dürüst ülkelerdir, etik, ahlak konusuna önem veren ülkelerdir.
Vergi politikaları ciddiye alınması gereken konulardır.
Bu
saatte size bir şey anlatayım böyle kısa bir fıkra gibi. Galiba Fransa Kralı V.
Louis’ye atfedilen bir hikâye vardır. Gitmiş, “Ne vergi alalım?” diye
soruyormuş. Bir tane veziri demiş ki: “Akıl vergisi alalım. Kimse akılsız
olduğunu kabul etmez. Herkes gönüllü olarak gelir, akıl vergisini öder.” Louis
“Seni muaf tutuyorum akıl vergisinden. Bu kadar da olur mu?” demiş. Vergi her
konudan alınmaz, her konuyla ilgili vergi konusunda muafiyet getirilmez,
istisna getirilmez; getirilirse de ne sonuçlara yol açtığı tek tek ortaya
konur, net olarak ortaya konur, sıkıntıları ortaya konur.
Şu
anda Türkiye'nin, maalesef vergi cennetleriyle ilgili, vergi politikasıyla
ilgili çok büyük sıkıntıları var değerli arkadaşlarım. Pazartesi günü 2018
bütçesi gündeme gelecek. Ne kadar vergi alınması öngörülüyor biliyor musunuz
2018 için? 600 milyar; 599,6 milyar vergi alınması öngörülüyor ve bunun beyana
dayanan yani gerçek anlamda, doğrudan olan, dolaylı olmayan kısmı 50 milyarı
geçmiyor maalesef. 600 milyar vergi alacağız diyoruz, bunun 50 milyarı, bakın,
ne kadar düşük bir kısmı doğrudan, beyana dayanan vergi, devletin alabildiği
vergi, diğerleri maalesef ÖTV gibi, akaryakıttan şuradan buradan aldığımız
vergiler. Bu konu çok iyi değerlendirilmesi gereken bir konu. 
Hepinizi
bu vesileyle saygıyla selamlıyorum. (CHP sıralarından alkışlar) 
BAŞKAN
– Teşekkür ediyorum. 
Şahıslar
adına ilk söz, Iğdır Milletvekili Mehmet Emin Adıyaman’a aittir.
Buyurun
Sayın Adıyaman. (HDP sıralarından alkışlar) 
MEHMET
EMİN ADIYAMAN (Iğdır) – Teşekkür ederim Sayın Başkan. 
Değerli
milletvekilleri, yıl 2002, Türkiye genel seçime gidiyor, yeni kurulan AKP,
Türkiye’nin tüm duvarlarına afişler asıyor: “OHAL kaldırılacak.” “Herkese
demokrasi ve özgürlük.” “Her türlü vesayete son verilecek.” “Tarafsız ve
bağımsız yargı olacak.” “Çatışma ve şiddet son bulacak.” “Ülkeye demokrasi
gelecek.” AKP Genel Başkanı baldıran zehri içecek, Kürt sorununa çözüm
getirecekti vesaire devam ediyor. Bunlar güzel sözlerdi. OHAL o tarihte birkaç
ilde vardı. AKP 2003’te OHAL’i o illerde gerçekten kaldırdı. Sonra FETÖ’yle
2013 yılına kadar ülkeyi birlikte yönetti, sonra iktidar kavgası, çıkar çatışması
başladı ve ipler koptu. Akabinde, Cumhurbaşkanı “Kandırıldık, Allah ve millet
bizi affetsin.” dedi ve 15 Temmuz 2016 darbe girişimine geldik, ertesinde AKP
bütün Türkiye’de OHAL ilan etti. Başbakan Binali Yıldırım, OHAL ilan edilirken
“Biz OHAL’i devlete karşı ilan ediyoruz, millete değil.” diyordu. Yine, o tarihte
Adalet Bakanı olan Bekir Bozdağ söz veriyordu: “OHAL’in süresi üç aydır, biz
darbenin artçılarını temizleriz. Amacımız OHAL’i üç ay dolmadan, kısa sürede
kaldırmaktır.” Bunlar da güzel sözlerdi. Peki, böyle mi oldu? Elbette böyle
olmadı, Türkiye bir yasaklar ülkesi oldu. O kadar çok, o kadar farklı yasaklar
gündeme sokuldu ki, bir kısmını sayayım: Alevilerin inanç merkezlerine yasak.
İflas ertelemeye yasak. Tiyatroya yasak. Festivallere yasak. İfade özgürlüğü ve
basın açıklamalarına yasak. Grev yapmak isteyen işçilere yasak. Üniversite ve
özellikle hukuk fakültelerinde düzenlenen OHAL panelleri yasak. Ülkenin her
tarafında açık, kapalı toplantı, gösteri yürüyüşü, çadır kurmak, stant açmak yasak.
Çevre korumaya yönelik etkinlikler yasak. Çocuk istismarı raporunu yayınlamak
yasak. Yasak, yasak, yasak… Kısacası, ülke bir yasaklar ülkesine döndü. 
Sadece
yasaklar mı? Elbette değil, aynı zamanda bir ihraçlar ülkesine de dönüştü
Türkiye, 152 bin kamu personeli ihraç edildi. İhraç edilenler arasında 4.302
yargıç ve savcı, 5.717 akademisyen, 6.470 asker, 3.106 jandarma, 22.984 Emniyet
mensubu, 33.138 öğretmen ihraç edildi ve 21 bin öğretmenin sözleşmesi de
feshediliyor. 
Bitti
mi? Bitmedi. Elbette bitmeyecekti çünkü AKP demokrasinin d’sinin olmadığı
totaliter bir rejimi de inşa etti ve Türkiye’yi büyük bir hapishaneye
dönüştürdü. Eş Genel Başkanımız dâhil 13 HDP milletvekili ile 1 CHP’li
milletvekili tutuklandı. 5 HDP milletvekilinin milletvekilliği düşürüldü. 103
HDP’li belediyenin eş başkanından 95’i görevden alındı, yerlerine AKP’nin
kayyumu atandı. On binlerce yurttaş hukuksuzca cezaevlerine tıktırıldı.
Partimiz HDP ve muhalif siyasi partilere yönelik periyodik olarak siyasi
soykırım operasyonları devam etti ve devam ediyor. 
Yargı
saraya teslim oldu, tarafsız ve bağımsız yargı son buldu, vesayet ve talimat
yargısı devri başladı. 
120
gazeteci tutuklandı, 800 gazetecinin işine son verildi. Onlarca gazete, haber
ajansı, radyo, dergi ve televizyon kapatıldı. 
Kadın
cinayetleri ve iş cinayetleri yüzde 100 arttı. İşsizlik yükseldi. Her 5 gençten
1’i işsiz. Üniversite mezunu işsizler ordusu oluştu. 46 hastane, 5 tıp
fakültesi kapatıldı. 
Velhasıl,
komşu ülkelerle çatışmalı bir süreç başladı. Kürt fobisi ve “Kürt anasını
görmesin.” anlayışı üzerinden bütün Kürtler düşman ilan edildi. Tunus, Libya,
Suriye, Cezayir ve Mısır süreciyle başlayan Neoosmanlı hayaller Soçi’de
gömüldü, yeniden “Kardeşim Esad” noktasına gelindi. Kısacası, AKP on beş yılın
sonunda ağır bir bilanço bıraktı; demokratik, meşru siyaset zemini yok edildi;
insanların umudu tüketildi, demokrasi çok ağır bir yara aldı, yargı
bağımsızlığı sona ererken basın ve ifade özgürlüğü başta olmak üzere temel hak
ve hürriyetler ayaklar altına alındı. 
(Mikrofon
otomatik cihaz tarafından kapatıldı) 
MEHMET
EMİN ADIYAMAN (Devamla) – Başlangıçta “Üç ay sürmez.” denilen OHAL artık devam
ediyor ve ülke tek kişi tarafından, kanun hükmünde kararnamelerle yönetiliyor;
AKP’nin on beş yıllık özet bir karnesi.
Saygılar
sunuyorum. (HDP sıralarından alkışlar) 
BAŞKAN
– Teşekkür ediyorum. 
MEHMET
MUŞ (İstanbul) – Sayın Başkan, yerimden, 60’a göre…
BAŞKAN
– Buyurun Sayın Muş, 60’a göre.
V.- AÇIKLAMALAR (Devam)
24.- İstanbul Milletvekili Mehmet Muş’un,
Iğdır Milletvekili Mehmet Emin Adıyaman’ın 506 sıra sayılı Kanun Teklifi’nin
birinci bölümü üzerinde şahsı adına yaptığı konuşmasındaki bazı ifadelerine
ilişkin açıklaması
MEHMET
MUŞ (İstanbul) – Sayın Başkan, biz AK PARTİ olarak yetkiyi milletten alır ve
bu, milletten aldığımız yetkiyi kimseyle bölüşmeden, paylaşmadan kullanırız. Ne
bir örgüt ne bir yapı ne de başka bir unsurla ülkeyi yönetme yetkisini asla
paylaşmayız ve paylaşmadık. 
Türkiye’nin
yönetim sistemi cumhuriyet ve demokrasidir, otoriter rejim değildir. Zamanı geldiği
zaman Türkiye’de şeffaf seçimler yapılmaktadır. 
Türkiye
Cumhuriyeti devleti PKK’yı düşman olarak görmektedir, PKK’ya karşı amansız bir
mücadele vermektedir. Kürtler Türkiye Cumhuriyeti’nin eşit yurttaşlarıdır. 80
milyon nasıl hepsi Türkiye Cumhuriyeti vatandaşıysa, bunun içerisinde pek çok
unsur vardır, Kürtler de aynı diğer unsurlar gibi bu ülkenin eşit, öz hak
sahipleridirler ve vatandaşlarıdırlar. PKK’ya karşı yapılan operasyonların
sanki Kürtlere karşı yapılıyormuş gibi gösterilmesini asla kabul edemeyiz. 
(Mikrofon
otomatik cihaz tarafından kapatıldı) 
MEHMET
MUŞ (İstanbul) – Sayın Başkan, sözlerimi tamamlayacağım.
LEZGİN
BOTAN (Van) – Erciş’te Hediye Ataman’ı yaktınız, Hediye Ataman’ı. 37 yaşında,
gariban bir kadın diri diri yakıldı, haberin var mı?
BAŞKAN
– Tamamlayın lütfen Sayın Muş.
MEHMET
MUŞ (İstanbul) – Dediğim gibi, PKK’ya operasyonlar yapılacaktır, bundan sonra
da yapılmaya devam edecektir ama bunu Kürtlere yapılıyor gibi söylemek, böyle
bir algı oluşturmaya çalışmak asla kabul edeceğimiz bir şey değildir. Benim bu
ülkede ne kadar hakkım varsa bir Kürt kökenli vatandaşın da aynı hakkı vardır.
Teşekkür
ediyorum.
BAŞKAN
– Buyurun Sayın Yıldırım.
25.- Muş Milletvekili Ahmet Yıldırım’ın,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
AHMET
YILDIRIM (Muş) – Teşekkür ederim Sayın Başkan.
Şu
Parlamento çatısı altında siyaset yapan bütün partiler yetkiyi aynı şekilde
milletten alırlar ve millet onları seçer.
Bir
de siyasi iktidara göre Kürt’ü, Türk’ü, Alevi’si, Sünni’si, aidiyeti fark
etmeksizin yurttaşlar ikiye ayrılır: Bir, iktidarı hesapsızca destekleyenler;
bir de iktidarın yanlışlarını eleştirdiği için gadre uğrayanlar. Bu,
akademisyen olur, basın mensubu olur, öğrenci olur, emekçi olur, Kürt olur,
Alevi olur, Türk olur, Sünni olur, fark etmez; eleştiriye ve muhalefet etme
hakkına tahammülsüz olan yurttaşlar bu ülkenin özellikle de son iki yılda
dezavantajlı yurttaşlarıdır diyorum.
Teşekkür
ederim.
BAŞKAN
– Teşekkür ediyorum.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet
ve Kalkınma Partisi Grup Başkanvekili Kayseri Milletvekili Mustafa Elitaş'ın
Bazı Kanunlarda Değişiklik Yapılmasına Dair Kanun Teklifi (2/1945) ile Millî
Eğitim, Kültür, Gençlik ve Spor Komisyonu Raporu (S. Sayısı: 506) (Devam)
BAŞKAN
– Şimdi şahısları adına ikinci ve son söz Konya Milletvekili Leyla Şahin
Usta’ya aittir.
Buyurun
Sayın Şahin Usta. (AK PARTİ sıralarından alkışlar) 
LEYLA
ŞAHİN USTA (Konya) – Sayın Başkan, değerli milletvekilleri; 506 sıra sayılı
Bazı Kanunlarda Değişiklik Yapılmasına Dair Kanun Teklifi üzerinde şahsım adına
söz almış bulunmaktayım. 
Evet,
bu kanunla güzel bir şey yapıyoruz, yeni bir üniversite kuruyoruz, Lokman Hekim
Üniversitesini kuruyoruz. Millî Eğitim Komisyonunda da görevli olan bir
milletvekili olarak açıkçası…
Ayrıca
5 Aralık gününde böyle bir konuşma yapmış olmaktan da farklı bir gurur ve onur
duyuyorum çünkü yıllar öncesinde üniversiteden atılmış bir kişiyken şimdi
üniversite kurma noktasında bu kanuna destek veren bir kişi olarak (AK PARTİ
sıralarından alkışlar) hem de bu kürsüden konuşmayı hak etmiş olarak ayrı bir
gurur ve onur duyuyorum. 
MAHMUT
TOĞRUL (Gaziantep) – Bu arada kaç tane öğretim görevlisi attığınızı da bir
söyleyin.
ALİ
ŞEKER (İstanbul) – Barış akademisyenlerinin bugün davası vardı. İbrahim
Kaboğlu’nu da attınız, İbrahim Kaboğlu’nu atanlar da sizsiniz. 
LEYLA
ŞAHİN USTA (Devamla) – Biz AK PARTİ olarak her türlü özgürlüklerin önünü açmış,
iktidara geldiğimiz günden bugüne kadar kadın, erkek, çocuk demeksizin…
ALİ
ŞEKER (İstanbul) – Binlerce akademisyeni attınız, hâlâ konuşuyorsunuz. 
LEYLA
ŞAHİN USTA (Devamla) – …herkesin eşit ve aynı hukuka sahip ülke vatandaşları
olduğuna inanarak bu tip politikalarımızı her daim ürettik. Evet, daha
öncesinde bu ülkede bilimden, bilimsellikten uzak, insanların kılık ve
kıyafetlerine bakarak üniversiteden kovduğu üniversitelerden çok değiştik, çok
geliştik, yeni üniversiteler kuruyoruz, sayılarımızı artırıyoruz, artırmaya da
devam edeceğiz. Artırmasak “Niye artırmadınız?” derdiniz, yine eleştirirdik;
artırıyoruz “Niye artırıyorsunuz?” diyorsunuz, yine eleştiriyoruz. 
Biz
iktidarız, biz sorumluluk sahibiyiz. Biz bu ülkeye hizmet etmekle görevliyiz.
Biz, bu ülkede yükseköğretim almak isteyen gençlerin taleplerine cevap verecek
her türlü yeniliği ve değişimi yapmakla yükümlü insanlarız. Bu konuda da
yaptığımız çalışmalarla elbette ki gurur duyacağız ve onur duyacağız. (AK PARTİ
sıralarından alkışlar)
5
Aralık seçilme ve seçme hakkının verilişinin 83’üncü yıl dönümü. Ancak bakın,
sadece üniversitelerden başörtülüler atılmadı, bu Mecliste de 28 Şubat
döneminde…
MAHMUT
TOĞRUL (Gaziantep) – 5 bin öğretim üyesini görevden atan başka bir dünya ülkesi
var mı acaba, var mı?
SALİH
CORA (Trabzon) – Niye? Terörist oldukları için, teröre destek verdi yani. 
MEHMET
EMİN ADIYAMAN (Iğdır) – Zamanında onlar da size “terörist” diyordu. 
BAŞKAN
– Lütfen müdahale etmeyelim sayın milletvekilleri. 
LEYLA
ŞAHİN USTA (Devamla) - …milletin iradesiyle seçilmiş bir kadın, sadece
başörtülü olduğu için bu Meclisten de atıldı, had bildirilmeye çalışıldı
kendisine. 
Türkiye
artık çok değişti; Türkiye bunlarla uğraşmayan, tam tersine, hizmet etmek için
yola çıkmış bir iktidarın izinde yürüyor. O yüzden millet bize güveniyor ve
bize oy veriyor. Ne kadar, yalanlarla, iftiralarla, gerçek olmayan belgelerle,
sahte evraklarla bize suç atmaya çalışsanız da bunlar boş. Siz bunlarla ancak
kendinizi avutur, kendinizi oyalarsınız ve kendinizi rezil edersiniz. Eğer bu
millet bize güvenmeseydi bize oy vermezdi. Biz on beş yıldır iktidarız ve
bundan sonra da inşallah iktidar olmaya talibiz. Biz yaptığımız hizmetlerle
bugüne kadar kendimizi ispatlamış bir iktidarız. 
Gönül
isterdi ki sizler de yaptığımız her kanunda destek olun. Gelip burada, yapılan
çalışmalara, yalan ve iftiralarla… Bu milletin kürsüsünü teröristlerin kürsüsü
hâline getirmekten vazgeçin. 
LEZGİN
BOTAN (Van) – Ya, utan, utan ya! O ne biçim konuşma ya! Ayıp ya!
LEYLA
ŞAHİN USTA (Devamla) – Gelin, bu ülke için, bu ülkenin gençleri için yaptığınız
bir şeyi söyleyin, bir tane örnek gösterin, biz de sizi alkışlayabilelim. 
NİHAT
AKDOĞAN (Hakkâri) – Dün size yaptıklarını bugün siz başkalarına yapıyorsunuz. 
LEYLA
ŞAHİN USTA (Devamla) – Bu ülkenin kadınları için yaptığınız bir tane bir şeyi
gösterebilseydiniz keşke. Biz yapıyoruz, yapmaya da devam edeceğiz. (AK PARTİ
sıralarından alkışlar) 
Bu
ülkeyi her türlü vesayetten, cuntadan, medya patronlarından kurtaran AK PARTİ
iktidarıdır, bunu unutmayın. 
MAHMUT
TOĞRUL (Gaziantep) – Hepsini kendinize bağladınız tabii, hepsini kendinize
bağladınız. 
LEYLA
ŞAHİN USTA (Devamla) – Bugün eğer muhalefet de çıkıp özgürce kendi ifadesini…
MAHMUT
TOĞRUL (Gaziantep) – Hangi muhalefet, hangi muhalefet, hangi muhalefet?
YUSUF
BAŞER (Yozgat) – Konuşuyorsun ya!
LEYLA
ŞAHİN USTA (Devamla) - …kendi fikrini konuşuyorsa ve savunuyorsa bunu AK
PARTİ’ye borçludur, bunu unutmasınlar. Sizin diktatör dediğiniz insan sayesinde
siz bugün konuşuyorsunuz ve bugün burada, bu Meclistesiniz, bunu da unutmayın
lütfen. (AK PARTİ sıralarından alkışlar) 
MAHMUT
TOĞRUL (Gaziantep) – Biz halktan konuşma hakkını aldık, diktatörden almadık.
LEYLA
ŞAHİN USTA (Devamla) – Ben, yapılan bu düzenlemelerle ve kanunlarla yeni
kurulan üniversitemizin de… Kanun maddesinin içerisinde hayata geçirilecek
olan, yaşlılarımıza gündüz bakımevlerinden faydalanma imkânının verilmesiyle
birlikte, pek çok alanda yaptığımız yeniliklerle birlikte bu ülkeye hizmet
etmeye devam edeceğiz büyük bir gurur ve onurla. Sizler engelleseniz de biz
çalışmaya devam edeceğiz. (HDP sıralarından gürültüler) 
TÜRABİ
KAYAN (Kırklareli) – Siz buradaysanız, küfrettiğiniz insanın sayesinde
buradasınız, “Ayyaş.” dediğiniz insanın sayesinde buradasınız.
LEYLA
ŞAHİN USTA (Devamla) – Biz sizler gibi… Kimseyi ötekileştirmeden, tam tersine,
birleştirici ve herkesin hakkını ve hukukunu koruyan bir hükûmet ve parti
olarak bu milletin güveniyle yola devam edeceğiz.
Teşekkür
ederim. (AK PARTİ sıralarından alkışlar)
BAŞKAN
– Buyurun Sayın Yıldırım.
V.- AÇIKLAMALAR (Devam)
26.- Muş Milletvekili Ahmet Yıldırım’ın,
Konya Milletvekili Leyla Şahin Usta’nın 506 sıra sayılı Kanun Teklifi’nin
birinci bölümü üzerinde şahsı adına yaptığı konuşmasındaki bazı ifadelerine
ilişkin açıklaması
AHMET
YILDIRIM (Muş) – Teşekkür ederim Sayın Başkan.
Başkan,
sayın hatip grubumuza dönerek birçok laf etti ama sataşmadan söz almayacağım.
Ben
28 Şubat döneminde akademisyendim ve başörtülü öğrenciler için imza verdiğimden
ötürü soruşturma geçirmiş biriyim. Ama geçmiş dönemin mazlumlarının bugünün
zalimleri hâline gelmiş olmasını üzüntüyle izliyoruz. Neymiş? 1999’da başörtülü
olduğu için bir milletvekili şu Meclisten kovulmuş. Bazı milletvekilleri de
iktidardan farklı düşündüğü ve siyaset yaptığı için, bu ülkenin 10
milletvekili, şu Meclisin 10 üyesi içeride. 
Bu
ülkenin kadınları için ne yapıyormuşuz? Bu ülkede hiçbir partinin milletvekili
sandalye oranları daha yüzde 20’lere varmamışken biz yüzde 40’ı kadın olan bir
partiyiz. Oysa, iktidar ise özellikle kadın vekillerimizin vekilliğini düşürmekle
meşgul diyorum. 
Teşekkür
ederim.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet
ve Kalkınma Partisi Grup Başkanvekili Kayseri Milletvekili Mustafa Elitaş'ın
Bazı Kanunlarda Değişiklik Yapılmasına Dair Kanun Teklifi (2/1945) ile Millî
Eğitim, Kültür, Gençlik ve Spor Komisyonu Raporu (S. Sayısı: 506) (Devam)
BAŞKAN
– Şimdi soru-cevap işlemi gerçekleştireceğiz on beş dakika süreyle. Yarısını
soru, yarısını cevap olarak kullanacağım.
Evet,
Sayın Kayan, buyurun.
TÜRABİ
KAYAN (Kırklareli) – Teşekkür ediyorum Sayın Başkan.
Sayın
Bakan, Lüleburgaz ile Pınarhisar arasında 30 kilometrelik bir yol vardır, bu
yol Karayollarına aittir ve 5 tane köyü geçer. Burada Pınarhisar Çimento ve
diğer bir çimento fabrikası ile 2 tane çimento fabrikasının bütün yükleri bu
yoldan taşınırlar. Hâlâ bu yol köylerin içinden geçmektedir. Köylerin içinden
geçtiği için de gerek köylerin içinde bulunan binalara gerekse şahıslara
muazzam zarar vermektedir. Bunun bir an önce önlenmesi ve çevre yoluna
kavuşması gerekir. 
Teşekkür
ediyorum.
BAŞKAN
– Sayın Özdemir…
SİBEL
ÖZDEMİR (İstanbul) – Teşekkür ederim Sayın Başkan.
Öncelikle,
Sayın Bakanım, bugün 5 Aralık, kadınlar olarak seçme ve seçilme hakkını
kazandığımız günün yıl dönümü. Seçilmiş bir kadın milletvekili olarak dünyanın
birçok ülkesinden önce seçilme hakkının sağlanmasına öncülük eden Ulu Önder
Mustafa Kemal Atatürk’ü bir kez daha minnetle anıyor, saygılarımı ve
teşekkürlerimi tekrar Genel Kurul huzurunda iletiyorum.
Bu
kanun tasarısının içinde, Sayın Bakan, bir vakıf üniversitesi kurulması var. Bu
konuyu biz birçok konuşmamızda gündeme getirdik; vakıf üniversitelerinin
muafiyet yapılarını, özel teşviklere sahip olmalarını ve son dönemlerde giderek
kaynaklarının artmasını. Ama özellikle de öğrenim ücretleri, gerçekten
ülkemizin ekonomik koşullarına baktığımız zaman çok yüksek düzeylerde.
(Mikrofon
otomatik cihaz tarafından kapatıldı)
BAŞKAN
– Sayın Gürer…
ÖMER
FETHİ GÜRER (Niğde) – Teşekkürler Sayın Başkan.
Sayın
Bakanım, çiftçilerin tarım kredi kooperatiflerine ve Ziraat Bankasına olan
borçlarında bir ötelemeye gidildi ancak bu, Çiftçi Kayıt Sistemi’ne dâhil olan
ve TARSİM’de sigortalı olan çiftçileri kapsıyor, oysa mevsimsel sorunlar
nedeniyle, kuraklık, don ve benzeri nedenlerle mağdur olan çok sayıda çiftçi
var. Bu çiftçiler Çiftçi Kayıt Sistemi’ne ve TARSİM’e sigortalatmadıkları için
o mağduriyeti onlar da yaşıyorlar. Bu yeni gelen düzenleme de ne yazık ki
onları kapsamıyor. Çiftçinin mağduriyeti belgeli olduğuna ve sorunlar
saptandığına göre onlar için de borçlarda bir öteleme sağlanacak mıdır? Hasat
dönemleri dikkate alınarak bu anlamda bir iyileştirme gerçekleştirilecek midir?

Teşekkür
ederim.
BAŞKAN
– Şimdi sıra sizde Sayın Tanal.
Buyurun.
MAHMUT
TANAL (İstanbul) – Teşekkür ediyorum Sayın Başkan.
Sayın
Bakanım, bu Nisan 2013 tarihinde “gizli” ibaresi yazılı “İstanbul Kapalı
Çarşı’da döviz-altın ticareti yapan, sanatçı Ebru Gündeş Sarraf’la evli olan
İran asıllı Rıza Sarraf’a yönelik çalışmalar neticesinde –bu, MİT’in bir
belgesi- uygulanan ekonomik ambargo sebebiyle bankacılık sistemi üzerinden
Türkiye’ye para gönderemeyen İranlı banka ve şahıslara aracılık yaptığı…”
şeklinde… Bu, Başbakanlığa verilmiş bir belgedir. Bundan bilginiz var mı, yok
mu? Niye Başbakanlık bir tedbir almadı, bugün biz Rıza Sarraf’la uğraşıyoruz?
Hükümet sıkıntıya düşmüş; hırsızlığın, yolsuzluğun adı “millî devlet sırrı”
olmuş. Nedir bu konu? Bu belgeyle ilgili bize bilgi verir misiniz?
Teşekkür
ederim.
BAŞKAN
– Sayın Hürriyet…
FATMA
KAPLAN HÜRRİYET (Kocaeli) – Teşekkür ediyorum Sayın Başkan.
Sayın
Bakan, kurumlarda çalışan personelin görev, yetki ve sorumluluklarına ilişkin
usul ve esasları düzenleyen Millî Eğitim Bakanlığı Rehberlik Hizmetleri
Yönetmeliği Resmî Gazete’de yayımlandı. Bu yönetmelikle, öğretmen olmayanların
dahi rehber öğretmen yapılması amaçlanmakta. Yönetmeliğin sadece eğitim
sisteminde değil öğrenciler ve eğitim emekçileri açısından da yıkıcı sonuçlar
doğuracağı kanaatindeyiz ki sivil toplum örgütleri, sendikalar da aynı şeyi
düşünmekte ve bununla ilgili de dava açmış durumdalar. Ensar Vakfı yurdunda
yaşanan tecavüz vakası, Aladağ yurdunda yaşanan yangın faciası yaralarını henüz
sarmamışken böyle bir yönetmeliğin, “rehberlik hizmeti” adı altında okullara
vakıf ve cemaatlerin elemanlarının, pedagojik formasyona sahip olmayan
kişilerin görev yapabilmesinin yolunu açacağını düşünüyoruz. Bu yönetmelikle
ilgili vicdanınız rahat mı, sizi rahatsız etmiyor mu? Öğretmenler dışında
herkese okulları açan bu yönetmeliğin iptalini düşünüyor musunuz? Sakıncalarına
karşı nasıl önlemler almayı düşünüyorsunuz? 
Teşekkür
ederim.
BAŞKAN
– Sayın Toğrul…
MAHMUT
TOĞRUL (Gaziantep) – Teşekkür ederim Sayın Başkan.
Sayın
Bakan, bugün üniversitelerde 5.644 akademisyenin işine son verilmiştir. Bunlardan
380’i barış imzacısı akademisyenler. Dünyada böyle bir benzer örnek var mıdır?
Haklarında herhangi bir idari ve hukuki soruşturma yapmadan, sadece bir barış
bildirisine imza attıkları için üniversitelerinden uzaklaştırılan bir dünya
örneği var mıdır? Örneğin, Edward W. Said, örneğin De Gaulle ve Jean-Paul
Sartre vakasını biliyor musunuz? Bizler bugün üniversitelerimizde nitelikli
öğretim üyesi bulamazken, bu sayı her gün artıyorken ve bugün üniversite
mezunlarımızın yüzde 25’inden fazlası işsiz kalıyorken bu akademisyenlerin
dışarı atılmasını nasıl değerlendiriyorsunuz?
Teşekkür
ediyorum.
BAŞKAN
– Sayın Gökdağ…
MEHMET
GÖKDAĞ (Gaziantep) – Teşekkür ederim Sayın Başkan.
Cumhurbaşkanı,
Suriyeliler için 30 milyar dolar para harcandığını söyledi. Bu para gariban
halkımızın vergisiyle, işçisinin, köylüsünün, emeklisinin, çalışanın
çalışmayanın vergisiyle toplanmış para. Bu paranın nereye harcandığını Genel
Başkanımız ısrarla soruyor. Israrla Cumhurbaşkanı da buna cevap vermekten
kaçınıyor. Bu cevabı bilmek Türkiye'nin hakkı, bütün yurttaşlarımızın hakkı. Bu
cevabı neden veremiyorsunuz?
Teşekkür
ederim.
BAŞKAN
– Sayın Özdemir, bir daha size sıra geldi, yarım kalmıştı.
Buyurun.
SİBEL
ÖZDEMİR (İstanbul) – Evet, tekrar teşekkür ederim Sayın Başkan.
Sayın
Bakanım, vakıf üniversitelerinin kaynaklarının artması ve öğrenim ücretlerinin
çok yüksek düzeyde seyretmesiyle ilgili şu soruları sormak istiyorum: Bu vakıf
üniversitelerinin statüleri gereği özel üniversite statüsüne dönüşmesi gibi bir
düzenleme olabilir mi? Bir de ücretleriyle ilgili, biliyorsunuz, Bakanlar
Kurulu her yıl devlet üniversitelerinin öğrenim ücretlerini belirliyor, artış
oranını belirliyor. Peki, vakıf üniversiteleri için de böyle bir artış oranı,
devlet üniversiteleriyle karşılaştırarak bir oran belirlenerek bu öğrenim
ücretlerinin çok yüksek düzeyde seyretmesi engellenebilir mi acaba?
Teşekkür
ederim.
BAŞKAN
– Teşekkür ediyorum.
Şimdi
soruları cevaplandırmak üzere sözü Millî Eğitim Bakanımız Sayın İsmet Yılmaz’a
bırakıyorum.
Buyurun.
MİLLÎ
EĞİTİM BAKANI İSMET YILMAZ (Sivas) – Başkanım, teşekkür ediyorum.
Öncelikle,
Sayın Kayan’ın, Lüleburgaz’daki 2 çimento fabrikasının yüklerini taşımak için
köylerin içinden geçen yolların köylere zarar verdiği, dolayısıyla buranın bir
çevre yoluna kavuşturulması konusunda bir talebi var. Bunu, Karayolları ağına
da tabi olduğunu belirterek -çevre yollarının yapılması da yine Karayolları
Genel Müdürlüğünün, Ulaştırma Bakanlığının görev alanı içerisinde- Sayın
Ulaştırma Bakanımıza ileteceğim.
Sayın
Özdemir’in “Vakıf üniversitelerinin ücretleri yüksek, özel üniversiteye
dönüştürülebilir mi?” diye... Gerek Hükûmet programımızda gerekse de seçim
beyannamemizde özel üniversiteler kuracağımızı açıkladık, ifade ettik ancak bir
anayasal zorunluluk var, Anayasa değişikliği gerekiyor. Eğer Cumhuriyet Halk
Partisi gerçekten bu özel üniversitelerin kurulmasına destek verirse biz
bununla ilgili Anayasa değişikliği teklifini getirmeye hazırız. 
Biliyorsunuz,
biz devlet olarak eğitimde mümkün olduğu kadar fırsat eşitliğini sağlamak istiyoruz.
Nedir bu fırsat eşitliği? Ücretsiz kitap veriyoruz. Nedir bu fırsat eşitliği?
Ücretsiz taşıyoruz. Nedir bu fırsat eşitliği? İşte yurtlarda imkânlar
tanıyoruz. Nedir bu fırsat eşitliği? Kimsesiz çocuklara, 200 bine yakın
insanımıza burs sağlıyoruz; bizim Bakanlık, Kredi Yurtları söylemiyorum. Yine,
üniversite öğrencilerine ilişkin öğrenim harçlarını da kaldırdık biliyorsunuz.
Yine, özel okullara gidenlere ise öğrenci başına destek veriyoruz ki hem özel
okullar yaşasın hem de…
MAHMUT
TANAL (İstanbul) – Harçlar kaldırılmadı, ertelendi Sayın Bakanım. 
MİLLÎ
EĞİTİM BAKANI İSMET YILMAZ (Sivas) – Yok efendim, hayır, öğrenim harçlarını
kaldırdık. Gece veya ikili eğitimde, belli bir süre kalırlarsa o zaman var. 
MAHMUT
TANAL (İstanbul) – Erteledik onu, kaldırmadık. 
MİLLÎ
EĞİTİM BAKANI İSMET YILMAZ (Sivas) – Yok, öğrenim harcı şu anda kesinlikle
alınmıyor tekli eğitimde. 
Dolayısıyla
da özel üniversitelerin kurulmasını destekliyoruz. Eğer bu doğrultuda
Cumhuriyet Halk Partisinden bir teklif gelirse biz çok net olarak destekleriz. 
Bir
başka husus çiftçilerin Ziraat Bankasına borçlarıyla ilgili. Ziraat Bankası,
işte TARSİM ve sigortalı olmasa dahi mevsimsel şartlardan dolayı, gerek
kuraklık gerekse dondan dolayı ancak bunu bir şekilde… Aynı şey Sivas’ta da var.
Sivas’ta da gerçekten dondan dolayı ve kuraklıktan dolayı -birisi Kangal’da,
diğeri Gemerek’te- tutanağa bağlamışlar. Dolayısıyla bunların karşılanması
yolunda talepleri de var, bizde aynı talepleri Tarım Bakanlığımıza iletiyoruz.
Ancak sonuçta Türkiye’nin bu hasarları karşılayabilmesi biraz kaynak işi, biraz
bütçe işi. Dolayısıyla Türkiye, imkânları el verdiği ölçüde gerek tarımı
desteklemekte gerekse de böyle doğa olaylarına karşı çiftçilerimizin
zararlarını karşılamak durumda. Her yıl erteliyoruz, her yıl erteliyoruz mümkün
olduğu kadar, bütçe imkân verdiği sürece. 
Sayın
Tanal’ın dediği bir başka şey Reza Zarrab’la ilgili; 2013 yılında da MİT’in
Başbakanlığa gönderdiği bir belge var. Bu kimsenin İran üzerinden gelen
paraları bankacılık sistemi üzerinden Çin’e ve Dubai’ye aktardığına ilişkin bir
bilgi veriliyor yani “O zaman tedbir alınsaydı.” deniyor. Ben katılırım,
devletin tedbir alması gerekir, aynı fikirdeyim ama sizlerden istirhamım şu:
Zarrab’ın -biliyorsunuz- hapishanedeyken konuşmaları en son deşifre edildi,
avukatlar da o konuda destek verdi. Zarrab şunu söylüyor, diyor ki: “Buradan
kurtulmak için her türlü yalanı söyleyebilirim.” Bununla ilgili avukatlar
verdiler. Dolayısıyla, Zarrab’ın her söylediğine lütfen muteber bir iş
adamıymış gibi itibar etmeyin, birinci cümle o. 
MAHMUT
TANAL (İstanbul) – Niye madalya verdiniz?
MİLLÎ
EĞİTİM BAKANI İSMET YILMAZ (Sivas) – Şimdi, dün avukatlar Zarrab’ın bu sözünü
dilekçeyle mahkemeye verdikten sonra, yine Amerikan mahkemesi cezaevinde olan
bu kayıtları kaldırdı, kayıtları sildi; basından takip ettiğim kadarıyla
söylüyorum. Dolayısıyla da yeni bir konuşmasından bir açık bulup da tekrar yine
onu da… 
MAHMUT
TANAL (İstanbul) – Niye madalya verdiniz Sayın Bakanım?
MİLLÎ
EĞİTİM BAKANI İSMET YILMAZ (Sivas) – Zarrab şu anda Amerika tarafından, bakın,
AK PARTİ aleyhine değil, siyasetçilerimiz aleyhine değil, Türkiye aleyhine
kullanılıyor. 
MAHMUT
TANAL (İstanbul) – Anladım, niye madalya verdiniz?
MİLLÎ
EĞİTİM BAKANI İSMET YILMAZ (Sivas) – Dolayısıyla, burada parti ayrımı
gözetmeksizin bir millî duruş gerekli, bunu çok net olarak söylüyorum. (AK
PARTİ sıralarından alkışlar)
MAHMUT
TANAL (İstanbul) – Sayın Bakanım, buna niye madalya verdiniz, niye?
MİLLÎ
EĞİTİM BAKANI İSMET YILMAZ (Sivas) – Bir başka husus, Sayın Hürriyet’in dediği,
işte “Rehberlikle ilgili yönetmeliği çıkardık.” 
MAHMUT
TANAL (İstanbul) – Sayın Bakanım, bak, madalyayı görüyor musun? Sizin Bakanınız
vermiş, bunu benim babam mı verdi?
MİLLÎ
EĞİTİM BAKANI İSMET YILMAZ (Sivas) – Siz de söylediniz, dava açıldı. Bu davada
ne karar verilirse -doğru veya yanlış, iyi veya kötü, maddelerin yürütülmesinin
durdurulması veya belli maddelerinin iptal edilmesi konusunda- çıkacak her şeye
uyacağımızı taahhüt ediyorum. Bu yönetmelik içime sindi mi? Altına imzayı atan benim,
Başbakanlığa gönderen benim, dolayısıyla içime sinmese göndermezdim yani. 
Bir
başka şey “Üniversite öğretim üyelerinin görevine son verildi ve bunlarla
ilgili belge yok, hukuk yok, dolayısıyla da sadece bir bildiriden dolayı…” Biz
de onun için diyoruz ki: Olağanüstü hâl döneminde yapılan işlemlere karşı
itiraz mekanizmalarını hayata geçirdik. 
MAHMUT
TOĞRUL (Gaziantep) – Hangi mekanizma var Sayın Bakanım?
MİLLÎ
EĞİTİM BAKANI İSMET YILMAZ (Sivas) – Var, var. 
Bak,
ben bir hukukçu olarak… İnan, bunu hiç siyasi olarak veya laf olsun diye
söylemiyorum. Çok avukatlık da yaptım.
MAHMUT
TOĞRUL (Gaziantep) – Nereye başvurabilirler?
MİLLÎ
EĞİTİM BAKANI İSMET YILMAZ (Sivas) – Herkes, belli… Niye? Öyle söylemeyin. 
MAHMUT
TOĞRUL (Gaziantep) – Ama yok. 
MİLLÎ
EĞİTİM BAKANI İSMET YILMAZ (Sivas) – Hukuk, hak gecikir ama mutlaka yerini
bulur.
MAHMUT
TANAL (İstanbul) – O doğru.
MİLLÎ
EĞİTİM BAKANI İSMET YILMAZ (Sivas) – Hak gecikir ama mutlaka yerini bulur.
Dolayısıyla da bakın, Komisyon var…
MAHMUT
TOĞRUL (Gaziantep) – Geç gelen adalet de adalet değildir. 
MİLLÎ
EĞİTİM BAKANI İSMET YILMAZ (Sivas) –Ya bakın, daha biraz önce -yine basından
takip ediyorum- Sayın Selahattin Demirtaş, HDP’nin Genel Başkanı, bir davadan
beraat etti, değil mi? Yani, yine basından takip ediyorum, siz davasını… Pekâlâ
gördüğünüz gibi, içeride olan bir kimsenin beraat ettiği davalar da oluyor.
Herhâlde ikinci bir davasında daha mı beraat oldu? 2 tane gibi. 
MERAL
DANIŞ BEŞTAŞ (Adana) – 70 tane.
MİLLÎ
EĞİTİM BAKANI İSMET YILMAZ (Sivas) – Dolayısıyla da yani benim genel ilkem
şudur…
MAHMUT
TOĞRUL (Gaziantep) – Bu, hukukunuzun çalıştığını mı gösteriyor?
MİLLÎ
EĞİTİM BAKANI İSMET YILMAZ (Sivas) – …yani, adalet gecikir ama mutlaka yerine
gelir, sadece biraz sabretmek lazım. 
PERVİN
BULDAN (İstanbul) – Çok sıradan bir davaydı o, çok sıradan bir davaydı.
MİLLÎ
EĞİTİM BAKANI İSMET YILMAZ (Sivas) – Bir de Sayın Gökdağ’ın, işte “Suriyelilere
30 milyar dolar harcandığı söyleniyor, bunun nereye harcandığı bize hiç ifade
edilmedi.” Bizim AFAD’dan sorumlu olan Başbakan Yardımcısı Recep Akdağ’ın
herhâlde bugün bir basın toplantısı oldu. Dolayısıyla, bu basın toplantısında
her birinin nereye harcandığına ilişkin detaylı bilgiler sunuldu. Bunun saklısı
gizlisi yok. Pekâlâ, uluslararası kriterlere göre de siz buraya konteyner kenti
mi tahsis etmişsiniz, eğer konteyner kenti bir başka yere kiraya verebilir
miydiniz, verebilirdiniz. Siz buraya sağlık görevlisi mi görevlendirdiniz, siz
buraya eğitim görevlisi mi görevlendiriyorsunuz, bunların her birisinin… Yani
hesaplama olunca böyle de var. Dolayısıyla da Türkiye’yle, gerçekten kendi evi
yanarken, kendi ülkesi yanarken bir başka ülkeyi emin bularak oraya geçen
insanlara kapısını açmasından dolayı gurur duyulması lazım. Eğer bundan dolayı
“Bu milletin hakkını, hukukunu, vergisini bunlara harcadınız.” diye eğer bir
şey konuşursanız inanın ki bu, doğru olmaz.
MEHMET
GÖKDAĞ (Gaziantep) – Sayın Bakanım, nereye harcadınız?
MİLLÎ
EĞİTİM BAKANI İSMET YILMAZ (Sivas) - Bak, bu, doğru olmaz. Biz önce insanız.
Bakın, kimlikleri bir köşeye bırakın; Suriyeli, Türkiyeli, İranlı, Kafkaslı,
Balkanlı, bırakın. Buraya bir insan gelmiş, bu insanın sağlık hizmeti olacak
mı? Olacak. Bu insanın eğitim hizmeti olacak mı? Olacak. Bu insanın insanca ne
hizmeti varsa biz onu getirmek… 
MEHMET
GÖKDAĞ (Gaziantep) – Sayın Bakanım, ben bunu sormuyorum ki.
MİLLÎ
EĞİTİM BAKANI İSMET YILMAZ (Sivas) - İşte, bütün bu yaptıklarımızı da…
MEHMET
GÖKDAĞ (Gaziantep) – Sayın Bakanım, izin verir misiniz? “Niye harcadınız?” diye
sormuyoruz, “Nereye harcadınız?” 30 milyar dolar, 120 katrilyon…
MİLLÎ
EĞİTİM BAKANI İSMET YILMAZ (Sivas) – E, tamam. Hepsi belli. Bak, Recep Akdağ
Bey’e de tek tek söylüyorum; bu 30 milyar doların sağlığa ne kadarı gitti,
eğitime ne kadarı gitti, yerleşim bölgesine… Bak, konteyner kentler yapıyoruz,
çadır kentler yapıyoruz, işte, bunlara okul malzemelerini veriyoruz, bunlara
ilave Türkçe öğretecek öğretmenleri tutuyoruz. Dolayısıyla, tek tek kalem
olarak çıkarır, onları da sizlere… Ben Recep Bey’in basın toplantısında
açıkladığını düşünüyorum ama yazılı olarak da size mutlaka bunu iletmesini
isteyeceğim.
(Mikrofon
otomatik cihaz tarafından kapatıldı)
BAŞKAN
– Teşekkür ediyorum Sayın Bakan.
Sayın
Özkoç’a…
MAHMUT
TANAL (İstanbul) – Sayın Başkanım… Sayın Başkan…
MEHMET
GÖKDAĞ (Gaziantep) – Sayın Bakanım, benim bölgemde, Türkiye’de en fazla
Suriyelinin yaşadığı yer Gaziantep. 
MİLLÎ
EĞİTİM BAKANI İSMET YILMAZ (Sivas) – 500 bin mi, 500 bin mi?
MEHMET
GÖKDAĞ (Gaziantep) - Gaziantep’te bu 120 katrilyon harcandığı iddia edilen
Suriyelilerin ne hâlde olduğunu gidip birlikte görelim, hepsi perişan.
BAŞKAN
– Sayın Gökdağ, Sayın Özkoç sisteme girmiş.
Sayın
Özkoç, buyurun…
MİLLÎ
EĞİTİM BAKANI İSMET YILMAZ (Sivas) – Avrupa’ya bakın, bin kişiyi dahi
paylaşamazlarken, ne yapacaklarını bilemezken Türkiye 3 milyon sığınan insana
kendi imkânları içerisinde en iyi hizmeti veriyor ki bakın, en son UNESCO’nun
toplantısına katıldım. UNESCO Başkanıyla da görüşmede bütün UNESCO…
BAŞKAN
– Sayın Bakanım, Sayın Özkoç’a söz verdim, konuşsun bir, gerekirse…
MİLLÎ
EĞİTİM BAKANI İSMET YILMAZ (Sivas) – Son cümle… 
UNESCO
üyeleri içerisinde bu sığınan insanlara karşı devlet olarak da insani
sorumluluklarını hakkıyla yerine getiren tek ülke varsa Türkiye’dir, bunu dünya
kabul ediyor. (AK PARTİ sıralarından alkışlar) 
MAHMUT
TANAL (İstanbul) – Ya, bizim ona itirazımız yok. 
ALİ
ŞEKER (İstanbul) – Yolsuzluk olmasın.
FATMA
KAPLAN HÜRRİYET (Kocaeli) – Para nerede, para? 30 milyar nerede?
MEHMET
GÖKDAĞ (Gaziantep) – Ben başka bir şey soruyorum. 
MİLLÎ
EĞİTİM BAKANI İSMET YILMAZ (Sivas) – Bundan dolayı da bakın, Avrupa’da
UNESCO’ya 3 tane üye seçilmesi gerekiyordu. Bunlardan bir tanesine Portekiz
seçildi, bir diğerine Finlandiya seçildi ama Almanya da bizim gibi adaydı,
Almanya seçilemedi, Türkiye seçildi. 
BAŞKAN
– Teşekkür ediyorum. 
Sayın
Özkoç, buyurun…
MİLLÎ
EĞİTİM BAKANI İSMET YILMAZ (Sivas) – Dolayısıyla uluslararası toplum karşısında
da Türkiye’nin yapmış olduğu çalışmaların bir karşılığı olduğunu düşünüyorum. 
Teşekkür
ediyorum. 
BAŞKAN
– Teşekkür ediyorum Sayın Bakan. 
Sayın
Özkoç, buyurun. 
V.- AÇIKLAMALAR (Devam)
27.- Sakarya Milletvekili Engin Özkoç’un,
Millî Eğitim Bakanı İsmet Yılmaz’ın 506 sıra sayılı Kanun Teklifi’nin birinci
bölümü üzerinde yapılan soru-cevap işlemi sırasındaki bazı ifadelerine
ilişkin açıklaması
ENGİN
ÖZKOÇ (Sakarya) – Sayın Bakanın lafını kesmek istemedim. 
Sayın
Bakanım, gerçekten hayretle izliyorum. Türkiye Cumhuriyeti’nin Genelkurmay
Başkanını, PKK’lı bir numaralı mahkûm olan Şemdin Sakık’ın gizli tanıklığıyla
altı yıl hücrede tuttunuz. O gün atadığınız general ve subaylar darbe
kalkışması yaptılar, 250 şehit verdik. Bunun müsebbibi Hükûmetiniz. Siz burada,
Genel Kurulda o kadar rahat bunu, “Adalet geç de olsa yerini bulur.” sözünü
söylüyorsunuz ya, ben de sizi hayretler içerisinde izliyorum. Bırakın altı
yılı, eğer bir gün dahi o lağım çukurlarının olduğu hücreye bir militanın gizli
tanıklığıyla atılsaydınız gerçekten bu tebessümünüz hâlâ yüzünüzde olur muydu,
çok merak ediyorum. 
YILMAZ
TUNÇ (Bartın) – O zaman 17-25 Aralığı niye savunuyorsun? Aynı savcılar, aynı
hâkimler…
ENGİN
ÖZKOÇ (Sakarya) – Sayın Bakanım, siz Fetullah terör örgütüyle…
(Mikrofon
otomatik cihaz tarafından kapatıldı)
BAŞKAN
– Sayın Özkoç, lütfen tamamlayın. 
ENGİN
ÖZKOÇ (Sakarya) – Tamamlayacağım. 
Siz
Fetullah terör örgütüyle kol kola girip resimler verirken, Bank Asya’nın
açılışını yaparken, Fetullah terör örgütünün okullarına yardımcı olurken,
kaynak aktarırken burada bulanan muhalefetin tamamı “Bu yaptığınız doğru
değildir. Siz bir terör örgütüne yardımcı yataklık ediyorsunuz.” diyorlardı,
bunların tümüne siz “vatan haini” diyordunuz. Şimdi, gerçekten, hiç yüzünüzde
bir kızarma olmadan…
MİLLÎ
EĞİTİM BAKANI İSMET YILMAZ (Sivas) – Ayıp edersin, ayıp edersin!
BAŞKAN
– Lütfen Sayın Özkoç, cümlelerimize dikkat edelim.
ENGİN
ÖZKOÇ (Sakarya) – Rica ediyorum.
…Fetullah
Gülen örgütünün yan yana mücadelesini veren Hükûmetin bir parçası olarak bunu
“Yahu adalet yerine gelir ama geç gelir.” diyerek binlerce akademisyeni,
binlerce öğretmeni, binlerce türbanlıyı…
(Mikrofon
otomatik cihaz tarafından kapatıldı) 
ENGİN
ÖZKOÇ (Sakarya) – Bitiriyorum.
BAŞKAN
– Tamamlayın lütfen.
ENGİN
ÖZKOÇ (Sakarya) - …binlerce masumu cezaevlerinde süründürürken bu rahatlığı
nasıl buluyorsunuz, çok merak ediyorum. 
Size
son sözüm: Adalet geç tecelli eder ama bir gün adalet sizin için tecelli
ettiğinde bu millet bir oh çekecek Sayın Bakanım. Ben sizin yüzünüzü o zaman
görmek istiyorum.
MEHMET
GÖKDAĞ (Gaziantep) – Geciken adalet, adalet değildir.
MİLLÎ
EĞİTİM BAKANI İSMET YILMAZ (Sivas) – Sayın Başkanım…
MAHMUT
TANAL (İstanbul) – Sayın Başkan…
BAŞKAN
– Buyurun Sayın Bakan.
MAHMUT
TANAL (İstanbul) – Ama toplu bir cevap verseniz iyi olur Sayın Bakanım.
MEHMET
MUŞ (İstanbul) – Sayın Başkan, böyle bir usul yok, soru-cevap bitmiş.
BAŞKAN
– Buyurun Sayın Bakanım, sizi dinliyoruz.
28.- Millî Eğitim Bakanı İsmet Yılmaz’ın,
Sakarya Milletvekili Engin Özkoç’un yaptığı açıklamasındaki bazı ifadelerine
ilişkin açıklaması
MİLLÎ
EĞİTİM BAKANI İSMET YILMAZ (Sivas) – Sayın Başkanım, şunu söylüyorum: Bakın,
biz “FETÖ’ye ilişkin hâkimleri tasfiye edelim.” dediğimizde bir yasa çıkardık,
daha Resmî Gazete’de yayımlanmadan Anayasa Mahkemesine hemen gidip başvuranın
kim olduğunu bu aziz millet biliyor. (AK PARTİ sıralarından “Bravo” sesleri,
alkışlar) 
ALİ
ŞEKER (İstanbul) – Anayasa’ya aykırı iş yapıyorsunuz.
MİLLÎ
EĞİTİM BAKANI İSMET YILMAZ (Sivas) – Bir darbe yapılmış, darbe yapıldıktan
sonra bu terör örgütü başı “Böyle sendika kuracaksınız, böyle banka
kuracaksınız, böyle bankayı destekleyeceksiniz, böyle sendikaya üye
olacaksınız.” dediğinde; devlet, bir terör saldırısı karşısında ilk refleks
olarak “Bunun söylemiş olduğu sendika üyelerinin devletle ilişiğini keselim,
bankaya onu desteklemek için para yatıranların pekâlâ devletle ilişiğini
keselim.” dediğinde, onlara sahip çıkıyor gibi gözüküp de ve onların terörist
olduğunu âdeta dünya bildikten sonra onları kimin savunduğunu da bilen o. Yani
biraz insaf! Yaptığınıza bakın da ondan sonra… Millet biliyor, hiç şüphe
etmeyin.
BAŞKAN
– Teşekkür ediyorum Sayın Bakan.
MİLLÎ
EĞİTİM BAKANI İSMET YILMAZ (Sivas) – Ben de teşekkür ediyorum.
BAŞKAN
– Birleşime iki dakika ara veriyorum.
Kapanma Saati: 21.24
ALTINCI OTURUM
Açılma Saati: 21.28
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ
(Nevşehir), Nurhayat ALTACA KAYIŞOĞLU (Bursa)
-----0-----
BAŞKAN
– Türkiye Büyük Millet Meclisinin 32’nci Birleşiminin Altıncı Oturumunu
açıyorum.
506
sıra sayılı Kanun Teklifi’nin görüşmelerine devam ediyoruz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet
ve Kalkınma Partisi Grup Başkanvekili Kayseri Milletvekili Mustafa Elitaş'ın
Bazı Kanunlarda Değişiklik Yapılmasına Dair Kanun Teklifi (2/1945) ile Millî
Eğitim, Kültür, Gençlik ve Spor Komisyonu Raporu (S. Sayısı: 506) (Devam)
BAŞKAN
- Komisyon? Yok.
Ertelenmiştir.
2’nci
sırada yer alan, 457 sıra sayılı Kanun Tasarısı’nın görüşmelerine başlayacağız.
2.- AB-EFTA Ortak Transit Ortak Komitesinin
20 Mayıs 1987 Tarihli Ortak Transit Rejimine İlişkin Sözleşmeyi Değiştiren
28/04/2016 Tarihli ve 1/2016 Sayılı Kararının Onaylanmasının Uygun Bulunduğuna
Dair Kanun Tasarısı (1/745) ve Dışişleri Komisyonu Raporu (S.Sayısı:457)
BAŞKAN
– Komisyon? Yok.
Ertelenmiştir.
3’üncü
sırada yer alan, 385 sıra sayılı Kanun Tasarısı’nın görüşmelerine başlayacağız.

3.- Geçici İthalat Sözleşmesinde Yapılan
Değişikliklere İlişkin Belgelerin Onaylanmasının Uygun Bulunduğuna Dair Kanun
Tasarısı (1/712) ve Dışişleri Komisyonu Raporu (S. Sayısı: 385)
BAŞKAN
– Komisyon? Yok.
Ertelenmiştir.
Bundan
sonra da komisyonların bulunamayacağı anlaşıldığından, alınan karar gereğince,
kanun tasarı ve teklifleri ile komisyonlardan gelen diğer işleri sırasıyla
görüşmek için 6 Aralık 2017 Çarşamba günü saat 14.00’te toplanmak üzere
birleşimi kapatıyorum.
Kapanma Saati: 21.29




(x) 506 S. Sayılı Basmayazı tutanağa
eklidir.




