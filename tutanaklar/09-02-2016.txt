



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 36’ncı
Birleşim
 9
Şubat 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Çanakkale
Milletvekili Bülent Öz’ün, Çanakkale’deki termik santrallere ilişkin gündem
dışı konuşması
2.- İzmir Milletvekili Oktay Vural’ın, Milliyetçi
Hareket Partisinin kuruluşunun 47’nci yıl dönümüne ilişkin gündem dışı konuşması
3.- Erzurum Milletvekili Orhan Deligöz’ün, Erzurum’da
kış turizmine ilişkin gündem dışı konuşması

IV.- AÇIKLAMALAR
1.- İstanbul Milletvekili Mahmut Tanal’ın, Düzce’nin
Hecinler köyündeki atık su tesisinin Melen Çayı’nı kirlettiğine ve Çevre ve
Şehircilik Bakanlığından bu kirliliği önlemesini talep ettiğine ilişkin açıklaması
2.- Denizli Milletvekili Cahit Özkan’ın, tüm siyasi
partileri yeni anayasa yapım sürecine destek vermeye davet ettiğine ilişkin açıklaması
3.- Bursa Milletvekili Erkan Aydın’ın, sağlık
politikalarındaki yanlış uygulamaların sonuçlarına ilişkin açıklaması
4.- İzmir Milletvekili Müslüm Doğan’ın, Sivas Çaltı
Çayı Vadisi’ndeki kirliliği önlemek için Çevre ve Şehircilik Bakanlığının acilen
bir proje yapması gerektiğine ilişkin açıklaması
5.- Isparta Milletvekili Nuri Okutan’ın, 9 Şubat Sigarayı Bırakma Günü’ne ilişkin açıklaması
6.- Bursa Milletvekili Ceyhun İrgil’in, Bursa’ya yapılan yatırımlar ile vergi ödemeleri
arasında büyük bir fark olduğuna ve bunun sebebini öğrenmek istediğine ilişkin
açıklaması
7.- Giresun Milletvekili Bülent Yener Bektaşoğlu’nun,
fındık üreticilerinin sorunlarına ilişkin açıklaması
8.- Adana Milletvekili İbrahim Özdiş’in, Meclis
Araştırma Hizmetleri Başkanlığının üniversite mezunu işsizlerle ilgili raporuna
ilişkin açıklaması
9.- Kahramanmaraş Milletvekili Fahrettin Oğuz Tor’un,
BAĞ-KUR’lu esnafın sorunlarına ilişkin açıklaması
10.- Ankara Milletvekili Erkan Haberal’ın, ortak millî değerlerle oynanmaya kalkışılması hâlinde
Milliyetçi Hareket Partisinin bunlara karşı demokratik zeminlerde sonuna kadar
direneceğine ilişkin açıklaması
11.- Diyarbakır Milletvekili İdris Baluken’in, bütün
çağrılarına rağmen uzun süredir devam eden sokağa çıkma yasaklarıyla ilgili
Parlamentoda hiçbir şey yapılmadığına, Cizre’de bir binada bulunan 62 yurttaşın
katledilmesiyle ilgili bilgilerin kendilerine ulaştığına ve Halkların
Demokratik Partisi olarak bu konunun peşini bırakmayacaklarına ilişkin
açıklaması
12.- Manisa Milletvekili Erkan Akçay’ın, Milliyetçi
Hareket Partisinin kuruluşunun 47’nci, Osman Bölükbaşı’nın ölümünün 14’üncü yıl
dönümlerine ilişkin açıklaması
13.- Tokat Milletvekili Coşkun Çakır’ın, Milliyetçi
Hareket Partisinin kuruluşunun 47’nci yıl dönümüne ve sokağa çıkma yasağı ilan
edilen yerlerde barış ve huzurun temin edilmesi konusunda gerekli çabaların
sarf edildiğine ilişkin açıklaması
14.- İstanbul Milletvekili Engin Altay’ın, Milliyetçi
Hareket Partisinin kuruluşunun 47’nci yıl dönümüne, Meclisten bir karar çıkmadan
Cumhurbaşkanının savaş söyleminde bulunmasını Türkiye Büyük Millet Meclisinin
iradesine bir saygısızlık olarak değerlendirdiğine ve terör tehdidine yönelik
çıkarılmış bir tezkereyle Suriye’ye savaş ilanına karar verilemeyeceğine
ilişkin açıklaması
15.- Diyarbakır Milletvekili İdris Baluken’in, Oturum
Başkanı TBMM Başkan Vekili Ahmet Aydın’ın yaptığı konuşmasındaki bazı
ifadelerine ilişkin açıklaması
16.- İstanbul Milletvekili Engin Altay’ın, Bilim,
Sanayi ve Teknoloji Bakanı Fikri Işık’ın 97 sıra sayılı Kanun Tasarısı’nın tümü
üzerinde yapılan soru-cevap işlemi sırasındaki bazı ifadelerine ilişkin açıklaması
17.- Bilim, Sanayi ve Teknoloji Bakanı Fikri Işık’ın,
İstanbul Milletvekili Engin Altay’ın yaptığı açıklamasındaki bazı ifadelerine
ilişkin açıklaması

V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Türkiye-AB Karma Parlamento Komisyonunda, Avrupa Konseyi Parlamenter
Meclisinde, Akdeniz Parlamenter Asamblesinde, Akdeniz İçin Birlik Parlamenter
Asamblesinde, Asya Parlamenter Asamblesinde, Ekonomik İş Birliği Teşkilatı
Parlamenter Asamblesinde, Güneydoğu Avrupa İşbirliği Süreci Parlamenter
Asamblesinde ve İslam İş Birliği Teşkilatı Parlamento Birliğinde Türkiye Büyük
Millet Meclisini temsil edecek grupları oluşturmak üzere Başkanlık Divanınca
uygun bulunan üyelerin isimlerine ilişkin tezkeresi (3/487)
2.- Türkiye Büyük Millet Meclisi Başkanlığının, İnsan
Haklarını İnceleme Komisyonu Başkanı ve İstanbul Milletvekili Mustafa
Yeneroğlu’nun, Yahudi Düşmanlığına Karşı Parlamento Komitesi (PCCA) tarafından
13-15 Mart 2016 tarihlerinde Almanya Federal Cumhuriyeti’nin başkenti Berlin’de
düzenlenecek olan Yahudi Düşmanlığıyla Mücadele Parlamentolararası Koalisyon
(ICCA) Konferansı’na katılması hususuna ilişkin tezkeresi (3/488)
3.- Başbakanlığın, Türk Silahlı Kuvvetleri deniz
unsurlarının, bölgede seyreden Türk bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen korsanlık/deniz haydutluğu ve silahlı soygun eylemleriyle müşterek
mücadele amacıyla yürütülen uluslararası çabalara destek vermek üzere Aden
Körfezi, Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/2/2013,
16/1/2014 ve 3/2/2015 tarihli 956, 984, 1008, 1031, 1054 ve 1082 sayılı
Kararlarıyla birer yıl uzatılan izin süresinin Anayasa’nın 92’nci maddesi
uyarınca 10/2/2016 tarihinden itibaren bir yıl daha uzatılmasına ilişkin
tezkeresi (3/463)

B) Meclis Araştırması Önergeleri
1.- İstanbul Milletvekili Mustafa Sezgin Tanrıkulu ve
20 milletvekilinin, aile hekimlerinin ve hastanelerin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/84)
2.- HDP Grubu adına Grup Başkan Vekili Diyarbakır
Milletvekili İdris Baluken’in, Diyarbakır Baro Başkanı Tahir Elçi’nin katledilmesi
olayının araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/85)
3.- Trabzon Milletvekili Haluk Pekşen ve 25
milletvekilinin, yolsuzluğun önlenmesi ve etkili bir mücadele için gerekli
politikaların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/86)

C) Önergeler
1.- İstanbul Milletvekili Mahmut Tanal’ın, (2/322) esas
numaralı Türk Ceza Kanununda Değişiklik Yapılmasına Dair Kanun Teklifi’nin
doğrudan gündeme alınmasına ilişkin önergesi (4/17)



VI.- SATAŞMALARA İLİŞKİN KONUŞMALAR
1.- İzmir Milletvekili Ertuğrul Kürkcü’nün, Malatya
Milletvekili Taha Özhan’ın (3/463) esas numaralı Başbakanlık tezkeresi üzerinde
AK PARTİ Grubu adına yaptığı konuşması sırasında şahsına sataşması nedeniyle
konuşması
2.- Malatya Milletvekili Taha Özhan’ın, İzmir
Milletvekili Ertuğrul Kürkcü’nün yerinden sarf ettiği bazı ifadeleri ve sataşma
nedeniyle yaptığı konuşması sırasında şahsına sataşması nedeniyle konuşması
3.- İzmir Milletvekili Ertuğrul Kürkcü’nün, Malatya
Milletvekili Taha Özhan’ın sataşma nedeniyle yaptığı konuşması sırasında şahsına
sataşması nedeniyle konuşması
4.- Tokat Milletvekili Coşkun Çakır’ın, Diyarbakır
Milletvekili İdris Baluken’in HDP grup önerisi üzerinde yaptığı konuşması sırasında
Adalet ve Kalkınma Partisine sataşması nedeniyle konuşması
5.- Diyarbakır Milletvekili İdris Baluken’in, Tokat
Milletvekili Coşkun Çakır’ın sataşma nedeniyle yaptığı konuşması sırasında
şahsına sataşması nedeniyle konuşması
6.- Diyarbakır Milletvekili İdris Baluken’in, Osmaniye
Milletvekili Ruhi Ersoy’un HDP grup önerisi üzerinde yaptığı konuşması sırasında
HDP Grubuna sataşması nedeniyle konuşması
7.- Diyarbakır Milletvekili İdris Baluken’in, Kars
Milletvekili Yusuf Selahattin Beyribey’in HDP grup önerisi üzerinde yaptığı konuşması
sırasında HDP Grubuna sataşması nedeniyle konuşması
8.- Düzce Milletvekili Fevai Arslan’ın, İstanbul
Milletvekili Mahmut Tanal’ın doğrudan gündeme alınma önergesi üzerinde yaptığı
konuşması sırasında şahsına sataşması nedeniyle konuşması
9.- İstanbul Milletvekili Mahmut Tanal’ın, Düzce
Milletvekili Fevai Arslan’ın sataşma nedeniyle yaptığı konuşması sırasında şahsına
sataşması nedeniyle konuşması
10.- Amasya Milletvekili Mehmet Naci Bostancı’nın,
Edirne Milletvekili Erdin Bircan’ın doğrudan gündeme alınma önergesi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması
11.- Siirt Milletvekili Kadri Yıldırım’ın, Denizli
Milletvekili Kazım Arslan’ın 97 sıra sayılı Kanun Tasarısı’nın tümü üzerinde
CHP Grubu adına yaptığı konuşması sırasında HDP Grubuna sataşması nedeniyle
konuşması

VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, Şırnak’ın Cizre ilçesi Cudi
Mahallesi'nde 23 Ocak 2016 günü bulundukları mahallelerin ağır saldırı altında
olması nedeniyle bir bodrum katına sığınmış bulunan 31 sivil yurttaşımızın
durumuyla ilgili olarak kamuoyunun bilgilendirilmesi ve olayın tüm boyutlarıyla
ortaya konulması amacıyla 9/2/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin Genel Kurulun 9
Şubat 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi 



VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/540) ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu (S. Sayısı: 97)
2.- Türkiye Cumhuriyeti Hükümeti ile Amerika Birleşik
Devletleri Hükümeti Arasında Genişletilmiş Bilgi Değişimi Yoluyla Uluslararası
Vergi Uyumunun Artırılması Anlaşması ve Eki Mutabakat Zaptının Onaylanmasının
Uygun Bulunduğuna Dair Kanun Tasarısı (1/310) ve Dışişleri Komisyonu Raporu (S.
Sayısı: 6)

IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın,
Türkiye Cumhuriyeti devleti içinde “kürdistan” adıyla herhangi bir idari veya
coğrafi birim bulunmadığına ve bu ifadenin tarihî bağlamından koparılarak
farklı bir şekilde kullanılmasının doğru olmadığına ilişkin konuşması 

X.- YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu'nun,
hasta mahkûmlara ilişkin Başbakandan sorusu ve Adalet Bakanı Bekir Bozdağ’ın
cevabı (7/151)

2.- İzmir Milletvekili Ahmet Kenan Tanrıkulu'nun,
İzmir'deki futbol kulüplerinin stat konusunda yaşadıkları sorunlara ilişkin
sorusu ve Gençlik ve Spor Bakanı Akif Çağatay Kılıç’ın cevabı (7/239)

3.- İzmir Milletvekili Ahmet Kenan Tanrıkulu'nun,
Bakanlık hizmet binalarına ve yapılan kiralamalara ilişkin sorusu ve Gençlik ve
Spor Bakanı Akif Çağatay Kılıç’ın cevabı (7/241)

4.- İzmir Milletvekili Ahmet Kenan Tanrıkulu'nun,
İzmir'e yönelik proje ve yatırımlara ilişkin sorusu ve Gençlik ve Spor Bakanı
Akif Çağatay Kılıç’ın cevabı (7/242)

5.- İzmir Milletvekili Ahmet Kenan Tanrıkulu'nun,
Bakanlık ile bağlı kurum ve kuruluşlar bünyesinde bulunan araçlara ilişkin sorusu
ve Gençlik ve Spor Bakanı Akif Çağatay Kılıç’ın cevabı (7/243)

6.- İstanbul Milletvekili Mustafa Sezgin Tanrıkulu'nun,
gençlere yönelik politikalara ilişkin sorusu ve Gençlik ve Spor Bakanı Akif
Çağatay Kılıç’ın cevabı (7/244)

7.- Çanakkale Milletvekili Muharrem Erkek'in, yurtlarda
görev yapan özel güvenlik görevlilerinin maaşlarını alamadıkları iddialarına
ilişkin sorusu ve Gençlik ve Spor Bakanı Akif Çağatay Kılıç’ın cevabı (7/245)

8.- Trabzon Milletvekili Haluk Pekşen'in, Trabzon
Akyazı Stadı inşaatına ilişkin Başbakandan sorusu ve Gençlik ve Spor Bakanı
Akif Çağatay Kılıç’ın cevabı (7/346)

9.- Antalya Milletvekili Çetin Osman Budak'ın, kamu
kurumlarının olanaklarının YURTKUR yerine TÜRGEV'e tahsis edilmesine ilişkin
sorusu ve Gençlik ve Spor Bakanı Akif Çağatay Kılıç’ın cevabı (7/438)

10.- Mersin Milletvekili Dengir Mir Mehmet Fırat'ın,
stadyum koltukları ve aydınlatmaları için yapılan ihalelere ilişkin sorusu ve
Gençlik ve Spor Bakanı Akif Çağatay Kılıç’ın cevabı (7/440)

11.- Bursa Milletvekili İsmet Büyükataman'ın, üniversite
öğrencilerinin barınma sorununa ilişkin sorusu ve Gençlik ve Spor Bakanı Akif
Çağatay Kılıç’ın cevabı (7/441)

12.- Diyarbakır Milletvekili Nursel Aydoğan'ın,
Erzurum'da bir öğrencinin kaldığı yurttan atıldığı iddialarına ilişkin sorusu
ve Gençlik ve Spor Bakanı Akif Çağatay Kılıç’ın cevabı (7/590)

13.- İstanbul Milletvekili İsmail Faruk Aksu'nun,
üniversite öğrencilerinin yurt sorunlarına ilişkin sorusu ve Gençlik ve Spor
Bakanı Akif Çağatay Kılıç’ın cevabı (7/591)

14.- Manisa Milletvekili Erkan Akçay'ın, Kredi ve
Yurtlar Kurumuna başvuran öğrenci sayısına ilişkin sorusu ve Gençlik ve Spor
Bakanı Akif Çağatay Kılıç’ın cevabı (7/592)

15.- Kocaeli Milletvekili Saffet Sancaklı'nın, Rusya
Futbol Federasyonunun Türk futbolcularla ilgili almış olduğu bir karara ilişkin
sorusu ve Gençlik ve Spor Bakanı Akif Çağatay Kılıç’ın cevabı (7/691)

16.- Manisa Milletvekili Erkan Akçay'ın, Manisa'da
bankalara olan borçları nedeniyle haklarında icra takibi başlatılan esnafa
ilişkin sorusu ve Adalet Bakanı Bekir Bozdağ’ın cevabı (7/836)

17.- Tekirdağ Milletvekili Emre Köprülü'nün,
Tekirdağ'daki spor salonlarının fiziksel koşullarına ilişkin sorusu ve Gençlik
ve Spor Bakanı Akif Çağatay Kılıç’ın cevabı (7/881)

18.- Tekirdağ Milletvekili Emre Köprülü'nün, kırsal
kalkınma çerçevesinde hayata geçirilecek hibe programına Trakya'da bulunan
illerin dahil edilmemesine ilişkin Başbakandan sorusu ve Gıda, Tarım ve
Hayvancılık Bakanı Faruk Çelik’in cevabı (7/1151)

19.- İstanbul Milletvekili Mahmut Tanal'ın, İŞKUR'un
yapısına ve faaliyetlerine ilişkin sorusu ve Çalışma ve Sosyal Güvenlik Bakanı
Süleyman Soylu’nun cevabı (7/1174)

20.- Niğde Milletvekili Ömer Fethi Gürer'in, Niğde'deki
hava kirliliğine ilişkin sorusu ve Çevre ve Şehircilik Bakanı Fatma Güldemet
Sarı’nın cevabı (7/1186)

21.- Zonguldak Milletvekili Şerafettin Turpcu'nun,
Zonguldak'ta yaşanan hava kirliliğine ve yapılan denetimlere ilişkin sorusu ve
Çevre ve Şehircilik Bakanı Fatma Güldemet Sarı’nın cevabı (7/1187)

22.- Ankara Milletvekili Erkan Haberal'ın, TOKİ'nin faaliyetlerine
ilişkin sorusu ve Çevre ve Şehircilik Bakanı Fatma Güldemet Sarı’nın cevabı
(7/1189)

23.- Edirne Milletvekili Okan Gaytancıoğlu'nun,
2010-2015 yılları arasında Edirne'de kredi borçlarından dolayı mağdur olan
çiftçilere ilişkin sorusu ve Gıda, Tarım ve Hayvancılık Bakanı Faruk Çelik’in
cevabı (7/1199)

24.- Manisa Milletvekili Özgür Özel'in, kanatlı eti
üretimine yönelik işletmelerin sağlanan cazip kredilerle kontrolsüz şekilde
arttığı iddiasına ilişkin sorusu ve sorusu ve Gıda, Tarım ve Hayvancılık Bakanı
Faruk Çelik’in cevabı (7/1202)

25.- Adana Milletvekili Mevlüt Karakaya'nın, Adana'da
tarıma yapılan desteklemelere ilişkin sorusu ve Gıda, Tarım ve Hayvancılık
Bakanı Faruk Çelik’in cevabı (7/1203)

26.- Edirne Milletvekili Okan Gaytancıoğlu'nun,
Edirne'de son yıllarda azalan hayvancılık faaliyetlerine ilişkin sorusu ve
Gıda, Tarım ve Hayvancılık Bakanı Faruk Çelik’in cevabı (7/1261)

27.- Ardahan Milletvekili Öztürk Yılmaz'ın, şap
hastalığı ile mücadeleye ilişkin sorusu ve Gıda, Tarım ve Hayvancılık Bakanı
Faruk Çelik’in cevabı (7/1262)

28.- İstanbul Milletvekili İsmail Faruk Aksu'nun,
ziraat mühendislerinin istihdam sorunlarına ilişkin sorusu ve Gıda, Tarım ve Hayvancılık
Bakanı Faruk Çelik’in cevabı (7/1263)

29.- İstanbul Milletvekili İsmail Faruk Aksu'nun,
ekilen ve dikilen tarım arazilerindeki azalmaya ilişkin sorusu ve Gıda, Tarım
ve Hayvancılık Bakanı Faruk Çelik’in cevabı (7/1264)

30.- Eskişehir Milletvekili Cemal Okan Yüksel'in,
İşsizlik Sigortası Fonu'nun kullanımına ilişkin sorusu ve Çalışma ve Sosyal Güvenlik
Bakanı Süleyman Soylu’nun cevabı (7/1328)

31.- Niğde Milletvekili Ömer Fethi Gürer'in, Niğde'deki
Darboğaz Göleti'nin işletilmesinde yaşanan sorunlara ilişkin sorusu ve Orman ve
Su İşleri Bakanı Veysel Eroğlu’nun cevabı (7/1380)

32.- Mersin Milletvekili Dengir Mir Mehmet Fırat'ın,
bir milletvekilinin Cumhurbaşkanlığı bünyesinde başdanışman olarak görevlendirildiği
iddiasına ilişkin sorusu ve Türkiye Büyük Millet Meclisi Başkan Vekili Ahmet
Aydın’ın cevabı (7/1403)

33.- Batman Milletvekili Ayşe Acar Başaran'ın,
Batman'ın Sason ilçesinde İŞKUR tarafından gerçekleştirilen işe alımlara
ilişkin sorusu ve Çalışma ve Sosyal Güvenlik Bakanı Süleyman Soylu’nun cevabı
(7/1439)

34.- Kayseri Milletvekili Çetin Arık'ın, otizmli
çocuklara yönelik spor eğitimlerine ilişkin sorusu ve Gençlik ve Spor Bakanı
Akif Çağatay Kılıç’ın cevabı (7/1448)

35.- Niğde Milletvekili Ömer Fethi Gürer'in,
Osmanlı'dan Cumhuriyet'e kadar olan dönemde Niğde'yi temsil eden
milletvekilleri ile ilgili bilgilere ilişkin sorusu ve Türkiye Büyük Millet
Meclisi Başkan Vekili Ahmet Aydın’ın cevabı (7/1485)

36.- Malatya Milletvekili Veli Ağbaba'nın, Adıyaman'da
İŞKUR tarafından yürütülen TYP kapsamında yapılan istihdamlarda belediyeler
arasında adaletsiz davranıldığı iddiasına ilişkin sorusu ve Çalışma ve Sosyal
Güvenlik Bakanı Süleyman Soylu’nun cevabı (7/1517)

37.- Kocaeli Milletvekili Tahsin Tarhan'ın, İşsizlik
Sigortası Fonu'nun son beş yıldaki kullanımına ilişkin sorusu ve Çalışma ve Sosyal
Güvenlik Bakanı Süleyman Soylu’nun cevabı (7/1519)

38.- Diyarbakır Milletvekili Altan Tan'ın, yeni halkla
ilişkiler binasındaki kuaför salonunda kadın personel çalıştırılması talebine
ilişkin sorusu ve Türkiye Büyük Millet Meclisi Başkan Vekili Ahmet Aydın’ın
cevabı (7/1590)

39.- Bursa Milletvekili Orhan Sarıbal'ın,
milletvekillerine dağıtılması öngörülen dizüstü bilgisayarlara ilişkin sorusu
ve Türkiye Büyük Millet Meclisi Başkan Vekili Ahmet Aydın’ın cevabı (7/1807)
40.- Aydın Milletvekili Metin Lütfi Baydar'ın,
Türkiye'den Suriye'ye silah sevkiyatı yapıldığı iddialarına ilişkin Başbakandan sorusu ve Adalet Bakanı Bekir Bozdağ’ın cevabı (7/529)

9 Şubat 2016 Salı
BİRİNCİ OTURUM
Açılma Saati: 15.02
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Fehmi KÜPÇÜ (Bolu)
----- 0 -----
BAŞKAN
– Türkiye Büyük Millet Meclisinin 36’ncı Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Çanakkale’deki termik santraller hakkında söz isteyen Çanakkale
Milletvekili Bülent Öz’e aittir.
Buyurun
Sayın Öz. (CHP sıralarından alkışlar)
Süreniz
beş dakikadır.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Çanakkale
Milletvekili Bülent Öz’ün, Çanakkale’deki termik santrallere ilişkin gündem
dışı konuşması
BÜLENT ÖZ (Çanakkale) - Sayın Başkan, değerli
milletvekilleri; Çanakkale’de halkı zehirlemeye devam eden termik santraller
ile “Bu kadar zehir size yetmez, yeni zehir bacaları inşa edilmeli.” denilerek
projelendirilen termik santrallerle ilgili gündem dışı söz almış bulunmaktayım.
Bu vesileyle yüce heyetinizi saygıyla selamlıyorum.
Değerli milletvekilleri, dünyanın oksijen cenneti
Çanakkale, termik projeleriyle insanlarımızın sokağa maskesiz çıkamayacağı bir
cehenneme dönüştürülüyor. Aynen bu şekilde Çanakkale halkı da bundan sonra
maskeyle dolaşmak zorunda kalacaktır. 
(Hatibin yüzüne maske takması)
BÜLENT ÖZ (Devamla) - Dünyanın bütün gelişmiş ülkeleri,
halklarını zehirleyen, başta kömür olmak üzere fosil yakıta dayalı
teknolojilerden uzaklaşırken biz ülke olarak neden dört elle havayı, suyu,
toprağı, insanı, yaşamı hiçe sayan bu projelerde ısrar ediyoruz, doğrusu
anlamakta güçlük çekiyorum, neden çocuklarımızın geleceğini çalıyoruz. 
Değerli milletvekilleri, hâlihazırda Lâpseki’de 1,
Biga’da 2, Çan’da 1 termik santral elektrik üretimine devam etmekte ve Biga’da
3’üncü termik santral inşaatı tamamlanınca sayı 5’e çıkacaktır. Bunlara ek
olarak, Biga Ovamızda 3, Çan’da 1, Lâpseki’de 1 olmak üzere 5 proje ön lisans
almıştır. Biga’da 1, Lâpseki’de 1, Ezine’de 1, Gelibolu’da 1 proje daha
değerlendirme aşamasındadır. Ayrıca ÇED süreci devam etmekte olan, yine Biga’da
2, Lâpseki’de 2 ve Yenice Çırpılar’da 1 olmak üzere 5 proje daha bulunmaktadır.
Yazık değil mi arkadaşlar bu Çanakkale’ye, Çanakkale halkına? Toplam 19 termik
santral bir kentin sırtına yüklenmektedir. Bu projeler tamamlanınca yılda en az
30 milyon ton ithal kömür Çanakkale’de yakılacaktır. İthal kömüre dayalı mevcut
enerji politikalarının maliyeti uzun vadede jeotermalden, güneşten, rüzgârdan
daha ucuz mudur ki biz ülke olarak bu Vandalizm’e teslim oluyoruz, hem de
ülkemizin en güzide koylarına, ormanlık alanlarına bu zehir saçan bacaları
konduruyoruz? 
Önemli bir enerji verimliliği ve yenilenebilir enerji
potansiyeline sahip Türkiye’nin önümüzdeki on beş yıl içerisinde rüzgâr, güneş,
jeotermal başta olmak üzere yenilenebilir enerjiyi öne çıkaran bir enerji
politikası izlemesi gerekmektedir.
Değerli milletvekilleri, 5403 sayılı Toprak Koruma ve
Arazi Kullanımı Kanunu’nun 13’üncü maddesi kısaca “Mutlak tarım arazileri
tarımsal üretim amacı dışında kullanılamaz.” der. Bu işleri yaparken, daha on
yıl önce hükûmetleriniz döneminde çıkardığınız bu yasaya bari uymanız gerekmez
mi? O nedenledir ki 9 Ocak 2015 tarihinde Gıda, Tarım ve Hayvancılık Bakanı
Sayın Mehdi Eker “Sulu mutlak tarım arazisi özelliği gösteren Biga Ovası’nda
termik santral ve sanayi tesisi yapılma imkânı bulunmamaktadır.” diye yazı
yazıp altına imza atmıştır. Arkadaşlar, söz konusu Biga Ovası’nda Sayın Bakanın
ifade etmekte sakınca görmediği arazi özellikleri değişmemiştir. Biga Ovası
hâlâ tarımsal değeri olan tarım arazisidir. Sadece tarım arazileri değil, orada
yaşayan yurttaşlarımız da bundan etkilenecek, tıpkı Yatağan Termik Santrali’nin
onlarca kilometre çevresinde yarattığı tahribatın fazlası Çanakkale’mizde
gerçekleşecektir. 
Değerli milletvekilleri, şu an Çanakkale’de çalışmakta
olan ve inşa hâlindeki kurulu güç 3.845 megavattır, ön lisans almış kömür
termik santralleri 3.325 megavattır, ön lisans başvuru aşamasındaki kömür
termik santralleri 4.392 megavattır, ÇED süreci devam eden kömür santralleri
4.720 megavattır. Çanakkale tek başına 16.282 megavatlık termik santral kurulu
gücüne ulaşacaktır. Türkiye’nin şu anki kurulu kömür termik santralinin 15.087
megavat olan gücünü bile geçmektedir. 
Arkadaşlar, biz bu katliama dur demez isek 16.324
megavatlık enerji ithal kömürle üretilecek ve Çanakkale bir ithal kömür
cehennemine dönüşecektir. Bölgenin ihtiyaçları, tarımsal potansiyeli ve sağlık
istatistikleri göz önünde bulundurulmamıştır. Gelin, Çanakkale’yi cehenneme
çevirecek bu projelere dur diyelim; gelin, ülkemizi kendi ellerimizle
kirletmeyelim; bundan sonra Çanakkale halkı da bu maskeyle dolaşmak zorunda
kalmasın.
Teşekkür ediyorum; saygılar, sevgiler sunuyorum. (CHP
sıralarından alkışlar)
BAŞKAN – Teşekkürler Sayın Öz.
Gündem dışı ikinci söz, Milliyetçi Hareket Partisinin
47’nci kuruluş yıl dönümü münasebetiyle söz isteyen İzmir Milletvekili Oktay
Vural’a aittir.
Buyurun Sayın Vural. (MHP sıralarından alkışlar)
Sizin de süreniz beş dakikadır.
2.- İzmir Milletvekili Oktay Vural’ın, Milliyetçi
Hareket Partisinin kuruluşunun 47’nci yıl dönümüne ilişkin gündem dışı
konuşması
OKTAY VURAL (İzmir) – Sayın Başkan, değerli milletvekilleri;
Milliyetçi Hareket Partisi, bundan kırk yedi yıl önce, 9 Şubat 1969 yılında bu
ülkenin, bu milletin köklerinden doğup yükselmiş bir hareket olarak Türk siyasi
tarihindeki şerefli yolculuğuna başlamıştır. Bu şerefli yolculuğun bir ferdi olmanın
gururuyla partimizin yıl dönümü münasebetiyle söz almış bulunuyorum. Genel
Kurulu saygıyla selamlıyorum.
Milliyetçi Hareket Partisinin bu meşakkatli
yolculuğunda ömürlerini veren dava arkadaşlarımızın, ülkü ve gönül erlerinin
hayatta olanlarına uzun ömür, başta Başbuğumuz Alparslan Türkeş Bey olmak
üzere, öbür âleme irtihal eden dava arkadaşlarımıza Allah’tan rahmet diliyorum.
Milliyetçi Hareket Partisi kırk yedi yıllık tarihiyle, siyasal duruşuyla
demokrasimizin, çok partili siyasi hayatın çınarlarından biridir. Milliyetçi
Hareket Partisi, mazi ile ati arasındaki kopmaz bağın, millet ile devlet
arasındaki çelik halatın, inancımız ve kimliğimizle muhteşem terkibin, bu
ülkeye karşılıksız duyulan sevginin adıdır. Milliyetçi Hareket Partisi, bu
topraklar üzerinde tekevvün eden bir irade olarak sadece bu toprakların değil,
aynı zamanda tüm Türk medeniyet havzasının sedası olmuştur. Merhum Başbuğumuz
Türkeş Bey’in ifade ettiği gibi, Milliyetçi Hareket Partisi, Türk milleti
tarafından kurulmuş ve onun tarafından geliştirilen bir eser olarak Türk
milletinin sinesinde kırk yedi yıllık şerefli mücadelesini sürdürmektedir.
Partimiz bugüne kadar pek çok çetin yoldan geçmiştir.
Partimiz kapatıldı, kadrolarımız dağıtıldı, zindanlarla imtihan edildik, idam
sehpalarına yürüdük, fişlendik, kumpaslar kuruldu ancak inandığımız yoldan,
davamızdan asla vazgeçmedik; hiçbir vesayete, hiçbir baskıya karşı boyun
eğmedik, dik durduk, eğilmedik. Bizi, millet aşkından, vatan sevdasından,
devlet bekasından hiçbir şey vazgeçiremedi. 
Değerli milletvekilleri, 1969 yılındaki Adana’daki ilk
kurultayımızda “Hür ve mesut insanların barış ve refah yurdu, büyük, kudretli,
müreffeh Türkiye’yi inşa edeceğiz.” diyerek, Türk milletinin önüne çıkarılan
engelleri, onu çaresizliğe, yokluğa utançla boyun eğmeye mahkûm eden ve kader
kabul edilen neticeyi, sefaleti, cehaleti, istibdadı yenmek kararlılığında
olacağımızı söyleyerek yola çıkmıştık. İşte, çıktığımız bu yolculuk, Türk
milletinin yüzyıla damgasını vuracağı günlere doğru başlatılan kutlu yürüyüşün
adı olmuştur. Bu yolculuk, yufka yüreklerle çetin yolların aşılmayacağını
bilenlerin onurlu ve kararlı yürüyüşünün sedası olmuştur. Bu yolculuk,
vatanımızın insanına, toprağına, havasına, suyuna, dününe, bugününe ve
geleceğine sahip çıkanların yürüyüşünün şanlı tarihi olmuştur. 
Bizler, dün olduğu gibi bugün de “Türk-İslam ülküsü”
kavramı ile inançlarımızla kimliğimiz arasındaki kaçınılmaz bağı tekrar
etmekten “millî devlet, milliyetçi Türkiye” kavramıyla siyasal duruşumuzdan,
dik baş, tok yarın ve mutlu yarın diyerek sosyal hedefimizden geri durmadık,
durmayacağız. Siyasi hayatının her döneminde milletimize yabancı, iliştirilmiş,
gayri millî unsurlarla mücadele etmiş bir hareket olarak, aynı kararlılığı
göstermekten kaçınmayacağız. 
Milliyetçi Hareket Partisi, programıyla, idealleriyle,
hedefleriyle yalnızca Türk milletinin değil, müşterek kültür dairesinde yaşayan
mazlum milletleri yaşadığımız bu küresel kaos ve kargaşadan kurtaracak bir
anlayışın da, iddianın da, idrakin de yegâne temsilcisidir. Bu anlayış, elbette
milletten kabileye, cemiyetten cemaate, üst kimlikten alt kimliğe, millilikten
yerelliğe, toplumsallıktan yalnızlığa, birlik olmaktan bireyselliğe,
vatandaşlıktan kulluğa dönüştüreceklerin karşısında olmayı da gerektirmektedir.
Bu nedenle, Milliyetçi Hareket Partisi olarak bizler demokrasimizi, millî
devletimizi, cumhuriyetimizi, milletimizin varlığını ve birliğini dün olduğu
gibi bugün de sarsılmaz bir imanla savunmaya devam edeceğiz. 
Sayısal temsilimiz ne olursa olsun
siyasal ağırlığımız ve duruşumuz millet nezdinde son derece etkili olmuş, her
zaman milletin gönlünde müstesna bir yere sahip olmuşuzdur. Milliyetçi
hareketin Türk milletinin gönlündeki ağırlığı ve varlığını tecelli ettiren,
coğrafyayı vatana dönüştüren, devleti ebet müddet anlayışına sahip çıkan,
devletimizin kuruluş mücadele ve ilkelerini hayata geçiren millî ve manevi
değerlere sahip çıkan birlik, adalet, hürriyet anlayışı içerisinde millî
egemenliğe ve millî iradeye dayalı demokratik siyaseti benimseyen ülkümüzdür.
Bu vesileyle, demokrasi mücadelesinde Milliyetçi
Hareket Partisinin daha nice şerefli yıllara aynı şevk, aynı heyecan, aynı
coşkuyla ve aynı ruhla erişmesini temenni ediyorum. Allah yâr ve yardımcımız
olsun.
Teşekkür ediyorum. (MHP sıralarından alkışlar)
BAŞKAN – Teşekkürler Sayın Vural.
Gündem dışı üçüncü söz, Erzurum’da kış turizmi hakkında
söz isteyen, Erzurum Milletvekili Orhan Deligöz’e aittir. 
Buyurun Sayın Deligöz. (AK PARTİ sıralarından alkışlar)
Süreniz beş dakikadır.
3.- Erzurum Milletvekili Orhan Deligöz’ün, Erzurum’da
kış turizmine ilişkin gündem dışı konuşması
ORHAN DELİGÖZ (Erzurum) – Sayın Başkan, değerli
milletvekilleri; bar şehri, kar şehri, dadaşlar diyarı Erzurum’un kış turizmi
hakkında söz almış bulunmaktayım. Bu vesileyle yüce heyetinizi saygıyla
selamlıyorum.
Millî birlik ve kardeşliğimiz için mücadele ederken
şehit düşen yiğitlerimizi rahmetle anıyor, yakınlarına ve tüm Türkiye'ye
başsağlığı diliyorum.
Sağlığına kavuşup görevine başlamış olan Sayın Devlet
Bahçeli’ye de sağlıklı ve hayırlı ömürler diliyorum.
Tarih boyu medeniyetlerin beşiğidir Erzurum; Palandöken
kadar heybetli, bereketli ovası kadar mütevazidir. “Benim yavrum annesiz büyür
ama vatansız büyümez.” diyerek cepheye koşan kahramanlık abidesi Nene
Hatunların, Abdurrahman Gazilerin, Sümmânî Babaların, Alvarlı Efelerin, İbrahim
Hakkı hazretlerinin şehridir Erzurum. Anadolu’nun kendisidir Erzurum.
Kış turizmi, yayla turizmi, kültür ve inanç turizmi
artık sektör içinde önemli bir yer tutmaktadır. Ekonomik refah yükseldikçe
tatil alışkanlıkları da çeşitlendiği gibi, yaz ve kış olgusu artmaktadır.
Erzurum bu manada hem kültür hem tarih hem de kış turizmi için en önemli bir
potansiyeli içinde barındırmaktadır. Erzurum, kültürel zenginliği, coğrafyası
ve doğal güzellikleriyle Anadolu’nun incisidir. Palandöken, Konaklı ve Kandilli
kayak tesislerinin bulunduğu Erzurum, buz salonları ve atlama kuleleriyle de
kış turizmine hizmet etmektedir. Ekim ayında yağan karla başlayan kayak mevsimi
mayıs ayına kadar yaklaşık altı ay sürmektedir. Dünyanın en uzun ve en dik
pistleri arasında yer alan Palandöken Kayak Merkezi 2 bin metreden başlayıp
3.176 metreye kadar rakım farkı oluşturmaktadır. Tüm pistlerde aynı anda 12 bin
kişi kayak yapabilmektedir. Palandöken’de otellerin yanı sıra birçok özel ve
kamuya ait tesis de bulunmaktadır. Ulaşım çok kolay olup havaalanına 15
kilometre, şehir merkezine sadece 4 kilometrededir. 120 metrelik uzunluğuyla,
hilal şeklinde görüntüsüyle atlama kuleleri, Erzurum 2011 Dünya Olimpiyat Kış
Oyunlarının sembol tesislerinden birisidir; 5 adet “curling” yarışma alanı, bin
kişilik “curling” merkezine sahiptir; erkekler için 3 bin kişilik, kadınlar
için ise 500 kişilik 2 adet buz hokeyi salonu vardır. 2011 yılında 25’inci
Dünya Üniversiteler Arası Kış Oyunlarına ev sahipliği yapan Erzurum, Türkiye ve
dünya kış turizminin yeni cazibe merkezlerindendir. Ayrıca, Erzurum, 2017
Avrupa Gençlik Kış Olimpiyatlarına ev sahipliği yapacaktır; Avrupa’nın 50
ülkesinden 17 yaş altı sporcuların yarışacağı dünyanın en büyük olimpik kış
sporları organizasyonlarından birisidir. Erzurum’un kış turizminin başkenti
olarak ilan edilmesi Erzurum halkının Hükûmetimizden de talebidir. İnşallah, bu
konuda adımlar atılacaktır.
Değerli milletvekilleri, şunu söylemeden geçemeyeceğim:
7 Şubat 2012’de milletimize yapılmış olan darbe girişiminin Cumhurbaşkanımız
Sayın Recep Tayyip Erdoğan’ın feraseti ve dirayetiyle sonuçsuz kalmasının yıl
dönümünde, darbeye yeltenenleri ve darbe zihniyetini kınıyorum. Şunu herkes
bilmelidir ki, Erzurum Kongresi’nde karara bağlanmış olan “Millî sınırlar
içinde vatan bölünmez bir bütündür, parçalanamaz.” ilkesi hâlen geçerliliğini
sürdürmektedir.
Başta Meclis Başkanımız ve siz değerli
milletvekillerimizi Erzurum’un güzelliklerini yerinde görmek ve yaşamak için
Erzurum’a davet ediyorum.
Hepinizi saygıyla selamlıyorum.
İyi günler diliyorum arkadaşlar. (AK PARTİ sıralarından
alkışlar)
BAŞKAN – Teşekkürler Sayın Deligöz.
Sayın milletvekilleri, gündeme geçmeden önce, sisteme
giren sayın milletvekilleri var; Meclisimizin geçen hafta da çalışmaması
münasebetiyle, bugüne mahsus olarak, sisteme giren ilk on sayın milletvekiline
İç Tüzük 60’a göre pek kısa söz vereceğim.
Söz vereceğim milletvekillerini öncelikle anons etmek
istiyorum: Sayın Tanal, Sayın Özkan, Sayın Aydın, Sayın Doğan, Sayın Okutan,
Sayın İrgil, Sayın Bektaşoğlu, Sayın Özdiş, Sayın Tor ve Sayın Haberal.
Evet, Sayın Tanal, buyurun.
IV.- AÇIKLAMALAR
1.- İstanbul Milletvekili Mahmut Tanal’ın, Düzce’nin
Hecinler köyündeki atık su tesisinin Melen Çayı’nı kirlettiğine ve Çevre ve
Şehircilik Bakanlığından bu kirliliği önlemesini talep ettiğine ilişkin
açıklaması
MAHMUT TANAL (İstanbul) – Teşekkür ederim Sayın Başkan.
Sayın Başkan, Düzce ilimizin merkeze bağlı Hecinler
mevkisi var. Bu Hecinler köyünde, Hecinler mevkisinde Düzce Belediyesi tarafından
yapılan bir katı atık tesisi var. Bu katı atık tesislerinde, orada biriken tüm
pis lağım suları, olduğu gibi gelen temiz kaynak sularla birleşerek Melen
Çayı’na dökülmektedir. Takdir edersiniz, İstanbul’un su ihtiyacı Melen
Çayı’ndan karşılanmaktadır ve bu pis lağım sularının Melen Çayı’na karışması
nedeniyle hem güvenli su olayını, sağlığını bozmakta hem tarımı tehdit etmekte,
büyük bir risk oluşturmaktadır.
Bunun için Çevre ve Şehircilik Bakanlığının derhâl
devreye girerek bu su kirliliğinin önlenmesini, Düzce halkının bu
mağduriyetinin, İstanbul’da yaşayan ve İSKİ’yle su kullanan vatandaşlarımızın
mağduriyetinin giderilmesini talep ediyorum.
Saygılarımla.
BAŞKAN – Sayın Özkan…
2.- Denizli Milletvekili Cahit Özkan’ın, tüm siyasi
partileri yeni anayasa yapım sürecine destek vermeye davet ettiğine ilişkin
açıklaması
CAHİT ÖZKAN (Denizli) – Teşekkürler Sayın Başkan.
Bilindiği üzere, otuz üç yıldan beri yeni anayasa
arayış sürecimiz devam etmektedir. AK PARTİ hükûmetleri olarak, yeni, sivil,
demokratik, katılımcı bir anayasa milletimize en büyük hizmet vaadimizdir.
Mevcut Anayasa’mız hiçbir şekilde sivil, demokratik hak ve özgürlükleri güvence
altına almadığı gibi, anayasal güvenceleri, ekonomik kalkınmayı ve refah ülkesi
olma yolunda mücadelemizi de tesis etmeyeceği açıktır. Bu bağlamda,
milletimizin bu arzusunu yerine getirmek üzere, yeni anayasa arayışımızda tüm
siyasi partileri Anayasa Uzlaşma Komisyonumuzun göreve başladığı süreçte yeni
anayasa sürecimize destek vermeye davet ediyorum.
BAŞKAN - Sayın Aydın…
3.- Bursa Milletvekili Erkan Aydın’ın, sağlık
politikalarındaki yanlış uygulamaların sonuçlarına ilişkin açıklaması
ERKAN AYDIN (Bursa) - Sayın Başkan, üzgünüm ki tüm
eleştirilerimize ve uyarılarımıza rağmen sağlık politikalarındaki yanlış
uygulamalar ağır sonuçlar vermeye devam etmektedir. Bunun bir yansıması da
Uludağ Üniversitesi Tıp Fakültesinde gerçekleşmektedir. Fakültenin Çocuk
Cerrahisi bölümünde kadro olmasına rağmen, Bakanlığın kadro vermemesinden
dolayı gece acil hizmetindeki hastalar dört çeşit çocuk hastanesine
gönderilmektedir. Özellikle çocuk hastalar için böylesi bir durum ağır bir
sağlık sorunudur. Sağlık Bakanlığının çıkardığı son yasalar nedeniyle de
öğrenciler çocuk cerrahisi gibi bölümleri tercih edememektedirler. Bakanlığın
bu konu üzerinde acilen bir çözüm bulmasını talep ediyorum.
Saygılarımla.
BAŞKAN - Sayın Doğan…
4.- İzmir Milletvekili Müslüm Doğan’ın, Sivas Çaltı
Çayı Vadisi’ndeki kirliliği önlemek için Çevre ve Şehircilik Bakanlığının
acilen bir proje yapması gerektiğine ilişkin açıklaması
MÜSLÜM DOĞAN (İzmir) - Sayın Başkan, Sivas ili Divriği
ilçesi ve Kangal ilçesi arasında Çaltı Çayı’nın oluşturduğu büyük, 40 kilometre
uzunluğunda bir vadi var. Bu vadide Çaltı Çayı ve demir yolu zaman zaman
birbirini keserek tarihî köprüler ve muhteşem bir doğa söz konusudur. Bu Çaltı
Çayı Vadisi’ne 40 köyün kanalizasyonu ve demir çelik atıkları akmaktadır.
Şehircilik Bakanlığının acilen burada bir proje yapması lazım. Ekolojik dengeyi
bozmamak üzere acil bir durum söz konusudur. 
Arz ediyorum.
BAŞKAN - Sayın Okutan…
5.- Isparta Milletvekili Nuri Okutan’ın, 9 Şubat Sigarayı Bırakma Günü’ne ilişkin açıklaması
NURİ OKUTAN (Isparta) - Teşekkür ederim Sayın Başkan.
9 Şubat günü Sigarayı Bırakma Günü. Hâl böyleyken bugün
ülkemizde sigaraya bağlı olarak ölen vatandaşlarımızın yüzde 85’i bulduğu…
Yine, kronik bronşitlerin yüzde 75’ini, kalp ve damar hastalıklarında da yüzde
25’ini sigaraya bağlı olarak kaybetmekteyiz. Hâlbuki, yine, dünyada 4 milyon
kişi sigaraya bağlı hastalıklardan vefat etmektedir. Ülkemizde de 100 bin kişi
sigaraya bağlı hastalıklardan vefat etmektedir. Hâl böyleyken yasakların etkin
şekilde uygulanmadığı ortadadır. Ben hem Hükûmeti hem ilgili bakanlıklarımızı
ve görevlileri yasakları uygun şekilde, etkin şekilde uygulamaya davet
ediyorum. 
Teşekkür ediyorum. 
BAŞKAN – Sayın İrgil…
6.- Bursa Milletvekili Ceyhun İrgil’in, Bursa’ya yapılan yatırımlar ile vergi ödemeleri
arasında büyük bir fark olduğuna ve bunun sebebini öğrenmek istediğine ilişkin
açıklaması
CEYHUN İRGİL (Bursa) – Sayın Başkan, değerli
arkadaşlar; Bursa, Türkiye'nin en gelişmiş ekonomisine sahip 2’nci kenti ancak
Bursa, vergi gelirlerinde büyükşehir belediyelerine göre 16’ncı sırada bütün 30
büyükşehir arasında. Bütünşehir yasasıyla birlikte Bursa’nın aldığı pay düştü.
Bursa’nın 2015 bütçesinden aldığı pay 582 milyon lira ancak Bursa halkının
ödediği vergi 13 milyar lira. Çeşitli defalar Hükûmet tarafından Bursa’ya
milyarlık yatırımlar yapıldığı söylendi. Peki, yatırımlarla vergi ödemeleri
arasında neden böylesi bir fark var. Daha önce Kalkınma Bakanına sormuştuk
“Bursa’ya yapıldığını söylediğiniz bu yatırımlar nelerdir?” diye. Şimdi de yeni
bütçe döneminde Maliye Bakanına soruyoruz: Bursa’ya bu yapılan haksızlık değil
midir? Bu haksızlık düzeltilecek mi?
BAŞKAN – Sayın Bektaşoğlu…
7.- Giresun Milletvekili Bülent Yener Bektaşoğlu’nun,
fındık üreticilerinin sorunlarına ilişkin açıklaması
BÜLENT YENER BEKTAŞOĞLU (Giresun) – Teşekkür ediyorum
Sayın Başkan. 
Karadeniz’i yakından ilgilendiren bir konuyu dile
getirmek istiyorum. Tatil süresince seçim bölgem, fındığın başkenti
Giresun’daydım. Giresun, tabiri caizse kan ağlıyor çünkü tek geçim kaynakları
fındık ve fındık fiyatları maalesef yerlerde sürünüyor. Sadece Giresun değil,
Karadeniz’in illeri âdeta felaketi yaşıyor. Üreticiler, fındık ticareti
yapanlar, fındık geliriyle iş yapan esnaflar mağdur durumda. Defalarca dile
getirmemize rağmen, soru önergesi vermemize rağmen, Başbakanı, ilgili bakanları
göreve çağırmamıza rağmen, maalesef bir ses seda çıkmadı. Buradan bir kere daha
seslenmek istiyorum: Hani, TMO’yu veya FİSKOBİRLİK’i devreye sokacaktınız? Ne
oldu? Sezon başından bu yana manipülasyonlarla fındık fiyatı 6 lira birden
düştü. O malum yabancı firma elinizi kolunuzu mu bağladı? Fındığın yeni
Zapsu’su Ferraro mu? Hükûmet bu duruma daha ne kadar seyirci kalacak? Bu
ülkenin millî ürünü olan fındığa ne zaman sahip çıkacaksınız? Bıçak kemiğe
dayandı, haberiniz olsun. 
Teşekkür ederim. 
BAŞKAN – Sayın Özdiş…
8.- Adana Milletvekili İbrahim Özdiş’in, Meclis
Araştırma Hizmetleri Başkanlığının üniversite mezunu işsizlerle ilgili raporuna
ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.

İki gündür basında yer alan, Meclis Araştırma
Hizmetleri Başkanlığının bir raporuna değinmek istiyorum. 
Üniversite mezunlarında -işsizlik verilerine göre- 2000
yılında 143 bin olan işsiz sayısı 2015 yılında 774 bine yükselmiştir. Bu
durumda, şu an her 4 işsizden 1’inin üniversite mezunu olduğunu görüyoruz. Bu
acı tablonun sorumluları kimlerdir? Seçim propagandası yaparken “Her ile bir
üniversite kuracağız, kontenjanları artırdık. Bizim dönemimizde üniversite
mezunu kişi sayısı arttı.” derken bu mezunlara istihdam sağlayacak ne yaptınız?
İnsanlar ellerinde diplomayla işsiz kalıyorlar. Bu yanlış politikayı ne zaman
düzelteceksiniz? Bir ülkede kalkınmanın artması üniversite mezunlarının
artmasıyla değil, bu mezunlara istihdam sağlayacak sektörler yaratmakla
gerçekleşmez mi? Bu konuda Hükûmetimizden bir açıklama bekliyorum.
Teşekkür ediyorum.
BAŞKAN – Sayın Tor…
9.- Kahramanmaraş Milletvekili Fahrettin Oğuz Tor’un,
BAĞ-KUR’lu esnafın sorunlarına ilişkin açıklaması
FAHRETTİN OĞUZ TOR (Kahramanmaraş) – Sayın Başkan,
teşekkür ederim.
Bildiğiniz gibi, geçtiğimiz günlerde -MHP seçim
beyannamesinde de yer aldığı üzere ve MHP olarak da desteklediğimiz gibi- bazı
tasarılar kanunlaşmış, asgari ücret artırılmış, işverenlere teşvik getirilmiş,
gelir ve maaşlar, aylıklar artırılmıştır. 
Seçim çevrem Kahramanmaraş’tan telefon eden bir esnaf
odası yöneticimiz “Bize teşvik yok mu? Zaten primimizi, vergimizi ödeyemiyoruz veya
zor ödüyoruz. Hükûmet yükümüzü artırarak ne yapmak istiyor?” şeklinde sorular
sormaktadır. Asgari ücret artırılarak sigortalılara, teşvikle işverenlere,
aylık ve gelir artışlarıyla emeklilere yeterli olmasa da iyileştirmeler
yapıldığı hâlde, maalesef, BAĞ-KUR’lulara yönelik en küçük bir iyileştirme
yapılmamıştır, milyonlarca BAĞ-KUR’lunun sadece primi yüzde 30 artmıştır. Büyük
kısmı geçim zorluğu içinde olan BAĞ-KUR’lu esnafımıza herhangi bir iyileştirme
yapılmayarak adil davranılmamıştır. BAĞ-KUR’luların artan prim yükünü biraz
olsa azaltma yönünde bir çalışma yapılması gerekmez mi? Esnafımızın beklentisi
budur. 
Teşekkür ederim.
BAŞKAN – Sayın Haberal…
10.- Ankara Milletvekili Erkan Haberal’ın, ortak millî değerlerle oynanmaya kalkışılması hâlinde
Milliyetçi Hareket Partisinin bunlara karşı demokratik zeminlerde sonuna kadar
direneceğine ilişkin açıklaması
ERKAN HABERAL (Ankara) – Teşekkür ederim Sayın Başkan. 
Sayın Başbakan tarafından Mardin’de bölücülerle siyasi
müzakere çağrıları yapılmış, 10 maddelik eylem planı kamuoyuyla paylaşılmıştır.
Ancak unutulmamalıdır ki Türk millî kimliğiyle oynamak, etnik kimlikleri
okşayarak siyasi rant sağlamak ve bölücü terörün siyasi gündemine ve
hedeflerine hizmet edecek zorlamalar içine girmek Türkiye'nin karşısına bir
çıkmaz yol olarak çıkacaktır. İç gerginlikleri bir çatışma noktasına taşıyacak
böyle bir gafletin adı, anlamı ve sonucu ateşle oynamaktır. Bizim en halisane
temennimiz Sayın Başbakanın ve Hükûmetin, Milliyetçi Hareket Partisinin ve
temsilcisi olduğu Türk milletinin kırmızı çizgilerini bir an önce görmeleri ve
bu yoldan dönme basiretini göstermeleridir. Türkiye'yi seven herkesin arkasında
durması gereken bu kırmızı çizgilerin çiğnenmesi ve ortak millî değerlerimizle
oynanmaya kalkışılması hâlinde herkes çok iyi bilmelidir ki Milliyetçi Hareket
Partisi bunlara karşı demokratik zeminlerde sonuna kadar direnecektir.
Teşekkür ederim Sayın Başkanım.
BAŞKAN – Teşekkürler.
Sisteme giren sayın grup başkan vekilleri var, iki
dakika süreyle söz vereceğim. 
Öncelikle, Sayın Baluken, buyurun, sürenizi
başlatıyorum.
11.- Diyarbakır Milletvekili İdris Baluken’in, bütün
çağrılarına rağmen uzun süredir devam eden sokağa çıkma yasaklarıyla ilgili
Parlamentoda hiçbir şey yapılmadığına, Cizre’de bir binada bulunan 62 yurttaşın
katledilmesiyle ilgili bilgilerin kendilerine ulaştığına ve Halkların
Demokratik Partisi olarak bu konunun peşini bırakmayacaklarına ilişkin
açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, uzun süredir devam eden hukuk dışı sokağa
çıkma yasakları Sur’da 69’uncu gününde, Cizre’de 58’inci gününde, Silopi’de de
geceleri devam etmek üzere 58’inci gününde maalesef aynı şekilde devam
etmektedir. Tüm bir kenti abluka altına alıp sokağa çıkma yasaklarıyla tüm
halka yönelik bir cezalandırma mekanizması uzun süredir Kürt illerinde devreye
konmuştur. Bu konuda bugüne kadar Parlamentoda yapmış olduğumuz bütün
çalışmalara ve çağrılara rağmen Parlamento kılını kıpırdatmamış, özellikle son
iki hafta içerisinde yaşamış olduğumuz siyasi tarihimizin en utanç verici
sayfalarına da bizzat bu Parlamento ortak olmuştur. Maalesef geçen hafta
Türkiye siyasi tarihinin en ağır, en utanç verici katliamlarına tanıklık etmiş
bulunuyoruz. Cizre’nin orta yerinde bir vahşet bodrumunda hastaneye
nakledilmeyi bekleyen 31 yurttaşımızın akıbetleriyle ilgili bir gelişme
beklerken yine aynı sokakta bulunan ve top atışlarıyla yanan bir binada bulunan
62 yurttaşımızın katledildiğiyle ilgili son derece vahim bilgiler tarafımıza ulaşıyor.
Nitekim, devletin resmî yayın organında da ilk gece bu yönlü alt yazılar
yazılmış ve orada bir operasyon yapılarak, hastaneye nakledilmeyi bekleyen
oradaki yaralı ve sivillerin etkisiz hâle getirildiği belirtilmiştir. Bütün bu
insanlık dışı uygulamalar yapılırken de bu Meclis tatilde olmanın utancını
yaşamıştır. Bu Meclis, en fazla çalışması gereken, yaşam hakkını, sağlık
hakkını, insan haklarını en fazla koruması gereken bir haftada
milletvekilleriyle, parti gruplarıyla tatil mesaisi yaparak bu ülkenin siyasi
tarihinde çok büyük bir vebal altına girmiştir. 
(Mikrofon otomatik cihaz tarafından kapatıldı) 
İDRİS BALUKEN (Diyarbakır) – Sayın Başkan, bir ek süre
verirseniz toparlayayım.
BAŞKAN – Sayın Baluken, bir dakika ek süre veriyorum,
tamamlayın lütfen.
İDRİS BALUKEN (Diyarbakır) – Biz Halkların Demokratik
Partisi olarak Türkiye siyasi tarihinin en ağır katliamları arasına geçecek
olan Cizre’deki bu katliamı planlayanları, yapanları, hayata geçirenleri
buradan kınıyoruz ve tarihe karşı, insanlığa karşı mutlaka hesap vereceklerinin
hatırlatmasını burada bir kez daha yinelemek istiyoruz. Unutulmamalıdır ki
insanlık tarihini elinde gücü bulunduran, katliam yapanlar değil, haklı
mücadeleleriyle bu katliamcılara karşı direnenler belirlemiştir. HDP olarak bu
işin peşini sonuna kadar bırakmayacağımızı, gerek ulusal gerek uluslararası
kamuoyunda da, bu katliamı hayata geçirenleri tarih önünde hesap verecek bir
konumda mutlaka adaletin önüne çıkaracağımızı ifade etmek istiyorum. 
Teşekkür ederim.
BAŞKAN – Sayın Akçay…
12.- Manisa Milletvekili Erkan Akçay’ın, Milliyetçi
Hareket Partisinin kuruluşunun 47’nci, Osman Bölükbaşı’nın ölümünün 14’üncü yıl
dönümlerine ilişkin açıklaması
ERKAN AKÇAY (Manisa) – Teşekkür ederim Sayın Başkan.
Bugün, Milliyetçi Hareket Partisinin 47’nci kuruluş yıl
dönümüdür. 9 Şubat 1969 tarihinde yapılan Cumhuriyetçi Köylü Millet Partisi
Kongresi Türk siyasetinin en köklü partilerinden biri olan Milliyetçi Hareket
Partisinin doğuşunu müjdeleyen bir dönüm noktası olmuştur. Milliyetçi Hareket Partisi,
sevdalısı olduğumuz Türk milletinin binlerce yıllık milliyetçilik düşüncesinin
siyasal programıyla Türk milletinin hizmetindedir. “Önce ülkem ve milletim,
sonra partim ve ben.” diyen bir anlayışın kurumsal yapısıdır. Milliyetçi
Hareket Partisi, Türk milletinin gönlünde kökleşmiş bir siyasi harekettir.
Milliyetçi Hareket Partisi, kırk yedi yılda hiçbir zaman günlük siyasetin
dehlizlerine düşmemiştir, öngörüleri her zaman doğru çıkmıştır. Milliyetçi
Hareket Partisi her meseleye dün, bugün, yarın perspektifiyle bakmaktadır.
Millî bekanın en ağır tehdit sürecinden geçtiği bugünlerde milliyetçi
hareketin, Türk milleti ve Türk devleti için önemi daha iyi anlaşılmaktadır.
Milliyetçi Hareket Partisi, tarihimizden aldığı güç ve inançla kararlı, onurlu
ve ilkeli duruşuna devam edecektir. Bu duruş, kırk yedi yılda hareketimize
gönül vermiş, emek vermiş, bu uğurda can vermiş aziz kahramanların mirasıdır.
Bu vesileyle, Başbuğumuz Alparslan Türkeş başta olmak üzere, milliyetçi
harekete aşkla hizmet eden tüm şehitlerimizi ve ebediyete intikal eden
ülküdaşlarımızı rahmet ve minnetle anıyor, bugün milliyetçi hareketin yaşayan
hafızaları olan kıymetli büyüklerimizi saygı ve muhabbetle selamlıyorum. 
Ayrıca, 6 Şubat 2016 tarihi de siyasi tarihimize zekâsı
ve çok özgün hitabet yeteneğiyle damga vurmuş Osman Bölükbaşı’nın vefatının
14’üncü seneidevriyesidir. 
(Mikrofon otomatik cihaz tarafından kapatıldı) 
BAŞKAN – Bir dakika, tamamlayalım Sayın Akçay. 
ERKAN AKÇAY (Manisa ) – Teşekkür ederim Sayın Başkan.
Bölükbaşı, Türk siyasetindeki ahlaklı duruşun da mihenk
taşlarından birisidir. Türk demokrasisi için, Türk devlet nizamı için üstün bir
çaba göstermiştir. Türkiye’de çok partili hayata geçiş sürecinde muhalefet
anlayışının gelişmesindeki en büyük paylardan biri, şüphesiz, ona aittir. 
Siyaset tarihine usta bir hatip olarak damga vuran
Bölükbaşı, nüktedan ve humor sahibi duruşuyla da yıllar ötesine mesajlar
bırakmıştır. Örneğin, şu sözler ona aittir: “Adam vardır kırık sandalyede bir
Fatih, bir Kanuni gibi oturur; adam vardır en parlak sandalyede bir yığın saman
gibi oturur.” Türk siyasal yaşamının gelişmesinde büyük pay sahibi olan,
partimizin de kurucuları arasında yer alan merhum Osman Bölükbaşı, Türk
siyasetinin saygın isimlerinden birisi olarak her zaman sevgi, saygı ve
takdirle anılacaktır.
Teşekkür ederim.
BAŞKAN – Teşekkürler.
Sayın Çakır…
13.- Tokat Milletvekili Coşkun Çakır’ın, Milliyetçi
Hareket Partisinin kuruluşunun 47’nci yıl dönümüne ve sokağa çıkma yasağı ilan
edilen yerlerde barış ve huzurun temin edilmesi konusunda gerekli çabaların
sarf edildiğine ilişkin açıklaması
COŞKUN ÇAKIR (Tokat) – Teşekkür ederim Sayın Başkan.
Ben de sözlerime öncelikle MHP’nin 47’nci kuruluş yıl
dönümünü tebrik etmek suretiyle başlamak isterim. MHP’nin Türk siyasi hayatına
ve Türk demokrasisine daha nice katkılar vermesini temenni ederim ve yine aynı
vesileyle, kurucu lideri Alparslan Türkeş’i de rahmetle anarım.
Değerli Başkan, değerli milletvekilleri; konuşmalarda
da yer verildiği gibi, ülkemiz, son günlerde kritik bir süreçten geçmektedir.
Hiç kuşkusuz, gün geldiğinde siyasi tarih bunları kaydedecektir. Ülkenin
bekasıyla ilgili bir sorunla karşı karşıyadır ülkemiz, bu anlamda terörle
mücadele etmektedir, meşru hakkını kullanmaktadır, yasal hakkını kullanmaktadır
ve bölgede kimi yerlerde sokağa çıkma yasakları uygulanmaktadır. Bu sokağa
çıkma yasakları, durduk yerde ortaya çıkmış, uygulanmış kararlar değildir. Biz
bazen sadece sonuçlar üzerine bir konuşma yapıyoruz, nedenlerini görmezden
gelir gibi yahut görmezden gelerek birtakım çıkarımlarda bulunuyoruz. Kaldı ki
sokağa çıkma yasağının kaldırılmasıyla ilgili, AİHM’e yapılmış kimi müracaatlar
müteaddit defalar reddedilmiş ve AİHM tarafından da nihayetinde Türkiye
Cumhuriyeti devletinin meşru müdafaasını yaptığı, terörle mücadele ettiği
konusundaki yaklaşımı bir anlamda tescil edilmiş, teyit edilmiştir. Hiç
kuşkusuz, bu gelişmelerin ivedi bir şekilde sonlanması, bölgede ve ülkede huzur
ve barışın kaim kılınması, hâkim kılınması, 78 milyon Türkiye vatandaşının,
hepimizin, ivedi bir şekilde beklentimizdir. Bu bakımdan Parlamentonun üzerine
elbette büyük bir yük düşmektedir ve Parlamento bu konuda…
(Mikrofon otomatik cihaz tarafından kapatıldı) 
BAŞKAN – Bir dakika ilave süre veriyorum, tamamlayalım
lütfen.
COŞKUN ÇAKIR (Tokat) – Çok teşekkür ederim Sayın
Başkan.
…söylenenin aksine, görevini yerine getirmektedir,
sorumluluğunun bilincindedir ve bu bilinçle hareket etmektedir. 
O bakımdan biz de parti olarak, partimiz olarak bölgede
aynı şekilde Hükûmetimiz olarak çok ciddi bir çaba içerisindeyiz. Hem bölgeye
yapılan ziyaretler itibarıyla hem bölgede bir taraftan çukurların kapatılması,
bariyerlerin kaldırılması, terörist unsurların tasfiye edilmesi suretiyle belli
ilçelerde ve genel olarak bölgede olabildiği kadar hızlı bir şekilde tekrar barış,
huzur ve sükûnun temin edilmesi konusunda gerekli çabalar sarf edilmektedir.
İnanıyoruz, ümit ediyoruz ve diliyoruz ki ve dua ediyoruz ki bir an evvel
bölgede ve ülkemizin tamamında barış ve kardeşliğin, huzurun en kısa sürede
kaim olması, hâkim olması için hep birlikte elimizden geleni yapacağız ve bunun
böylece gerçekleşeceğine olan ümidimizi, inancımızı…
(Mikrofon otomatik cihaz tarafından kapatıldı) 
COŞKUN ÇAKIR (Tokat) – …koruyoruz ve bu konuda da
elimizden geleni yapacağımızı bir daha söylemiş oluyoruz.
Tekrar teşekkür ediyorum.
BAŞKAN – Teşekkür ediyoruz. 
Sayın Altay…
ENGİN ALTAY (İstanbul) – Peşinen üç dakika ver de
Başkan, arada şey olmasın madem.
BAŞKAN – Peki.
14.- İstanbul Milletvekili Engin Altay’ın, Milliyetçi
Hareket Partisinin kuruluşunun 47’nci yıl dönümüne, Meclisten bir karar
çıkmadan Cumhurbaşkanının savaş söyleminde bulunmasını Türkiye Büyük Millet
Meclisinin iradesine bir saygısızlık olarak değerlendirdiğine ve terör
tehdidine yönelik çıkarılmış bir tezkereyle Suriye’ye savaş ilanına karar
verilemeyeceğine ilişkin açıklaması
ENGİN ALTAY (İstanbul) – Teşekkür ederim.
Öncelikle ben de Milliyetçi Hareket Partisinin kuruluş
yıl dönümünü tebrik ediyorum. Milliyetçi Hareket Partisi camiasına,
yöneticilerine, sayın milletvekillerine başarılar diliyorum. Sayın Devlet
Bahçeli’ye de tekrar geçmiş olsun diyorum.
Sayın Başkan, her şeye rağmen hâlen parlamenter
demokratik sistemle yürüyen bir ülkeyiz. Türkiye’de Anayasa’da yazılı olan
kaide ve kurallar içinde hiç kimsenin, kaynağını Anayasa’dan almadığı bir
yetkiyi kullanma hakkı yoktur, görevi ve konumu ne olursa olsun. Anayasa’mızın
87’nci maddesine göre, savaş ilanı, Türkiye Büyük Millet Meclisinin uhdesinde
olan bir iştir. Cumhurbaşkanı da olsa kimsenin Meclisten böyle bir karar
çıkmadan kimi ülkelere yönelik savaş naraları atmasını yadırgadığımı ve Türkiye
Büyük Millet Meclisinin iradesine bir saygısızlık olarak değerlendirdiğimi
belirtmek isterim. Öte yandan, zorunlu olmadıkça savaş bir cinayettir. 
Suriye politikası, Adalet ve Kalkınma Partisinin dış
politikasızlığı nedeniyle, öngörüsüzlüğü nedeniyle içinden çıkılmaz bir hâl
almıştır zaten. Sayın Cumhurbaşkanı, 1 Mart tezkeresinde bir yanlış yapıldığını
ve Suriye sürecinde bu yanlışın tekrarlanmayacağını belirtmek suretiyle,
Türkiye Büyük Millet Meclisinde 1 Mart 2003 tarihinde Adalet ve Kalkınma
Partisi Grubunun içindeki 100 civarındaki sayın milletvekilinin vatansever,
barışsever duruşunu da hiçe saymıştır, onu küçümsemiştir. Ben, böyle bir hâl
olursa bu Adalet ve Kalkınma Partisi Grubundan tıpkı 2003’te olduğu gibi
100’den daha fazla sağduyu sahibi milletvekili çıkacağına ve Sayın
Cumhurbaşkanının bu maceralarına geçit vermeyeceğine inanıyorum. (CHP
sıralarından alkışlar)
Öte yandan, Hükûmetin şunu bilmesini isterim: Terör
tehdidine yönelik olarak çıkarılmış bir tezkereyle, komşu ülkemiz Suriye’ye
yönelik bir savaş ilanı kararı verilemez. O tezkere, her şeye rağmen, içi her
ne kadar muğlak da olsa Türkiye’ye yönelik terör tehdidini önlemeye yönelik bir
tezkeredir. Şunu da belirtmemiz lazım: Anayasa 87’ye göre, Türkiye Büyük Millet
Meclisi yetkisini hiç kimseye devretmeyecek, “Yurtta sulh, cihanda sulh”
diskuruyla Türkiye, dış politikada yönünü ve yolunu çizmeye devam edecektir.
Ama, üzülerek görüyorum ki dün kendine “BOP’un Eş Başkanıyım.” diyenler, bugün
Riyad ittifakının taşeronluğuna soyunmuştur, bu da Türkiye’ye yakışmamaktadır. 
Teşekkür ederim. (CHP sıralarından alkışlar) 
BAŞKAN – Gündeme geçiyoruz. 
Başkanlığın Genel Kurula sunuşları vardır. 
Türkiye Büyük Millet Meclisi Başkanlığının bir
tezkeresi vardır, okutup bilgilerinize sunacağım. 
V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Türkiye-AB Karma Parlamento Komisyonunda, Avrupa Konseyi Parlamenter
Meclisinde, Akdeniz Parlamenter Asamblesinde, Akdeniz İçin Birlik Parlamenter
Asamblesinde, Asya Parlamenter Asamblesinde, Ekonomik İş Birliği Teşkilatı
Parlamenter Asamblesinde, Güneydoğu Avrupa İşbirliği Süreci Parlamenter
Asamblesinde ve İslam İş Birliği Teşkilatı Parlamento Birliğinde Türkiye Büyük
Millet Meclisini temsil edecek grupları oluşturmak üzere Başkanlık Divanınca
uygun bulunan üyelerin isimlerine ilişkin tezkeresi (3/487)
Türkiye Büyük Millet Meclisi
Genel Kuruluna
Türkiye Büyük Millet Meclisinin Dış İlişkilerinin
Düzenlenmesi Hakkında 3620 sayılı Kanun’un 2’nci maddesine göre, Türkiye-AB
Karma Parlamentosu Komisyonu, Avrupa Konseyi Parlamenter Meclisi, Akdeniz
Parlamenter Asamblesi, Akdeniz İçin Birlik Parlamenter Asamblesi, Asya
Parlamenter Asamblesi, Ekonomik İş Birliği Teşkilatı Parlamenter Asamblesi,
Güneydoğu Avrupa İşbirliği Süreci Parlamenter Asamblesi, İslam İş Birliği
Teşkilatı Parlamento Birliğinde Türkiye Büyük Millet Meclisini temsil edecek
grupları oluşturmak üzere aynı kanunun 12’nci maddesi uyarınca Başkanlık
Divanınca uygun bulunan üyelerin isimleri Genel Kurulun bilgilerine sunulur. 
 İsmail
Kahraman
 Türkiye
Büyük Millet Meclisi 
 Başkanı

Türkiye-AB Karma Parlamento Komisyonu Türkiye
Delegasyonu Üyeleri :
Cengiz Aydoğdu  (Aksaray)

Hüseyin Şahin  (Bursa)

Cahit Özkan  (Denizli)

Zehra Taşkesenlioğlu  (Erzurum) 
Ahmet Berat Çonkar  (İstanbul) 
Markar Eseyan  (İstanbul)

Ravza Kavakcı Kan  (İstanbul) 
Mehmet Muş  (İstanbul)

Burhanettin Uysal  (Karabük) 
İsmail Emrah Karayel  (Kayseri) 
Recai Berber  (Manisa) 
Şaban Dişli  (Sakarya)

Mehmet Kasım Gülpınar  (Şanlıurfa)
Burhan Kayatürk  (Van) 
Niyazi Nefi Kara  (Antalya)

Onursal Adıgüzel  (İstanbul)

Selina Doğan  (İstanbul)

Ali Şeker  (İstanbul)

Nurettin Demir  (Muğla)

Özkan Yalım  (Uşak)

Feleknas Uca  (Diyarbakır)

Mithat Sancar  (Mardin)

Osman Baydemir  (Şanlıurfa)

Kadir Koçdemir  (Bursa) 
Arzu Erdem  (İstanbul)

Avrupa Konseyi Parlamenter Meclisi Türkiye Delegasyonu
Üyeleri:
Asıl Üye 
Talip Küçükcan  (Adana)

Şaban Dişli  (Sakarya)

Erkan Kandemir  (İstanbul)

Serap Yaşar  (İstanbul)

Mehmet Babaoğlu  (Konya) 
Suat Önal  (Osmaniye)

Emine Nur Günay  (Eskişehir)

Markar Eseyan  (İstanbul)

İbrahim Mustafa Turhan  (İzmir) 
Leyla Şahin Usta  (Konya) 
Ahmet Haluk Koç  (Ankara) 
Ayşe Gülsün Bilgehan  (Ankara) 
Deniz Baykal  (Antalya)

İlhan Kesici  (İstanbul)

Utku Çakırözer  (Eskişehir)

Ertuğrul Kürkcü  (İzmir)

Filiz Kerestecioğlu Demir  (İstanbul) 
Ekmeleddin Mehmet İhsanoğlu (İstanbul)
Yedek Üyeler: 
Osman Aşkın Bak  (Rize) 
Yasin Aktay  (Siirt)

Mehmet Kasım Gülpınar  (Şanlıurfa) 
Burhanettin Uysal  (Karabük)

Burhan Kayatürk  (Van) 
Ahmet Berat Çonkar  (İstanbul)

Taha Özhan  (Malatya)

Şirin Ünal  (İstanbul)

Lütfiye İlksen Ceritoğlu Kurt  (Çorum) 
Vedat Bilgin  (Ankara)

Metin Lütfi Baydar  (Aydın) 
Hişyar Özsoy  (Bingöl)

Feleknas Uca  (Diyarbakır)
Mehmet Günal  (Antalya)

Akdeniz Parlamenter Asamblesi Türkiye Delegasyonu
Üyeleri: 
Hasan Özyer  (Muğla)

Yılmaz Tezcan  (Mersin)

Atay Uslu  (Antalya)

Mustafa Akaydın  (Antalya)

Altan Tan  (Diyarbakır)

Akdeniz İçin Birlik Parlamenter Asamblesi Türkiye
Delegasyonu Üyeleri: 
Ali Ercoşkun  (Bolu)

Fevzi Şanverdi  (Hatay)

Serap Yaşar  (İstanbul)

Ahmet Sorgun  (Konya)

Ceyhun İrgil  (Bursa)

Serdal Kuyucuoğlu  (Mersin) 
Altan Tan  (Diyarbakır)

Asya Parlamenter Asamblesi Türkiye Delegasyonu Üyeleri:

Burhan Kayatürk  (Van) 
Burhanettin Uysal  (Karabük)

Kemalettin Yılmaztekin  (Şanlıurfa)

Barış Karadeniz  (Sinop)

Garo Paylan  (İstanbul)

Ekonomik İşbirliği Teşkilatı Parlamenter Asamblesi
Türkiye Delegasyonu Üyeleri: 
Alim Tunç  (Uşak)

Recai Berber  (Manisa)
Bülent Kuşoğlu  (Ankara)

Ziya Pir  (Diyarbakır)
Güneydoğu Avrupa İşbirliği Süreci Parlamenter Asamblesi
Türkiye Delegasyonu Üyeleri: 
Asıl Üye: 
Cengiz Aydoğdu  (Aksaray)

Hakan Çavuşoğlu  (Bursa) 
Hüseyin Bürge  (İstanbul)

Aykut Erdoğdu  (İstanbul)

Ali Atalan  (Mardin)

Yedek Üye: 
Zehra Taşkesenlioğlu  (Erzurum)
Azmi Ekinci  (İstanbul)
Mahmut Kaçar  (Şanlıurfa)
Filiz Kerestecioğlu Demir  (İstanbul)
İslam İşbirliği Teşkilatı Parlamento Birliği Türkiye
Delegasyonu Üyeleri
Orhan Atalay  (Ardahan)
Halil Özcan  (Şanlıurfa)
Hacı Ahmet Özdemir  (Konya)
Eren Erdem  (İstanbul)
Mehmet Ali Aslan  (Batman)
BAŞKAN – Bilgilerinize sunulmuştur.
Meclis araştırması açılmasına ilişkin üç adet önerge
vardır, önergeleri ayrı ayrı okutacağım. Üçüncü sırada okutacağım Meclis
araştırması önergesi, 500 kelimeden fazla olduğu için önerge özeti okunacaktır.
Ancak önergenin tam metni tutanak dergisinde yer alacaktır.
Buyurun.
B) Meclis Araştırması Önergeleri
1.- İstanbul Milletvekili Mustafa Sezgin Tanrıkulu ve
20 milletvekilinin, aile hekimlerinin ve hastanelerin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/84)
Türkiye Büyük Millet Meclisi
Başkanlığına
Aile hekimlerinin ve hastanelerin
sorunları tespit edilerek bu sorunlara etkili ve kalıcı çözümler bulunabilmesi
amacıyla Anayasa’nın 98’inci ve TBMM İçtüzüğünün 104 ve 105’inci maddeleri
gereğince Meclis araştırması açılmasını arz ederiz.
1) Mustafa Sezgin Tanrıkulu (İstanbul)
2) Ahmet Akın (Balıkesir)
3) Namık Havutça (Balıkesir)
4) Mahmut Tanal (İstanbul)
5) Erkan Aydın  (Bursa)
6) Ömer Fethi Gürer  (Niğde)
7) Gülay Yedekci  (İstanbul)
8) Candan Yüceer  (Tekirdağ)
9) Burcu Köksal  (Afyonkarahisar)
10) Sibel Özdemir (İstanbul)
11) Ali Haydar Hakverdi (Ankara)
12) Gamze Akkuş İlgezdi (İstanbul)
13) Zeynel Emre (İstanbul)
14) Gürsel Erol (Tunceli)
15) Onursal Adıgüzel (İstanbul)
16) Didem Engin (İstanbul)
17) Melike Basmacı (Denizli)
18) Özkan Yalım (Uşak)
19) Tekin Bingöl (Ankara)
20) Musa Çam (İzmir)
21) Ünal Demirtaş (Zonguldak)
Gerekçe:
Sağlık Bakanlığının sağlık hizmetlerini toplumun
ihtiyaçlarına göre planlaması ve elindeki kaynakları etkili, ekonomik ve
verimli kullanması gerekmektedir. AKP Hükûmetinin 2002-2014 yılları arasında
sağlık politikası, devleti özel şirket, vatandaşı ise müşteri olarak gören bir
zihniyettir.
İl, ilçe ve semtlerde ikamet eden vatandaşların hangi
tedavileri gördüğü, hangi sağlık kuruluşlarına başvurduğu istatistiki
verilerden yola çıkarak sağlık hizmetlerinin planlanması gerekmektedir.
Hastanelerde acil servislere yığılmaların önlenmesi de semt polikliniklerinin
sayısının artırılması ve acil servislerin açılmasıyla mümkündür.
Hastanede acil servislerde yığılmalar, sağlık
sistemindeki genel düzensizliğin somutlaşmış hâlidir. Sağlık sistemindeki esas
sorun, sağlık hizmetlerinin kalitesinin daha büyük hastaneler yaparak
çözülebileceği düşüncesidir. Türkiye'deki sağlık sistemi semtlerin ihtiyaçlarına
göre ve semt polikliniği sağlık merkezleri üzerine kurgulanmalıdır. Yataklı
tedavi ve ayakta tedavi uygulayan sağlık kuruluşlarının birbirinden ayrılması
gerekmektedir. Aile hekimliklerinin koruyucu sağlık hizmetlerini, semt
polikliniklerinin ayakta tedavi hizmetlerini, hastanelerin yataklı tedavi
hizmetlerini sunması faydalı bir işbölümü oluşturacaktır. Bu çerçevede, yeterli
sayıda semt polikliniği kurulduktan sonra hastanelerde ayakta tedavi hizmetleri
kaldırılmalıdır. Semt polikliniklerine aşırı yığılma olması durumunda hastanın
aile hekimliklerine ya da hastanelere sevki suretiyle sorun aşılabilecektir.
Tıp fakültelerindeki öğretim görevlilerinin akademik
kariyerlerine göre maaş ve özlük haklarının yeniden düzenlenmesi bir zorunluluk
hâlini almıştır.
Performans sistemine sağlık kuruluşlarında tedavi gören
vatandaşların sağlık personelinden memnun kalması da bir ölçüt olarak
eklenmelidir. Sağlık kuruluşlarında tedavi gören vatandaşların sağlık
personelinden memnun kalması performans ölçütü olarak personelin maaş ve
ücretlerine yansıtılmalıdır.
Aile hekimi iş yeri kirası, stopaj, elektrik, su
parası, temizlik parası, çalışan maaşı gibi ticarethane benzeri giderleri
hesaplamaya ve ödemeye mahkûm edilmiştir. Acil servislerdeki yığılmalar ve
nöbet tutacak doktor bulunamaması Hükûmetin yanlış sağlık politikalarının bir
sonucudur.
AKP Hükûmetinin sağlık politikalarını yanlış
planlamasının faturası aile hekimlerine, doktorlara, öğretim görevlilerine
kesilmek istenmektedir. Aile hekimliğinin kuruluş amacından saptırılarak,
Bakanlığın taşeron çalışanı hâline getirilmeye çalışılması sorunları çözmeye
yetmeyecektir. Sağlık hizmetlerinin sınıflandırılması, sınıflandırmaya uygun
sağlık personelinin yetiştirilmesi ve görevlendirilmesi, sevk zincirine
uyulmasının sağlanması, hastanelerde acil serviste çalışan sağlık personeline
ek ücretlendirme sağlanması, ayakta tedavi hizmetleri ile yataklı tedavi
hizmetlerinin ayrı sağlık kuruluşları tarafından verilmesi sağlık sisteminin
yapısal sorunlarının çözümünde etkili olabilecektir.
2.- HDP Grubu adına Grup Başkan Vekili Diyarbakır
Milletvekili İdris Baluken’in, Diyarbakır Baro Başkanı Tahir Elçi’nin
katledilmesi olayının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/85)
Türkiye Büyük Millet Meclisi
Başkanlığına
Diyarbakır Baro Başkanı Sayın Tahir Elçi'nin
katledilmesi olayı, katledilmesine zemin sunan hedefleştirici süreç ve bu
süreçte yer alan dahiliyetlerin araştırılması ve bu katliama zemin sunanların
açığa çıkarılması amacıyla, Anayasa'nın 98'inci, İç Tüzük’ün 104'üncü ve
105'inci maddeleri gereğince Meclis araştırması açılması için gereğini arz ve
teklif ederiz. 
 İdris
BALUKEN
 HDP
Grup Başkan Vekili
 Diyarbakır
Genel Gerekçe:
Diyarbakır Baro Başkanı Sayın Tahir Elçi, 28/11/2015
tarihinde, Sur ilçesindeki Dört Ayaklı Minare’nin önünde uğradığı saldırı
sonucu katledilmiştir. Yaşamını insan hakları mücadelesi üzerinden yaşatma
felsefesine dayandıran Tahir Elçi'nin katledilmesi, hukuki açıdan bir soruşturmanın
konusuyken, siyasi açıdan değerlendirilmesi kaçınılmaz bir saldırı girişimidir.
Tahir Elçi, Sur ilçesinde ilan edilen sokağa çıkma
yasakları sırasında zarar gören Dört Ayaklı Minare’nin tarihsel miras olduğu ve
her ne şartta olursa olsun korunması gerektiği üzerine basın açıklamasına
katılmıştı. Katledilmeden hemen önce Dört Ayaklı Minare’nin önünde yaptığı
açıklamada, Türkiye halklarının geçmişlerine ve geleceklerine sahip çıkması
gerektiğini ve bunu da barış politikaları izleyerek gerçekleştirmeleri gerektiğini
söylemiştir. Tahir Elçi yaptığı son açıklamada "Tarihî bölgede birçok
medeniyete beşiklik etmiş, ev sahipliği yapmış kadim bölgede, insanlığın bu
ortak mekânında silah, çatışma, operasyon istemiyoruz; savaşlar, çatışmalar,
operasyonlar bu alandan uzak olsun diyoruz." ifadelerini kullanarak
erdemli yaşamının son mesajını da barış ve kardeşlik erdemi üzerine vermişti.
Tahir Elçi, faili meçhullerin azmettiricilerinin ve
faillerinin bulunması ve cezalandırılması mücadelesine hayatını adamıştır. Bu
yönüyle, faili meçhulleri gerçekleştirdiği bilinen ve bugün AKP iktidarına açık
destek veren bazı derin yapıların hedefindeydi. Bu hedefte olma durumu, konuk
olarak katıldığı bir televizyon programında kullandığı "PKK bir terör
örgütü değildir." ifadesiyle linç rejimine dönüştü. Gerek siyasi iktidarın
havuz medyası gerekse de iktidarla dirsek temasında olan 90’ların derin
yapılarına yakın çevreler bu linç rejimine her gün su taşıdılar. Nitekim bu
programdan sonra hakkında adli soruşturma açılması da siyasi iradenin linç
rejimine katkısı şeklinde yorumlanmıştı. Linçlerin yaygınlaşması sonrasında
yaptığı bir açıklamada, ölüm tehditleri aldığını ifade etmişti. Tahir Elçi'nin
katledilmesiyle sonuçlanan süreç, 19 Ocak 2007 tarihinde katledilen Ermeni
aydın Hrant Dink'in katledilmesi sürecine benzer şekilde ilerlemişti.
Diyarbakır Baro Başkanı hayatını insan hakları ve hukuk
mücadelesi üzerine kurmuştu. Hukuk mücadelesini faili meçhullerin aydınlanması
ve faili meçhulleri gerçekleştirenlerin cezalandırılması merkezli yürütmüştür.
Kendisi katledildikten sonra ortaya çıkan siyasi iradenin tavrı, bu katliamı
aydınlatmaktan çok, çelişkili açıklamalar ve çarpıtmalar yoluyla manipüle
etmeye yöneliktir. Nitekim yandaş basın kuruluşları ve yandaş yazarlar da bu
manipülasyon sürecine destek vermek için her türlü ahlaksız haberi yapmakta,
yazılar yazmaktadır. Ancak Tahir Elçi'nin miras bıraktığı bu mücadele alanı hem
paydaşları, meslektaşları ve aynı dünya görüşünü paylaşan siyasal anlayışlar
tarafından sürdürülecek hem de kendisinin katledilmesinin “Ankara'nın derin
dehlizlerinde” kaybedilmesine izin verilmeyecektir.
Diyarbakır'ın ortasında katledilen insan hakları
savunucusu Diyarbakır Baro Başkanı Tahir Elçi'nin katledilmesi ile ilgili
yargısal süreç adli makamların görev alanında iken, hem siyasi boyutları hem de
linç rejimi sonucu katledilmiş olması yüzünden bu olayla ilgili TBMM'nin
devreye girmesi zorunlu bir görev niteliğindedir. Bu kapsamda, Diyarbakır Baro
Başkanı Sayın Tahir Elçi'nin katledilmesi olayı, katledilmesine zemin sunan
hedefleştirici süreç ve bu süreçte yer alan dâhiliyetlerin araştırılması ve bu
katliama zemin sunanların açığa çıkarılması amacıyla bir Meclis araştırması
açılmasını talep ediyoruz.
3.- Trabzon Milletvekili Haluk Pekşen ve 25
milletvekilinin, yolsuzluğun önlenmesi ve etkili bir mücadele için gerekli
politikaların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/86) (X)
Türkiye Büyük Millet Meclisi
Başkanlığına
Kamu görevlilerinin özel çıkarları için yetkilerini
kötüye kullanması, ülkelerin ekonomik ve sosyal yönden gelişmelerine de engel
olmaktadır. Kamu kaynaklarının kötüye kullanılması ve sömürülmesi ile ortaya
çıkan yolsuzluk kurumsal yapıyı, ahlaki değerleri, adalet anlayışını zayıflattığı
gibi, sürdürülebilir kalkınmayı ve hukukun üstünlüğü ilkesini de tehlikeye
sokmaktadır. Devletin uluslararası birçok taahhüdüne rağmen Türkiye, 2014 yılı
Uluslararası Şeffaflık Örgütü Yıllık Yolsuzluk Algı Endeksi’nde, yolsuzluğun en
az görüldüğü ülkeler sıralamasında 5 puanlık sert bir düşüş göstererek 53’üncü
sıradan 64’üncü sıraya gerilemiştir. Yolsuzlukla etkin mücadele edilmesi ve
yolsuzluğun önlenmesi için AB Raporu'nda ifade edilen var olan sorunların
araştırılması; yolsuzluğun önlenmesi ve yolsuzlukla mücadelenin daha etkin ve
verimli kılınmasına yönelik önlemlerin belirlenmesi; üst düzey yolsuzluk
davalarında, kovuşturma sürecinin ve kolluk birimlerinin bağımsızlığını
güçlendirmesi için gerekli tedbirlerin tespit edilmesi; yolsuzluk suçları için
caydırıcı yaptırımlar öngören ve bu yaptırımların etkili biçimde uygulanmasını
sağlayan uluslararası mevzuatın incelenmesi; güncel yolsuzlukla mücadele
stratejisi ve eylem planının oluşturulması; yolsuzluğun önlenmesi konusunda
bağımsız bir yolsuzlukla mücadele birimi kurulması için gerekli araştırmanın
yapılması; yolsuzluğun önlenmesinden sorumlu kurumlar arasında koordinasyon
eksikliğinin tespiti ve geliştirilmesi için gerekli tedbirlerin belirlenmesi;
özellikle üst düzey davalar olmak üzere, yolsuzluk davalarındaki
soruşturmalara, kovuşturmalara ve mahkûmiyet kararlarına ilişkin bir izleme
mekanizması kurulmasının gerekliliğinin tespiti; yolsuzluğun önlenmesi ve
etkili bir mücadele için gerekli politikaların üretilmesi amacıyla Anayasa'nın
98’inci ve TBMM İçtüzüğü’nün 104’üncü ve 105’inci maddeleri gereği Meclis
araştırması açılmasını arz ederiz. 4/12/2015
Saygılarımızla.
1) Haluk Pekşen (Trabzon)
2) Gürsel Erol (Tunceli)
3) Mustafa Sezgin Tanrıkulu (İstanbul)
4) Şerafettin Turpcu (Zonguldak)
5) Murat Bakan (İzmir)
6) İbrahim Özdiş (Adana)
7) Kamil Okyay Sındır (İzmir)
8) Ahmet Akın (Balıkesir)
9) Musa Çam (İzmir)
10) Gülay Yedekci (İstanbul)
11) Selina Doğan (İstanbul)
12) Erdin Bircan (Edirne)
13) Mehmet Göker (Burdur)
14) Özkan Yalım (Uşak)
15) Gamze Akkuş İlgezdi (İstanbul)
16) Mahmut Tanal (İstanbul)
17) Ali Şeker (İstanbul)
18) Ünal Demirtaş (Zonguldak)
19) Kadim Durmaz (Tokat)
20) Atila Sertel (İzmir)
21) Zülfikar İnönü Tümer (Adana)
22) Haydar Akar (Kocaeli)
23) Mustafa Tuncer (Amasya)
24) Devrim Kök (Antalya)
25) Okan Gaytancıoğlu (Edirne)
26) Aytuğ Atıcı (Mersin)
Gerekçe Özeti:
Kamu görevlilerinin özel çıkarları için yetkilerini
kötüye kullanması, ülkelerin ekonomik ve sosyal yönden gelişmelerine de engel
olmaktadır. Kamu kaynaklarının kötüye kullanılması ve sömürülmesiyle ortaya
çıkan yolsuzluk kurumsal yapıyı, ahlaki değerleri, adalet anlayışını
zayıflattığı gibi, sürdürülebilir kalkınmayı ve hukukun üstünlüğü ilkesini de
tehlikeye sokmaktadır. Yolsuzluk, demokrasi, düşünce ve ifade özgürlüğü sorunu
hâline gelmekte, cezasızlık ve dokunulmazlık kültürü yaratmakta, hukuki ve
toplumsal değerlerin iyice aşınmasına neden olmaktadır.
Türkiye, Birleşmiş Milletler Yolsuzlukla Mücadele
Sözleşmesi, Avrupa Konseyi Yolsuzluğa Karşı Özel Hukuk Sözleşmesi ve
Uluslararası Ticari İşlemlerde Yabancı Kamu Görevlilerine Verilen Rüşvetin
Önlenmesi Hakkında OECD Sözleşmesi'ni imzalamış ve onaylamıştır. Türkiye
ayrıca, 1 Ocak 2004 tarihinden beri, Avrupa Konseyinin söz konusu
sözleşmelerinin takip mekanizması olan "AK Yolsuzluğa Karşı Avrupa
Devletler Grubu”na (GRECO) üyedir.
Türkiye, taraf olduğu Birleşmiş Milletler Yolsuzlukla
Mücadele Sözleşmesi'ne göre, hukuk sisteminin temel ilkelerine uygun olarak,
toplumsal katılımı teşvik eden ve hukukun üstünlüğü, kamusal işlerin ve kamu
mallarının düzgün yönetimi, dürüstlük, saydamlık ve hesap verilebilirlik
ilkelerini yansıtan, etkin ve eş güdümlü yolsuzlukla mücadele politikaları
geliştirmek, uygulamak ve sürdürmekle yükümlüdür.
Devletin uluslararası birçok taahhüdüne rağmen Türkiye,
2014 Yılı Uluslararası Şeffaflık Örgütü Yıllık Yolsuzluk Algı Endeksi’nde,
yolsuzluğun en az görüldüğü ülkeler sıralamasında 5 puanlık sert bir düşüş
göstererek 53’üncü sıradan 64’üncü sıraya gerilemiştir.
AB 2015 Yılı Türkiye Raporu'nda, yolsuzluğun yaygın
olmaya devam ettiğine; yürütmenin, kamuoyunca bilinen yolsuzluk davalarının
soruşturma ve kovuşturma aşamalarına usule aykırı olarak etki ettiğine; basın
organlarının üst düzey yolsuzluk davaları iddialarıyla ilgili olarak araştırma
komisyonunun vardığı sonuçları yayımlamasını yasaklandığına; yolsuzluklarla
ilgili soruşturmalar, kovuşturmalar ve mahkûmiyetlere ilişkin performansın hâlâ
yetersiz olduğuna; başta imtiyazlar ve kamu-özel ortaklıkları olmak üzere, kamu
alımları, arazi yönetimi, enerji, inşaat ve ulaştırma alanlarının yolsuzluğa
özellikle açık olmaya devam ettiğine; yolsuzluk ve örgütlü suçlara ilişkin
davalarda mali soruşturmaların sistemli olarak yapılmadığına; cezaların caydırıcı
olmadığına ve mahkemelerin temel yolsuzluk suçlarına ilişkin kararların
açıklanmasını geriye bıraktığına; siyasetçilerin devam eden yolsuzluk
soruşturmaları üzerinde baskı uygulamayı sürdürmeleri nedeniyle, hâkim ve
savcılar ile diğer kolluk görevlileri üzerindeki siyasi etkinin ciddi endişe
yarattığına; HSYK'nın ve kolluk görevlilerinin bağımsız olmayışının yanı sıra,
mevcut yasal çerçevenin etkili yolsuzluk soruşturmalarının önünde engel teşkil
ettiğine; Kamu İhale Kanunuyla getirilen birçok istisna nedeniyle kamu
ihalelerinin özellikle yolsuzluğa açık olduğuna; muhalif gazetelerin, Hükûmetin
düzenlediği etkinliklerde akreditasyonlarının defaaten reddedildiğine dair çok
önemli vurgular yapılmıştır.
Yolsuzlukla etkin mücadele edilmesi ve
yolsuzluğun önlenmesi için AB raporunda ifade edilen var olan sorunların
araştırılması; yolsuzluğun önlenmesi ve yolsuzlukla mücadelenin daha etkin ve
verimli kılınmasına yönelik önlemlerin belirlenmesi; üst düzey yolsuzluk
davalarında, kovuşturma sürecinin ve kolluk birimlerinin bağımsızlığını
güçlendirmesi için gerekli tedbirlerin tespit edilmesi; yolsuzluk suçları için
caydırıcı yaptırımlar öngören ve bu yaptırımların etkili biçimde uygulanmasını
sağlayan uluslararası mevzuatın incelenmesi; güncel yolsuzlukla mücadele stratejisi
ve eylem planının oluşturulması; yolsuzluğun önlenmesi konusunda bağımsız bir
yolsuzlukla mücadele birimi kurulması için gerekli araştırmanın yapılması;
yolsuzluğun önlenmesinden sorumlu kurumlar arasında koordinasyon eksikliğinin
tespiti ve geliştirilmesi için gerekli tedbirlerin belirlenmesi; özellikle üst
düzey davalar olmak üzere, yolsuzluk davalarındaki soruşturmalara,
kovuşturmalara ve mahkûmiyet kararlarına ilişkin bir izleme mekanizması
kurulmasının gerekliliğinin tespiti; yolsuzluğun önlenmesi ve etkili bir
mücadele için gerekli politikaların üretilmesi amacıyla bir Meclis
araştırmasına ihtiyaç duyulmaktadır.
BAŞKAN – Bilgilerinize sunulmuştur.
Önergeler gündemdeki yerlerini alacak ve
Meclis araştırması açılıp açılmaması konusundaki ön görüşmeler sırası
geldiğinde yapılacaktır.
Türkiye Büyük Millet Meclisi
Başkanlığının bir tezkeresi daha vardır, okutup oylarınıza sunacağım.
A) Tezkereler (Devam)
2.- Türkiye Büyük Millet Meclisi Başkanlığının, İnsan
Haklarını İnceleme Komisyonu Başkanı ve İstanbul Milletvekili Mustafa
Yeneroğlu’nun, Yahudi Düşmanlığına Karşı Parlamento Komitesi (PCCA) tarafından
13-15 Mart 2016 tarihlerinde Almanya Federal Cumhuriyeti’nin başkenti Berlin’de
düzenlenecek olan Yahudi Düşmanlığıyla Mücadele Parlamentolararası Koalisyon
(ICCA) Konferansı’na katılması hususuna ilişkin tezkeresi (3/488)
3/2/2016
Türkiye
Büyük Millet Meclisi Genel Kuruluna
Yahudi Düşmanlığına Karşı Parlamento
Komitesi (PCCA) tarafından 13-15 Mart 2016 tarihlerinde Almanya Federal
Cumhuriyeti'nin başkenti Berlin'de düzenlenecek olan "Yahudi Düşmanlığıyla
Mücadele Parlamentolararası Koalisyon (ICCA) Konferansı”na İnsan Haklarını
İnceleme Komisyonu Başkanı ve İstanbul Milletvekili Mustafa Yeneroğlu'nun
katılması hususu, 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 9'uncu maddesi
uyarınca Genel Kurulun tasviplerine sunulur. 
 İsmail
Kahraman
 Türkiye
Büyük Millet Meclisi Başkanı

BAŞKAN – Oylarınıza sunuyorum: Kabul edenler… Kabul
etmeyenler… Kabul edilmiştir. 
Anayasa’nın 92’nci maddesine göre Başbakanlığın bir
tezkeresi vardır, okutuyorum:
3.- Başbakanlığın, Türk Silahlı Kuvvetleri deniz
unsurlarının, bölgede seyreden Türk bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen korsanlık/deniz haydutluğu ve silahlı soygun eylemleriyle müşterek
mücadele amacıyla yürütülen uluslararası çabalara destek vermek üzere Aden
Körfezi, Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/2/2013,
16/1/2014 ve 3/2/2015 tarihli 956, 984, 1008, 1031, 1054 ve 1082 sayılı Kararlarıyla
birer yıl uzatılan izin süresinin Anayasa’nın 92’nci maddesi uyarınca 10/2/2016
tarihinden itibaren bir yıl daha uzatılmasına ilişkin tezkeresi (3/463)
4/2/2016
Türkiye Büyük Millet Meclisi
Başkanlığına
Aden Körfezi, Somali kara suları ve açıkları, Arap
Denizi ve mücavir bölgelerde vuku bulan korsanlık/deniz haydutluğu ve silahlı
soygun eylemleri hakkında 2008 yılından bu yana kabul edilen Birleşmiş
Milletler Güvenlik Konseyi kararları ve Türkiye Büyük Millet Meclisinin
10/2/2009 tarihli ve 934 sayılı Kararı’yla bir yıl için verdiği, bilahare
2/2/2010 tarihli ve 956 sayılı, 7/2/2011 tarihli ve 984 sayılı, 25/1/2012
tarihli ve 1008 sayılı, 5/2/2013 tarihli ve 1031 sayılı, 16/1/2014 tarihli ve
1054 sayılı ve 3/2/2015 tarihli ve 1082 sayılı Kararlarıyla birer yıl süreyle
uzattığı izin çerçevesinde, Türk Silahlı Kuvvetleri deniz unsurları
konuşlandırılmak suretiyle, bölgede seyreden Türk Bayraklı ve Türkiye
bağlantılı ticari gemilerin emniyetinin etkin şekilde muhafazası ve
uluslararası toplumca yürütülen korsanlık/deniz haydutluğu ve silahlı soygun
eylemleriyle müşterek mücadele harekâtına aktif katılımda bulunulması
sağlanmış, bu alanda Birleşmiş Milletler sistemi içinde ve bölgesel ölçekte
oynadığımız rolün ve görünürlüğümüzün pekiştirilmesi temin edilmiştir. 
Anılan bölgelerde meydana gelmeye devam eden
korsanlık/deniz haydutluğu ve silahlı soygun eylemleriyle uluslararası toplumca
mücadele edilebilmesine cevaz veren Birleşmiş Milletler Güvenlik Konseyinin
ilgili kararlarının süresi son olarak 10/11/2015 tarihli ve 2446 sayılı
Karar’la bir yıl daha uzatılmıştır.
Bu kapsamda, Türk Silahlı Kuvvetleri deniz unsurlarının
Aden Körfezi, Somali kara suları ve açıkları, Arap Denizi ve mücavir bölgelerde
görevlendirilmesi için 10/2/2009 tarihli ve 934 sayılı Türkiye Büyük Millet
Meclisi Kararı’yla Hükûmete verilen ve son olarak 3/2/2015 tarihli ve 1082
sayılı Karar’la 10/2/2015 tarihinden itibaren bir yıl uzatılan izin süresinin,
anılan kararlarda belirlenen ilke ve esaslar dâhilinde, 10/2/2016 tarihinden
itibaren bir yıl daha uzatılmasını Anayasa’nın 92’nci maddesi uyarınca arz
ederim.
 Ahmet
Davutoğlu 
 Başbakan
BAŞKAN – Sayın milletvekilleri, okutulan Başbakanlık
tezkeresi üzerinde Sayın Bakanın maddi hatadan kaynaklanan bir düzeltme talebi
vardır, onu alıyorum önce. 
MİLLÎ SAVUNMA BAKANI İSMET YILMAZ (Sivas) – Sayın
Başkanım, Başbakanlık tarafından Türkiye Büyük Millet Meclisine gönderilen
tezkerenin ikinci paragrafında Birleşmiş Milletler Güvenlik Konseyinin kararı
“2446” olarak sehven yazılmıştır, bu kararın “2246” olarak düzeltilmesi
gerekmektedir. 
Arz ederim. 
BAŞKAN – Kayıtlara geçmiştir. 
Başbakanlık tezkeresi üzerinde İç Tüzük’ün 72’nci
maddesine göre görüşme açacağım. 
Gruplara, Hükûmete ve şahsı adına 2 üyeye söz
vereceğim.
Konuşma süreleri, gruplar ve Hükûmet için yirmişer
dakika, şahıslar için onar dakikadır. 
Şimdi tezkere üzerinde söz alan sayın
milletvekillerinin isimlerini okuyorum: Hükûmet adına, Millî Savunma Bakanı
Sayın İsmet Yılmaz; gruplar adına, Milliyetçi Hareket Partisi Grubu adına
Gaziantep Milletvekili Sayın Ümit Özdağ, Halkların Demokratik Partisi Grubu
adına İzmir Milletvekili Sayın Ertuğrul Kürkcü, Cumhuriyet Halk Partisi Grubu
adına Ardahan Milletvekili Sayın Öztürk Yılmaz, Adalet ve Kalkınma Partisi
Grubu adına Malatya Milletvekili Sayın Taha Özhan; şahıslar adına, İstanbul
Milletvekili Sayın Dursun Çiçek, Düzce Milletvekili Sayın Faruk Özlü. 
Şimdi, ilk söz Hükûmet adına Millî Savunma Bakanı Sayın
İsmet Yılmaz’a aittir. 
Buyurun Sayın Bakan. (AK PARTİ sıralarından alkışlar)
Süreniz yirmi dakikadır. 
MİLLÎ SAVUNMA BAKANI İSMET YILMAZ
(Sivas) – Sayın Başkan, değerli milletvekilleri; Aden Körfezi,
Somali kara suları ve açıkları, Arap Denizi ve mücavir bölgelerde vuku bulan
deniz haydutluğu ve silahlı soygun eylemleriyle mücadele kapsamında Türk
Silahlı Kuvvetleri deniz unsurlarının yurt dışında görevlendirilmesine ilişkin
yüce Meclisin 3 Şubat 2015 tarihli ve 1082
sayılı kararıyla Hükûmete verilen bir yıllık izin süresinin uzatılması
maksadıyla verilen tezkere vesilesiyle huzurlarınızda bulunuyor, bu vesileyle
yüce Meclisi ve hepinizi saygıyla selamlıyorum.
Sayın Başkan, değerli milletvekilleri; değişen tehdit
algılamaları, güvenlik stratejileri ve küreselleşen dünyanın karşılıklı
ekonomik bağımlılık olgusu, başta yerküremizin yaklaşık dörtte 3’ünü kaplayan
deniz alanları olmak üzere, tüm ulusların kullanımına açık ulaşım yollarının
açık tutulmasını gerekli kılmaktadır. Bu kapsamda, dünya ticaretinin yaklaşık
yüzde 90’ının deniz taşımacılığıyla gerçekleştirildiği göz önüne alındığında
günümüzde denizlerin önemi ülkelerin güvenliği ve ekonomik kalkınması açısından
daha da artmıştır. 
Deniz taşımacılığı, demir yolu, hava yolu ve kara yolu
taşımacılığından çok daha ucuz ve ekonomiktir. Bu nedenle deniz taşımacılığı
dünya ticaretinde önemli bir paya sahiptir. Ancak, deniz taşımacılığındaki
artan ticaret hacmi, istikrarsız bölgelerde risk ve tehditleri de beraberinde
getirmiştir. Özellikle tezkerenin konusunu oluşturan Aden Körfezi, Somali kara
suları açıkları, Arap Denizi ve mücavir bölgelerde cereyan eden deniz
haydutluğu ve silahlı soygun olayları, uluslararası ticareti ve dolayısıyla da
bölgesel ve küresel güvenliği tehdit etmeye başlamıştır. 
Deniz haydutluğu ve silahlı soygun eylemleri sadece can
ve mal emniyetini tehdit etmekle kalmayıp seyrüsefer serbestisini de kesintiye
uğratmakta, deniz taşımacılığı ve uluslararası ticareti de olumsuz bir şekilde
etkilemektedir. Ayrıca, bu eylemler, Somali ile Afrika ülkelerine yapılan
insani yardımların deniz yoluyla intikalini de güçleştirmektedir. Bu nedenle de
sorun çok daha büyük bir güvenlik sorunu hâline dönüşmektedir. 
Aden Körfezi ve Somali açıklarında Somali’nin
egemenliği altında bulunan deniz alanlarını yeterince kontrol edememesi, siyasi
istikrarsızlık sonucu oluşan hükûmet ve otorite boşluğu, ekonomik sorunlar ile
modern teknolojik imkânlara sahip olan deniz haydutlarının açık denizlerdeki
geniş bir sahada faaliyet göstermeleri ve söz konusu haydutların tutuklanıp
yargılanması konusunda karşılaşılan sorunlar bu deniz haydutluğu ve silahlı
soygun olaylarının artmasının başlıca nedenleri olarak sayılabilir.
Deniz haydutluğuna yönelik çözüm anahtarının karada
olduğu değerlendirilmektedir. Çözüm, Somali’nin istikrarlı bir devlet hâline
gelmesi, iç düzeninin sağlanması, refah ve huzura kavuşmasıyla mümkündür. Bu
minvalde uluslararası toplumun kapsayıcı bir yaklaşımla müşterek hareket etmesi
ve etkin tedbirler alması gerekmektedir.
Ülkemiz bu çerçevede, deniz haydutluğuyla mücadelede
sürdürdüğü çabaların yanı sıra Somali’ye de yardıma devam etmektedir. Somali,
ülkemizin ilgisinden sonra dünyanın gündemine gelmiş bir ülkedir. Bu çerçevede
insani yardım, kalkınma ve altyapı projeleri ile siyasi uzlaşma çalışmalarına,
askerî ve güvenlik alanlarında yapılan çalışmalara Türkiye olarak destek
vermekteyiz. Bu kapsamda, Somali Silahlı Kuvvetlerinin teşkilat, eğitim
öğretim, askerî altyapı ve lojistik sistemlerinin iyileştirilmesi ile eğitim
desteği ve yardımı sağlamak maksadıyla Somali’de bir Türk görev kuvvetinin
teşkil edilmesi kararlaştırılmıştır. 
Türk görev kuvvetinin göreve başlamasıyla birlikte
Somali’de üst düzey yönetim kademesini oluşturacak potansiyeli haiz kadroların
yetiştirilmesi, Somali Silahlı Kuvvetlerinin harekât kabiliyeti kazanarak
ülkede güvenliği tesis etmesi ve istikrarın sağlanmasıyla Türkiye'nin yakın
coğrafyasında istikrarlı bir ülke hâline gelmesi ve ortaya çıkan durumların
millî menfaatler çerçevesinde değerlendirilmesi hedeflenmektedir. Türk görev
kuvvetinin karargâh eğitici grubu, emniyet grubu ve millî destek birliğinden
oluşan birinci grubunun bu yılın temmuz ayında Somali’de konuşlanması
planlanmakta olup bu doğrultuda çalışmalara devam edilmektedir. 
Tüm bunlara ek olarak ülkemiz, Somali’ye insani yardım
ve kalkınma alanında yaklaşık 400 milyon ABD doları yardım yapmıştır. Türkiye, uluslararası
toplumla birlikte, iş birliği hâlinde Somali’deki çok boyutlu faaliyetlerini
kararlılıkla sürdürmektedir. 
Tüm tehdit ve tehlikelere rağmen bu bölge dünya
ticaretinin önemli bir halkasını oluşturmaktadır. Süveyş Kanalı, Kızıldeniz ve
Aden Körfezi, Arap Denizi ve mücavir bölgelerden yıllık ortalama 22 bin adet
ticaret gemisi geçiş yapmaktadır. Bu geçişler, dünya ticaretinin yaklaşık yüzde
14’üne, dünya petrol ihracatının yüzde 26’sına karşılık gelmektedir. Tüm
bunların yanında, Avrupa’ya gelen petrolün yüzde 30’u, Amerika Birleşik
Devletleri ve Avrupa’ya giden toplam petrol ve petrol ürünlerinin yüzde 18’i de
bu bölgeden geçmektedir. 
Türk dış ticareti açısından da bölge hayati önemi
haizdir. Bu bölgeden geçen ticaret gemileriyle gerçekleştirilen Türk dış
ticaret hacmi 80 milyar ABD dolarıyla toplam ticaret hacmimizin yüzde 20’sini
oluşturmaktadır. Bölgeden geçiş yapan Türk Bayraklı veya Türkiye bağlantılı
ticari gemi sayısı yıllara bağlı olarak artış göstermektedir. 2010 yılında
geçiş yapan gemi sayısı yaklaşık 280 iken, 2014 yılında bu sayı 952 olarak
gerçekleşmiştir. Görüldüğü üzere söz konusu eylemlerin vuku bulduğu deniz
alanları da, uluslararası deniz ticaretinin başlıca güzergâhlarından biri de
Türk ticaret gemileri ve Türk mürettebatlı yabancı bayraklı gemiler tarafından
da yoğun bir şekilde kullanılmaktadır. 
Deniz haydutluğu, uluslararası deniz hukukunda ve 1982
tarihli Birleşmiş Milletler Deniz Hukuku Sözleşmesi’nde uluslararası bir suç
olarak tanımlanmaktadır. Aynı sözleşmeye göre, açık denizde veya herhangi bir
devletin yargı yetkisine tabi olmayan deniz alanlarında deniz haydutluğunun
önlenmesi amacıyla tüm devletlerin azami ölçüde iş birliği yapmaları
öngörülmüştür. Bu temel hukuki çerçeveye uygun olarak, Birleşmiş Milletler
Güvenlik Konseyi tarafından 2008 yılından günümüze kadar alınan toplam 12
kararla, Somali hükûmetiyle iş birliği içinde olmak kaydıyla, Birleşmiş
Milletler üyesi ülkelere gerekli tüm önlemlerin alınması bakımından yetki
verilmiştir. Birleşmiş Milletler Güvenlik Konseyinin aldığı kararlarla, söz
konusu hukuka aykırı eylemlere karşı ortak mücadeleye yönelik olarak
uluslararası toplumun yakın iş birliği ve eş güdüm yapmasını kolaylaştıracak
meşruiyet zemini güçlendirilmiştir. Bu kapsamda, bölgede deniz haydutluğuyla mücadele
faaliyetleri, hâlihazırda NATO, Avrupa Birliği, ABD önderliğindeki Birleşik
Deniz Kuvvetleri ve müstakil hareket eden devletlere ait gemiler olmak üzere
çok geniş bir uluslararası koalisyon tarafından yürütülmektedir. Ayrıca, deniz
haydutluğuna karşı, 1 Ocak 2009 tarihinden bu yana, ABD önderliğinde, ana
karargâhı Bahreyn’de bulunan Birleşik Deniz Kuvvetleri bünyesinde Birleşik
Görev Kuvveti 151 teşkil edilmiştir. 
Birleşmiş Milletler Güvenlik Konseyinin söz konusu
kararlarına istinaden, Türk Deniz Kuvvetleri unsurlarının Aden Körfezi, Somali
kara suları ve açıkları, Arap Denizi ve mücavir bölgelerde deniz haydutluğu ve
silahlı soygunla mücadele etmek üzere görevlendirilmesi maksadıyla, Türkiye
Büyük Millet Meclisi tarafından, Anayasa’nın 92’nci maddesi uyarınca, 10 Şubat
2009 tarihli ve 934 sayılı Karar alınmıştır. 
Somali Cumhuriyeti’nin 2009 yılında aldığı karar, Türk
gemilerine Somali ana karası açıklarındaki tüm sularda deniz haydutluğu ve
silahlı soygun olaylarına karşı fark gözetmeksizin müdahalede bulunma yetkisi
vermektedir.
Söz konusu yetkilere dayanarak, hem Birleşmiş Milletler
Güvenlik Konseyinin hem de Somali Cumhuriyeti’nin vermiş olduğu yetkilere
dayanarak, Türk Deniz Kuvvetleri, 25 Şubat 2009 tarihinden itibaren, bölgede
sürekli olarak, asgari 1 fırkateynini deniz haydutluğu ve silahlı soygunla
mücadele maksadıyla görevlendirmektedir. 
Türkiye Büyük Millet Meclisinin 10 Şubat 2009 tarihli
ve 934 sayılı Karar’ıyla Birleşik Görev Kuvveti 151 ile birlikte NATO Okyanus
Kalkanı Harekâtı emrinde dönüşümlü olarak görevlendirdiği fırkateynleri
vasıtasıyla deniz haydutluğuyla mücadele faaliyetlerine destek sağlanmaktadır.
Türkiye Büyük Millet Meclisi kararı çerçevesinde
bölgede görevlendirilen deniz kuvvetleri unsurları, deniz haydutları ve silahlı
soygun icra eden kişilere yönelik, Somali toprakları üzerinde herhangi bir kara
harekâtında görevlendirilmemektedir. 
Ülkemiz bugüne kadar deniz haydutluğuyla mücadele
harekâtına dönüşümlü olarak 1 fırkateyn ile 22 dönem destek vermiştir. Ayrıca,
2011 ve 2014 yıllarında, Türk Deniz Görevi Grubu aktivasyonu kapsamında 5
fırkateyn, 1 korvet ve 1 akaryakıt gemisiyle 2 dönem, 2015 yılında ise 3
fırkateynle toplam 5 dönem deniz haydutluğuyla mücadele harekâtına destek
sağlanmıştır.
Birleşik Görev Kuvveti 151’in komutası daha önce 4 kez
ülkemiz tarafından üstlenilmiştir. Böylece ülkemiz, NATO’daki görevleri dışında
bir Birleşmiş Milletler görevinde ilk defa denizde çok uluslu bir gücün
komutanlığını da yürütmüştür. Ayrıca, Türk Kızılayı adına Somali’ye insani yardım
malzemesi taşıyan 6 ticari gemiye, bölgede bulunan fırkateynlerimiz tarafından
deniz haydutluğu ve silahlı soygun riski bulunan bölgelerde refakat ve koruma
sağlanmıştır. 
Sayın Başkan, değerli milletvekilleri; harp gemilerimiz
tarafından Temmuz 2009’dan bu yana bu görev başarıyla yerine getirilmektedir.
Alınan önlemler neticesinde, Aden Körfezi, Somali kara suları ve açıkları, Arap
Denizi ve mücavir bölgelerde son bir yıl içerisinde Türk Bayraklı, Türk
bağlantılı herhangi bir ticari gemi saldırıya uğramamıştır. Bölgede icra edilen
askerî harekât ve ticaret gemilerinin aldığı koruyucu tedbirler sayesinde Mart
2010 tarihinden bu yana Türk Bayraklı, Türkiye bağlantılı herhangi bir ticari
gemi kaçırılmamıştır. Öte yandan, bölgede alınan güvenlik önlemlerinin bir
sonucu olarak, deniz haydutluğu ve silahlı soygun faaliyetlerinin kısmen
Afrika’nın batısına kaydığı, özellikle Gine Körfezi’nin deniz haydutları ve
silahlı soyguncuların hedefi hâline geldiği görülmektedir. 
Sayın Başkan, değerli milletvekilleri; Aden Körfezi ve
Somali açıklarında deniz haydutluğu eylemleri azalmış olmakla birlikte devam
etmektedir. Bu eylemlerden Türk ve Türkiye bağlantılı ticaret gemileri de zarar
görmektedir. Söz konusu eylemlerin özellikle muson yağmurlarının daha az olduğu
dönemlerde, mart, nisan, mayıs ve eylül, ekim, kasım aylarında artış gösterdiği
de gözlemlenmektedir. Bu nedenle, NATO tarafından, daimî olarak bölgede
faaliyet yapılması yerine tercihen haydutluk faaliyetlerinin artış
göstermesinin beklendiği dönemlerde varlık gösterilmesine karar verilmiştir.
Stratejik önemi her geçen gün artan bölgeye yönelik politikamız doğrultusunda,
bölgeden geçiş yapan Türk Bayraklı ve Türkiye bağlantılı ticaret gemilerinin
emniyetinin etkin şekilde muhafazasının, bölgeye yönelik yapılacak insani
yardım faaliyetlerine destek sağlanmasının, Birleşmiş Milletler sistemi
içerisinde ve bölgesel ölçekte etkinlik ve görünürlüğümüzün sürdürülmesi
maksadıyla, deniz haydutluğu ve silahlı soygunla mücadele için, NATO tarafından
da karar verildiği üzere, muson geçiş dönemleriyle sınırlı olmak üzere, NATO ya
da millî harekâtlar kapsamında belirlenecek dönemlerde bölgede varlık
gösterilmesinin bir gereklilik olduğuna inanmaktayız. 
Bu kapsamda, gerek tek başına bir güç olarak gerekse
üyesi olduğu uluslararası kuruluşlar vasıtasıyla geniş bir yelpazede, barışçıl,
ilkeli ve etkin bir güvenlik politikası izlemekte olan ülkemiz, bugün üzerinde
konuştuğumuz deniz haydutluğuyla mücadelede uluslararası toplumun müşterek
hareket etmesini, uluslararası etkin tedbirlerin alınmasını ve uygulanmasını da
desteklemektedir.
Sayın Başkan, değerli milletvekilleri; Suriye’de bir
insani dram yaşanmaktadır, Türkiye'nin bu konuya yaklaşımı da ortadadır. Sayın
Cumhurbaşkanımızın üzerine aldığı Anayasa’nın 103’üncü maddesinde belirtilen
Türkiye Cumhuriyeti’nin şan ve şerefini koruma görevini hukuk devleti
içerisinde yerine getireceğinden hiç kimsenin şüphesi olmasın, Türkiye bir
hukuk devletidir.
Bu düşüncelerle, Anayasa’nın 92’nci maddesi gereğince,
Türk Silahlı Kuvvetleri deniz unsurlarının, 10 Şubat 2009 tarihli ve 934 sayılı
Türkiye Büyük Millet Meclisi Kararı’yla belirlenen ilke ve esaslar dâhilinde
başlatılan ve son olarak 3 Şubat 2015 tarihli ve 1082 sayılı Türkiye Büyük
Millet Meclisi Kararı’yla 10 Şubat 2015 tarihinden itibaren bir yıl süreyle
uzatılan deniz haydutluğu ve silahlı soygunla mücadele görevinin Aden Körfezi,
Somali kara suları ve açıkları, Arap Denizi ve mücavir bölgelerde 10 Şubat 2016
tarihinden itibaren bir yıl süreyle bir kez daha uzatılması için gerekli yetkinin
verilmesi hususunda huzurlarınızda olan Hükûmet tezkeresine desteğinizi talep
eder, bu vesileyle yüce Meclisi bir kez daha saygıyla selamlarım. (AK PARTİ
sıralarından alkışlar) 
BAŞKAN – Teşekkürler Sayın Yılmaz.
MAHMUT TANAL (İstanbul) – Sayın Başkanım, Sayın
Bakanımız buradayken, tüm 80 milyonumuzu ilgilendiren bir husus var.
Sayın Bakanım, bize bu tezkerenin ekinde bulunan
Bakanlar Kurulu kararında “Birleşmiş Milletler Güvenlik Konseyinin ilgili
kararlarının süresi 10 Kasım 2015 tarihli, 2446 sayılı Kararı’yla bir yıl
uzatılmıştır.” demişsiniz, doğru. Şimdi, biz bunun, sözleşmenin tarafı
olduğumuz için bizim de burada Meclis olarak size verebileceğimiz yetkinin bu
Birleşmiş Milletler Güvenlik Konseyinin bir yıl… Yani 10 Kasım 2016’da süre
bitiyor; burada Meclisin yani yasamanın, Parlamentonun o tarihe kadar yetki
vermesi lazım. Burada size Birleşmiş Milletler Güvenlik Konseyinin vermediği
bir yetkiyi fazladan bir üç ay daha teklif etmiş oluyorsunuz. Bunun
farkındayız, bilginiz olsun, bu Parlamentonun da dikkatini çekiyorum.
Hepinize saygılarımı sunuyorum.
ERTUĞRUL KÜRKCÜ (İzmir) – Verelim mi, vermeyelim mi?
MAHMUT TANAL (İstanbul) – Bence vermeyelim, üç ayı
vermeyelim fazladan; bu, hukuksuz.
Teşekkür ederim Sayın Başkan.
BAŞKAN – Sayın Tanal, Birleşmiş Milletlerin dayanak
kararının süresini uzatmıyoruz, zaten daha önce 10 Şubat 2015 tarihinde verilen
bir süreyi, onun üzerinden bir yıllık süre uzatıyoruz. Dolayısıyla, bir mahzuru
yoktur yani.
MAHMUT TANAL (İstanbul) – 2017’ye erteleniyor Sayın
Başkanım.
BAŞKAN – Teşekkür ediyorum Sayın Tanal.
MAHMUT TANAL (İstanbul) – Ben teşekkür ediyorum.
ERTUĞRUL KÜRKCÜ (İzmir) – Başbakanlık tezkeresi, Meclis
Başkanlığı tezkeresi değil yani.
BAŞKAN – Gruplar adına ilk söz, Milliyetçi Hareket
Partisi Grubu adına Gaziantep Milletvekili Ümit Özdağ’a aittir.
Buyurun Sayın Özdağ. (MHP sıralarından alkışlar) 
Süreniz yirmi dakikadır. 
MHP GRUBU ADINA ÜMİT ÖZDAĞ (Gaziantep) – Sayın Başkan,
değerli milletvekilleri; ülkeler askerî güçlerini, ordularını önceliklerine
göre kullanmalı, konuşlandırmalıdırlar. İçinden geçtiğimiz dönemde Türkiye ağır
askerî ve terörist tehditlerle karşı karşıya olan bir ülkedir. Önümüzdeki
aylarda ülkemize yönelik askerî ve terörist tehditlerde artış olacaktır. PKK
terör örgütü ilkbaharda hem kırsal alanda hem de değişik kent merkezlerinde
bugün yaşananlardan çok daha kapsamlı eylemler yapmaya hazırlanmaktadır. Önemli
ilçe merkezlerine büyük miktarda PKK’lı terörist sızması başlamış durumdadır.
Büyük şehirlerde de PKK’nın sansasyonel eylemler yapmak üzere çalışmalarını
sürdürdüğünü, bazı şehirlerimizde -kısa zaman içerisinde- ses getirecek
eylemler yapmaya çalıştığını biliyoruz. Yabancı istihbarat servislerinin
elemanlarının da ülkemizin değişik kentlerinde örtülü operasyonlar
gerçekleştirmek için çalışmalar yaptığına dair bilgiler mevcuttur. 
Özetle, Türkiye ağır bir askerî tehdit ve güvenlik
tehdidiyle karşı karşıya olan bir ülkedir. Eğer AKP Hükûmeti hızla sıkıyönetim
kararı almaz ise Sayın Davutoğlu’nun Mardin’de açıkladığı sözde terörizmle
mücadele paketinin hiçbir sonuç alması mümkün değildir. Bugün yapılmakta
olanlar da bir terörizmle mücadele değil, sadece bir asayişi sağlama
hareketidir. Davutoğlu’nun açıkladığı paketin 1’inci maddesi, “psikolojik
bölüm” diye nitelendirdiği bölüme baktığımızda da ne yazık ki Davutoğlu’nun
Türkiye Cumhuriyeti devletinin kuruluşuna bakış açısı ile Abdullah Öcalan’ın
Türkiye Cumhuriyeti devletinin kuruluşuna bakış açısı arasında büyük
benzerlikler vardır. 
Değerli milletvekilleri, PKK’nın kent unsurlarının
hızla tutuklanması, kentlere sızmaların derhâl engellenmesi gerekiyor.
İlkbaharı beklemeden de Türk Silahlı Kuvvetlerinin kırsalda kapsamlı askerî
operasyonlara başlaması gerektiğini düşünüyoruz. 
Suriye iç savaşının Rus askerî müdahalesinden sonra
kazanmış olduğu dinamikler, PKK’nın oluşturmuş olduğu tehdidi daha da
artırmaktadır. PKK PYD, Suriye ordusu, Hizbullah ve Rusya, Deyrizor’da sıkışan
bir Suriye birliğini kurtarmak ve Haseke ile Deyrizor arasındaki irtibatı
kurmak için El Şeddadi adlı kasabaya ortak bir operasyon düzenleme kararı
almışlardır. Arap kaynakları artık, bu operasyondan açık şekilde bahsediyorlar.
Şimdi, bunun önemi ne, biliyor musunuz? PKK, ilk kez, Rus ordusunun
desteklediği Suriye ve Hizbullah birlikleriyle birlikte ortak bir çalışma
yapacak. 
Öte yandan, son günlerde, Suriye’ye yönelik bir askerî
müdahaleden bahsedilmeye başlandı. Sayın Erdoğan “Irak’ta yaptığımız hatayı
Suriye’de tekrarlamayacağız.” ifadesini kullandı. Televizyonlarımızda da
“Suriye’ye bir askerî müdahalede bulunursak neler olur, hangi sonuçlar ortaya
çıkar?” şeklinde tartışmalar yapılmaya başlandı. Ama, biz bunları tartışırken
sanıyor musunuz ki Suriye’de de hiçbir şey tartışılmıyor, Suriye Genelkurmay
Başkanlığı, Rus Genelkurmay Başkanlığı büyük bir rahatlık içerisinde Türkiye’deki
bu tartışmaları izliyorlar ve Türkiye’ye karşı hiçbir tepki geliştirmiyorlar.
Hâlen “Nuh-1” ve “Nuh-2” adlı iki planın tartışıldığını görüyoruz. “Nuh-1” ve
“Nuh-2” planlarının temel amacı ve hedefi şu: Türkiye’den Suriye’ye yönelik bir
askerî harekât olması durumunda, Rus desteğiyle Suriye ordusu Türkiye’deki
büyük barajlara füze saldırısı yapmayı ve barajları yıkmayı hedefliyor. 
Ayrıca, NATO müttefikimiz Amerika Birleşik Devletleri,
PKK PYD örgütünü -PKK’yı kastetmiyorlar, “PYD” diyorlar- terör örgütü olarak
tanımamakta ısrar ediyor ve bunun ötesinde, askerî iş birliği yapıyor ve
diplomatlarıyla da muhatap alıyor; askerî yardım yapıyor PYD’ye, PYD’nin ileri
askerî teknolojileri ve teknikleri öğrenmesini sağlıyor ve Amerikan Dışişleri
Bakanlığı PYD’nin terör örgütü olmadığını ileri sürüyor. Oysa, 23 Aralık
2015’te Amerika Birleşik Devletleri’nde senatörlere ve Temsilciler Meclisi
üyelerine bilgi vermek için çalışan Kongre Araştırma Servisindeki Jim Zanotti
adlı Kongre Araştırma Servisi üyesinin hazırlamış olduğu raporda PYD’den
PKK’nın kardeş örgütü diye bahsediliyor. Şimdi, buradan soruyoruz, Amerikan
Dışişleri Bakanlığı da açıklasın: Acaba, Kongre Araştırma Servisi bilinçli
olarak Amerikalı senatörlere ve Temsilciler Meclisi üyelerine yanlış bilgi mi
veriyor, yoksa Kongre Araştırma Servisi senatörlere ve Temsilciler Meclisi
üyelerine doğru bilgi veriyor da Amerikan Dışişleri Bakanlığı PYD’nin terör
örgütü olmadığını söylerken dünya kamuoyuna yanlış bilgi mi veriyor? 
Şimdi, Cumhurbaşkanı Erdoğan, Obama’ya “Ya PKK ya
Türkiye; kiminle müttefiksin, karar ver.” diye seslendi. Amerikan Dışişleri
Bakanlığı da hemen cevap verdi: “PYD’yi terörist örgüt olarak görmüyoruz.”
Şimdi, biz Milliyetçi Hareket Partisi olarak merakla bekliyoruz: AKP Hükûmeti
ne yapacak? Amerikalılar İncirlik’ten IŞİD’i vururken PYD’yle de iş birliği
yapıyorlar. Bakın, bunun altını çiziyorum, acaba Hükûmetten kimse var mı? Sayın
Bakan, siz buradasınız, doğru. Amerikalılar İncirlik’i kullanarak PKK terör
örgütüyle iş birliği yapıyorlar ve diyorlar ki… 
ŞAMİL TAYYAR (Gaziantep) – Genel Kurula hitap etsin
Sayın Başkan.
ÜMİT ÖZDAĞ (Devamla) – Hayır, hayır, Genelkurmaya hitap
etmiyoruz, AKP Hükûmetine hitap ediyoruz. Genelkurmay burada bizim muhatabımız
değil. Neden muhatabımız değil? Çünkü Genelkurmay…
MİLLÎ SAVUNMA BAKANI İSMET YILMAZ (Sivas) – “Genel
Kurul” diyor. 
COŞKUN ÇAKIR (Tokat) – “Genel Kurul” Sayın Özdağ,
“Genel Kurul…” 
BAŞKAN – “Genel Kurula…” diye söyledi efendim.
ÜMİT ÖZDAĞ (Devamla) – “Genel Kurul…” Pardon, yanlış
anladım sizi.
Ama, ben Bakana tekrar döneceğim. Çünkü Sayın Bakan,
burada zor bir görevle karşı karşıya; bir taraftan İncirlik’ten PYD’ye yardım
edildiğini biliyor ve Sayın Bakan aynı zamanda bir şeyi daha biliyor: Türkiye
içerisinde PKK eylemleri Ayn El Arap’tan yönetiliyor ve Ayn El Arap’tan
Türkiye’ye sızan silahlar var…
ERTUĞRUL KÜRKCÜ (İzmir) – Kobani.
ERKAN AKÇAY (Manisa) – Ayn El Arap.
ÜMİT ÖZDAĞ (Devamla) – …teröristler var ve biz,
Hükûmetin bir şey yapmasını bekliyoruz. Ne yapacaksınız? 
Bugün, Aden Körfezi, Somali kara suları ve açıkları ile
Arap Denizi’nde korsanlığa karşı görevli olan savaş gemilerinin görev süresinin
uzatılıp uzatılmayacağını konuşuyoruz. Sayın Bakanı dikkatle dinledim, notlar
aldım. Deniz haydutluğunun engellenmesi çok önemli. Somali’de Silahlı
Kuvvetlerimizin bir görev gücü oluşturması ve Somali Silahlı Kuvvetlerini
eğitmesi çok önemli. Umarız, bu askerî misyon bir siyasi misyonla da
güçlendirilir muhakkak. 
Aynı zamanda, bu tür operasyonlara katılmak, değerli
milletvekilleri, Deniz Kuvvetlerimize okyanus deneyimi sağlıyor; yabancı deniz
güçleriyle ilişki sayesinde Deniz Kuvvetlerindeki subayların daha iyi ve
gelişmiş bilgilere sahip olması, hem öğretmeleri hem öğrenmeleri sağlanıyor.
Ancak, Aden’e savaş gemisi yollayan Türkiye, Türkiye sınırından 35 kilometre
ileride olan Süleyman Şah Türbesi’ni koruyamıyor, askerlerini oradan geri
çekiyor. Binlerce kilometre ileriye savaş gemisi yolluyoruz, 35 kilometre
ilerimizden, hem de İstiklal Harbi sırasında, hem de Sakarya Savaşı sırasında
korumak için asker yolladığımız yerden, IŞİD’den korkarak asker çekiyoruz ve
IŞİD’den korkmak da bir fayda sağlamıyor çünkü IŞİD geliyor, Ankara’da Ankara
katliamını yapıyor. 
Peki, nasıl gidiyoruz Süleyman Şah Türbesi’ne? PYD’nin
yol göstermesiyle. PYD’yle teması kim ayarlıyor, bu teması ayarlaması için kim
kimden ricada bulunuyor? Bunları biliyoruz, bu Meclisin tutanaklarında var. Ve
şimdi, PYD terörist örgüt ama o terörist örgüt yol da gösteriyor Türk Silahlı
Kuvvetlerine. 
Savaş gemilerimizi Aden’e yollayacağız ancak Irak’a
yolladığımız askerlerimizi geri çekiyoruz. Şimdi, bu askerlerimizin orada
olması millî menfaatlerimizin gereğiyse neden çekiyoruz? Millî menfaatlerimizin
gereği değilse neden yolladık? Aden’e yollayalım savaş gemimizi ama bir yere
askerimizi yolladığımız zaman, iki hafta sonra, Obama telefon ettiğinde geri
çekmeyelim. 
Mesela, Katar’da askerî üs kurma kararı aldık.
Kurulacak üsse -Sayın Bakan beni düzeltir muhtemelen- 3 bine yakın asker
yolluyormuşuz. Neden askerî üs kuruyoruz Katar’da, kime karşı askerlerimiz
savaşacak? Türk askerinin Katar için ölmesini gerektirecek bir millî
menfaatimiz var mı? Basra Körfezi her an büyük istikrarsızlıklara sahne
olabilir. Mezhep geriliminin yaşandığı bir dönemden geçiyoruz. Neden en ön
safta Türk askeri Katar’da bulunsun? Yani, şimdi, sayın vekiller, oğlunuzun
Katar Emiri için ölmesini ister misiniz? Eğer oğlunuzun Katar Emiri için
ölmesini istemezseniz, neden başkasının çocuklarını Katar Emiri için
yollayalım? 
Doğu Akdeniz’de büyük bir deniz gücü yığılması var ve
Suriye iç savaşının nereye doğru gittiğinin belirsiz olduğu bir dönemde, AKP
Hükûmetinin Türk Deniz Kuvvetlerinin konuşlandırılması konusunda önceliklerini
tekrar gözden geçirdiğine inanmak istiyoruz. Hâlen Suriye iç savaşı devam
ediyor. Bazı analizciler, bu hızla devam etmesi durumunda, Rus hava desteğiyle
Suriye ordusunun, Hizbullah, Iraklı Şii militanlarının çok kısa bir süre içinde
muhalif cepheyi çökerteceğini, Halep’i alacağını ve ondan sonra Rakka’ya
yöneleceğini düşünüyor. Ancak, Rus ordusunun bu hızlı ilerlemesinin bölgeye
başka güçlerin müdahalesini doğuracağı da ifade ediliyor. Eğer böyle bir
müdahale olursa, sadece Suriye büyük bir savaş alanı hâline dönüşmeyecek, Doğu
Akdeniz de büyük bir savaş alanı hâline dönüşecek. AKP Hükûmetinin Genelkurmay
Başkanlığı ve Deniz Kuvvetleri Komutanlığıyla birlikte kapsamlı bir
değerlendirme yapmış olması gerekir. Yani, Doğu Akdeniz’de bu kadar ülkenin
filosu yığınak yapmışken, acaba Türk Silahlı Kuvvetlerinin Aden’e gemi
yollaması önceliğimiz midir? Bunu değerlendirmiş olması gerektiğine inanıyoruz
ve bu çerçevede, Milliyetçi Hareket Partisi, AKP Hükûmetinin Aden Körfezi,
Somali kara suları ve açıkları ve Arap Denizi’nde korsanlığa karşı görevli olan
savaş gemilerimizin görev süresinin uzatılması talebine “evet” diyecek ancak
altını çizerek ifade ediyoruz, bu değerlendirmelerin kapsamlı bir şekilde
yapılmış olduğuna, Sayın Bakan, inanmak istiyoruz. 
Hepinizi saygıyla selamlıyorum. (MHP sıralarından
alkışlar) 
BAŞKAN – Teşekkürler Sayın Özdağ. 
Halkların Demokratik
Partisi Grubu adına İzmir Milletvekili Sayın Ertuğrul Kürkcü. 
Buyurun, söz
sırası sizde. (HDP sıralarından alkışlar)
Sizin de süreniz yirmi dakikadır Sayın
Kürkcü. 
HDP GRUBU ADINA ERTUĞRUL KÜRKCÜ (İzmir) –
Sayın Başkan, sevgili arkadaşlar; partimiz bu tezkerenin uzatılmasına karşıdır.
Bu tezkerenin uzatılmasını istemiyoruz çünkü hiçbir tezkerenin uzatılmasını
istemiyoruz. Türkiye’nin uluslararası ilişkiler çerçevesinde askerî zora,
emperyalist paktlara, uluslararası saldırgan yapılara dâhil olmasını, buralarda
eşitsizlik ve zulmün bir aracı olmasını, komşu halklara ve hiçbir halka şiddet
uygulanması için Türkiye’nin üniforma giydirilmiş yoksul işçi ve köylü
çocuklarının alet edilmelerini istemiyoruz. 
Türk Silahlı Kuvvetlerinin de bu
görevleri yerine getirmektense Türkiye’nin yeniden kuruluşu bakımından olumlu
bir rol oynayabileceği bir konum kendisine belki benimseyebileceğini, o nedenle
sivil halkın, Türkiye’nin sivil yaşamının güçlenmesi ve derinleşmesi bakımından
üzerine düşenleri düşünmeye vakti olmasını ümit ediyoruz. 
Bakanın konuşmasını dikkatle dinledim. Bu
tezkerenin uzatılması ve Türkiye’nin Aden Körfezi’ndeki Amerikan görev gücü
Combined Task Force 151’e bir askerî destek sunması bakımından niçin bir
gerekliliğin devam ettiğini bize anlattığını düşünmüyorum. Yani ne oldu?
2009’dan beri bu Task Force bu bölgede faaliyet hâlindedir, Türkiye 2010’dan
beri tezkerelerle buraya askerî destek vermektedir. Ne olmuştur? 2010’da ne
olmuştur? 2011’de ne olmuştur? 2012’de, 2013’te, 2014’te, 2015’te ne olmuştur
ki de 2016’da yeniden, buraya kuvvet aktarımında bulunacağız? 
Aslında, Hükûmetin Meclisi bilgilendirme,
yapıp ettiklerinin hesabını Meclise verme konusundaki isteksizliği, hesap
vermeme alışkanlığı bu durumda da sürüyor. İşte “Deniz ticaret hacmi şöyledir,
çok fazla gemi Süveyş Kanalı’ndan geçmektedir dolayısıyla asker göndermemiz
gerekmiştir.” Bu ikisi arasında bir illiyet bağı kurulamaz, şundan ötürü
kurulamaz. Bu Task Force-151’e şu ülkeler asker veriyorlar: Avustralya,
Pakistan, Güney Kore, Amerika Birleşik Devletleri ve Birleşik Krallık.
Avustralya’yı, Pakistan’ı ve Güney Kore’yi anlayabiliriz, onlar Hint Okyanusu
ve Pasifik Okyanusu’nda çıkar sahibi, doğrudan doğruya bu deniz alanıyla ilişki
hâlindeki ülkeler. Amerika Birleşik Devletleri ve Birleşik Krallık’ı
anlayabiliriz, onlar da dünya hâkimiyeti peşinde koştukları için burada sancak
gösteriyorlar. Peki, Türkiye’ye ne oluyor? Örneğin, diğer Akdeniz ülkeleri,
İtalya, Yunanistan, İspanya; diğer Kuzey Afrika ülkeleri, örneğin Mısır, Süveyş
Kanalı doğrudan doğruya kendisinin olduğu hâlde, niçin burada asker
bulundurmuyor? Bu sorunun Türkiye açısından ekstra bir yanıtı olması lazım. Ne
olabilir bu? Bir askerî zorunluluk, örneğin, bizim deniz filomuzun
İtalya’nınkinden çok daha güçlü, Yunanistan’ınkinden çok daha güçlü olması
dolayısıyla daha çok çıkarın burada tartışma konusu olması da iddia edilemez.
Aslında, bunu iktisadi ve askerî gereklilikler açıklamaz, bunu sadece ve sadece
bir ideolojik gereklilik açıklar. Bu, stratejik derinlik perspektifinin dış
politikadaki tezahürlerinden biri dahadır. “Stratejik derinlik” dediğiniz şeyin
aslını şu oluşturur: Eski Osmanlı hinterlandında her fırsattan istifade, bayrak
göstermek. O yüzden, bu fırsatın çıktığı her yere temsilî asker göndermek
-şöyle ya da böyle- ama Osmanlı çıkarlarının takipçisi olmak aynı zamanda
Osmanlı hâkimiyetini de şu ya da bu şekilde anıştırmayı, onun gittiği yoldan
gitmeyi gerektirir ve bingo! 2015 yılında Türkiye Somali’de bir askerî üs de
kurmaya karar vermiştir çünkü Somali ticareti içerisinde Türk etkinliği
durmaksızın artmaktadır.
Şimdi, dolayısıyla, bütün bunları
haydutları önlemek için, haydutlara çok karşı olduğumuz için, haydut
sevmediğimiz için, haydutlar dünyaya zarar verdiği için değil, tam tersine bir
hâkimiyet perspektifinin parçası olarak yaptığımızı söyleyip ondan sonra bu
hâkimiyetten ne umulduğunu bu Meclise anlatmak gerekir. Aynı hâkimiyet projesi,
Katar’a bir askerî üs ve 3 bin asker aktarımını da içeren bir plan
çerçevesindedir ve bunları bağdaştıran şey, bir Sünni askerî güç oluşturulması
bakımından Suudi Arabistan ve Katar’la birlikte girişilen ilişkiler
çerçevesindedir. O yüzden, Somali'de haydutlukla mücadele için bulunduğumuzu
inandırıcı bir biçimde hiç kimseye anlatamayız.
İkincisi, bu “haydut” dedikleriniz kim? “Haydut”
dedikleriniz, Somali dağıldığı için, Somali Devleti ya da Somali Hükûmeti,
Somali'nin halkını korumakla ilgili olan güç diye bir şey ortada bulunmadığı
için, Somali'nin başlıca geçim kaynağı olan deniz, denizden çıkan bütün deniz
canlıları ve balık Somali'nin geçimlik ve ihracat için başlıca üretim kaynağı
olduğundan, kendi sularını korumak, kendi denizlerini korumak, kendi geçim
kapılarını korumak için bizzat yoksul balıkçıların oluşturdukları savunma
güçleriyle başladı bu iş. Yani sizin “haydutluk” dediğiniz şeyin temelinde,
aslında bütün haydutlukların temelinde olduğu gibi ezilmişlik ve yoksulluk
vardı. Bu insanlar kedilerini koruyan bir güç olmadığı için kendilerini korumak
üzere bu mücadeleye giriştiler. O yüzden de bütün bu “korsan” denilen güçlerin
hepsinin adlarının içerisinde Somali halkının savunması, Somali'nin
çıkarlarının savunması gibi adlar var.
Özetle diyeceğim, “haydut” dediğiniz Somaliliyi
kazıyın, altından bir yoksul balıkçı çıkar. Dolayısıyla, Türkiye, yoksul
balıkçıların kendi sularını korumak için, büyük ülkelerin büyük teknelerine
karşı kendilerini müdafaa etmek için kurarak başladıkları ve elbette, sonunda
zıvanasından çıkmış olan ama eninde sonunda bir sahici insani sebebe dayanan bu
haydutluğun sebepleriyle değil, sonuçlarıyla ilgilenmek de çözümün değil,
sorunun bir parçası olarak aslında, sorunu bir kere daha içinden çıkılmaz hâle
getirmektedir. Bu nedenle, Halkların Demokratik Partisi, bu açıdan da böyle bir
görev gücünde yer alınmasının aslında sorunu büyüttüğü kanaatiyle Türkiye’nin
ordusunu, donanmasını buradan çekmesi talebindedir.
Başbakanımız der ki: “Türkiye, Somali’de çatışan
taraflar arasında bir aracı rol de oynayacaktır.” Dağılan Somali’de bugün 3
tane kuvvet merkezi var; bu üç merkezden biriyle Türkiye ilişki hâlinde, diğeri
El Şebab’ın kontrolü altındaki bölgelerdir, öbürü de “Puntland” denilen, esasen
“korsan” dediğiniz insanların daha çok bulundukları bölgelerdir. Şimdi, hikmeti
daha çok anlaşılıyor Sünni denkleminde yer almanın, aynı zamanda, El Şebab ile
Mogadişu Hükûmeti arasında bir aracı rol oynamanın ki “El Şebab” dediğimiz şey
El Kaide’nin yerel bir yansımasıdır.
Bütün bunlar arasında, herhangi bir ufku olmaksızın
girişilmiş ilişkilerin bir parçası olarak burada bir deniz görev gücü
oluşturuyoruz. Bu stratejik derinliğin nelere mal olduğunu, stratejik bir
derinlikten çok stratejik bir çukura dönüşmüş olan bu stratejinin nelere mal
olduğunu dün kamuoyuna yayınlanan Avrupa Birliği heyetleri ile Cumhurbaşkanı
arasındaki görüşmenin tutanaklarından çok iyi gördük.
Suriye’yle niçin ilgileniyoruz? Orada din
kardeşlerimizin canı yandığı için, değil mi, gerekçesi odur. Orada Suriye
Hükûmeti kendi yurttaşlarına kötü muamele ettiği için onları koruyoruz, onları
esirgiyoruz, onlar korunsun diye IŞİD’e bile destek veriyoruz, onları burada
himaye ediyoruz ve Avrupa’ya göç etme sırası geldiğinde Avrupalı hükûmetlerle
pazarlık masasına oturuyoruz. Bütün bu iddiaların, insani iddiaların hepsini
çürüten bu korkunç pazarlığın tutanaklarını okumayı herkese tavsiye ediyorum.
Cumhurbaşkanı, Avrupalılara meydan okuyor, diyor ki: “Bir tek çocuğun
cenazesiyle değil, 10-15 bin cenazeyle Ege kıyılarında karşı karşıya kalırsınız
kapıları açarsam. Otobüslere bindirip gönderirim onları Bulgaristan, Yunanistan
kapılarına, gününüzü görürsünüz. Yılda 3 milyar vereceksiniz, bir seferde 3
milyar yetmez.” 
Şimdi, böyle bir tartışmanın stratejik bir derinlik
içerdiğini kim söyleyebilir? Kim bütün bunların din kardeşleriyle ilişkinin bir
fonksiyonu olduğunu bize anlatabilir? Aslında Türkiye de, öteki ülkeler de,
Avrupa da, hepsi çımçığ devlet çıkarları, çımçığ maddi menfaatler üzerine,
bütün insanların ortak ilgisini çekebilmek için, bir ortaklık duygusu
yaratabilmek için uydurdukları gerekçelerin arkasında, bildiğimiz hâkimiyet
planlarını yürütüyorlar.
Sevgili arkadaşlar, Türkiye Büyük Millet Meclisi bu
aklı yürütmelidir. “Devletimize lazım olur. Bütün bu itirazlardan sonra, günün
birinde bize de lazım olur, biz de devlet olabiliriz, o yüzden donanmamızı Aden
Körfezi’ne göndermeye karşı çıkmayalım.” diyerek bu işleri idare edemez çünkü
bir kere “Devlet çıkarının Silahlı Kuvvetler tarafından temsili.” diye bütün
meseleler gerekçelendirilmeye başlandığında iç politika da elinizden kaçar
gider.
İç politikanın elimizden nasıl kaçıp gittiğini, Meclisin
elinden nasıl kaçıp gittiğini Cizre’de, Sur’da, Silopi’de uygulanan vahşet
siyasetiyle, vahşet harekâtlarıyla hep birlikte görüyoruz. 
Tutalım ki PKK bir isyan başlattı, tutalım ki bir
şiddet olayı gerçekleşti. Bu şiddet olayıyla başa çıkmak için Meclis
Başkanlığına verdiğimiz soru önergesi Başbakanlığa iletilmedi. Başbakana sorduk
çünkü bu harekât planıyla ilgili çok önemli bir bilgi, çok önemli bir haber
Türkiye medyasının, daha çok da sosyal medyasının, İnternet’in çeşitli
kanallarında yayınlandı. 
“Çöktürme Harekât Planı” adı verilen bir plan var elde.
2014 Eylülünde Kamu Düzeni ve Güvenliği Müsteşarlığınca hazırlanarak
Genelkurmay Başkanlığına sunulan, Genelkurmay Strateji Plan Dairesi Strateji
Şube Müdürlüğünün “Çöktürme” adını verdiği, “gizli” ibareli bir eylem planı
yürürlüktedir. Bu eylem planının hakikaten olup olmadığını, Cizre’de, Sur’da,
Silopi’de gördüğümüz manzaranın bazı sorumsuz unsurların değil, bizzat devletin
derununda, en ciddi askerî planların yapıldığı yerde yapılıp yapılmadığını aydınlatmasını
Hükûmetten istedik. Savunma Bakanımız burada, tekrar da önünde soruyorum. Ve
Meclis Başkanlığına gönderdiğimiz bu soru önergesi “Onu soramazsın, bunu
soramazsın.” diye bize iade edildi. 
Sevgili arkadaşlar, sizin görevlendirdiğiniz memurlar
sizin sorduğunuz soruları, soru önergelerini Meclis Başkanı adına size iade
ediyorlar “Öyle soru soramazsın.” diye. Öyle soru sorarım, şimdi burada
sorduğum soruları okuyacağım: 
1) Hükûmetiniz Eylül 2014’te Kamu Düzeni ve Güvenliği
Müsteşarlığına bir savaş simülasyonu eylem planı hazırlığı talimatı vermiş
midir? Ki bu eylem planı şununla özet olarak ifade edilebilir: Ablukaya alınan
yerleşkelerde yaşamsal alanlar tahrip edilerek geri dönüş koşulları ortadan
kaldırılacak, kitlesel imhalar, tutuklama ve boşaltmalarla yerleşkeler huzura
kavuşturulacaktır. Yapılacak bastırma operasyonlarında 10 ila 15 bin imha, 8
bin civarı yaralı, 5-7 bin arası tutuklama, bombalanmış küçük ve büyük yerleşim
alanlarında 150-300 bin civarı insanın yer değiştirmesinin planlanmakta olduğuna
dair bir harekât planından söz ediyoruz. Soruyorum: Bunun için Hükûmet bir
talimat verdi mi? 
2) Eylül 2014 sonrasında veya öncesinde düzenlenen MGK
toplantılarında yukarıda sözü edilen eylem planı üzerinde görüşme yapıldı mı?
Yapılmışsa bu görüşmenin içeriği nedir? 
3) Eylül 2014’te Kürt sorununun çözümü hedefiyle barış
ve müzakere sürecinin henüz süregitmekte olduğu bilinmektedir. Yukarıda iddia
edilen planın çözüm süreci içinde hazırlanmasının sebebi nedir? Hükûmetin ve
Genelkurmayın müzakere sürecinde bu çapta bir imha planı hazırlığı içinde
olduğu, müzakereyi PKK lideri Abdullah Öcalan’la doğrudan yürüten devlet
heyetinin bilgisi dâhilinde midir? 
4) Basında, yukarıda sözü edilen planın güncellenerek
Hükûmetiniz tarafından onaylanıp yürürlüğe konulduğu iddia edilmektedir. Bu
iddialar doğru mudur? Eğer doğruysa bu karara ne zaman varılmıştır? Bu karardan
AKP milletvekillerinin haberi var mıdır? Bu planla ilgili Türkiye Büyük Millet
Meclisinde grubu olan partilerin bilgilendirilmemesinin nedeni nedir?
5) Yukarıda yer alan planın içeriğiyle günümüzde Cizre,
Nusaybin, Silopi, Sur, Dargeçit ve Silvan ilçelerinde devlet güvenlik güçleri
tarafından uygulanan yöntemlerin tıpatıp örtüştüğü görülmektedir. Gerek sivil
kayıpların yüksekliği gerekse yöntem ve strateji açısından söz konusu ilçelerde
uygulamaya konulan devlet pratiğiyle yukarıda sözü edilen çöktürme eylem planı
arasındaki bu tam uyum hangi sebepten kaynaklanmaktadır?
6) Türkiye Büyük Millet Meclisi komisyonlarına bilgi
veren uzmanlar, Kürtlerin haklarını elde etme hedefiyle silahlı mücadele
yürüten PKK’nin savaşçı sayısının 3 ila 5 bin arasında olduğunu
bildirmişlerdir. Sözünü ettiğim komisyonlar çözüm süreci sırasında Mecliste
kurulmuş olan ve birinin Başkanlığını da yanlış bilmiyorsam Sayın Naci
Bostancı’nın yaptığı komisyondur. Söz konusu çöktürme planının 10 bin ila 15
bin imha, 8 bin civarı yaralıyla sonuçlanması öngörüldüğüne, PKK savaşçılarının
önemli bir bölümünün de Türkiye toprakları dışında konuşlandığı bilindiğine
göre Hükûmetinizin bu planla emri altındaki silahlı güçlerin binlerce sivil
yurttaşımızın yaşam hakkına son vermesini göze aldığı anlaşılmaktadır.
Sivillere yönelik, hiçbir yasaya, uluslararası anlaşmalara ve taahhütlere,
demokratik ölçütlere sığmadığı açıkça ortada olan bu plana Hükûmetiniz hangi
gerekçeyle onay vermiştir? Bu şiddette bir harekâtın gerçekleştirilmesi için
Türkiye Büyük Millet Meclisine bilgi vermek, sıkıyönetim ya da olağanüstü hâl
ilan etmek gereği neden duyulmamıştır?
7) Raporda yer alan, yapılacak bastırma operasyonlarında
şu kadar imha, şu kadar yaralı, şu kadar yer değiştirme planlandığı ifadesi
doğruysa bu planlanan eylemlerin tehcir ve soykırım tanımlarına uyduğu
gözlenmektedir. Bu eylemlerin insanlık suçu olduğu ve Türkiye'nin, Soykırımı
Önleme Uluslararası Sözleşmesi’nin imzacılarından biri olduğu düşünüldüğünde bu
sözleşmeden kaynaklı uluslararası yükümlülüklerinizi karşılamak için
Hükûmetiniz tarafından hazırlanan veya hazırlanmakta olan bir eylem planı da
var mıdır? 
8) Söz konusu plan Hükûmetinizin bilgisi dışında
olmakla birlikte gerçek ise Türkiye Cumhuriyeti’nin bağrında Kürt soykırımını
hedefleyen bir örgütün kurulmuş olduğu anlaşılacağına göre Hükûmetiniz bu suç
örgütüne karşı harekete geçmek üzere nasıl bir hazırlık öngörmektedir?
9) Türkiye’nin de imzacısı olduğu 1949 Cenevre
Protokolleri’ne ek 2 no.lu Ek Protokol’ün ülke içindeki silahlı çatışmaları
düzenleyen 1’inci maddesinin “devletin silahlı güçleri ile muhalif ya da başka,
örgütlü ve sorumlu bir kumanda altındaki silahlı güçler arasındaki silahlı
çatışmalar” bahsinde çatışmanın tarafları bakımından somut yükümlülükler
içerdiği bilinmektedir. Bunların arasında, sivillerin korunması, kültürel
varlıkların ve kutsal mekânların korunması, işkence ve insan onuruyla
bağdaşmayan muamelelerin yasaklanması gibi hususlar yer almaktadır. Buna göre
hem yukarıda sözü edilen eylem planı hem de Cizre, Nusaybin, Silopi, Sur,
Dargeçit ve Silvan ilçelerinde gerçekleştirilen operasyonlarda bu protokole
uyulması planlanmış mıdır?
İki soru daha var fakat onları okumayacağım.
Şimdi şunu sormak istiyorum: Demek ki siyasetin icrası
bakımından askerî vasıtalara başvurduğunuzda, hatta askerî vasıtalara
başvurduğunuz zaman siyasetin icrasını doğrudan doğruya askerî vasıtalara ve
askerî kurumlara devrettiğinizde elinize geçecek olan şey bundan başka bir şey
değildir. Silahlı Kuvvetleri burada birinci dereceden sorumlu ya da suçlu
göremeyiz, sadece tek bir sebeple, kararı alan ve bu kararın alınması için
harekete geçen onlar olmadığı için, yoksa bu planın uygulanması sırasında onlar
da bunlara itiraz edebilirlerdi, onlar da bunların aslında Türkiye'nin tarafı
olduğu uluslararası sözleşmelere aykırı olduğunu ifade edebilirlerdi, bunu
yapmadılar ama Hükûmet bunu yaptı. Eğer yapmadıysa burada çıkıp söylensin “Biz
yapmadık.” diye. O zaman ben soruyorum: Silvan’da, Cizre’de, Nusaybin’de,
Silopi’de bu sivilleri öldüren kimdir ve bu sivillerin ölümüyle övünen kimdir,
çıksın Meclise hesap versin. (HDP sıralarından alkışlar)
BAŞKAN – Gruplar adına üçüncü söz, Cumhuriyet Halk
Partisi Grubu adına Ardahan Milletvekili Öztürk Yılmaz’a aittir. 
Sayın Yılmaz, buyurun. (CHP sıralarından alkışlar) 
Süreniz yirmi dakikadır. 
CHP GRUBU ADINA ÖZTÜRK YILMAZ (Ardahan) – Sayın Başkan,
değerli milletvekilleri; Hükûmetin, Aden Körfezi, Somali kara suları ve
açıklarında, Arap Denizi ve mücavir bölgede Türk Silahlı Kuvvetleri deniz
unsurlarının bir yıl süreyle daha görevlendirilmesi konusunda Meclise getirmiş
olduğu tezkere konusunda Cumhuriyet Halk Partisi adına söz almış bulunmaktayım.
Hepinizi saygıyla selamlıyorum. 
Bu tezkere, Birleşmiş Milletler Güvenlik Konseyinin
kararları, akabinde Avrupa Birliğinin görev gücü ve NATO’nun görev gücü
çerçevesinde şekillenmiş bulunmakta ve Türkiye de buraya aktif bir şekilde
katkı yapmaktadır. Dolayısıyla, grubumuz adına bu tezkereye biz onay vereceğiz.
Bununla birlikte, bu görev gücünün
bulunduğu bölgeye baktığımız zaman, özellikle Kızıldeniz’in iki yakasında, bir
tarafında Yemen, iç savaş yaşıyor, bir yıldır korkunç bir iç savaş yaşıyor, şu
anda paramparça olmuş durumda; diğer tarafında ise Somali, yine keza, büyük bir
terör tehdidi altında, El Kaide bağlantılı El Şebab terör örgütünün yoğun
tehdidi altında. Yemen’de de keza, Hutilerle yeni cumhurbaşkanı arasındaki
sürtüşme, akabinde El Kaide’nin o bölgeye hâkim olması, yeni bir Sünni bölgenin
yaratılması, bu bölgede de çalkantılı bir siyasi durum ortaya çıkarmıştır.
Bizim, bu bölgedeki ticaret akışının, doğudan batıya, batıdan doğuya giden
ticaret akışının güvenliğini sağlamamız ve buraya destek olmamız, uluslararası
toplumla birlikte hareket etmemiz tabii bir şey, dolayısıyla bu tezkereyi
destekleyeceğiz. 
Biliyorsunuz, eski dünyada, bu güzergâh, özellikle
Kızıldeniz ve Babülmendeb Boğazı çok uzunca bir süre Baharat Yolu’nun ana
güzergâhıydı, bugün de aynı kritik önemini korumaktadır. 
Hükûmetin bu tezkeresine okey verirken dış politikayla
ilgili başka konularda bizim ciddi kaygılarımız ve çekincelerimiz var.
Müsaadenizle onları paylaşmak istiyorum.
Öncelikle Suriye eksenli konuşmak istiyorum. Türkiye,
Suriye’de bugün Türkiye-Suriye denkleminin hem askerî olarak hem siyasi olarak
dışına itilmek istenmekte ve önemli ölçüde itilmiş durumdadır. Obama yönetimi
başa gelirken iki cephede yani Afganistan ve Irak’ta savaşı sonlandıracağını
belirtmişti ve o dönem kendi iç kamuoyundan büyük bir destek almış ve seçimleri
kazanmıştı. Bugün, Obama yönetiminin gitmesine, görevi bırakmasına yedi, sekiz
aylık bir süre kaldı. Afganistan’daki askerî güç çekildi ama hâlâ devam ediyor
çekişme, Irak’taysa IŞİD belası Irak’ı sardı. Üstüne üstlük Suriye’yle ilgili
süreç, Suriye’deki iç savaş olanca hızıyla devam ediyor. Obama yönetiminin bu
süreç içerisinde Suriye’deki savaşı sonlandırma konusunda işi sağlam tutacağını
şahsen düşünmüyoruz. Seçim atmosferine girildi Amerika’da. 
Dolayısıyla, bu savaşın başlamasında o dönemdeki
Amerika’nın tutumu ile şu andaki Amerika’nın tutumu arasında ciddi bir fark
ortaya çıkmış durumda. Amerika Birleşik Devletleri Suriye’deki iç savaş
başlamadan önce Esad’ın koşulsuz olarak gönderilmesini istiyordu, Türkiye de
aynı noktadaydı ve hatta Türkiye’ye -tırnak içerisinde- gaz veriyordu. Amerika
Birleşik Devletleri ve Batı, Esad’ın birkaç haftada, daha sonra olmayınca
birkaç ayda, olmayınca birkaç yılda gideceğini o zaman seslendiriyordu. Bugün
5’inci yılına giriyoruz ve Suriye’deki iç savaş olanca hızıyla devam ediyor.
Peki, değişen ne oldu? Değişen, Amerika’nın Suriye politikasında kritik
değişiklikler oldu bizi etkileyen. Biz Amerika ve Batı’yla Suriye politikasında
ters düştük, iki konuda ters düştük: Bir, özellikle, IŞİD’in Suriye’ye
yerleşmesi, IŞİD’in Irak’a yerleşmesinden sonra, Amerika için Esad’ın
gönderilmesi birinci öncelik olmaktan çıktı. Evet, Esad’ın gönderilmesinden
mutlu olurlar belki ama şu anda Esad’ın gönderilmesinden ziyade, IŞİD’in
temizlenmesi öncelikli strateji oldu, Türkiye için ise hâlâ Esad’ın
gönderilmesi birinci strateji; burada biz ters düştük. 
İkinci ters düştüğümüz konu, bizim için, Türkiye için
bütün gücümüzle lanse ettiğimiz PYD konusu. Hükûmet her defasında PYD’yle
ilgili süreci anlatırken PYD’yi terör örgütü olarak belirtmekte ancak Amerika
Birleşik Devletleri PYD’yi arazide kendisine destek veren en önemli kritik
müttefik olarak görmekte. Bizim ikinci ters düştüğümüz nokta, Amerika’yla, PYD
konusu. Dolayısıyla, başlangıçta, bizim Batı’yla olan ittifakımız, Suriye
konusunda, bugün iki konudan dolayı ciddi darbe almıştır. Diğer taraftan,
Suriye iç savaşı başladığında Esad köşeye sıkışmıştı, çok dar bir alanı kontrol
ediyordu. Nüfus olarak her ne kadar önemli bir nüfussal bölge elinde olsa da
toprak olarak daralmıştı, yüzde 30’u kontrol ediyordu. Bugün, Esad, özellikle,
Rusya’nın 30 Ekimdeki bombardımana başlamasıyla birlikte çok büyük bir alan
kazandı, Esad’ın toprakları yüzde 18 daha arttı ve Esad bugün, muhalifleri
köşeye sıkıştırmıştır. Bugün, muhalifler darmadağın. Bugün, Rusya’nın
bombardımanıyla arazide Esad’ın eli güçlenmiştir, yarın tekrar Cenevre masasına
oturdukları zaman Esad ekibinin diplomatik olarak da eli güçlenmiştir. 
Gelişim çizgisine baktığımız zaman, şu anda bizim gördüğümüz,
Esad Suriye’nin nüfus olarak yüzde 75’ini kontrol ediyor, topraklarının ise çok
büyük bir bölümünü kontrol ediyor, birkaç şehir dışında tamamen Esad’ın
kontrolüne geçmiş durumda. Bölgede çok ciddi, radikal toprak değişiklikleri
oldu kontrol açısından. 
Bakınız, normalde biz, muhaliflerin, bizim
desteklediğimiz, İstanbul’da yedirip içirdiğimiz, toplantılar düzenlettiğimiz,
planlar yaptırdığımız muhaliflerin Şam’a yürümesini beklerdik ama muhalifler
bugün Türkiye’ye kaçıyor, muhalifler Türkiye’ye kaçıyor. Diğer taraftan,
Esad’ın çekilmesini ve muhtemelen birkaç ülkeye, örneğin, Rusya’ya sığınmasını
beklerdik, Esad Şam’da daha sağlam oturuyor. Suriye üniter bir yapıydı, üniter
yapı olarak kalacağını düşünüyorduk, sadece Esad’ın değişeceğini düşünüyorduk
ve Esad dışındaki bütün Baas sisteminin kalacağını, kalmasa bile Suriye’nin
üniter olarak devam edeceğini düşünüyorduk, bugün Suriye paramparça oldu. Yarın
Esad bütün topraklarda kontrolü sağlasa bile Suriye birlikte kalamayacak, yeni
dinamikler çıktı. Bizim, müzakere heyeti olarak Riyad eksenli Yüksek Müzakere
Heyetini Cenevre’ye gönderdiğimizde gördük ki aralarında bir anlaşma bile yok
doğru dürüst, yamalı bohça gibi, birinin söylediğini diğeri tasvip etmiyor,
böyle bir muhalefetten bahsediyoruz biz. Bu muhalefetin Cenevre’de Esad’ın
karşısında bir başarı elde etmeyeceği zaten gidişinden belliydi. 
Şimdi ne oluyor? Rusya tekrar Halep ile Türkiye
arasındaki koridoru kesti. Bir harita göstermek istiyorum size, bakınız, bu
haritada Halep çevrelendi, Halep ile Afrin arasında -doğudan Ruslar vurarak
Afrin’le birleştirdi- çok dar bir alan kaldı. Muhtemelen Halep düşüyor.
Biliyorsunuz, Halep’in yarısı şu an itibarıyla Esad rejiminin, diğer yarısı
muhaliflerin elindeydi. Halep’ten büyük bir göç var, bir kısmı kuzeye gidiyor,
bir kısmı batıya gidiyor, Halep boşalıyor. Muhtemelen, böyle giderse, Rusya
bombardımanı devam ederse Halep de düşüyor. Biz, Emevi Camisi’nde Cuma namazına
giderken Suriye ordusu Türkiye sınırına dayandı, 3-5 kilometre kaldı.
Biz basında ne görüyoruz birkaç gündür? Diyorlar ki: “1
Mart tezkeresinde yapılan hatalar Suriye’de tekrarlanmayacak.” Yani ne demek
isteniyor? Suriye’ye bir müdahale imasında bulunuluyor. Peki, biz bu müdahaleyi
yaptığımızı varsayalım ve Suriye’ye girdiğimizi varsayalım, Amerika bizi
desteklemiyor, iki konuda da bizimle ters düşmüş. Batı’nın bütün önceliği
mülteciler olmasa Suriye’nin yüzüne bile bakmayacak. Kime güvenerek biz bu
harekâtı yapacağız? NATO Anlaşması’na göre, kendi topraklarımıza dönük bir
saldırı olması hâlinde NATO bizi koruyabilir. Peki, biz dışarıya çıktığımız
zaman, orada bir çatışmaya maruz kaldığımız zaman NATO’nun gelip bizi
koruyacağını mı zannediyoruz? 
Avrupa Birliğinin Türkiye'yi mülteci kampına dönüştürme
politikasına bir an önce son vermeliyiz. Çok aşağılık bir dil kullanıyorlar. 3
milyar euro para veriyorlar diye bütün burayı mülteci kampına çeviriyorlar.
Kavimler Göçü mü bu ülke? Onun için, gerekirse bu parayı iade etmek lazım,
başlarına çalmak lazım ve bunu iade edip almamak lazım çünkü biz bağımsızlıktan
gelen bir ülkeyiz. (CHP ve MHP sıralarından alkışlar) Biz 3 milyar euroyla
kendi vicdanımızı, haysiyetimizi, duruşumuzu satmamalıyız. Kaldı ki bu parayı
bize doğrudan da vermiyorlar. Bunu, Birleşmiş Milletler kanalıyla vermek
istiyorlar, başka ajanslar kanalıyla vermek istiyorlar, “cash” olarak getirip
Türkiye’ye vermiyorlar. Dolayısıyla, bizim bu konuda da doğru dürüst bir
politika takip etmemiz lazım. Mültecilere indirgemememiz lazım bizim AB’yle
ilişkilerimizi. Sanki mültecilere iyi bakmazsak AB politikamızda ciddi bir
sekte olacakmış gibi, zaten sekte var. Biz mültecileri niye bir daha ön şart
yapmak istiyoruz, yeterince ön şart varken?
Bir başka konuya değinmek istiyorum. Amerika’yla,
Batı’yla sadece Suriye konusunda ters düşmüyoruz, Irak konusunda da ters
düşüyoruz. Nereden anlıyoruz? Başika’dan anlıyoruz. Biz Başika’ya asker
gönderirken Amerika Birleşik Devletleri’nin tutumunu görmedik mi? Amerika
Birleşik Devletleri Irak’a bizim müdahil olmamızı istemiyordu ve dolayısıyla
orada bocaladık çünkü politika açısından küresel bir politika oluşturulurken
dünyadaki genel gidişat, eksen de takip edilir, tek başına hareket edilmemesi
gerekiyor. Bu konuda maalesef biz yeterince gündemi okuyamadık ve Amerika’nın
tepkisini de değerlendiremedik. 
Şimdi, Amerika seçime gidiyor. Amerika’nın Suriye’de
bir çözüm yapıp seçime gideceğini düşünüyor muyuz? Suriye kaos içerisinde
kalabilir. Peki, elde ne var? Elde kalan tek diplomatik çözüm var, o da zayıf,
cılız. Bu diplomatik çözümü çalıştıracak kim? Amerika ve Rusya, büyük ülkeler,
Batı ve bizler ama bu diplomatik çözümün şu anda şartları da ortadan
kaldırılıyor arazideki gelişmelerle. Ve öyle bir noktaya getiriliyor ki Esad
oturduğu zaman daha güçlü bir şekilde oturacak ve muhalifler daha cılız bir
şekilde oturacak ve dolayısıyla bazı şartlar diğer tarafın koşulları
dinlenmeden bertaraf edilerek dikte edilmeye çalışılacak. Dolayısıyla, bu
konuda da, bizim, diplomatik çözüm konusunda da işi sağlama almamız gerekiyor. 
Diğer bir konu Rusya’yla ilişkiler. Biz normalde
Rusya’yla bu uçak düşürme hadisesinden sonra Suriye’de çok büyük bir alan
kaybettik. Bugün Suriye’de uçak uçuramıyoruz. Niye uçuramıyoruz? Çünkü bir kaza
hâlinde Rusya’yla karşı karşıya geleceğimizden korkuyoruz ve bu durumda bizim
desteklenmeyeceğimiz hissi hâkim, Türkiye’nin yalnız kalacağı hissi hâkim.
Nereden anlıyoruz? Suriye’deki mevcut durumdan anlıyoruz. Türkiye desteklenmeyecek,
zaten desteklenmiyor. Desteklense bu zamana kadar, dört buçuk yıl bu savaş
sürerken siz uluslararası toplumdan, Amerika’dan, Avrupa Birliğinden doğru
dürüst bir adım atıldığını gördünüz mü? Peki, ne oluyor? Hükûmet yalnız, bütün
yumurtaları Suudi Arabistan ve Katar’ın sepetine koymuş. Biz Suudi Arabistan ve
Katar’la Suriye’de yeni bir sistem oturtmaya çalışıyoruz. Suudi Arabistan ve
Katar kimleri destekliyor, hangi grupları destekliyor? Bu 17 kişilik Yüksek
Müzakere Heyetini destekleyen, onun arkasında 116 kişi vardı; söyleyeyim birkaç
tanesi: Ahrar El Şam. Kimdir Ahrar El Şam? Tekfiri, Selefi, Suriye’de İslam
devleti kurmak isteyen silahlı bir grup. Ceyş el İslam kim? O da aynı şekilde,
Suriye’de İslam devleti kurmak isteyen, silah zoruyla kurmak isteyen bir
oluşum, bir terör örgütü esasen. Bakınız, “silahlı muhalif” deniyor. Ama,
sonuçta yapı itibarıyla bu insanlar Suriye’ye mi demokrasi getirecek? Suudi
Arabistan’ın kendi içinde demokrasisi mi var ki bunu Suriye’ye getirsin?
Suriye, bizim, Osmanlı zamanındaki en önemli, Şam, ön önemli vilayetlerimizdi.
Şam halkı küstü, Halep halkı küstü, bizim Humus’taki, Hama’daki halk küstü
Türkiye’ye. Çünkü Türkiye burada askerî müdahaleye ve zorla bir rejim
değişikliğine öncülük etti ve küstürdük bütün Orta Doğu halklarını. 
Biz 1 Mart tezkeresine onay vermediğiniz için Irak’ta
güçlüydük. Irak halkı bizi 1 Mart tezkeresini burada, Mecliste gömdüğümüz için
destekliyordu. (CHP sıralarından alkışlar) Ama şimdi yeni tezkerelerden
bahsediyoruz. Kime karşı yapıyoruz biz bunu? Müslüman bir halka karşı, yönetimi
zalimmiş diye. Kimler ölecek orada? Bizim bu tür maceralardan uzak durmamız gerekiyor.
Kesinlikle askerî çözümle bu işin halledilmeyeceğini artık anlamamız gerekiyor.
Hiç kimse samimi değil, Türkiye böyle bir kaygan ortamda Orta Doğu’ya, Şam’a,
başka yerlere asker gönderdiği zaman geri çıkışı olmayan bir maceranın
içerisine girecek. Biz bu tür bir şeye kesinlikle karşı olacağız. 
Amerika Birleşik Devletleri Türkiye’nin tezlerini
destekledi mi? Biz “uçuşa yasak bölge” dedik, destekledi mi? “güvenlikli bölge”
dedik, destekledi mi? Onu desteklemeyen askerî müdahaleyi mi destekleyecek? Amerika
Birleşik Devletleri bu konuda, Suriye konusunda maalesef bizimle doğru dürüst
bir politika takip etmedi; biz bunu biliyoruz. Ama artık bunun da ifşa edilmesi
gerekiyor. Giden bir yönetim, yeni gelecek başka bir yönetim ve muhtemelen
Suriye dosyası onun elinde olacak. 
Bizim dış politikadaki bu yalnızlığımızın kırılması
lazım; onun için yeni bir dil, yeni bir lisan, yeni bir anlayış gerekiyor. Aynı
düzenle sürekli başarı kazanıyoruz hikâyeleriyle bu işin gitmeyeceği belli.
Suriye politikası çöktü; artık itiraf etme zamanı, gerçekle yüzleşme zamanı,
buradan bir çıkış bulma zamanı. (CHP sıralarından alkışlar) Türkiye'nin
sınırına, Halep düştüğü zaman 600 bin kişinin geleceği söyleniyor. Başlı başına
bu bile bir başarısızlık. Nerede konaklayacak bunlar? Türkiye'nin 3 milyon
Suriyelisi var, neredeyse 1 milyon Iraklısı var. 10 milyar dolar para
harcamışız biz. Kimseyi de memnun edemiyoruz. Ne yapacağız böyle? O zaman bütün
sınırlarımızı açalım, dünyanın neresinde bir zulüm oluyorsa buna merhamet
abidesi olarak Türkiye’nin mi hep şey yapması gerekiyor, hiçbir politikamız yok
mu başka bizim sınır kapısı açma dışında? 
Dolayısıyla, bu konuda gerçekçi olalım, birbirimizi
kandırmayalım, bu ülke bizim, burası bizim vatanımız. Bu gelen insanların ne
olduğu bile belli değil, hiçbir arama tarama yok. Kim bunlar? Nerede kalacaklar
bunlar? Yarın, bunların terörist olmadığını kim iddia edebilir? (CHP
sıralarından alkışlar) Güvenlik soruşturması mı yaptınız bunlara? Basit bir
mahalleden diğer bir mahalleye giderken ikametgâh alıyorsunuz, başka şeyler
alıyorsunuz. Bunlar elini kolunu sallayarak sahil kentlerine geldiler. Biz
âdeta Kavimler Göçünü yaşıyoruz bu ülkede, her taraf Suriyeli kaynıyor ve bir
çözüm var mı? Yok. Cenevre’deki görüşmelerde Türkiye masadan esasen dışlandı. 
Şimdi, Uluslararası Suriye Destek Grubunun toplantısı
olacak. En azından bir konu gündeme getirilebilir; o da, bizim canımızı direkt
yakan, Suriye’de barış olduktan sonra Türkiye’deki Suriyelilerin geri dönüşüne
ilişkin bir de yazım gerekiyor, bir plan gerekiyor. Bu konuyla ilgili hiçbir
yazım yok. Sanki ilelebet Türkiye’de kalacaklarmış gibi bunlar takdim ediliyor.
Bizim kaynaklarımız sınırlı. Biz kendi vatandaşımıza vermediğimiz ücretleri,
kendi vatandaşımızdan esirgediğimiz kaynakları bu kadar hoyratça bütün
Suriyelilere sorumsuz bir şekilde veremeyiz. Dolayısıyla, bu konuda sağlam
durmalıyız biz ve mutlaka ve mutlaka uluslararası toplumla artık toparlanmalı
ve birlikte hareket etmeliyiz. 
Rusya Suriye’yi işgal etmiştir. Tartus’da, Latakia’da
bunların limanları var, üsleri var, Şam’da, Humus’ta, Hama’da askerî birlikleri
var.
(Mikrofon otomatik cihaz tarafından kapatıldı) 
ÖZTÜRK YILMAZ (Devamla) - Rusya, Suriye hava sahasının
çok büyük bir bölümünü kontrol ediyor. Neden bunu yapıyor? Çünkü şundan yapıyor:
Bir stratejisi var, Türkiye’ye bir öfkesi var, dinmeyen bir öfkesi var. Şunu
demek istiyor: Ben bütün muhalifleri yok edeceğim ama sizi, Esad rejimini
IŞİD’le ve El Nusra’yla tercihe bırakacağım kimi tercih ediyorsunuz diye.
Uluslararası topluma dikte etmek istediği bu ve büyük bir oyun oynanıyor
burada. 
BAŞKAN – Sayın Yılmaz, süreniz dolmuştur. 
Teşekkür ediyoruz. 
ÖZTÜRK YILMAZ (Devamla) – Bitiriyorum.
BAŞKAN - Buyurun. 
ÖZTÜRK YILMAZ (Devamla) - Bizim bu konuda mutlaka ve
mutlaka dış politikayı tamamen gözden geçirmemiz gerekiyor. Bir parti
anlayışıyla ben bu konuşmayı yapmıyorum, bunu bir vatandaş, bir yurtsever
olarak yapıyorum. 
Hepinize saygılar sunuyorum. (CHP sıralarından
alkışlar) 
BAŞKAN – Gruplar adına dördüncü ve son konuşma Adalet
ve Kalkınma Partisi Grubu adına Malatya Milletvekili Taha Özhan’a aittir. 
Buyurun Sayın Özhan. (AK PARTİ sıralarından alkışlar) 
AK PARTİ GRUBU ADINA TAHA ÖZHAN (Malatya) – Sayın
Başkan, kıymetli milletvekilleri; hepinizi saygıyla selamlıyorum. 
Türk Silahlı Kuvvetleri deniz unsurlarının Somali
açıklarında korsanlık/deniz haydutluğu ve silahlı soygun eylemleriyle mücadele
amacıyla yürütülen uluslararası çabalara verdiği desteğin uzatılmasına ilişkin
tezkereye dair söz almış bulunuyorum. 
Malumunuz, konumuz Aden Körfezi’ndeki korsanlık ve
haydutluk ve soygun faaliyetleri olmakla birlikte, ana ekseninin Somali’nin de
oluşturduğu, bizim de Somali’deki varlığımızdan dolayı Somali tartışmasının da
ciddi bir kısmında yer aldığı bir meseleyi, bir tezkereyi görüşüyoruz aslında.
Öncelikle tezkereye geçmeden Somali’ye dair birkaç ufak hatırlatma yapmak
istiyorum. 
Somali, tabii, çok büyük acılarla anılan, sadece iç
savaşta yarım milyondan fazla insanın hayatını kaybettiği, bu iç savaş
yetmiyormuş gibi ardından da özellikle 2010’da ortaya çıkan açlık, kıtlık ve
hastalık sonucunda takriben 250 binden fazla, 300 bine yakın olduğu tahmin
edilen insan kaybının yaşandığı, gerçekten tam anlamıyla çökmüş bir devlet ve
ülke tablosunun ortaya çıktığı Somali’den bahsediyoruz. Dolayısıyla, Somali’yle
Türkiye’nin kurduğu ilişkinin zemininde her şeyden önce bu insanlık dramı
yatıyor. 
Özellikle 1991’de iç savaşın başlaması, ardından
aşiretler nezdinde bu savaşın yoğun bir şekilde, kanlı bir şekilde devam etmesi
ve 2007’ye ulaşıldığında El Şebab’ın ortaya çıkışı, 2009 yılında geçici
hükûmetin kurulması ama Mogadişu’nun büyük bir kısmının Şebab kontrolünde
kalması gibi çok büyük bir kriz “background”u olan bir ülkeden bahsediyoruz.
Özellikle 1993 sonrasında BM ve diğer uluslararası kuruluşlar ülkeyi tamamen
terk ettiler ve Somali kaderiyle baş başa bırakıldı. 2011 yazında başlayan
kuraklık -2010 sonrasında- ve açlık sonrasında ilk kez ülkeye bir umut ışığı
doğdu, bu da o dönem Başbakanımız şimdiki Sayın Cumhurbaşkanımız Erdoğan’ın 19
Ağustos 2011 tarihli ziyareti tam anlamıyla bir dönüm noktası oldu. Bu tarihten
sonra Türkiye Somali’de büyükelçilik açtı, yardım faaliyetlerine başladı,
birçok farklı sektörde doğrudan insani krizi azaltmaya çalışacak şekilde
faaliyetlerini sürdürdü. Bu faaliyetler neticesinde Şubat 2012’de Birleşmiş
Milletler Somali’de açlık krizinin ortadan kalktığını bildirdi. En azından çok
temel bir insani kriz alanı ortadan kalkmış oldu. Türkiye aynı dönemde altyapı
faaliyetlerine başladı, yollar, okullar, hastaneler, su kuyuları ve temel
ihtiyaçları hedefleyen birçok alanda ciddi katkılar sunuldu. Türkiye'nin
gitmesiyle beraber Somali’ye ilgi de arttı. Bu ilginin iyi niyetli veya kötü
niyetli olmasından bağımsız Somali’ye en azından başka unsurların da ulaşmış
olması bile Somali’ye ve bölgeye bir hareketlilik getirdi. Bu hareketlilik
neticesinde de Somali, ilk kez -kabul edilebilir bir çok sorunu olsa da- derli
toplu bir kurumsal altyapıyı yeniden ortaya çıkarmaya başladı. Türkiye, bu
siyasi süreçlerin tamamını destekledi, 2012 Haziranında İstanbul’da yapılan
uluslararası konferans sonucu siyasi süreç geçici hükûmetten kalıcı hükûmete
geçmiş oldu. Ağustos ayında da yeni meclis seçildi, eylülde de yeni
cumhurbaşkanını seçtiler. 
Türkiye, Somali’yle “defacto” bağımsızlık ilan eden
Somaliland arasında ciddi anlamda barış sürecini başlattı. Bir taraftan insani
kriz giderilmeye çalışılırken diğer taraftan da daha büyük bir iç çatışmanın
önünü açacak bir yol en azından yönetilmeye çalışıldı. Bu dönem boyunca ülkede
yasal hükûmetin etki alanı arttı, Şebab neredeyse tüm ülkede olan hâkimiyetini
kaybetti ve 1990’larda başlayan deniz korsanlığı da aynı şekilde bu dönemde
azalmaya başladı. Özellikle de Deniz Kuvvetlerimizin katıldığı Uluslararası
Deniz Gücü sayesinde -ki bu tezkerenin konusunu oluşturuyor- bu azalmaya açık
bir şekilde şahitlik ettik. 
Deniz haydutluğu ve korsanlık sorunuyla ilgili kısa bir
değerlendirme yapacak olursak -burada da zaten zikredildi- Süveyş Kanalı,
Kızıldeniz ve Aden Körfezi, ülkemizin öncelikle ticari çıkarları bakımından
büyük önemi haizdir. Anılan bölgede Türk bandıralı, bağlantılı ticaret gemileri
yoğun bir şekilde bulunmaktadır ve söz konusu geçişler Türk ticaret dış
hacminin yaklaşık 80 milyar dolarına, yani yüzde 20’sine denk gelmektedir ve bu
sayı -2010 ila 2015 arasında bir mukayese yaptığımızda- yüzlü sayılardan binli
sayılara ulaşmış bulunmaktadır. 
Aynı şekilde, ABD ve Avrupa’ya doğru giden enerji
nakliyatının da çok ciddi bir kısmı bu bölgeden geçmektedir. Dolayısıyla,
korsanlık ve deniz haydutluğu eylemlerinin vuku bulduğu bu deniz alanları
uluslararası deniz ticaretinin başlıca güzergâhlarından biri olup Türk ticaret
gemileri ve mürettebatları açısından da önemli bir geçiş noktasıdır. Aden
Körfezi’nde ve Somali karasularında ve açıklarında, Hint Okyanusu’nda seyreden
ticari gemilere yönelik deniz haydutluğu, korsanlık ve silahlı soygun eylemleri
sayıca azalsa da bir uluslararası güvenlik meselesi olarak hâlâ gündemdeki
yerini korumaktadır. Anılan bölgedeki deniz haydutluğu, korsanlık ve silahlı
soygun eylemleri, bölgede icra edilen askerî faaliyetler ve ticari gemilerin
aldığı koruyucu tedbirler neticesinde büyük ölçüde önlenmeye başlamıştır ve
bölgede son bir yıl içerisinde en azından Türk Bayraklı bağlantılı veya yabancı
herhangi bir ticari gemi saldırıya uğramamış, 2010 yılından bu yana da hiçbir
ticari gemimize bir kaçırma saldırısı olmamıştır. Söz konusu bölgede deniz
haydutluğuyla mücadele faaliyetleri, NATO’nun Okyanus Kalkanı Harekâtı, AB’nin
Atalanta Harekâtı ve ABD önderliğindeki Birleşik Deniz Kuvvetleri ve millî
kontroldeki gemiler vasıtasıyla 4 ayaklı bir şekilde sürdürülmektedir.
Mecliste, burada da zikredildi, 10 Şubat 2009 tarihli ve 934 sayılı Karar’la,
17 Şubat 2009 tarihinden itibaren Birleşik Deniz Kuvvetleri bünyesinde
oluşturulan Birleşik Görev Kuvveti-151 (CTF 151) ve NATO’nun Okyanus Kalkanı
Harekâtı emrinde dönüşümlü olarak görevler icra edilmektedir. Görevlendirilen
firkateynlerle uluslararası toplumun bu mücadelesine katkı verilmektedir. Türk
Deniz Kuvvetleri, 25 Şubat 2009 tarihinden itibaren bölgede sürekli askerî bir
fırkateyni bu deniz haydutluğuna karşı da bulundurmaktadır. 2015 yılında ise,
Körfez ülkeleri seyrine iştirak eden TCG Büyükada ile Ertuğrul Fırkateyni’nin
Japonya seyrinin 125’inci yıl dönümü faaliyetine iştirak eden TCG Gediz
tarafından Deniz Haydutluğu ile Mücadele Harekâtı’nda 4 dönem destek
sağlanmıştır. Aynı şekilde, Türk Kızılayının da Mogadişu’da insani yardım
taşıyan ticari gemilerine refakat ederek bir insani yardım görevine de eşlik
etmektedir. Deniz haydutluğuyla mücadele kapsamında, Birleşik Görev Kuvveti-151
emrinde icra edilen Deniz Haydutluğu ile Mücadele Harekâtı’na 7 Ağustos-27
Aralık 2015 tarihleri arasında da TCG Gemlik iştirak etmiştir. Dönemsel olarak
Birleşik Görev Kuvveti-151’in komutanlığının ülkemizce üstlenilmesiyle,
tarafımızdan, NATO dışında ilk defa denizde çok uluslu bir koalisyon gücünün
komutanlığı yürütülmüştür. Bu, hem güvenlik gerekçesiyle hem de kapasite
artırımı gerekçesiyle önemli bir gelişmedir. Deniz Kuvvetleri unsurlarımızın söz
konusu görevlendirmelere ilaveten Deniz Kuvvetleri Komutanlığı tarafından
bölgeden geçiş yapan Türkiye bağlantılı ticaret gemilerinin faaliyetleri
yakından takip edilmekte, geçiş yapan ticaret gemileri yürürlükteki koruyucu
tedbirler uygulanarak emniyetli seyir yapmaları konusunda
bilinçlendirilmektedir ve ayrıca, bölgede harekât icra eden yabancı harp
gemileriyle yakın iş birliği içerisinde bulunarak Türk Bayraklı, Türkiye
bağlantılı ticaret gemilerinin korunması ve desteklenmesi için tavsiyelerde bulunulmakta
ve bölgedeki askerî faaliyetler, deniz haydutluğu tehdit durumu, alınması
gereken tedbirler ile güncel gelişmeler hakkında Ulaştırma, Denizcilik ve
Haberleşme Bakanlığınca denizcilik sektörüne bilgilendirilmeler ve uyarılar
yapılmaktadır. 
Bölgedeki Deniz Kuvvetleri unsurlarımızca deniz
haydutlarına karşı 2009 Temmuz ayından bugüne kadar icra edilen 26 operasyonda
toplam 179 deniz haydudu etkisiz hâle getirilmiş, çeşitli ülkelere ait gemilere
koruma ve refakat de sağlanmıştır. Aden Körfezi ve Somali açıklarında alınan
güvenlik önlemlerinin bir sonucu olarak korsanlık faaliyetlerinin son dönemde
Afrika’nın batısına, özellikle de Gine Körfezi’ne kayma eğiliminde olduğu
görülmektedir. 
Geçtiğimiz süre zarfında Aden Körfezi’nde ve Somali
açıklarında seyreden, ülkemizle bağlantılı ticari gemilerin emniyetinin
sağlanması maksadıyla askerî önlemlerin yanı sıra sivil planda da somut,
bütünleyici adımlar atılmıştır. Ulaştırma, Denizcilik ve Haberleşme
Bakanlığımızca Deniz Kuvvetleri Komutanlığımızın katkılarıyla bölgede
seyredecek Türkiye Bayraklı veya bağlantılı ticari gemilerle ilgili bilgilerin
kaydettirileceği Deniz Haydutluğu Bilgi Sistemi de kurulmuş, böylece sahada
konuşlu Deniz Kuvvetleri unsurlarımızla ticari gemilerimiz arasında elektronik
eş güdüm ve bilgi paylaşımı platformu da oluşturulmuştur. 
Aynı şekilde, yine, Bakanlıkla, yani Ulaştırma,
Denizcilik ve Haberleşme Bakanlığıyla, olası korsanlık saldırılarından kaçınmak
veya vuku bulmaları hâlinde bunları imkânlar nispetinde püskürtmek amacıyla Uluslararası
Denizcilik Teşkilatı bünyesinde hazırlanan en iyi uygulama kuralları
güncellenerek Türk denizcilik sektörüne en geniş şekilde hizmete sunulmuştur.
Deniz haydutluğu, korsanlık ve silahlı
soygunla mücadelede uluslararası iş birliğinin geliştirilmesine özel bir önem
atfeden ülkemiz, bu alandaki çabaları başından beri desteklemiş, Birleşmiş
Milletler, NATO, Avrupa Birliği ve Uluslararası Denizcilik Teşkilatı bünyesinde
yürütülen çalışmalara aktif olarak katkıda bulunagelmiştir. 
İcra edilmekte olan deniz haydutluğu,
korsanlık ve silahlı soygunla mücadele faaliyetlerinin uluslararası meşruiyeti,
Birleşmiş Milletler Güvenlik Konseyinin 2008 yılından bu yana aldığı ve her
defasında bir yıllık dönemler itibarıyla denizde müdahale yetkilerini
yenilediği kararlarla tesis edilmiştir. Uluslararası toplumun Somali
açıklarında korsanlık, deniz haydutluğuyla, bu ülkenin karasularını da
kapsayacak şekilde yürüttüğü mücadelenin temel hukuki dayanağını oluşturan
Birleşmiş Milletler Güvenlik Konseyinin ilgili kararlarının süresi 10 Kasım
2015 tarihli 2246 sayılı Karar’la bir yıl daha uzatılmıştır. 
Diğer taraftan, Somali Cumhuriyeti’nden
de 13 Ocak 2009 tarihli kararla Türk gemilerine, Somali ana karası
açıklarındaki tüm sularda deniz haydutluğu, silah soygun olaylarına karşı fark
gözetmeksizin müdahalede bulunma yetkisi verilmektedir. Somali Cumhuriyeti
tarafından söz konusu yetki, Birleşmiş Milletler Güvenlik Konseyinin her yıl
kabul ettiği uzatma kararıyla yenilenmektedir. 
Bu vesileyle, Türkiye Büyük Millet
Meclisi kararı çerçevesinde bölgede görevlendirilen Deniz Kuvvetleri
unsurlarının deniz haydutları ve silahlı soygun icra eden kişilere yönelik
Somali toprakları üzerinde herhangi bir kara harekâtında görevlendirilmediği de
bilinmelidir. 
Ülkemiz, Güvenlik Konseyinin 1851 sayılı
Kararı çerçevesinde korsanlıkla etkin mücadele amacıyla oluşturulan Somali
Açıklarında Korsanlıkla Mücadele Temas Grubu’na kurucu üye olarak katılmıştır.
Ayrıca, söz konusu temas grubu tarafından Somali açıklarında korsanlıkla
mücadele eden devletlerin inisiyatiflerini destekleme amacıyla tesis edilen
emanet fonuna da katkı sağlamıştır. Bu çerçevede, 2013 yılında kurul üyeliği
yapmıştır. 
Sayın Başkan, kıymetli milletvekilleri; Hükûmetimizin
getirdiği, Başbakanlıktan gelen tezkereyle korsanlık, deniz haydutluğuyla
mücadelede sürdürülen bu çabalara paralel olarak Somali’ye yardımlar da hız
kesmeden devam etmektedir çünkü korsanlık meselesinin çözümü ancak Somali’nin
iç düzeninin sağlanması, refah ve huzura kavuşmasıyla mümkün olabilecektir. Bu
gerçekten hareketle, kapsamlı stratejiye dayanan bir Somali politikası
yürütülmektedir. İşin aslı, kapsamlı bir Somali politikası olan ve bunu hayata
geçiren dünyadaki tek ülke de son beş yıldır Türkiye’dir. Altyapı projeleri,
kalkınma projeleri, konuşmamın başında zikrettiğim gibi, hayata geçmiştir.
Kasım 2011’de yeniden büyükelçiliğimizin açılması, Mart 2012’de Türk Hava
Yollarının Mogadişu seferlerine başlaması, Somali’nin yalnızlığının
kırılmasında ve uluslararası toplumla bütünleşmesinde çok ciddi adımlara
dönüşmüştür. Aynı şekilde, Hargeisa Başkonsolosluğumuz da 1 Haziran 2014’te
faaliyete geçmiştir. Somali’de yeni dönemin önceliklerini devlet kurumlarının
inşası, temel kamu hizmetlerinin sağlanması, yeniden imar, kalkınma ve güvenlik
kurumlarının yapılandırılması, ulusal uzlaşmanın sağlanması ve aynı şekilde
mültecilerin de eve dönüşlerinin güçlendirilmesi olarak görmek gerekir.
Sayın Başkan, değerli milletvekilleri; bugün
gündemimizde bulunan Somali açıklarındaki korsanlık faaliyetleri kadar benzer bir
korsanlık faaliyeti de sınırımızın hemen öbür yanında hayata geçmektedir hem de
çok vahşice çok daha büyük katliamlara imza atacak şekilde. Başta Baas rejimi
olmak üzere Rusya ve İran’ın sürdürdüğü katliamlar Halep çevresinde
yoğunlaşmış, Halep ve mücavir bölgelerde yaşanan katliam ve terörün Aden
Körfezi’nde yaşananlardan çok daha vahim olduğunun altını çizmek isterim. 
ERTUĞRUL KÜRKCÜ (Mersin) – Sizinkiler yapıyor ya.
TAHA ÖZHAN (Devamla) – Somali açıklarında kriz için bir
araya gelmeyi başaran uluslararası aktörlerin Suriye’deki insanlık krizi için
de sessiz kalmamaları beklenirdi. Maalesef, son beş yıldır bu kriz her geçen
gün biraz daha büyürken bu sessizlik korunmuştur. Yaşanan katliamlar
neticesinde Suriye’de, kabaca, aktör sayısını 2’ye indirgemeyi hedefleyen bir
akıl yürütülmektedir. Rusya’nın başı çektiği, Afganistan’dan, Pakistan’dan,
Lübnan’dan Şii milislerin, Irak’tan Şii milislerin öncülüğünü yaptığı, İran’ın
da tam destek verdiği büyük bir katliam harekâtı Suriye’de beş yıldır kendisini
farklı formlarda sürdürmektedir. Eğer bu başarılı olursa Rusya’nın ve İran’ın
bundan hedeflediği şey, Suriye’de sadece Esed ve DAİŞ’in ortada kaldığı, aktör
sayısının 2’ye indiği oldukça kanlı bir manzaranın ortaya çıkarılma
girişimidir. Bunun da yapılabilmesi için Suriye’de zaten 15-16 milyona inmiş
yani 10 milyona yakın insanın ülke içinde veya dışında mülteci konumuna düştüğü
bir manzaradan çok daha sert bir şekilde sivillerin büyük ölçüde ülkeyi terk
edeceği ve nüfusun daha da azalacağı ve sadece DAİŞ ile Esed yönetiminin, Baas
rejiminin ayakta kalacağı ve dünyayı da bu ikisinden birisine tercih etmeye
zorlayacağı oldukça ilkel bir strateji hayata geçirilmeye gayret edilmektedir. 
Bu tehlikeli girişimin varacağı tek yer, Esed rejiminin
de, DAİŞ terörünün de bölgeye çok daha sert bir şekilde yansıması, bölgeyi çok
daha sert bir şekilde sıkıntı içine çekmesinden ibaret olacaktır. Bugün bu
stratejinin hayata geçmesini doğrudan veya dolaylı bir şekilde izleyen veya
desteklen aktörlerin tamamı, yarın bu iki aktörle baş başa kalındığında çok
daha büyük bir bölgesel krizle –nasıl El Kaide’yle mücadelede krizi dağıtarak
birkaç ülkeden ibaret olan sorunu şu an 100’e yakın ülkede uğraşılması gereken
bir meseleye dönüştürdülerse- başta bölgemiz olmak üzere küresel bir soruna
dönüşmesi kaçınılmaz olacaktır. 
Suriye’de kısa vadeli kazanımların peşine düşenler, bir
asır önce aynı sahnelerin yaşandığını ve hatta bazı unsurların etnik ve sekter,
otonom, devlet görünümlü yapılarla Sykes-Picot’tan nasiplendiğini bilirler. Ama
şunu da bilmeleri gerekir ki, bir asır önce ortaya çıkan etnik, sekter, otonom
veya devletçik yapıların hiçbirisi beş altı yılı, yedi yılı geçen ömürlere
sahip olmamışlar çok daha büyük katliamların, bölgesel krizin ve
yabancılaşmasının önünü açmışlardır. Bir asır önce Sykes-Picot bölge halklarına
ne vaat ettiyse ve ne yaptıysa bugün de Mezopotamya’da kan ve zülüm üzerine
inşa edilecek sömürgeci her bölgesel düzen aynı şeyi vaat edecektir. 
Lakin geldiğimiz noktada bu düzene nöbetçi olma
konusunda bütün aklını ve ahlakını yitirmiş aktörlerin marifetiyle bu kanlı
sürecin hayata geçtiğini görüyoruz. Biraz önce zaten Rusya’yı, İran’ı ve onun
müzahir unsurlarını saydık ama benzer şekilde Baas rejimi altında en büyük
zulümlere maruz kalmış olan Kürtler de, PKK terör örgütü eliyle maalesef
kirletilmiştir. Esed rejiminden en büyük zulmü görmüş olan Kürtler, PKK
marifetiyle bir de Baas rejiminin iş birlikçisi yaftasını sırtlarında
hissetmişlerdir. Suriye’deki Kürtlerin bir kısmının yaşadığı bölgedeki bir
örgütten ibaret olan PKK, son beş yıl içerisinde aynı anda Rusya’nın,
Amerika’nın, İran’ın ve Baas rejiminin destekleriyle, önce kendisine destek
vermeyen Kürtleri bölgeden uzaklaştırmış, ardından da diğer unsurlarla oldukça
etnik bir çatışmanın içerisine girerek kendisine açılan alan üzerinde yürümeye
devam etmiştir. Bu yolun bir çıkış yolu olmadığı, dediğim gibi, yüz yıl önce de
ortadaydı, şimdi de ortada. Üzücü olan, Suriye’nin en mazlum, kimliksiz halkı
konumunda olan Kürtlerin bir de PYD marifetiyle bölge halklarıyla arasına giren
derin yabancılaşmadır. 
Burada demagojiler yapıldı, çukurdan bahsedildi.
Çukurdan bahseden hatibin HDP Grubundan olması da ayrıca manidar. Stratejik bir
çukurdan bahsedildi. Milyon kere yalanlanmış, açıktan düşmanlık içerisinde
olduğu örgütün eylemleriyle de ispatladığı IŞİD’e destek verildiğini çok rahat
bir şekilde telaffuz etti. Âdeta bir yerli muhbir tadında dışarıdan Türkiye’ye
konuşan bir hatibi burada dinledik, üzülerek dinledik.
ERTUĞRUL KÜRKCÜ (İzmir) – Ne diyorsun sen ya?
TAHA ÖZHAN (Devamla) – Sizden bahsediyorum.
ERTUĞRUL KÜRKCÜ (İzmir) – Öyle bahsedemezsin, ahlaksız!
TAHA ÖZHAN (Devamla) – Üzülerek dinledik.
Buradaki her şey, tabii, kayıtlara geçiyor, ileride
tarih bunların hepsini yargılayacak, buradaki ifadelerin hepsi aynı şekilde
kayıtlara geçiyor. 
Türkiye, IŞİD’e destek vermemektedir. DAİŞ terör
örgütü, Türkiye’yi açık bir şekilde düşman olarak ifade etmektedir, Türkiye
içerisinde katliamlara imza atmıştır. Türkiye de bu terör örgütüyle mücadele
etmektedir. (AK PARTİ sıralarından alkışlar) DAİŞ’in eğer bir ortağı varsa,
Baas rejimiyle doğrudan iş birliği içerisinde olan ve şu an birbirlerine sadece
3 kilometre uzakta olan ama bir tek mermi sıkmayan, Rusya önderliğinde Kürtlere
de bölge halklarına da zulmeden PYD’nin kendisidir.
Teşekkür ederim. (AK PARTİ sıralarından alkışlar)
ERTUĞRUL KÜRKCÜ (İzmir) – Sayın Başkan…
BAŞKAN – Buyurun Sayın Kürkcü.
ERTUĞRUL KÜRKCÜ (İzmir) – Sataşma var.
BAŞKAN – Tam olarak ne dedi? Sormam gerekiyor İç
Tüzük’e göre.
İDRİS BALUKEN (Diyarbakır) – “Muhbir konuşması
yaptı." dedi.
BAŞKAN – Buyurun Sayın Kürkcü.
İki dakika süre veriyorum, lütfen yeni bir sataşmaya
meydan vermeyelim. 
VI.- SATAŞMALARA İLİŞKİN KONUŞMALAR
1.- İzmir Milletvekili Ertuğrul Kürkcü’nün, Malatya
Milletvekili Taha Özhan’ın (3/463) esas numaralı Başbakanlık tezkeresi üzerinde
AK PARTİ Grubu adına yaptığı konuşması sırasında şahsına sataşması nedeniyle
konuşması
ERTUĞRUL KÜRKCÜ (İzmir) – Şimdi, burada, Türkiye Büyük
Millet Meclisinde üyelerin, doğru bildiklerini hiç kimseden korkmadan, hiçbir
şeyden sakınmadan üyelerle konuşmaları kadar ahlaki, tutarlı bir şey olamaz.
Burada düşüncelerimizi ifade ettiğimiz için, Türkiye’yi yönetenlerin Türkiye’yi
yanlış yönettiklerine dair kanaatlerimizi içeride dışarıda, uluslararası
forumlarda ya da Türkiye Büyük Millet Meclisinde tekrar ettiğimiz için herhangi
bir ahlaki kayıtla burada suçlanmamız mümkün değildir. Nesi muhbirliktir
söylediğimiz şeyin? Ne olmuştur? Dünyanın bilmediği, NATO’nun bilmediği,
Amerika’nın bilmediği, Moskova’nın bilmediği, El Kaide’nin bilmediği neyi
burada açıklamışızdır da bu sıfatla anılabiliyoruz? Aklımızdan geçeni,
kalbimizden geçeni dosdoğru söylüyoruz; beğenirsin, beğenmezsin ama bütün
bunlarla ilgili olarak hiç kimseyi hak etmediği bir biçimde suçlamaya kimsenin
yetkisi yok. 
İkincisi: IŞİD’le iş birliği meselesi sadece bizim
tarafımızdan söylenen bir mesele değildir. Türkiye’nin bütün uluslararası
forumlarda tartışmak zorunda kaldığı, zamanında gereğinden fazla açık ilişki
sürdürüldüğü, zamanında, aslında “Özgür Suriye Ordusuyla sürdürüyoruz.” denilen
bütün ilişkilerin Özgür Suriye Ordusu dağıldıktan sonra IŞİD’le ilişkilere
dönüştüğü; buradan doğan bütün ticari ilişkilerin, askerî ilişkilerin, insani
yardım ilişkilerinin IŞİD’in eline geçtiği ve Türkiye’nin uluslararası
forumlarda IŞİD’le iş birliği yapmakla, bizim, Türkiye Büyük Millet Meclisinde
olduğundan çok daha fazla suçlandığı açıkça ortadadır. O yüzden, bütün bunları
Hükûmet olmanın diyeti olarak dinleyeceksiniz, hiç kimseye de hakaret etme
hakkı vermez Hükûmet olmak. (HDP sıralarından alkışlar) 
BAŞKAN – Gruplar adına konuşmalar tamamlanmıştır. 
Şahıslar adına ilk söz, İstanbul Milletvekili Dursun
Çiçek’e aittir. 
TAHA ÖZHAN (Malatya) – Ahmet Bey…
BAŞKAN – Bir saniye Sayın Çiçek. 
Sayın Özhan. 
TAHA ÖZHAN (Malatya) – Ben konuşurken de “ahlaksız”
dendi, biraz önce de ahlak tartışması yaptı, söz istiyorum. Sayın hatip biraz
önce de…
BAŞKAN – Sayın Özhan, şu anda kürsüdeki
konuşmasında size herhangi bir sataşmada bulunmadı.
COŞKUN ÇAKIR (Tokat) – Yerinden Sayın Başkan.

TAHA ÖZHAN (Malatya) – Sayın Başkan,
biraz önce de yerinden, ben kürsüde konuşurken söyledi, biraz önce de aynı
şekilde ahlak kavramını kullanarak bir tartışma yaptı. 
RAMAZAN CAN (Kırıkkale) – Tutanaklara
geçti Başkanım. 
BAŞKAN – Tutanaklara geçmiştir. Ben gene
tutanakları isteyip bakayım Sayın Özhan.
TAHA ÖZHAN (Malatya) – Biraz önce de
ahlak tartışması yaptı, kürsüden de yaptı ahlak tartışmasını. Sayın hatip biraz
önce de ahlak tartışması yaptı. 
BAŞKAN – Sayın Özhan, lütfen yeni bir
sataşmaya meydan vermeyelim, yeni bir sataşma olmasın, lütfen.
İki dakika süre veriyorum. 
Buyurun.
2.- Malatya Milletvekili Taha Özhan’ın, İzmir
Milletvekili Ertuğrul Kürkcü’nün yerinden sarf ettiği bazı ifadeleri ve sataşma
nedeniyle yaptığı konuşması sırasında şahsına sataşması nedeniyle konuşması
TAHA ÖZHAN (Malatya) – Sayın Başkan,
kıymetli milletvekilleri; grupları adına söz alan hatibin dile getirdiği
konuşmalar ne benim açımdan, ne de bu Meclis açısından ne de Türkiye’de bu
işleri takip edenler açısından hiçbir orijinalliği olmayan fikirlerden
ibarettir. Kalite tartışması yapmak için bunu söylemiyorum, şundan dolayı
söylüyorum: Biz bu fikirleri uzunca yıllar, özellikle son beş yıldır, zaten
farklı mecralardan fazlasıyla duyuyoruz. Bunlar büyük ölçüde tercüme cümlelerdir.
IŞİD’le bağlantı, DAİŞ’le bağlantı... Özünde, aslında böyle bir İslamofobik
zeminin de olduğu… 
İDRİS BALUKEN (Diyarbakır) – Ne alakası
var ya, ne alakası var? IŞİD’le İslam’ı mı özdeşleştiriyorsun? 
ERTUĞRUL KÜRKCÜ (İzmir) – Sen IŞİD’i
savunmaya mı çıktın oraya? 
İDRİS BALUKEN (Diyarbakır) – IŞİD’le
ilişki deyince İslamofobi mi oluyor?
TAHA ÖZHAN (Devamla) – Dinlersen
öğreneceksin, dinlersen öğreneceksin. 
İDRİS BALUKEN (Diyarbakır) – Ayıp ya! Bu
kadar saptırılmaz ya!
BAŞKAN – Sayın milletvekilleri, müdahale
etmeyelim. 
TAHA ÖZHAN (Devamla) – Müsaade ederseniz
söyleyeceğim. 
BAŞKAN - Sayın Özhan, Genel Kurula hitap
edin siz de. 
TAHA ÖZHAN (Devamla) – Bunların hepsini
biz, İngilizce olarak belli kaynaklardan, Suriye krizinin başlamasıyla beraber zaten
okuyorduk. Burada yapılan şey, bunların sadece kötü bir tercümesidir. Kötü
tercümelere de ihtiyacımız yok. O kaynaklardaki birkaç dili anlayabilecek
kapasitesi bu Meclisin fazlasıyla var, Türkiye’deki her unsurun var. Ama
dediğim gibi, dışarıda bunu oldukça satılabilir bir şekilde kullanabilirsiniz,
müşteri bulabileceğinize zerre şüphe yok. Ama sadece şöyle bir sorun var: Mal
arzı fazlası var; artık bu o kadar çok piyasaya sürüldü ki ne bu lafların bir
ciddiyeti kaldı ne bu suçlamaların bir ciddiyeti kaldı. Açıkça bir siyasal
mitomani, yalan söyleme hastalığı. Biz, bu yalan söyleme hastalığını tedavi
etme durumunda değiliz, sizi kendinizle baş başa bırakıyoruz. Bu suçlamaları
defalarca yaptınız ama benim söylediğim basittir, burada bunun yerlisini dinlemek
bize çok bir orijinallik katmıyor, biz bunu yabancılardan zaten yeterince
dinliyoruz. 
Teşekkür ederim. (AK PARTİ sıralarından
alkışlar)
İDRİS BALUKEN (Diyarbakır) – En büyük
yalanı siz söylüyorsunuz, en büyük yalanı. 
ERTUĞRUL KÜRKCÜ (İzmir) – Sayın Başkan…
BAŞKAN – Sayın Kürkcü…
ERTUĞRUL KÜRKCÜ (İzmir) – Söylenenleri duydunuz, tekrar
edeyim mi? “Yalan söyleme hastalığı…”
BAŞKAN – Buyurun efendim, size de iki dakika veriyorum.
Lütfen artık bu tartışmayı bitirelim, yeni bir
sataşmaya meydan vermeyelim.
Buyurun. 
3.- İzmir Milletvekili Ertuğrul Kürkcü’nün, Malatya
Milletvekili Taha Özhan’ın sataşma nedeniyle yaptığı konuşması sırasında
şahsına sataşması nedeniyle konuşması
ERTUĞRUL KÜRKCÜ (İzmir) – Şimdi, ben bu sözleri burada
ilk defa söylemiyorum, Irak tezkeresi tartışılırken de bütün bunları benden
dinlediniz, isterseniz tutanaklara bakın. Türkiye, IŞİD’le olan düşmanlık
iddiasını ortaya koyabilecek hiçbir pratik yaptırım içerisinde değil idi, hâlen
de değildir. Birleşmiş Milletler Güvenlik Konseyi, Amerika Birleşik
Devletleri'nin basınçları altında Suriye’ye yönelik bir müttefik harekâtı
planladığında bu Güvenlik Konseyi kararına karşı çıkılamayacağından içinde
IŞİD’in de sözünün geçtiği ama Suriye'deki bütün unsurların terörist kapsamında
sayıldığı bir tezkere bu Meclisten geçti. O tezkere tartışmalarında da bunu
söyledim. En azından bu tezkere bile, gerçekte bir tek kuvvete, IŞİD’e yönelmiş
olan Güvenlik Konseyi kararını 6’ya bölerek, 6’ya dağıtarak IŞİD üzerindeki
baskının altıda 5’ini üzerinden kaldıran bir karardı. Bunu o zaman da konuştuk.
Bizim kendi aklımız, kendi fikrimiz var; kendi canımız, kendi çıkarlarımız var.
Bunlar sizinkiyle aynı değil, o yüzden size itiraz ediyoruz. İtirazlarımız
gerçektir, canımızın yandığı gerçektir. Sizin siyasetinizden memnun olmayan
Türkiye'nin geri kalan büyük çoğunluğuyla aynı şekilde bu siyasete karşıyız.
Bütün bunların yalancılıkla ne alakası var? Yoksulluk yalan mı, hırsızlık yalan
mı, 17-25 yalan mı? Bunların hepsi hakikat. (HDP sıralarından alkışlar) 
TAHA ÖZHAN (Malatya) – Yalan tabii ya! 
EJDER AÇIKKAPI (Elâzığ) – Hepsi yalan, hepsi yalan!
ERTUĞRUL KÜRKCÜ (Devamla) – Bunların hepsi hakikat.
Hepiniz duydunuz sevgili arkadaşlar, bunların hepsini hepiniz duydunuz. “Oğlum,
sende ne var?” Duymadınız mı? Duydunuz. O nedenle, bunlardan memnun değiliz,
bunlara itiraz ediyoruz. Bunlara itiraz ettiğimiz için, bunları beğenebilir ya
da beğenmeyebilirsiniz ama bunlar yüzünüze karşı söylendiği için…
(Mikrofon otomatik cihaz tarafından kapatıldı) 
ERTUĞRUL KÜRKCÜ (Devamla) – …mutlu olmalısınız.
Arkanızdan söylenenleri bir duysanız. (HDP sıralarından alkışlar) 
NİHAT ÖZTÜRK (Muğla) – Bir de siz arkanızdan
söylenenleri duysanız. Sizin arkanızdan neler söyleniyor biliyor musun sen? 
V.- BAŞKANLIĞIN GENEL KURULA SUNUŞLARI (Devam)
A) Tezkereler (Devam)
3.- Başbakanlığın, Türk Silahlı Kuvvetleri deniz
unsurlarının, bölgede seyreden Türk bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen korsanlık/deniz haydutluğu ve silahlı soygun eylemleriyle müşterek
mücadele amacıyla yürütülen uluslararası çabalara destek vermek üzere Aden
Körfezi, Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/2/2013,
16/1/2014 ve 3/2/2015 tarihli 956, 984, 1008, 1031, 1054 ve 1082 sayılı
Kararlarıyla birer yıl uzatılan izin süresinin Anayasa’nın 92’nci maddesi
uyarınca 10/2/2016 tarihinden itibaren bir yıl daha uzatılmasına ilişkin
tezkeresi (3/463) (Devam)
BAŞKAN – Şahıslar adına ilk söz, İstanbul Milletvekili
Dursun Çiçek’e aittir.
Buyurun Sayın Çiçek. (CHP sıralarından alkışlar)
Sizin süreniz on dakikadır. 
DURSUN ÇİÇEK (İstanbul) – Sayın Başkan, değerli
milletvekilleri; Türk Silahlı Kuvvetleri deniz unsurlarının Aden Körfezi,
Somali kara suları ve açıkları, Arap Denizi ve mücavir bölgelerde yaptığı görev
süresinin Anayasa’nın 92’nci maddesi uyarınca bir yıl uzatılmasına yönelik
olarak ortaya konan askerî ve siyasi ihtiyaçlar Millî Savunma Bakanı ve grup
sözcüleri tarafından ayrıntılı olarak ifade edilmiştir. Burada esas görev,
korsanlık, deniz haydutluğu, silahlı soygun eylemleri hakkında 2008 yılında
kabul edilen Birleşmiş Milletler Güvenlik Konseyi kararı ve Türkiye Büyük
Millet Meclisinin 10 Şubat 2009 tarihli Kararı’yla yedi yıldır uygulanan bir
görevin devam ettirilmesidir. Tabii, bu görevin -otuz bir yıl Deniz
Kuvvetlerinde görev yapmış biri olarak ifade etmek istiyorum- Deniz
Kuvvetlerine en büyük katkısı uluslararası alanda, harekât alanında eğitim ve
tecrübe yönüdür. Dolayısıyla, bu açıdan ele alındığında birleşik bir harekâtta
Deniz Kuvvetleri personeli bu görevle üst seviyede tecrübe kazanmaktadır. Bu
görevin diğer önemli unsurları, bayrak gösterme, Türk ticaret yollarının açık
bulundurulması ve Deniz Kuvvetlerinin bölgede görev yapan fırkateynle ilgili
bilgilerin, iletişim bilgilerinin ticaret gemilerine verilmesi suretiyle Türk
ticaret gemilerinin bölgede emniyetli bir şekilde seyrinin sağlanmasıdır.
Tabii, Türkiye Büyük Millet Meclisi, yasama görevi yapan Meclis Silahlı
Kuvvetlere, Hükûmete görevler verecektir, ancak görev verdiği kadar da millî
ordusunu, Deniz Kuvvetlerini koruyacaktır, kollayacaktır, destekleyecektir. 
Dolayısıyla, bu kapsamda bir gerçeği ifade ederek
sözlerime devam etmek istiyorum. Yargıtay 9. Ceza Dairesinde onaylanan, Balyoz
davası olarak bilinen davada 237 subayın 134’ü denizci, 41’i havacı, 38’i
karacı, 24’ü jandarma. Ki bu bir darbe davası, darbe davasında Deniz
Kuvvetlerinin rol alması, darbe görevlerinde bulunması hayatın olağan akışına
aykırıdır. Yani Balyoz davasının sanıklarının yüzde 57’si denizcidir. 
İşte, burada da hâkim ve savcı cübbesi giymiş, “yargıç”
diye adlandırılan hukuk haydutları vardır. Bu hukuk haydutlarını güçlendiren,
siyasi destek veren bu Hükûmetin, Anayasa gereği Deniz Kuvvetlerine, Silahlı
Kuvvetlere sahip çıkması, hak ve hukukunu koruması temel bir görevdir. 
Şimdi, davalara bakıyoruz, ön planda denizciler. Niye
denizciler? Çünkü Deniz Kuvvetleri, emperyalistlerin Karadeniz’e çıkmasına
engel olmaktadır; Doğu Akdeniz’de enerji kaynaklarının paylaşımında Kıbrıs
Türklerinin haklarını korumaktadır; millî gemi, millî yazılımlarla
emperyalizmin uşaklığına itiraz etmektedir. Bu süreçte, yetişmiş insan gücü,
Deniz Kuvvetlerinde yetişmiş insan gücü altı yılda tasfiye edilmiştir. Buna da
şu anki siyasi iktidar seyirci kalmıştır, hatta bazı bölümlerini azmettirmiştir
bu Mecliste yasalar çıkararak. 
Türk Silahlı Kuvvetleri bu Meclisin verdiği görevler
kapsamında yıllardır Balkanlarda, Kafkaslarda görev yapmaya devam etmektedir,
güneydoğuda terörle mücadelede şehitler vermektedir. Ancak sıra bunların hak ve
yetkilerinin, özlük haklarının geliştirilmesine geldiğinde bu Mecliste yeterli
bir destek görememektedir. 
Millî Savunma Komisyonunda da görev yapan
bir milletvekili olarak şunu ifade etmek istiyorum: Güvenlik ihtiyacı en az
yeme içme ihtiyacı kadar birincil bir ihtiyaçtır, bunun önemini ancak
kaybettiğimizde anlarız. 
Dolayısıyla biz grup olarak bu tezkereye
olumlu destek verirken, özellikle Meclise karşı, silahlı kuvvetleri sefere,
göreve hazırlama görevi olan Hükûmeti, Türk Silahlı Kuvvetlerine yönelik hak ve
çıkarların korunması konusunda daha aktif görevler almaya, daha istekli olmaya
davet ediyoruz. Bu konuda, bu davalarda mağdur edilen binlerce, yüzlerce Türk
askerinin hukuk şehidi verilen bu davalardaki mağduriyetlerinin giderilmesi
için Meclise getirilecek yasaların, düzenlemelerin bir an önce gündeme
getirilmesini ve Mecliste kabul edilmesini talep ediyoruz. 
Meclisi saygıyla selamlıyorum. 
Teşekkür ederim. (CHP sıralarından
alkışlar) 
BAŞKAN – Teşekkürler Sayın Çiçek.
Şahıslar
adına ikinci söz Düzce Milletvekili Faruk Özlü’ye aittir.
Buyurun
Sayın Özlü. (AK PARTİ sıralarından alkışlar)
On
dakikadır süreniz.
FARUK
ÖZLÜ (Düzce) – Sayın Başkan, değerli milletvekilleri; bilindiği üzere Türk
Silahlı Kuvvetleri deniz unsurları Aden Körfezi’nde korsanlara karşı yürütülen
uluslararası bir mücadeleye destek vermektedir. Bu desteğin bir yıl daha
uzatılmasını içeren Başbakanlık tezkeresi hakkında şahsi görüşlerimi açıklamak
üzere söz almış bulunuyorum. Bu vesileyle yüce heyetinizi saygıyla
selamlıyorum.
Aden
Körfezi’nde, Somali kara sularında ve açıklarında, Hint Okyanusu’nda seyreden ticari
gemilere yönelik deniz haydutluğu ve silahlı soygun eylemleri önceki yıllara
oranla sayıca azalmış olsa da bir uluslararası güvenlik meselesi olarak
gündemdeki yerini korumaktadır. Söz konusu bölgede deniz haydutluğuyla mücadele
faaliyetleri hâlihazırda NATO’nun Okyanus Kalkanı Harekâtı, Avrupa Birliğinin
Atlanta Harekâtı, Amerika Birleşik Devletleri önderliğindeki Birleşik Deniz
Kuvvetleri ve millî kontroldeki gemiler vasıtasıyla olmak üzere 4 ayrı
çerçevede yürütülmektedir. Bugün Aden Körfezi’nde Türkiye, Amerika, İngiltere,
Almanya gibi NATO ülkelerinin yanı sıra Çin, Rusya, Japonya gibi diğer küresel
güce sahip ülkeler de görev yapmaktadır. 
Sayın
milletvekilleri, deniz yoluyla taşımacılık hava yoluna göre 14, kara yoluna
göre 7, demir yoluna göre ise 3,5 kat daha ucuzdur. Deniz taşımacılığının kilit
noktalarında meydana gelen deniz haydutluğu faaliyetleri ihracatlarını ve ham
madde ihtiyaçlarını bu yollardan sağlayan ülkeleri tedirgin etmektedir. Bunun
yanında, haydutluk faaliyetlerinin sigorta şirketlerini de etkilemesi sigorta
primlerinde astronomik artışlara neden olmaktadır. Bu sebeple deniz yollarının
güvenliğinin büyük önem arz ettiği izahtan varestedir. 
Aden
Körfezi dünya deniz taşımacılığının yüzde 14 ve denizden yapılan petrol
taşımacılığının yüzde 26’sının geçtiği dünyanın en önemli su yollarından
birisidir. Ayrıca Orta Doğu petrollerinin Avrupa ve Amerika kıtalarına
taşındığı, Çin ve Hindistan gibi büyük ekonomilerin ham madde ve enerji
ihtiyaçlarının görüldüğü stratejik bir su yolu niteliği taşımaktadır. Gemilerin
Aden Körfezi’ni, dolayısıyla Süveyş Kanalı’nı kullanmayıp Ümit Burnu’ndan
dolaşması, dolaşmayı denemeleri hâlinde ekonomik ve zamansal kayıpları oldukça
artmaktadır. Bu nedenle, Aden Körfezi’nin ticari gemiler için hayati öneme
sahip olduğu düşünülmektedir.
Sayın
milletvekilleri, Süveyş Kanalı, Kızıldeniz ve Aden Körfezi’nden yıllık ortalama
22 bin ticari gemi geçiş yapmakta, bu geçişler 1,8 trilyon dolarla dünya
ticaretinin yaklaşık yüzde 14’üne; 315 milyar dolarla dünya petrol ihracatının
yaklaşık yüzde 26’sına karşılık gelmektedir. Avrupa’ya gelen petrolün yüzde
30’unun, Amerika Birleşik Devletleri ve Avrupa’ya gelen toplam petrol ve petrol
ürünlerininse yüzde 18’inin bu bölgeden geçtiğini söyleyebiliriz.
Türk
dış ticareti açısından da bölge hayati öneme haizdir. Bu bölgeden geçen ticaret
gemileri Türk dış ticaret hacminin 78 milyar dolarla yüzde 20’sini
oluşturmaktadır. Bölgeden geçiş yapan Türk Bayraklı ve Türkiye bağlantılı
ticari gemi sayısı yıllara sari olarak artış göstermektedir. Söz konusu
eylemlerin vuku bulduğu deniz alanları uluslararası deniz ticaretinin başlıca
ana güzergâhlarından biri olup Türk ticaret gemileri ve Türk mürettebatlı
yabancı bayraklı gemiler tarafından da yoğun bir şekilde kullanılmaktadır. 
Sayın
milletvekilleri, deniz haydutluğu tehdidinin çözüm anahtarı karadadır. Çözüm,
Somali’nin iç düzeninin sağlanması, refah ve huzura kavuşturulmasıyla mümkün
olabilecektir. Bu minvalde, uluslararası toplumun kapsayıcı bir yaklaşımla
müşterek hareket etmesi, etkin tedbirler alması ve uygulaması gerektiği
değerlendirilmektedir. 
Ülkemiz,
bu çerçevede, deniz haydutluğuyla mücadelede sürdürdüğü çabalara paralel olarak
Somali’ye yardımlarını hız kesmeden devam ettirmekte, kapsamlı bir stratejiye
dayanan bir Somali politikası yürütmektedir. Somali’yi uluslararası gündemin
bir parçası hâline getirmek, insanî yardım, kalkınma ve altyapı projeleri,
siyasi uzlaşma, güvenlik ve askerî alanlarda destek vermek söz konusu
stratejinin ana unsurlarını oluşturmaktadır. 
Sayın
Başkan, değerli milletvekilleri; Türkiye, millî savunma politikalarında
kolektif savunmaya ayrı bir önem vermektedir. 
Türkiye,
güçlü ordusuyla daha çok ülkenin iş birliği yapmak istediği bir ülke hâline
gelmiştir. Giderek artan oranda askerî eğitim ve iş birliği, Barış İçin
Ortaklık Programı ve çok uluslu barış gücü teşkili faaliyetleri ile barışı
destekleme harekâtlarında aranan bir ülkedir. Bu kapsamda, Birleşmiş Milletler,
NATO ve Avrupa Birliği çatısı altında icra edilen harekâtlara önemli katkılar
sağlamaktadır. 
Türkiye,
hâlihazırda uluslararası boyutta pek çok görevi icra etmektedir; Lübnan,
Afganistan, Mali, Kosova, Somali, Aden Körfezi ve Bosna Hersek bu ülkelerden
bazılarıdır. 
Deniz
haydutluğu, denizlerin insanlar tarafından ticari ulaşım amaçlı kullanılmaya
başlanmasından bu yana sürekli var olagelmiştir. Korsanlık, günümüzde şiddetini
artırarak uluslararası deniz ticaret yollarında ve deniz ticaretinde önemli bir
tehdit hâline gelmesiyle her yıl milyarlarca dolar ekonomik zarara sebep
olmaktadır. Ayrıca, Somali ve bölgedeki diğer ülkelere yapılan insani
yardımların deniz yoluyla intikalini de güçleştirmesi nedeniyle konu küresel
bir güvenlik sorununa dönüşmüş bulunmaktadır. 
Sayın
Başkan, değerli milletvekilleri; bölgedeki Deniz Kuvvetleri unsurlarımızca
deniz haydutlarına karşı 2009 Temmuz ayından bugüne kadar icra edilen
operasyonlarda onlarca deniz haydudu etkisiz hâle getirilmiş, çeşitli ülkelere
ait gemilere koruma ve refakat sağlanmış ve yapılan saldırı girişimleri
engellenmiştir. Bölgede görev icra eden fırkateynlerimizce Türk Bayraklı ve
Türkiye bağlantılı ticaret gemilerinin yanı sıra, Türk Kızılayı adına insani
yardım taşıyan gemilerin emniyetli geçişlerinin sağlanması için de her türlü
tedbir alınmakta ve gerekli koordinasyon sağlanmaktadır.
Türkiye-Somali
ilişkileri Osmanlı İmparatorluğu dönemine kadar uzanan bir tarihî geçmişe
sahiptir. 2011-2014 döneminde Somali’ye çok kapsamlı yardımlar yapıldığını ifade
etmek isterim. Örneğin, Somali’ye yapılan hastane 25 Ocak 2015 tarihinde
açılmıştır. Bu hastaneye Cumhurbaşkanımızın adı verilmiştir. 
Türkiye,
Somali’nin geleceğinin şekillendiği bu dönemde de Somalili kardeşlerimizin
yanında yer almaya, onları desteklemeye ve yeniden ayağa kaldırmaya yönelik
çalışmalarına devam edecektir. Bir taraftan korsanlıkla mücadele ederken, diğer
taraftan deniz haydutluğunun sebeplerini ortadan kaldırmaya çalışmalıyız. 
Değerli
milletvekilleri, Anayasa’mızın 92’nci maddesi gereğince, Türk Silahlı
Kuvvetleri deniz unsurlarının 10 Şubat 2009 tarihli ve 934 sayılı Türkiye Büyük
Millet Meclisi Kararı’yla belirlenen ilke ve esaslar dâhilinde başlatılan ve
son olarak 3 Şubat 2015 tarihinde bir yıl süreyle uzatılan deniz haydutluğu ve
silahlı soygunla mücadele görevinin Aden Körfezi, Somali kara suları ve
açıkları, Arap Denizi ve mücavir bölgelerinde 10 Şubat 2016 tarihinden itibaren
bir yıl süreyle bir kez daha uzatılması için gerekli yetkinin Hükûmetimize
verilmesinin uygun olacağını ifade ediyor, yüce heyetinizi saygıyla
selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Özlü. 
Sayın
milletvekilleri, Başbakanlık tezkeresi üzerindeki görüşmeler tamamlanmıştır. 
Şimdi
Sayın Bakanın yaptığı düzeltmeyi de dikkate alarak tezkereyi oylarınıza
sunacağım: Kabul edenler… Kabul etmeyenler… Tezkere kabul edilmiştir. Hayırlı
uğurlu olsun. 
Birleşime
on dakika ara veriyorum. 
Kapanma Saati: 18.12
İKİNCİ OTURUM
Açılma Saati: 18.34
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Fehmi KÜPÇÜ (Bolu)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 36’ncı Birleşiminin
İkinci Oturumunu açıyorum.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, Şırnak’ın Cizre ilçesi Cudi
Mahallesi'nde 23 Ocak 2016 günü bulundukları mahallelerin ağır saldırı altında
olması nedeniyle bir bodrum katına sığınmış bulunan 31 sivil yurttaşımızın
durumuyla ilgili olarak kamuoyunun bilgilendirilmesi ve olayın tüm boyutlarıyla
ortaya konulması amacıyla 9/2/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin Genel Kurulun 9
Şubat 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulu 09/02/2016 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 İdris
Baluken
 Diyarbakır
 Grup
Başkan Vekili
Öneri:
9 Şubat 2016 tarihinde Diyarbakır
Milletvekili Grup Başkan Vekili İdris Baluken tarafından verilen 966 sıra
numaralı Şırnak’ın Cizre ilçesi Cudi Mahallesi'nde 23 Ocak 2016 günü
bulundukları mahallelerin ağır saldırı altında olması nedeniyle bir bodrum
katına sığınmış bulunan 31 sivil yurttaşımızın durumuyla ilgili olarak
kamuoyunun bilgilendirilmesi ve olayın tüm boyutlarıyla ortaya konulması
amacıyla Türkiye Büyük Millet Meclisine verilmiş olan Meclis araştırma
önergesinin, Genel Kurulun bilgisine sunulmak üzere bekleyen diğer önergelerin
önüne alınarak 9/2/2016 Salı günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir.
BAŞKAN – Önerinin lehinde ilk söz
Diyarbakır Milletvekili İdris Baluken’e aittir.
Buyurun Sayın Baluken. (HDP sıralarından
alkışlar)
Süreniz on dakikadır.
İDRİS BALUKEN (Diyarbakır) – Teşekkür
ederim.
Sayın Başkan, değerli milletvekilleri;
grup önerimiz üzerine söz almış bulunmaktayım. Hepinizi saygıyla selamlıyorum.
Sayın Başkan, geçen hafta milletvekilleri
olarak, Meclis olarak tatilde olduğunuz süre içerisinde Türkiye siyasi
tarihinin en trajik katliamları maalesef Cizre içerisinde yaşandı ve Meclis
tatil olmadan hemen önce de biz o katliam riskiyle ilgili yapmış olduğumuz
çalışmaları ve bütün ülkemizin demokratik geleceğiyle ilgili önümüzde bulunan
riski burada, defalarca bu kürsüden paylaştık, Meclisin bu olaya mutlaka
müdahil olması gerektiğini, Cizre içerisinde yaşanacak toplu katliamlardan
sonra önümüzdeki süreç açısından artık toparlayacak bir zemin bulamayacağımızı
ısrarla bu kürsüden belirttik ama maalesef bütün ısrarlarımıza rağmen
milletvekilleri, Parlamento grupları, bu bir haftalık süre içerisinde Cizre’de
tarihimizin en trajik katliamları yaşanırken tatile gitmeyi, tatil yapmayı
tercih ettiler.
Geçen hafta Cizre içerisinde 21’inci
yüzyılın Kerbelâsı ve 21’inci yüzyılın Madımak katliamı AKP Hükûmeti eliyle,
maalesef, tarih kayıtlarına geçmiştir. Bu her iki katliam da on sekiz günlük
süre içerisinde âdeta canlı yayınla bütün Türkiye halklarına izlettirilmiş,
Türkiye halklarının demokratik tepkileri, yürütülen dezenformasyon
kampanyalarıyla köreltilmek suretiyle maalesef, göz göre göre insanlar diri
diri ölüme yollanmıştır. 
Bugün burada bu konuşmayı yaparken de
hicap duyuyorum. Eğer o gün gerekli tedbirler alınmış olsaydı, Meclis gerekli
inisiyatifi almış olsaydı, bir Meclis komisyonu Cizre’deki bodrum katlarında
neler yaşanıyor diye gidip yerinde durumu tespit edip oradaki yaralı ve
cenazeleri hastaneye nakletmeyle ilgili bir süreci başarmış olsaydı bugün biz
bu grup önerisiyle buraya gelmiyor olacaktık. 
O süreci kısaca hatırlatayım size: “Vahşet bodrumu”
adını verdiğimiz Cizre’deki bodrumda 30’a yakın yurttaşımızın, ki sonradan
sayının 31 olduğunu belirledik ve birçoğunun da yaralı olarak orada
beklediğini, bizimle sağlamış oldukları iletişimle de hastaneye nakledilmek
istendiklerini ifade ettik. Bunun için özellikle İçişleri Bakanlığı nezdinde
sayısız girişimlerimiz ve görüşmelerimiz oldu. Maalesef, İçişleri Bakanlığının
bize vermiş olduğu yanıt yani devletin ve Hükûmetin harekete geçeceğine dair
yanıt 23 Ocak ile 27 Ocak arasında hiçbir şekilde iletilmedi. 27 Ocakta bizler
3 milletvekili olarak İçişleri Bakanlığına gidip orada gerekli bütün siyasi,
diplomatik görüşmeleri yaptıktan ve sonuç almadıktan sonra, orada açlık grevine
başladıktan sonra 28 Ocak tarihinde İçişleri Bakanı gece on ikide heyetimizle
görüşmeye geldi ve gece on ikiden ikiye kadar 2 kez Başbakanla telefonla
görüşerek İçişleri Bakanı “Bakan olarak Başbakanın talimatını da şu anda sizin
yanınızda iletiyorum, yarın bu meseleyi tamamen çözeceğiz.” dedi. Bizler de
tabii, İçişleri Bakanı ve Başbakanın talimatı devredeyken, “Ne pahasına olursa
olsun o yaralı ve cenazeler mutlaka hastaneye nakledilecek.” sözü bize iletilmişken
bunu hem Cizre yereline hem de Parlamento grubumuza aktardık. Ve ilk defa 28
Ocak tarihinde belediye ambulansının -ki altını çizerek söylüyorum, Sağlık
Bakanlığı ambulansı değil- olay yerine 1 kilometreden daha yakın bir mesafeye
geçişine izin verildi. 150-200 metre mesafeye yanaşan belediye ambulansı
-Başbakanın talimatı olduğu için olacak ki- 11 kez aynı girişimde bulundu ama
maalesef 11 kez de tek taraflı bir ateşle, güvenlik güçlerinin orada yarattığı
bir çatışma mizanseniyle o ambulansların bodrum katında, vahşet bodrumunda
bulunan yaralı ve cenazeleri alması engellendi. Böyle olduğu için akşam
saatlerinde biz tekrar İçişleri Bakanlığı ve devlet yetkilileriyle temas
kurduk. Nasıl oluyor da bir Başbakan talimat veriyor, bir İçişleri Bakanı “Mutlaka
halledeceğiz” diyor ama orada yaratılan mizansenle, ki birçoğunun telefon
kaydını Bakanlık yetkililerine dinlettik, “Biz Başbakanı tanımıyoruz, biz
Bakanı tanımıyoruz, burada bütün süreci yöneten biziz.” cevabıyla ambulansların
yaralı ve cenazeleri almasına engel olunuyor. Buna bu saate kadar herhangi bir
Hükûmet ya da devlet yetkilisinin vermiş olduğu tatmin edici bir cevap yok. 
Sonra, gece saatlerinde bize dönüp, Başbakan, o direnç
çıkaran merkezlerin Ankara’da bulunan genel koordinasyonlarıyla görüştü -ki
bunun içerisinde Genelkurmay Başkanlığı da var- “Yarın yani 30 Ocak itibarıyla
da mesele kesin çözülüyor.” dediler. 30 Ocak tarihinde Sağlık Bakanlığı,
İçişleri Bakanlığı, Şırnak Valiliği ve Cizre Kaymakamlığının da içerisinde
konferans iletişim imkânı sağladığı bir kriz masası kuruldu ve biz kriz
masasıyla, yaralılarla ve sağlık ekipleriyle 3 milletvekili olarak sürekli
canlı telefon bağlantısıyla o süreci sonuca götürmeye çalıştık. Kriz masası ve
yaralılarla yaptığımız görüşmelerde yaralıların alınma şekli ve yöntemiyle
ilgili bir ortaklaşma da sağladık ancak kriz masası bize “‘Yaralılar bu saatte
bina dışına çıkabilir.’ onayını bekleyin.” dediği süre içerisinde yaralılarla
olan telefon bağlantımız sırasında binaya, belki de insanlık tarihinin en vahşi
operasyonlarından biri yapıldı. Patlama sesleri, silah sesleri, oradaki
yaralıların çığlık sesleri, sadece bizim tarafımızdan değil, aynı anda,
iletişim hâlinde olduğumuz kriz masasına ve Başbakan Yardımcısına dinletildi.
“Hemen müdahale ediyoruz.” demelerine rağmen silah sesleri ve patlama sesleri
susmadı ve bir saatlik süre içerisinde irtibatımız kesilen yaralılarla tekrar
iletişim sağladığımızda “Enkaz altındayız, hareket edemiyoruz, nefes
alamıyoruz.” dediler. Otuz iki dakikalık o ses kayıtlarını yayınlasak
Türkiye’de infial olur. “Sadece kamuoyunu bilgilendirmek amacıyla kısa bir
süreli olarak vermiş olduğumuz o ses kayıtları, istenirse bizim tarafımızdan
ilgili savcılıklara verilebilir.” açıklaması yaptık ama maalesef onunla ilgili
hiçbir gelişme olmadı. 
Süreç, SES ve TTB ekiplerinin oraya gitmesi için
yaptığı girişimler, oradaki gençlerin analarının bina önüne kadar gitmesine
rağmen oradaki güvenlik güçleri tarafından gözaltına alınması, eş başkan ve
vekil heyetlerimizin oraya gitmesine izin verilmemesi, en son yine benim de
dâhil olduğum bir heyetin Cizre’ye 40 kilometre öteden geri çevrilmesiyle
maalesef bir katliam boyutuna ulaştı. 
Biz, vahşet bodrumuyla ilgili bir gelişme beklerken, 4
Şubat tarihinde, bir sokak ötedeki bir binadan, “Cizre Madımak’ı” olarak
adlandırdığımız bir binadan bize ulaşan bir yaralı, top atışıyla büyük bir
yangın olduğunu, içeride 30’un üzerinde insan bulunduğunu, tamamının silahsız
olduğunu ve ölüm tehlikesi olduğunu bize bildirdi. Sonrasında, sayılarının 62
olduğunu öğrendiğimiz “O insanların kurtarılması için itfaiye gönderilsin,
sağlık ekipleri, kurtarma ekipleri gönderilsin.” girişimlerimizin hiçbirine
cevap verilmedi ve aynı binadan bizi arayan kişi ertesi sabah o yangın
binasında, o cehennem binasında 9 yurttaşın yanarak yaşamını yitirdiği, 25
kişinin de ağır yaralı olduğu bilgisini iletti. Ona rağmen, yine “İtfaiye
ekipleri ve kurtarma ekipleri gitsin.” dedik ama maalesef gönderilmedi. O
sürecin tamamını burada artık aktaramayacağım ama en son, TRT’nin 9 Şubat tarihindeki
bir alt yazısında bodrum katlarına operasyon yapıldığı ve 60 teröristin etkisiz
hâle getirildiği ifade edildi. Sonra, İçişleri Bakanlığı, Başbakan ve Anadolu
Ajansı o olayı yalanladı ancak maalesef ki, Genel Kurulla paylaşıyorum, TRT’nin
yazmış olduğu o alt yazı doğru çıktı. “10 kişi yaşamını yitirdi.” şeklinde
yapılan açıklama, demin Cizre yereliyle yapmış olduğumuz görüşmede belediye
ambulanslarının bugün taşımış olduğu 27 cenazeyle birlikte kendi kendini tekzip
eden bir pozisyona girmiş oldu. Yani göz göre göre, Türkiye halklarının gözünün
içine baka baka Kürt halkına bir Kerbelâ katliamı, bir Madımak katliamı Cizre
içerisinde AKP Hükûmeti tarafından yaşatıldı. Korkarım ki…
(Mikrofon otomatik cihaz tarafından kapatıldı)
İDRİS BALUKEN (Devamla) – Sayın Başkan, bir ek süre
alabilir miyim?
BAŞKAN – Sayın Baluken, kürsüden hiç vermedim. Siz
tamamlayın, sonra gerekirse yerinizden veririm, hiç vermedim çünkü, adil bir
yönetim sergileyelim dedik.
İDRİS BALUKEN (Devamla) – Korkarım ki, önümüzdeki süreç
açısından, bu AKP eliyle ortaya konulan bu katliamın yarattığı travmaları,
yarattığı tahribatları artık onarma açısından son derece zorlu bir süreçle
karşı karşıyayız. Hiç kimse şunun rahatlığı içerisinde olmasın: Cizre’de
insanlar yanacak, Cizre’de, Sur’da her türlü hukuksuz, insan haklarını ihlal
eden uygulamalar yapacağız ve bu ülkede de hiçbir şey olmamış gibi bir
demokratik gelecek kuracağız. Bunun için maalesef, kullanabileceğimiz önemli
süreleri heba ettik ve katliamlarla karşı karşıya kaldık. Şu anda o bodrum
katlarında nelerin olduğunu araştırma açısından bu Meclisin oraya gidip bir
araştırma yapması, bütün o sürecin tamamını kayıt altına alması ve Kürt halkına
karşı işlenen bu katliamlarla ilgili bir özrü bütün dünya kamuoyuna duyurulacak
şekilde yapması dışında hiçbir şansa sahip değiliz. 
Biz, bu önergeyi de buradan bir çözüm beklentisi
içerisinde olduğumuz için değil, artık pamuk ipliğiyle bağlı olan gelecek
kaderimiz açısından Meclisin bu çalışmasının önemli olduğu, devlet adına,
hükûmet adına işlenmiş olan bu katliamla ilgili Kürt halkından özürle ilgili
bir sürecin işlemesi gerektiği açısından getirdik. Genel Kurulda umarım ki buna
destek verirsiniz, umarım ki demin ifade ettiğim gibi -konuşmakta da
zorlanıyorum- daha büyük tahribatlar olmadan bu sürecin bütün gerçeklerini bu
Meclis bir an önce açığa çıkarır diyorum. 
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkürler Sayın Baluken.
Sayın Çakır…
COŞKUN ÇAKIR (Tokat) – Sayın Başkan, Sayın Baluken’in
konuşmasındaki “AKP eliyle 20’nci yüzyılın Kerbelâsı’nı yaşattınız.” sataşması
çok ağır bir sataşmadır, 69’dan söz istiyorum.
BAŞKAN – Buyurun Sayın Çakır.
Lütfen yeni bir sataşmaya meydan vermeden iki dakika
süre içerisinde meramınızı ifade edin.
VI.- SATAŞMALARA İLİŞKİN KONUŞMALAR (Devam)
4.- Tokat Milletvekili Coşkun Çakır’ın, Diyarbakır
Milletvekili İdris Baluken’in HDP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
COŞKUN ÇAKIR (Tokat) – Teşekkür ederim Sayın Başkan. 
Öncelikle güneydoğuda olup biteni, daha spesifik olarak
Cizre’de bir bodrum katında olup biteni Türk siyasi tarihinin en büyük
katliamlarından birisi olarak tanımlamak, doğrusunu söylemek gerekirse
hakkaniyetsizliktir. 
Elbette orada ölen insanların ölmesini kimse arzulamaz,
arzulamayız ama daha önemlisi, Sayın Baluken’in “20’nci yüzyılın Kerbelâsı”,
“21’inci yüzyılın Madımak’ı” şeklinde yapmış olduğu teşbih, benzetme, bence çok
talihsiz bir benzetmedir.
İDRİS BALUKEN (Diyarbakır) – Yaralıları infaz ettiniz,
yaralıları!
COŞKUN ÇAKIR (Devamla) – Değerli
arkadaşlar, biz Kerbelâ’yı çok önemsiyoruz. Kerbelâ bizim için azizdir.
Kerbelâ’da şehit olan serdarı şüheda Hazreti Hüseyin bizim için azizdir.
Onların onurlu direnişi bizim için aziz, değerli ve kıymetlidir. Eğer Hazreti
Hüseyin’le ve arkadaşlarıyla, oradaki, güneydoğudaki, Cizre’deki bodrum
katındaki insanların içinde bulunmuş olduğu durumu karşılaştırıyorsak çok ciddi
bir hata yapıyoruz, çok büyük bir hata yapıyoruz, o aziz şehitlerin de
hatırasına, bana göre, ihanet ediyoruz. O bakımdan, değerli arkadaşlar, bunun
altını çizmek isterim.
Ayrıca, Madımak benzetmesini de Kerbelâ benzetmesi gibi
şiddetle reddediyorum, kabul etmiyoruz. Çünkü, orada da masum insanlar
ölmüştür. Onu da o şekilde kınamıştık, aynı şekilde söylüyoruz.
İdris Bey burada bir konuşma yaptı, kendince oradaki
olup biteni hikâye etti. Şimdi, birazdan bizim arkadaşımız da orada olup biteni
başıyla sonuyla hikâye edecek, anlatacak. Göreceksiniz, tablonun aynı
olmadığını göreceksiniz. Ben onun için ona girmek istemiyorum, sadece buna
değinmek istedim.
Kerbelâ bizim için azizdir ama güneydoğuda olup
bitenler kesinlikle Kerbelâ’yla karşılaştırılamaz.
Meclisi saygıyla selamlıyorum. (AK PARTİ sıralarından
alkışlar)
İDRİS BALUKEN (Diyarbakır) – Sayın Başkanım…
BAŞKAN – Buyurun Sayın Baluken.
İDRİS BALUKEN (Diyarbakır) – Sayın hatip konuşması
sırasında oradaki durumu çarpıtarak hikâyeleştirdiğimi ifade etti, açıktan
sataştı, birçok sataşma var.
BAŞKAN – Sayın Baluken, lütfen yeni bir sataşmaya meydan
vermeyelim.
Buyurun.
5.- Diyarbakır Milletvekili İdris Baluken’in, Tokat
Milletvekili Coşkun Çakır’ın sataşma nedeniyle yaptığı konuşması sırasında
şahsına sataşması nedeniyle konuşması
İDRİS BALUKEN (Diyarbakır) – Teşekkür ediyorum Sayın
Başkan.
Cizre’de olan durum şu: Cizre’nin en ana, işlek
caddesine 200 metre ötedeki bir bodrum katta yaralı ve hastaneye kaldırılmayı
bekleyen insanlara tam on sekiz gün boyunca bir yaşam koridoru açılmamıştır,
200 metre ötedeki o insanlara bir damla suyun iletilmesine izin verilmemiştir.
O insanlar bizle iletişim kurduklarında “Bir damla su bulamıyoruz.” çığlığını
bütün Türkiye kamuoyuna duyurmak istemişlerdir. Bir damla suya muhtaç eden
zihniyet, Kerbelâ’da katliam yapan zihniyetin ta kendisidir. Hiçbir devlet hiçbir
gerekçeyle “Ben 200 metre öteye bir yaşam koridoru açamıyorum.” diyemez.
Olabilir, siz oradaki insanların tamamını katletmek istiyor olabilirsiniz,
tamamını öldürmek için karar almak istiyor olabilirsiniz ama bu süre içerisinde
o insanlara bir şişe suyun gitmesini engellemenin hiçbir izahatını burada
yapamazsınız.
Yine aynı şekilde, 4 Şubat tarihinde, yanan bir bina
içerisindeki 62 insanın bilgileri bizdedir. Telefon kayıtlarını çıkarsınlar. O
telefon kayıtlarının tamamında “İtfaiye gitmezse o insanlar yanacak, hepsi
devlet eliyle, Hükûmet eliyle ölecek.” denmiştir. Bunu söylememize rağmen
orada, o bodrumda bulunan insanların yangın sonucu cehenneme çevrilmiş o binada
ölümüne rıza gösterildi. Ölmeyenleri de işte TRT alt yazısının geçtiği o günde
bodruma yapmış oldukları bir katliam operasyonuyla maalesef infaza tabi
tuttular. Ortada öyle 10 ölü falan yok, size söylüyorum işte. Belediye
ambulansları demin o binadan, cehennem binasından, Cizre Madımak’ından 27
cenazeyi daha taşıdılar. Başbakanın, İçişleri Bakanının, ilgili yetkililerin
yalanlarına alıştık ama ölüm üzerine artık yalan söyleme ahlaksızlığını bir
kenara bırakmanız gerekiyor.
Hepinizi saygıyla selamlıyorum. (HDP sıralarından
alkışlar)
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, Şırnak’ın Cizre ilçesi Cudi
Mahallesi'nde 23 Ocak 2016 günü bulundukları mahallelerin ağır saldırı altında
olması nedeniyle bir bodrum katına sığınmış bulunan 31 sivil yurttaşımızın
durumuyla ilgili olarak kamuoyunun bilgilendirilmesi ve olayın tüm boyutlarıyla
ortaya konulması amacıyla 9/2/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin Genel Kurulun 9
Şubat 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Halkların Demokratik Partisi Grubu önerisi
aleyhinde ilk söz Osmaniye Milletvekili Ruhi Ersoy’a aittir.
Buyurun Sayın Ersoy. (MHP sıralarından alkışlar)
Süreniz on dakikadır.
RUHİ ERSOY (Osmaniye) – Sayın Başkanım, değerli
milletvekilleri; lehte veya aleyhte, insan milletvekili sıfatıyla söz alır,
burada, süresi içerisinde bir şeyler söyler, söyledikleri sözler zaman kadar tarihi
ve geleceği de ilgilendirir. Bu bilinçle Milliyetçi Hareket Partisi hareket
eder ve her bir sözcüsü ne kadar süreyle olsun o kadarlık zaman dilimi
içerisinde tarihe not düşmek ve geleceğe mesaj vermek ister. 
Öncelikle şunu ifade etmek isterim: Türkiye
Cumhuriyeti’nin askeri, polisi, güvenlik güçleri kökünü Türk kültüründen ve
İslam ahlakından almış bu vatanın, bu milletin çocuklarıdır; hiç kimseye
bilerek ve isteyerek zulmetmez. Hele hele “Su istiyorum.”, hele hele “Kan
istiyorum, can istiyorum, hayatımı kurtarın.” diyenlere de asla kayıtsız
kalmaz. Bu işin arka planında farklı birtakım programların olduğu bir hakikat
ama ne hikmetse Hükûmet bu hakikati milletin gözünün önüne samimiyetle serip
aktaramıyor. Birileri de bu kürsüden sürekli bunun propagandasını yaparak,
temiz dil kullanmanın çok ötesinde Türk devletini, Türk askerini, Türk polisini
âdeta katliamcı gibi sunmaya çalışıyor. 
Bakın, aziz milletvekilleri, çok detayına girmek
istemiyorum ama Çanakkale’de Yarbay Hasan Paşa ve köpeği Canberk’in hikâyesini
hatırlatmak isterim. Yarbay Hasan Paşa ile Canberk’in arasındaki münasebet, o
cephede askerlerin hastalıklı bir köpeği kovalamasını gören komutanın inip ona
su vererek, onu tedavi ederek şefkat göstermesiyle başlar. Kendisine bağlılık
ifade etmeye başlayan, adına Canberk dedikleri bu köpeği daha sonra tüm kışla
bir maskot olarak görüyor ve onlarla beraber aynı ruhu teneffüs ediyor. Bir gün
bir vuruşmada Yarbay Hasan Paşa hunharca şehit ediliyor. Şehadetinin de arka
planında, kurtarmak için elini uzattığı bir düşman askerinin “Hayattaysa onu
tedavi edecektim.” anlayışıyla yüzünü çevirdiğinde, maalesef hançerlenerek
şehadet şerbetini içiyor ve o köpeğin sadakati, üzerine örtülmüş bayrağın
altına girerek onunla beraber derdinden can vermesiyle… Çanakkale’de Yarbay
Hasan Paşa’nın -Canberk ayak ucunda- mezarı bugün birlikte görülebilecek tarihî
hakikat.
Bu, tek başına bir mitoloji ya da efsane değil,
yaşanmış belgelerle anlatılan bir hakikat. İşte, Türk askerinin ve Türk
polisinin bu hakikatten beslenerek hareket ettiğinin ifadesi, terörle
mücadelede “Habersiz ve izinsiz çayınızı, şekerinizi kullandık.” diye
bıraktıkları bedelden yaşlıları sırtına alarak PKK’lı teröristlerin elinden
kurtarmak isteyen görüntülere kadar o şefkati, o samimiyeti Türk güvenlik güçleri
bölgede gösterebilmekte. Bu haksız tutum karşısında, bu işin böyle olduğunu
iddia edenlerin uzantıları İnsan Hakları Örgütünün 20 Ocak 2016 tarihli basında
yayınlanan belgesiyle beraber, YPG’nin, PKK’nın ve PYD’nin dahi nasıl
uluslararası anlamda etnik temizlik yaptıklarıyla ve bölgeyi arındırmak için
-özellikle PYD’nin- insan hakları ihlaliyle ilgili 8 Eylül 2015 tarihli raporu
da bunun devamı niteliğindedir. Şimdi, bu raporlar -sadece duyguyla, fikirle-
Türk devletinin kurmaylarının, Türk devletinin istihbaratının raporları değil,
bunu merak edenler birazcık kaynak taradıklarında Uluslararası Af Örgütünün
raporları olduklarını görürler. Siz çocukları önünüze bariyer olarak, engel
olarak koyacaksınız, arkasına saklanıp uluslararası güçlerden alınan desteklerle,
silahlarla Türk askeri, polisi hizmet getirirken onlara suikast
düzenleyeceksiniz. 
Aziz milletvekilleri, saldırı, savaş ve çatışmada
birtakım terimler vardır. Bugün itibarıyla baktığınızda, şehadet şerbetini içen
askerimiz, polisimiz, uzman çavuşumuz saldırırken değil, savunurken hunharca
şehit edilmişlerdir. Diğer tarafta, benim ülkemin bir vilayetinde, bir
ilçesinde, şehrinde terörle mücadele değil kamu düzenini tesisle alakalı
güvenlik güçleri görevde. Güvenlik güçlerinin bu iradesinin sonuna kadar
yanındayken kendi şehir merkezine terörü bu kadar indirmiş ve indirilirken de
göz yummuş olan siyasi iradeye, iktidara da bunlardan ders alarak yeniden
hatalar yapmaması hatırlatması yapmak istiyoruz. Londra’dan Mardin hattına
acaba yeni bir açılım sürecinin serüveni mi taşınıyor? “Kadim medeniyetler”,
“Mezopotamya çocukları” söylemleriyle aziz ve büyük Türk milletinin, Türklük
gurur ve şuuru İslam ahlak ve faziletiyle şereflenmiş ve bu topraklarda bin
yıllık hikâyesini örmüş yüce Türk milletinin arasına acaba yeni siyasal
hendeklerin kazınmasının temelleri mi oluşturuluyor? Yeni görüşmelerin arka
planında kimler neler peşindeler, bunları da sormadan, bu sorguları da yapmadan
edemiyoruz.
Bununla beraber, samimiyetle bu işin bitmesini
isteyenler, terörle, teröristle arasına gerçekten bir hendek kazarlar ve sen
ordasın, ben buradayım diyebilirlerse; ey çocuklar, siz bu memleketin ekmeğini
yer, bu memleketin mekteplerinde okur, bu memlekette kariyer yapma haklarına
sahip olur ve samimiyetle eğitiminize devam ederseniz bu memlekette hiçbir
sorununuz olmaz. Aksi takdirde, bu çocuklara “Bu hendek kazma oyununun arka
planında siz alet ediliyorsunuz, bu alet edildiğiniz konu yarın başınıza büyük
işler açacaktır.” nasihatleri verilemezse bu mesele, ayrışımcı, ayrıştırmacı,
1960’ların Marksist proletarya söylemleriyle eylemi yap, gerillanın eylemine
saklan, kendine aidiyet ve taraftar oluştur, oluşturduğun taraftarlar üzerinden
bir kimlik inşa et, inşa etmiş olduğun kimliği siyasal zemine taşı; bunlar
artık tamamlanmış, misyonunu bitirmiş işlerdir. Dolayısıyla, terör örgütünün
sözcülüğünü yapmaya kalkanlar, silahla arasına mesafe koymazlar, teröristle
arasına mesafe koymazlar, sürekli tek taraflı meselenin “insan hakları, çocuk
hakları, kadın hakları, ölümler” gibi kavramların arkasında çok daha farklı
işlerin yapılmasına zemin oluşturacak iş birliği içerisinde olurlarsa siyaseten
flu görülmeyi de hak ederler, siyaseten sadece ve sadece Anayasa’nın verdiği
seçme ve seçilme haklarından faydalanıp Türk Ceza Kanunu’nun ve diğer
müeyyidelerin diğerini tanımayarak otoriter bir anlayış içerisinde hareket
ederlerse burada büyük bir hata yapmış olurlar. Bu hatanın sürdürülebilir
olmadığını, aziz, mukaddes büyük Türk milletinin ve Türk devletinin “devleti
ebet müddet” olduğunu... Lütfen... PKK terör örgütü ile bölge halkımızın
birbirinden ayrıştırıcı dilini kullanarak “Siyasi programları, sosyal
programları uyguluyoruz.” diyen Hükûmet, tekrar aynı hataya düşerek PKK’lı
teröristleri muhatap alarak, yeni açılımların zeminini oluşturarak bu konuyu
çözeceğini zannediyorsa bu memlekette daha çok kan akmasının zeminini
oluşturur. Bu hatada olduğu emarelerini göstermeye çalışan ya da onun ipuçları
konumunda olan birtakım hamlelerden biz iyi kokular almıyoruz, bu konuda ciddi
ve yüksek sesle hatırlatmalar ve uyarılar yapmak istiyoruz. 
Bu memlekette, gelen şehidin acısı kadar, şehit
sayılarının ve şehitlerin haberlerinin gelmesinin sıradanlaşması da o kadar
acıdır ve bu manada, şehadet haberlerinin sıradanlaşmamasını bekliyoruz. Az önce,
Cizre’de bir asker ve bir polisimizin şehit olduğu haberini yine içimiz yanarak
duyduk, bunlar sıradanlaşmasın lütfen. Bu meseleyi bitirmek için mücadele veren
güvenlik güçlerimize Allah güç versin. Eğer onlar gerçekten hakkı, hukuku,
adaleti, halk ile teröristi ayırt etmeselerdi bu mesele bir gecede biterdi.
Bütün bu fedakârlıklar belki de o Mehmetçik’in, o emniyet gücünün, o polisin
şehadetinin sebebi, vatandaşı ayırt etmek için hukuka uygun mücadeledir.
(Mikrofon otomatik cihaz tarafından kapatıldı) 
RUHİ ERSOY (Devamla) – Bu kadar müsaadeli ve müsamahalı
yaklaşırken bu yaklaşımlar istismar edilerek tekrar bir açılım süreci ihanetini
başlatırlarsa bu hesabı veremeyecek noktaya gelirler. Siyasi irade ve onun
temsilcisi, iktidar temsilcisi değerli milletvekillerinin bu hakikati lütfen
yüksek sesle kendi gruplarında dillendirmelerini diliyor, siyasal gündemle,
Köşk ile sarayın, Sögütözü ile Beştepe’nin kavgasının arasında ideolojik
gerilimleri yaşayarak kendi siyasal ikbal ve istikballeri adına kaygılar ve
buluşmalar yapanlar, kendi jenerasyonları ve ekiplerini kendi iktidarına taşıma
mücadelesi verenler hangi gruptan ve kategoriden olurlarsa olsunlar, iktidar
partisi içerisinde her şeyden önemlisi bu konuda, vatan, millet, terörle
mücadele konusunda ortak paydada olsunlar diyor, yüce Meclisi saygı, sevgiyle
selamlıyorum. (MHP sıralarından alkışlar)
BAŞKAN – Önerinin lehinde…
İDRİS BALUKEN (Diyarbakır) – Sayın Başkan…
BAŞKAN – Buyurun Sayın Baluken.
İDRİS BALUKEN (Diyarbakır) – Konuşan sayın hatip,
grubumuzu, birkaç kez terör örgütünün uzantıları… Ya da kirli propaganda
yapmakla suçladı, sataşmada bulundu.
BAŞKAN – Sayın Baluken, hiç grubunuzun ismini
zikretmedi yalnız.
İDRİS BALUKEN (Diyarbakır) – Çok açık bir şekilde,
buradan, bu kürsüden “Oradaki yaralılara su verilmediğini iddia edenler”
şeklinde bize sataştı.
BAŞKAN – Siz o şekilde algılıyorsanız, buyurun.
İki dakika süre veriyorum.
Lütfen yeni bir sataşmaya meydan vermeyelim. 
VI.- SATAŞMALARA İLİŞKİN KONUŞMALAR (Devam)
6.- Diyarbakır Milletvekili İdris Baluken’in, Osmaniye
Milletvekili Ruhi Ersoy’un HDP grup önerisi üzerinde yaptığı konuşması
sırasında HDP Grubuna sataşması nedeniyle konuşması
İDRİS BALUKEN (Diyarbakır) – Teşekkür ediyorum Sayın
Başkan. 
Biz, hiçbir zaman, burada hiçbir değeri kutsallaştırıp
suçların üstünü örtme anlayışı sergilemedik ama maalesef, buradaki siyasi parti
gruplarının birçoğu, bölgede yaşanan ağır insanlığa karşı suçlarla ilgili
birtakım ritüelleri kutsallaştırıp burada tartışılmasının önüne geçme yolunu
defalarca seçtiler. Bize göre suçsuzluk, suç işlememe, hesap vermeme durumu
sadece yüce Allah’a aittir. Onun dışında, burada “Türk askeri, Türk polisi
katliam yapmaz, suç işlemez, şunu yapmaz.” demenin herhangi bir geçerliliği
yoktur. Hele hele bizim gibi acılı bir coğrafyadan gelen insanlar kendi
dedelerinden duydukları Şeyh Sait kıyamı sırasında -ki sizin sıralarınızda da
onların torunları şu anda oturuyor- Dersim katliamı sırasında, Ağrı Zilan
katliamı sırasında, Roboski katliamı sırasında kimin katliamlar yaptığını, kimin
ne suçlar işlediğini çok iyi biliyorum. Ki o dönem o katliamı yapanlar, onları
yöneten komutanların anı kitaplarında o bölümü yazamayacağız diyecek kadar ağır
insanlık suçları işlemişlerdir. Bugün de Cizre’de olan durum aynıdır. Bugün,
Cizre’de, sizlerin bile bilmediği birtakım paramiliter çeteler katliam
yapıyorlar. Esedullah timleri kimdir? Cundullah timleri kimdir? Başbakanı
tanımıyorum, bakanı tanımıyorum, burada bütün yetki bendedir diyen kimdir ise
bu katliamı yapan da onlardır. Evet, orada on sekiz gün boyunca bir damla suyun
o yaralılara ulaştırılmasına engel olunmuştur. 
RECAİ BERBER (Manisa) – Silahlarla mı engel olundu?
İDRİS BALUKEN (Devamla) – Bu konuda Cenevre Sözleşmesi
açıktır. Türkiye’yi de bağlayan kriterlerdir.
HAKAN ÇAVUŞOĞLU (Bursa) – Tünellerden su gelmedi mi,
tünellerden?
İDRİS BALUKEN (Devamla) – Hiç kimse 60 yaralının, 31
yaralının infaz edilme durumunu, katledilme durumunu -ki hepsinin isim
bilgileri bizdedir- buraya getirip farklı şekilde meşrulaştırmasın. Tarih
önünde, insanlık önünde, vebali de, hesabı da ağırdır diyorum. (HDP
sıralarından alkışlar) 
ERKAN AKÇAY (Manisa) – Sayın Başkan…
BAŞKAN – Buyurun Sayın Akçay.
ERKAN AKÇAY (Manisa) – Tutanaklara girmesi bakımından
ifade ediyorum. Biraz evvelki konuşmacımız Sayın Ruhi Ersoy’un kürsüde ifade
ettiği terör örgütüyle ve terör eylemleriyle arasına mesafe koymayanlar tezi ve
hükmü sayın grup başkan vekilinin kürsüde yapmış olduğu konuşmayla da, dolaylı
da olsa, teyit edilmiştir; bu mesafe yine konulamamıştır. 
Bunu, tutanaklara geçmesi bakımından ifade ediyorum.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, Şırnak’ın Cizre ilçesi Cudi
Mahallesi'nde 23 Ocak 2016 günü bulundukları mahallelerin ağır saldırı altında
olması nedeniyle bir bodrum katına sığınmış bulunan 31 sivil yurttaşımızın
durumuyla ilgili olarak kamuoyunun bilgilendirilmesi ve olayın tüm boyutlarıyla
ortaya konulması amacıyla 9/2/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin Genel Kurulun 9
Şubat 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Evet, Halkların Demokratik Partisi Grubu
önerisi lehinde ikinci söz Tunceli Milletvekili Gürsoy Erol’a aittir.
Buyurun Sayın Erol. (CHP sıralarından alkışlar) 
ENGİN ALTAY (İstanbul) – “Gürsel” Sayın Başkan.
BAŞKAN – Pardon, Gürsel Erol. Kusura bakmayın.
GÜRSEL EROL (Tunceli) – Sayın Başkanım, sayın
milletvekilleri; cumhuriyetin, demokrasinin, laikliğin, hoşgörünün ve barışın
kenti olan özgürlükler şehri Tunceli’nin milletvekili olarak hepinizi sevgi ve
saygıyla selamlıyorum. (CHP sıralarından alkışlar) 
1 Kasımda seçilmiş yeni bir milletvekili olarak da ilk
konuşmamı Mecliste yapıyorum. Milletvekilliğimizin, 26’ncı Dönemin tüm
milletvekillerimize hayırlı olmasını diliyorum; ailemize, kendimize, ülkemize
hayırlar getirmesini diliyorum ve ben 26’ncı Dönem Parlamentosunun siyasal
sorumluluğunun, tabii ki her dönem, her Parlamento döneminin kendine göre
siyasal sorumluluğu farklıdır ama 26’ncı Dönemi, Parlamentonun siyasal
sorumluluğunun daha ağır veballer altında sorumluluk taşımamızla birlikte
yürüteceğimiz bir süreç olarak görüyorum. 
Bu gösterdiğim resmi sanıyorum hepiniz merak
etmişsinizdir. Sizlere 1919 yılında yaşanan bir olayı anlatacağım. Ben çünkü
öneriyle ilgili lehte söz istedim. Lehte konuşmama gelmeden önce, benim
Tunceli’de nasıl bir kültürden geldiğimi ve nasıl bir kültürün bireyi olarak
hangi aileden geldiğimi bilmeniz açısından bu bilgiyi vermekte yarar görüyorum.

Değerli milletvekillerim, yıl 1919, İstanbul sarayı
Elâzığ Valisi Ali Galip Paşa’dan Atatürk’ün Erzurum Kongresi’nden Sivas’a
geçerken Dersimli milisler tarafından yolunun kesilip suikast düzenlenmesini
ister. Bunun üzerine, Elâzığ Valisi Ali Galip Paşa Ferhatuşağı Reisi ve
Rus harbinde Ruslara karşı sivil milislere albaylık rütbesiyle savaşan Diyap
Ağa’yı çağırır. Diyap Ağa yaşı itibarıyla Elâzığ’a gidemez, küçük kardeşi
Haydar Ağa’yı gönderir. Haydar Ağa Elâzığ Valisi Ali Galip Paşa’yla görüştükten
sonra Dersim’e geri döner ve ağabeyi Diyap Ağa’ya bilgi verir. Fakat dönerken
yanında Ali Galip Paşa yüklü bir miktarda altın vermiştir. Görüşmenin ve
altınları almanın gerekçesi, Atatürk Erzurum’dan Sivas’a geçerken yolunun
kesilerek suikast sonucu öldürülmesi. Diyap Ağa kendi aşiretindeki milisleri
yanına alarak Atatürk’ün Erzurum’dan Sivas’a geçerken yolunu keser. Fakat bu
istihbarat bilgi Atatürk’e daha önceden gitmiştir ve Atatürk’ün emir subayı
“Paşam, Dersimli milisler yolumuzu kesti. Çatışalım mı?” diye sorduğunda
Atatürk “Dersimlilerden bize zarar gelmez. Çatışmayın.” diye talimat verir.
Onun üzerine Diyap Ağa Atatürk’ün aracının yanına giderek Atatürk’ün arabasının
kapısını açar ve aldıkları altını Atatürk’e verir. “İstiklal Savaşı’nda sizin
buna ihtiyacınız var. Bu altınları biz size suikast düzenlemek için aldık ama
İstiklal Savaşı’nda kullanasınız diye size getirdik.” diyerek altınları
Atatürk’e verir ve Atatürk’e aynen şu ifadeyi kullanır: “Paşam, bizim dışımızda
da yerel milislere para ve altın verilmiş olabilir. Başka milisler de size
suikast düzenleyebilir. Size Sivas’a kadar eşlik etmek isteriz.” Ve Sivas’a
kadar eşlik eder. Daha sonra, Meclis açıldığı zaman Atatürk Diyap Ağa’yı -o
günkü adıyla Dersim Milletvekili olarak- ilk kurucu Meclis üyeliğine Dersim
Milletvekili olarak çağırır ve Diyap Ağa Dersim’i temsilen Ankara’ya Meclise
gelir. 
Diyap Ağa’nın -Meclis tutanaklarında vardır- yalnızca
iki konuşması vardır. Birincisi, Yunan ordusu Polatlı sınırlarına geldiğinde
başkentin Ankara’dan Kayseri’ye taşınmasıyla ilgili Meclise önerge verilir. Bu
önerge üzerine görüşmeler olur ve kargaşa çıkar. Diyap Ağa söz isteyerek
“Beyler, biz buraya savaşmaya mı, kaçmaya mı geldik?” der, ulusal mücadeleye
-verdiği ruha ve katkıya- destek vererek başkentin Ankara olarak kalmasını
sağlar. (CHP sıralarından alkışlar) İkinci konuşması, yine Parlamentoda...
İstiklal Savaşı döneminde ülkenin dört bir tarafında etnik kimliği ne olursa
olsun -Kürtler, Türkler, Lazlar, Çerkezler- herkes o Parlamento yapısında var.
Kürtlükle ilgili bir mesele açıldığında Diyap Ağa ikinci defa söz alır ve
“Beyler, dinimiz bir, diyanetimiz bir, mezhebimiz bir, Kur’an’ımız bir,
Peygamber’imiz bir, biz kardeşiz ve bu ayrılık ne?” diye sorar. 
Bunları anlatmamdaki gerekçe şu: Değerli, sayın
milletvekillerim, ben Atatürk ve cumhuriyet geleneğinden gelen bir ailenin
bireyiyim. Diyap Ağa benim büyük dedem yani anne tarafından dedem. Ben Diyap
Ağa’nın torunuyum. Tabii ki bu cumhuriyetin değerlerine sahip çıkmak, kurucu
değerlere sahip çıkmak, ülkenin üniter devlet yapısına sahip çıkmak; bunlar
benim aileden gelen hem ahlaki hem siyasi sorumluluklarımdır. 
Bakın, 7 Haziran seçimlerinde Cumhuriyet Halk Partisi Tunceli’den
milletvekili çıkaramadı, 2-0 HDP almıştı. 1 Kasımda ben aday oldum ve siyasi
tablo 1-1 oldu ve HDP’ye karşı orada inanılmaz bir siyasi mücadele verdim çünkü
eğer bugün bu Parlamento çatısı altında her siyasi düşünce varsa ve insanlar
siyasi düşüncelerini özgürce burada savunabileceklerse, gündeme
getirebileceklerse bizim de her düşünceye ve her özgürlüğe saygı duymamız
lazım. 
Niçin bu önergeyle ilgili lehte söz aldım? Değerli
milletvekilleri, kamu kendi kamu düzenini korumakla sorumludur yani devlet
kendi kamu düzenini korumak zorundadır ama aynı zamanda şunu da unutmayalım:
Türkiye Cumhuriyeti sosyal bir hukuk devletidir yani sizin, hukuk normlarını,
hukuk üstünlüğünü görmezden gelerek bir bölgede, insanların, sivillerin
yaşadığı bir bölgede yalnızca polisiye tedbirlerle “Terörle mücadele ediyorum.”
mantığınız doğru bir mantık değil. 
Bakın, içinizde bir sürü teknik adam vardır. Eğer
devlet bir bölgede baraj yapmaya karar vermişse o bölgeyi istimlak eder,
kamulaştırır, mal sahiplerinin parasını öder ve o bölgeye barajı yapar. Eğer
devlet bir bölgeden yol geçirecekse, o yol üzerinde eğer arsa varsa, tarla
varsa, ev varsa kamulaştırır, bedelini öder ve o yolu oradan geçirir. Devlet
eğer bir bölgede terörle mücadele edecekse, eğer o bölgenin sivil halkının da o
bölgede olmasını istemiyorsa devletin o köyleri ve mahalleleri boşaltma yetkisi
vardır ve bana göre de doğrudur ama o insanların olduğu ortamda çatışma yaratma
hakkına sahip değildir ve o insanları boşaltırken de kendi kaderlerine terk
etme hakkına da sahip değildir. 
Bakın, Türkiye’de şu anda 3 milyon Suriyeli var ve 600
bin Suriyelinin geleceğini konuşuyoruz. Bunu ne adına yapıyoruz değerli
milletvekilleri? İnsanlık adına. Son derece doğru, tabii ki sahip çıkacağız.
Peki, bir tarafta Suriye’deki göçmenlere insanlık adına sahip çıkarken kendi
yurttaşlarımızın barınmaları, o insanlarımızın yaşamlarını devam
ettirebilmeleri için altyapıyı sunmadan onların yaşadığı yerde nasıl silahlı
bir mücadeleyle o insanların yaşamlarını tehdit edebiliriz? 
Zamanım az kaldı, bir istatistiki araştırma sonucunu
size ileteceğim. Ben bir istatistiki araştırma yaptım sayın milletvekilleri: 1
terör örgütü mensubunun ölü ele geçirilmesinin devlete maliyeti 7 milyonla 10
milyon arasında değişiyor ve yine, bir aileden 1 terör örgütü mensubunu
öldürdüğünüz zaman aynı aileden 3 kişinin o terör örgütüne katılma eğilimi var.
Demek ki silahla bu iş çözülmez. Bakın, MSP ve CHP iktidarı döneminde, 1974
yılında biz 52 günde Kıbrıs’ı aldık, 52 günde. 480 şehidimiz var Kıbrıs’ta. 1984-2016…
9.700 şehidimiz var, 800 milyar dolar kaybımız var ve bugün -1984’te, olayların
başladığı- aynı noktadayız. Yani söylemek istediğim: Bu ülkede Kürt sorunu
varsa çözümün silahla olması mümkün değil. Demokratik kurallar içerisinde,
hukukun üstünlüğü… Ve her şeyden önce bu Parlamentoda konuşurken birbirimizi
anlayarak, birbirimizi dinleyerek bu sorunun çözümüyle ilgili fikir
üretmeliyiz. Ben HDP’li arkadaşlarımla siyasal olarak asla aynı şeyleri
düşünmüyorum ama hak veriyorum. Çünkü kendi seçim bölgelerinde yaşadıkları
halkın çaresizliğini, doğal olarak, o acıyı yaşadıkları için burada gündeme
getirmekte haklılar.
Değerli milletvekillerim, o bölgede yaşamadan, o
bölgedeki insanların ölüm korkusunu yaşamadan… Ölüm korkusu tek taraflı değil.
PKK’nın da ölüm korkusunu, baskısını yaşıyor, aynı zamanda kontrol dışı
güvenlik güçlerinin de ölüm korkusunu yaşıyor. Bunları yaşamadan o bölgeyi
algılamak, anlamak çok zor. 
(Mikrofon otomatik cihaz tarafından kapatıldı)
GÜRSEL EROL (Devamla) – Bize düşen görev, bu süreçte
Türkiye’de üniter devlet yapısı bozulmadan, cumhuriyetin temel değer
yargılarından hiçbir şekilde taviz vermeden bu sorunun çözümüyle ilgili fikir
üretmektir, düşünce üretmektir. Ben o bölgenin bir milletvekili olarak, bir
siyasi sorumluluğu üstlenen bir milletvekili olarak bu konuşmayı yapmaktan
kaynaklı, beni dinlemenizden dolayı hepinize teşekkür ediyorum. İlk konuşmam
olduğu için biraz heyecanlı olmuş olabilirim. Hepinizden de özür dileyerek,
hepinize sevgi ve saygılarımı sunuyorum. (CHP sıralarından alkışlar)
BAŞKAN – Önerinin aleyhinde ikinci ve son söz Kars
Milletvekili Yusuf Selahattin Beyribey’e aittir.
Buyurun Sayın Beyribey. (AK PARTİ sıralarından
alkışlar)
Sizin de süreniz on dakikadır. 
YUSUF SELAHATTİN BEYRİBEY (Kars) – Sayın Başkan, değerli
milletvekilleri; sözlerime başlamadan önce, saatler önce Cizre’de şehit olan
iki kardeşimiz için rahmet, yaralılara acil şifalar diliyorum. Ayrıca bu vatan
için canlarını feda eden şehitlerimize rahmet diliyor, gazilerimize de minnet
ve şükranlarımı arz ediyorum.
HDP grup başkan vekilinin vermiş olduğu Meclis
araştırması önergesi üzerinde aleyhte söz almış bulunmaktayım. Aleyhte olmamın
sebebi, HDP, Meclisi çalıştırmama üzerine, hayalî araştırma önergeleriyle
açıldığı günden bugüne kadar her gün oyalayarak devam ediyor.
ERTUĞRUL KÜRKCÜ (İzmir) – Hadi ya!
YUSUF SELAHATTİN BEYRİBEY (Devamla) – Her gün
oyalayarak devam ediyor, AK PARTİ'nin yapmış olduğu hizmetleri gölgelemek
istiyor; ayrıca, Türkiye Büyük Millet Meclisinin televizyondan gösterdiği süreç
içerisinde, özellikle ajitasyonlarla, algı operasyonlarıyla toplumda bilgi
kirliliğine sebebiyet veriyor. 
Maalesef üzülerek söylüyorum, HDP yandaşları kendileri
çalıp kendileri oynamak istiyorlar, algı operasyonlarıyla da halkın birlik ve
beraberliğini bozmak istiyorlar; vatanın ve milletin bölünmez bütünlüğüyle
ilgili yandaşlık etmek istiyorlar gibi algılıyorum. Bu konuların bu kadar ön
plana çıkmasının altında da, özellikle Cizre’deki hadisenin ön plana çıkmasının
altında da yine bir algı operasyonu. 
Kendileri de anlattılar sayın vekilin, 30 Ocak günü HDP
milletvekilleri, devletin kaymakamı, görevliler hep beraber orada tam sekiz
saatlik bir mesai harcadılar. Bu sekiz saatlik mesainin içerisinde görüşmeler
oldu. Buraya ambulanslar gitti, ayrıca 10 tane ambulans, helikopter uçak,
ayrıca ambulans uçak, ayrıca Cizre’den ve Şırnak’tan 2 tane hasta taşıma aracı
gitti, ayrıca SES Sendikasından gönüllü vatandaşlar gitti. Görüşmeler oldu
-görüşmeler de başından sonuna kadar kayıtlı zaten, tarihte bir gün bunları
göreceğiz- bu görüşmelerin hepsinde başlangıçta çıkmak istenmedi. Daha sonra
dediler ki: “O zaman yaralılar çıksın.” Ta 150-200 metreye kadar yanaşıldı,
yine çıkılmadı, en sonunda orada bir senaryoyla bombalar patladı. Ben senaryo
olduğu, algı operasyonu olduğu için söylüyorum. Bombalar patladı, şunlar,
bunlar… Oysaki o sırada insansız hava aracıyla… Ve her türlü kayıtlar ortada
ama kapalı odada. Şimdi ben burada, içinizde bağırsam, “İmdat, ben ölüyorum,
susuz kalıyorum, yanıyorum.” desem, dışarıdakiler görmezlerse ne algılarız? 
İDRİS BALUKEN (Diyarbakır) – Ya, cenaze taşınıyor,
cenaze. Ne algısı? Ne diyorsun? Ayıp, ayıp ya!
YUSUF SELAHATTİN BEYRİBEY (Devamla) – Efendim,
çatışmalar sırasında -biraz evvel söyledim- canlarımız şehit oldu, tabii ki
ölenler olacak çatışmalarda, sen bununla ilgili istersen… Ben ülkemi evim gibi
görüyorum. Evimizi ve çocuklarımızı hepimiz… Çocuklarımızdan bir tanesi
camımızı kırsa ne yaparız? “Oğlum, yapma, eyleme.” deriz, camımızı takarız,
yoksa soğuktan donacağız. İki saat sonra kapıyı kırsa ne yapacağız? 
ERTUĞRUL KÜRKCÜ (İzmir) – E, sonra da öldüreceksin
anlaşılan. 
YUSUF SELAHATTİN BEYRİBEY (Devamla) – Daha yüksek sesle
diyeceğiz ki: “Oğlum, oğlum, yapma, bundan hepimiz zarar görüyoruz.” Aradan
biraz daha geçse, üç saat sonra da mutfakta yangın çıkarsa ne yapacağız?
Gideceğiz, yapacağımız tek şey, yangını söndüreceğiz, sonra da oğluna
diyeceksin ki: Oğlum, bu evi terk et… 
ERTUĞRUL KÜRKCÜ (İzmir) – Hadi ya!
MEHMET EMİN ADIYAMAN (Iğdır) – Ne anlatıyorsun?
YUSUF SELAHATTİN BEYRİBEY (Devamla) – …veya kolundan
tutacağım, götüreceğim, hapishaneye attıracağım, adliyeye teslim edeceğim; tek
yolu bu. 
TAHSİN TARHAN (Kocaeli) – Ama öldürmeyeceğiz.
MAHMUT TOĞRUL (Gaziantep) – Ama öldüreceksin değil mi? 
YUSUF SELAHATTİN BEYRİBEY (Devamla) – Onun için evimize
sahip çıkmak durumundayız…
FİLİZ KERESTECİOĞLU DEMİR (İstanbul) – Baştan öldürerek
mi?
YUSUF SELAHATTİN BEYRİBEY (Devamla) – …onun için
evimize iyi bakmak durumundayız, onun için birilerine çanak tutmamak da
durumundayız. 
ERTUĞRUL KÜRKCÜ (İzmir) – Senin çocukların için çok
üzülüyorum ya.
YUSUF SELAHATTİN BEYRİBEY (Devamla) – Ben soruyorum
birilerine, önerge veren sevgili arkadaşımıza soruyorum: Çukurların o ilçelerde
ne işi var? Sur’da ne işi var, Cizre’de ne işi var, Silopi’de ne işi var? 
İDRİS BALUKEN (Diyarbakır) – İşte siz insanları
öldürdüğünüz için açıyorlar? 
YUSUF SELAHATTİN BEYRİBEY (Devamla) – Barikatların ne
işi var? Bunları ben mi yaptım, Hükûmet mi yaptı, AK PARTİ Hükûmeti mi yaptı,
devlet mi yaptı? (AK PARTİ sıralarından alkışlar) Yani, bunları konuşurken,
burada konuşurken kolay; bunları kimlerin yaptığını da bilmek, burada söylemek
zorundayız. 
ERKAN AKÇAY (Manisa) – Göz yumdunuz, yol verdiniz. Niye
baştan mâni olmadınız? 
YUSUF SELAHATTİN BEYRİBEY (Devamla) –
Onun için, orada ambulanslar -olay orada kalmıştı- gidecek, en sonunda 2 tane
gönüllü SES Sendikasından, 2 tane de belediyeden şahıs gönüllü olarak gitmek
isterler. Bir saat konuşulur, bir saat sonra “Can güvenliğimiz yok.” diye
giderler ve tam sekiz saat, saat yedi buçuktan saat 15.30’a kadar orada
kalırlar ve bir türlü çözülemez. 
Bu benim kanaatimdir, grubumun da değil,
benim kanaatimdir; ben şöyle düşünüyorum: Birileri senaryo yazıyorlar. Orada
birilerini susuzluktan öldürüyorlar, açlıktan öldürüyorlar veya birilerini
bilerek öldürüyorlar. Onların suçunu Türkiye Cumhuriyeti’nin güvenlik
güçlerinin üzerine yüklemektir. Başka şekilde…
MEHMET EMİN ADIYAMAN (Iğdır) – Yazıklar
olsun be, yazıklar olsun! 
YUSUF SELAHATTİN BEYRİBEY (Devamla) – Ben
de böyle düşünüyorum; siz düşünüyorsunuz, ben de böyle düşünüyorum diyorum. 
ERTUĞRUL KÜRKCÜ (İzmir) – Bizler düşünce
göremiyoruz, üzgünüm.
YUSUF SELAHATTİN BEYRİBEY (Devamla) –
Onun için, burada, ben, özellikle…
MİZGİN IRGAT (Bitlis) – Burası bir
düşünce kulübü değil, hakikatleri dile getirelim. 
YUSUF SELAHATTİN BEYRİBEY (Devamla) –
Özellikle Hükûmetin bu olayla ilgili elinden geleni yaptığını görüyoruz.
Özellikle, Hükûmet, oradan çıkan insanlarımızın evlere yerleştirilmesi, her
türlü yardım, ev kirası verilmesi, gıda yardımı… Her türlü yatırımı yapıyoruz,
yardım ediyoruz; yetmedi, bunlarla ilgili taahhüdümüz var, yarın masraflarıyla,
şunlarıyla, zararlarıyla da mutlaka ve mutlaka her türlü Hükûmetimiz destek
verecektir. 
Bu vatan bizim vatanımız, bu topraklar
bizim topraklarımız, hepimizin. Ayrı gayrımız yok. Ben dedim ya, ben burayı
ailem olarak görüyorum. Bu ailenin çocuklarının da, herkesin…
İDRİS BALUKEN (Diyarbakır) – Biz senin
ailen falan değiliz. 
YUSUF SELAHATTİN BEYRİBEY (Devamla) – Ben
ailem olarak… 
İDRİS BALUKEN (Diyarbakır) – Biz kabul
etmiyoruz. 
YUSUF SELAHATTİN BEYRİBEY (Devamla) – Siz
görmeyebilirsiniz ama ben ailem olarak görüyorum, herkesi kardeşim olarak
görüyorum ve onun için de bu konuda…
İDRİS BALUKEN (Diyarbakır) – Bizi öldürüp
ailemiz olamazsın sen.
YUSUF SELAHATTİN BEYRİBEY (Devamla) –
…ülkeyi bölmek, parçalamak isteyenlerle ilgili her ülkenin refleksleri vardır.
Fransa’da hadiseler oldu, refleksi yok muydu?
MAHMUT TOĞRUL (Gaziantep) – Sizin yakmak
gibi bir refleksiniz var.
YUSUF SELAHATTİN BEYRİBEY (Devamla) –
Bütün askerî birliklerini meydanlara döktüler, yetmedi. Her gün televizyonlarda
görüyoruz; Amerika’sında, Almanya’sında sorgulama bile yok. Sokağa… Ben böyle
bir şey olsun istemiyorum, onu da peşin söyleyeyim.
İDRİS BALUKEN (Diyarbakır) – Refleks mi
diyorsun?
YUSUF SELAHATTİN BEYRİBEY (Devamla) – Bundan yana
değilim, Bundan yana değilim.
MAHMUT TOĞRUL (Gaziantep) – Bir tane
vatandaşı oradan çıkarabildiniz mi? Bir tane vatandaş var mı oradan
çıkardığınız?
YUSUF SELAHATTİN BEYRİBEY (Devamla) –
Neticede şu noktaya gelmek istiyorum değerli arkadaşlar: Tabii ki buradaki
arkadaşlarımız bunlarla mesajlar vermek isteyecekler, Türkiye’de bilgi
kirliliğiyle, müfteri laflarla insanları yönlendirmeye çalışacaklar ama ben
herkese diyorum, bu ülkenin birliğe, beraberliğe ihtiyacı var. Biz AK PARTİ
olarak ülkemizin birliği ve beraberliği, vatandaşlarımızın sağlığı, güvenliği
için, normal vatandaşların sağlığı ve güvenliği için elimizden geleni
yapacağız. 
Biz, birilerinin insanları dağlara
götürüp çadırlarda sabahlara kadar işkence çektirdiklerini biliyoruz; biz,
birilerinin para topladığını biliyoruz; biz, birilerinin, sanki devlet,
güvenlik güçleri yok gibi kontrollere kalkıştıklarını görüyoruz. Hiçbir rejim
bunları kabul etmez değerli arkadaşlar, hiç kimse kabul etmez!
Onun için, ben sözlerimi de fazla
uzatmadan, bu önergenin aleyhinde olduğumu ifade ediyorum, yüce heyetinizi
saygılarımla selamlıyorum. (AK PARTİ sıralarından alkışlar)
İDRİS BALUKEN (Diyarbakır) – Sayın
Başkan…
BAŞKAN – Sayın Baluken…
İDRİS BALUKEN (Diyarbakır) – Sayın hatip
konuşması sırasında…
HALUK İPEK (Amasya) – Sen her
konuşmacıdan sonra söz istiyorsun, olmaz böyle bir şey ya.
İDRİS BALUKEN (Diyarbakır) – Ya, sana mı
soracağız.
BAŞKAN – Buyurun Sayın Baluken,
dinliyorum ben sizi.
BEHÇET YILDIRIM (Adıyaman) – Yalan
söylemesin hiç söz almayalım.
İDRİS BALUKEN (Diyarbakır) – Sayın
Başkan, konuşması sırasında bizi hayalî araştırma önergeleri vermekle, Meclisin
işleyişini bloke etmekle ve gerçekleri saptırarak algı yaratmakla suçladı.
BAŞKAN – Buyurun Sayın Baluken.
İki dakika lütfen.
Yeni bir sataşmaya meydan vermeyelim.
VI.- SATAŞMALARA İLİŞKİN KONUŞMALAR (Devam)
7.- Diyarbakır Milletvekili İdris Baluken’in, Kars
Milletvekili Yusuf Selahattin Beyribey’in HDP grup önerisi üzerinde yaptığı
konuşması sırasında HDP Grubuna sataşması nedeniyle konuşması
İDRİS BALUKEN (Diyarbakır) – Teşekkür
ediyorum Sayın Başkan.
Demin ifade etmeye çalıştım, bu ambulans
mizansenini bütün milletvekilleri bilsinler. Ayın 23’ü ile 28’i arasında hiçbir
Sağlık Bakanlığı ambulansı, vahşet bodrumun olduğu binaya 1 kilometreden daha
yakın bir mesafeye geçmemiştir. (AK PARTİ sıralarından gürültüler) Ayın
29’unda, “Başbakan talimatı var.” dedim ya, o tarihten sonra belediye ambulansı
o bölgeye 150-200 metre yanaştıktan sonra, kriz masasının direktifiyle Sağlık
Bakanlığı ambulansı ilk kez ayın 30’unda o binaya 150-200 metre mesafeye
gitmiştir.
Sizin dediğiniz şey de doğrudur, evet,
ortak…
YUSUF SELAHATTİN BEYRİBEY (Kars) – Sizin
mizanseninizden sonra…
İDRİS BALUKEN (Devamla) – Mizansendir
işte, mizansendir, onu söylemeye çalışıyoruz.
YUSUF SELAHATTİN BEYRİBEY (Kars) –
Sizinki mizansen yani.
İDRİS BALUKEN (Devamla) – Silah sesleri, patlama
sesleri, yaralıların “Enkaz altındayız.” çığlıkları geldikten sonra biz oraya
hızla enkaz kaldırma ve kurtarma ekiplerinin gönderilmesi gerektiğini
söylediğimizde ona izin vermediler. 
YUSUF SELAHATTİN BEYRİBEY (Kars) – Bu da mizansen işte!
İDRİS BALUKEN (Devamla) – “2 sağlık görevlisi ve 2
Belediye Meclis üyesi kendi yaşamlarını tehlikeye atacak şekilde kendileri
bütün riskleri alıyor.” dediğimizde de, oraya gittiklerinde tehdit edilip,
silahlar konuşturulup bir çatışma mizanseni yaratılıp “Hadi, sıkıysa gidin.”
durumuyla karşı karşıya kaldılar.
YUSUF SELAHATTİN BEYRİBEY (Kars) – Çalışma mizanseni
içeride, doğru diyorsunuz!
İDRİS BALUKEN (Devamla) – Bakın, daha sonra enkaz
altında kaldığı söylenen insanlara, Sağlık Bakanlığı ambulansları -o sizin
görüntülerden izlediğiniz şey var ya, basın mensupları oraya on dakika
götürüldü- enkaz altındakilere “Size yardım edeceğiz, yürüyerek gelin.”
mizanseni on dakikada tamamlandı, sonra da o ambulanslar da basın mensuplarıyla
birlikte oradan çıkma ahlaksızlığını gösterdiler. 
VURAL KAVUNCU (Kütahya) – Niye yaralılar gelmedi?
İDRİS BALUKEN (Devamla) – Bu ülkenin Sağlık Bakanı
Cizre’ye gittiğinde 100’e yakın insan ölümle pençeleşiyordu. 
YUSUF SELAHATTİN BEYRİBEY (Kars) – Yaralılar niye
gelmediler?
İDRİS BALUKEN (Devamla) – Bakın, bir hekim olarak
söylüyorum, utanç duyuyorum, Hipokrat’ın yeniden yaşama dönme şansı olsa… 
YUSUF SELAHATTİN BEYRİBEY (Kars) – Sen doktor
olamazdın! Geriye gelseydi sen doktor olamazdın! 
İDRİS BALUKEN (Devamla) – …bu Sağlık Bakanını
Ankara’dan Cizre’ye kadar sopayla kovalar. 
(Mikrofon otomatik cihaz tarafından kapatıldı)
İDRİS BALUKEN (Devamla) – Bir hekimin buna girmesi, bir
hekimin yaşam hakkıyla değil, savaş bakanlığı pratiğiyle ilgilenmesi hekimlik
açısından utanç vericidir.
Hepinizi saygıyla selamlıyorum. (HDP sıralarından alkışlar)
YUSUF SELAHATTİN BEYRİBEY (Kars) – Sen doktor olamazdın!
Hipokrat yemini gerçek olsaydı sen doktor olamazdın!
BEHÇET YILDIRIM (Adıyaman) – Sana mı soracak?
MİZGİN IRGAT (Bitlis) – Sana soruyor! Sen nesin?
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, Şırnak’ın Cizre ilçesi Cudi
Mahallesi'nde 23 Ocak 2016 günü bulundukları mahallelerin ağır saldırı altında
olması nedeniyle bir bodrum katına sığınmış bulunan 31 sivil yurttaşımızın
durumuyla ilgili olarak kamuoyunun bilgilendirilmesi ve olayın tüm boyutlarıyla
ortaya konulması amacıyla 9/2/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin Genel Kurulun 9
Şubat 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Halkların Demokratik Partisi Grubu önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir.
SEYFETTİN YILMAZ (Adana) – Sayın
Başkan… Sayın Başkan…
BAŞKAN – Buyurun.
SEYFETTİN YILMAZ (Adana) – Sayın
Başkan, bu konuyla ilgili bir dakikalık bir söz talebim var.
BAŞKAN - Ne için söz istiyorsunuz? 
SEYFETTİN YILMAZ (Adana) – Bu
konularla ilgili söz talebim var.
MİZGİN IRGAT (Bitlis) – Oylamayı geçtik, neyin sözünü
istiyor?
BAŞKAN – Sayın Yılmaz, zaten grubunuz adına bu öneri
üzerinde konuşan arkadaş oldu ve 60’a göre de ben vermiyorum. 
SEYFETTİN YILMAZ (Adana) – Sayın
Başkan, anladım da…
BAŞKAN - Tutanaklara geçsin diyorsanız buyurun.
SEYFETTİN YILMAZ (Adana) – Sayın
Başkan, bakın, Türkiye Büyük Millet Meclisini yönetiyorsunuz. Orada bu karda,
kışta, kıyamette, orada yaşayan Kürt kökenli vatandaşlarımız dâhil olmak üzere,
ülkenin güvenliğiyle ilgili canını ortaya koyuyor, her gün şehitlerimiz geliyor
ama bu mücadeleyi veren asker ve polisimiz, sizin yönettiğiniz Türkiye Büyük
Millet Meclisinde katliamla suçlanıyor, buna bir cevap vermiyorsunuz. 
2 tane bakan orada oturuyor.
Sabahtan beri bakıyorum, önündeki bir şeye bakıyor. 
ERKAN AKÇAY (Manisa) – Hükûmetsin.
Olaylarla ilgili de bilgi versin.
SEYFETTİN YILMAZ (Adana) –
Hükûmetsiniz siz, bu mücadeleyi veren asker ve polisin katliamla suçlandığı bir
yerde bu Hükûmetin Bakanı orada neyle meşgul olabiliyor? Neyle meşgul oluyor bu
Hükûmetin Bakanı?
BAŞKAN – Sayın Yılmaz, bunların hepsine gerekli
cevaplar verilmiştir, tutanağa geçmiştir.
SEYFETTİN YILMAZ (Adana) – Çıkıp da bir tanesine cevap
versin. Bir saattir bakıyorum, bir şey okuyor orada. 
BAŞKAN – İç Tüzük’ün 37’nci maddesine göre verilmiş bir
doğrudan gündeme alınma önergesi vardır, okutup işleme alacağım ve oylarınıza
sunacağım. 
ERKAN AKÇAY (Manisa) – “Daha çok şehitler vereceğiz.”
demiştir Bakan. Çıkıp da Hükûmet adına iki kelam etmiyorlar. 
COŞKUN ÇAKIR (Tokat) – Biz cevabımızı verdik Değerli
Başkan.
SEYFETTİN YILMAZ (Adana) – Orada oturup önüne bakıyor.
Oturma bari orada!
BAŞKAN – Sayın Yılmaz, idare amiri olduğunuzu unutmayın
lütfen!
SEYFETTİN YILMAZ (Adana) – Ben idari amiriyim de ama
asker katliamla suçlanıyor, Bakan orada oturuyor. Bakan ne yapıyor orada?
BAŞKAN - Gerekli cevaplar gerektiği zaman veriliyor.
Biz de gerekirse veririz, diğer gruplara da söz hakkı düştüğü zaman verirler.
Önergeyi okutuyorum:
V.- BAŞKANLIĞIN GENEL KURULA SUNUŞLARI (Devam)
C) Önergeler
1.- İstanbul Milletvekili Mahmut Tanal’ın, (2/322) esas
numaralı Türk Ceza Kanununda Değişiklik Yapılmasına Dair Kanun Teklifi’nin
doğrudan gündeme alınmasına ilişkin önergesi (4/17)
Türkiye Büyük Millet Meclisi
Başkanlığına
2/322 esas numaralı 5237 sayılı Türk Ceza Kanunu’nda
Değişiklik Yapılmasına Dair Kanun Teklifi’min Türkiye Büyük Millet Meclisi
İçtüzüğü’nün 37’nci maddesi uyarınca doğrudan Genel Kurul gündemine alınmasını
arz ve talep ederim.
 Mahmut
Tanal
 İstanbul
BAŞKAN – İç Tüzük 37’ye göre teklif sahibi, Sayın
Mahmut Tanal, İstanbul Milletvekili. 
Buyurun Sayın Tanal. (CHP sıralarından alkışlar) 
Beş dakikadır süreniz.
MAHMUT TANAL (İstanbul) – Teşekkür ediyorum Sayın
Başkan.
Değerli milletvekilleri, İç Tüzük’ün
37’nci maddesi uyarınca Meclis Genel Kuruluna getirmiş olduğumuz kanunun
maddesi… Takdir edersiniz değerli arkadaşlar, hep kadın cinayetlerinden
şikâyetçiyiz. “Özgecan yasası” dediğimiz, kadın cinayetleriyle ilgili Türk Ceza
Kanunu’nun 82’nci maddesine şöyle bir fıkra eklenmesini talep ettik: “Kasten
öldürme suçunun, sırf kadın saikiyle işlenmesi hâlinde, ağırlaştırılmış müebbet
hapis cezasıyla cezalandırılır. Bu suça karşı indirim hâlleri uygulanmaz.”
Buradaki amaç, kadınlara yönelik suçların cezalarının artırılarak bu tür
suçların işlenmesini en aza indirgemektir. Tabii, dışarıda konuştuğumuz zaman,
birebir diyaloglarda, birebir ilişkilerde dört siyasi partiden de “Biz kadın
cinayetlerine karşıyız.” deniliyor. “Gerçekten kadın saiki nedeniyle eğer bir
suç işlenmişse müebbet hapis cezası verilsin, hafifletici nedenlerin
hiçbirinden de yararlanmasın.” diyoruz. Peki, o zaman, eğer, biz, gerçekten bu
düşüncemizde samimiysek, dürüstsek, topluma karşı hakikate aykırı beyanlarda
bulunmuyorsak o zaman gerçekten bu Türk Ceza Kanunu’nun 82’nci maddesine… Kadın
cinayetlerinin bu kadar ayyuka çıktığı, bu kadar yüksek sayıda her gün
işlendiği bir ortamda, bununla mücadele etmenin yolu Parlamentoda bu yasanın
geçmesine bağlı. Bu bir turnusol kâğıdıdır. Yani, kadın cinayetlerine kimler
taraftar, kimler taraftar değil; ülkemizde kadın cinayetlerinin kimler
işlenmesini istiyor ve bunu teşvik ediyor, manevi destek veriyor, kimler destek
vermiyor. Bu yasa bunun oylanması.
Değerli arkadaşlar, ben umuyorum ve
diliyorum ki, burada sağduyu kazanacak. Bu kanun teklifimizin burada herhangi
bir siyasi partiye bir getirisi, vesairesi yok; bu insanlık için yapılan bir
şey. Bu toplumun yüzde 50’si kadın, yüzde 50’si erkek, bizi doğuran insan da
bir kadın değerli arkadaşlar. 
HAKAN ÇAVUŞOĞLU (Bursa) – O komiser bizi
doğuran bir insandı işte.
MAHMUT TANAL (Devamla) – Suçla mücadele
için…
HAKAN ÇAVUŞOĞLU (Bursa) – O kadın
komisere yaptın sen bunu.
MAHMUT TANAL (Devamla) – Suçla mücadele
için…
HAKAN ÇAVUŞOĞLU (Bursa) – O, kadın değil
miydi he?
MAHMUT TANAL (Devamla) – Suçla mücadele
için bunun yapılması lazım.
HAKAN ÇAVUŞOĞLU (Bursa) – Samimi
olacaksın, samimi.
MAHMUT TANAL (Devamla) – Başkan,
susturacak mısınız?
BAŞKAN – Sayın Çavuşoğlu…
HAKAN ÇAVUŞOĞLU (Bursa) – Senin kadın
komisere yaptıklarını unutmadık biz; samimi olacaksın.
BAŞKAN – Sayın Çavuşoğlu, lütfen…
MAHMUT TANAL (Devamla) – Süreyi de eğer
hesap ederseniz mutlu olurum. 
BAŞKAN – Süreye karışmıyorum.
HAKAN ÇAVUŞOĞLU (Bursa) – Ve komiser de
kadındı. 
BAŞKAN – Sayın Çavuşoğlu…
HAKAN ÇAVUŞOĞLU (Bursa) – Samimi değil
Sayın Başkanım.
BAŞKAN – Siz Genel Kurula hitap edin.
Buyurun Sayın Tanal.
MAHMUT TANAL (Devamla) – Değerli
arkadaşlar…
HAKAN ÇAVUŞOĞLU (Bursa) – Bir kadın
komisere tacizde bulunan bir insan bu.
BAŞKAN – Sayın Çavuşoğlu, lütfen ama…
MAHMUT TANAL (Devamla) – Utanmaz, yalancı
insansınız. Eğer, kim öyle bir hadiseye neden olmuşsa ahlaksız ve şerefsizdir,
bunu ispatlamayan da şerefsizdir, laf atan da. (CHP sıralarından alkışlar)
OSMAN AŞKIN BAK (Rize) – Cevabı verdi
sana.
MAHMUT TANAL (Devamla) – Değerli
arkadaşlar, burada bu tür ahlaksızlıklarla hep mücadele eden, adaletin, hukukun
üstünlüğünün timsali olmuş olan bir insanım ben. Bu tür ahlaksızlıklar… Bize ne
çamur kalır…
Değerli arkadaşlar, ben hafta içerisinde
Düzce’deydim.
İLYAS ŞEKER (Kocaeli) – Önce İzmir’e
gitseydin keşke.
MAHMUT TANAL (Devamla) - Düzce’de, Düzce
Belediyesi Düzce halkının -gayet rahat- çöplerini şu şekilde boş bir alana,
“Hecinler köyü” denilen bir köy alanına boşaltıyor.
İLYAS ŞEKER (Kocaeli) – Önce İzmir’i
gidip görseydin, İzmir’i, 
MAHMUT TANAL (Devamla) - Bu Hecinler
köyünde pis lağım suları da Melen Çayı’na akıyor, Melen Çayı’na. 
İLYAS ŞEKER (Kocaeli) – İzmir’i gördünüz
mü? 
MAHMUT TANAL (Devamla) - Melen Çayı’ndan,
aynı zamanda İstanbul’a İSKİ vasıtasıyla su temin ediliyor. 
Değerli arkadaşlar, bu Melen Çayı’na sadece Düzce’nin
değil, aynı şekilde Kaynaşlı Belediyesinin, aynı şekilde Gölyaka Belediyesinin…
Burada, hem Küçük Melen’e hem Büyük Melen’e akan pis lağım suları İstanbul’a
içme suyu olarak gönderiliyor. 
Daha ötesi var, aynı zamanda, Düzce’deki entdüstriyel
kullanılan o pis sular aynı şekilde yine Melen Çayı’na aktarılıyor. Burada,
Melen Çayı’na Düzce’de akan bu pislik, bu lağımlar… Halkın sağlığıyla
oynanıyor. Türk Ceza Kanunu’nun 181’inci maddesi uyarınca, bu, suç. 
Bana yerinizden laf atacağınıza gidin, Düzce’deki
belediyenizle konuşun; gidin, Kaynaşlı’daki belediyenizle konuşun; gidin,
Gölyaka’daki belediyeyle konuşun. 
İLYAS ŞEKER (Kocaeli) – Siz de İzmir’e gidin. İzmir
Büyükşehir çöpünü nereye döküyor?
MAHMUT TANAL (Devamla) - Düzceli halk milletvekilini
tanımıyor. “Biz 3 tane milletvekili seçtik, keşke oy vermez olaydık.” diyorlar.
“Bu milletvekillerimiz nerede?” diyorlar. (CHP sıralarından alkışlar) Bakın,
gazetelere çıkıyor, gazetelere. Halk sizi arıyor, ilanla arıyor. İlanla Düzce
milletvekillerini arıyor halk. Onun için, benim sizden ricam…
İLYAS ŞEKER (Kocaeli) – İzmir Büyükşehir Belediyesinde
çöpler nereye dökülüyor? 
MAHMUT TANAL (Devamla) - Bana laf atacağınıza,
Düzce’deki vatandaşın kaldığı koşulları nasıl düzeltebiliriz…
(Mikrofon otomatik cihaz tarafından kapatıldı) 
MAHMUT TANAL (Devamla) - …oradaki sağlık koşullarını
nasıl düzeltebiliriz… 
OSMAN AŞKIN BAK (Rize) – Ne oldu 1 Kasımda? Düzce 3-0.
MAHMUT TANAL (Devamla) – Oradaki o pis kokuyu nasıl
giderebiliriz? Gelin, Düzce’nin adına konuşun, Düzce’nin adına. 
İLYAS ŞEKER (Kocaeli) – Kendim gittim, gezdim. İzmir
Büyükşehire git sen. İzmir Büyükşehir çöpünü nereye döküyor? Aydın Büyükşehir
nereye döküyor? Git bak. 
BAŞKAN – Sayın Tanal, süreniz dolmuştur. 
MAHMUT TANAL (Devamla) – Sayın Başkan, süreme ekleme
yapabilirseniz… 
BAŞKAN – Teşekkür ederiz Sayın Tanal. 
Buyurun lütfen. 
OSMAN AŞKIN BAK (Rize) – Bak, burada Düzce
Milletvekili. 
MAHMUT TANAL (Devamla) – Teşekkür ederim Sayın Başkan. 
İLYAS ŞEKER (Kocaeli) - Önce İzmir Büyükşehiri araştır.

FEVAİ ARSLAN (Düzce) – Sayın Başkan… 
BAŞKAN- Sayın Arslan, buyurun. Ne için söz istediniz?
FEVAİ ARSLAN (Düzce) – Sataşma dolayısıyla… 
BAŞKAN – Ne söyledi?
FEVAİ ARSLAN (Düzce) – Defalarca Düzce Belediyesi ve
çöpünden bahsedildi. Vekillere…
OSMAN AŞKIN BAK (Rize) – “Vekiller nerede?” dedi. 
BAŞKAN - “Milletvekillerini tanımıyor.” dediler. 
İki dakika süre veriyorum. 
Buyurun. 
Yeni bir sataşmaya meydan vermeyelim. 
VI.- SATAŞMALARA İLİŞKİN KONUŞMALAR (Devam)
8.- Düzce Milletvekili Fevai Arslan’ın, İstanbul
Milletvekili Mahmut Tanal’ın doğrudan gündeme alınma önergesi üzerinde yaptığı
konuşması sırasında şahsına sataşması nedeniyle konuşması
FEVAİ ARSLAN (Düzce) – Evet, Düzce çok konuşuldu,
Düzce’nin çöpü konuşuldu ve Düzce’nin milletvekilleri konuşuldu. 
Düzce’nin milletvekillerini Düzce çok iyi
tanır, ki 4’üncü defa 3-0 yaptı. (AK PARTİ sıralarından alkışlar) Bunu kenara
koyalım.
Bir kere, çöpümüzün durumu bellidir. Çöp şu anda
bahsedilen araziye dökülmüyor, başka bir yere depolanıyor, bu arazinin resmî
prosedürü bittikten sonra da aynı yere depolanmaya düzenli olarak devam edecek.
Bunu bilgilerinize sunarız. Siz kimden bilgi aldıysanız bir daha kontrol edin
Sayın Tanal.
Hepinize saygılar sunuyorum, hayırlı akşamlar
diliyorum. (AK PARTİ sıralarından alkışlar)
BAŞKAN – Teşekkür ediyorum Sayın Arslan.
MAHMUT TANAL (İstanbul) – Sayın Başkan…
BAŞKAN – Sayın Tanal, buyurun.
MAHMUT TANAL (İstanbul) – Bana sataştı Sayın Başkan.
FEVAİ ARSLAN (Düzce) – Bir şey demedim ya.
BAŞKAN – Sayın Tanal, ne dedi Allah aşkına?
MAHMUT TANAL (İstanbul) – Bakın, mahkeme kararı elimde.
“Size kim bilgi vermişse yanlış bilgi vermiş, siz gidin orayı bir daha kontrol
edin.” dedi. Zamanım olmaması nedeniyle… Çektiğim fotoğrafların hepsi burada
benim elimde. Bizzat oraya gidip yerinde tespit yapan bir arkadaşınızım. 
Onun için sizden istirham ediyorum.
BAŞKAN – Sayın Tanal, peki, yeni bir sataşmaya meydan
vermeyelim lütfen.
MAHMUT TANAL (İstanbul) – Teşekkür ediyorum, sağ olun.
9.- İstanbul Milletvekili Mahmut Tanal’ın, Düzce Milletvekili
Fevai Arslan’ın sataşma nedeniyle yaptığı konuşması sırasında şahsına sataşması
nedeniyle konuşması
MAHMUT TANAL (İstanbul) – Değerli arkadaşlar, tabii,
benim sayemde Düzceliler milletvekillerini kürsüde görüyorlar. (CHP
sıralarından alkışlar) Onun için, hakikaten yemin dışında bugüne kadar bu
arkadaşlarımız kürsüye çıkmadı.
OSMAN AŞKIN BAK (Rize) – Onlar sahada görüyorlar zaten.
Dört dönemdir 3-0 oluyor.
MAHMUT TANAL (Devamla) – Bakın, Değerli Başkanım,
şimdi, burada Sakarya 2. İdare Mahkemesinin 2015/1154 sayılı Mahkeme Kararı
var. O çöplerin atıldığı yeri eğer bilmiş olsaydınız… Orasının ÇED raporu iptal
edildi, “Atılmaması gerekir.” deniyor. Vatandaş orada otuz gündür nöbet
bekliyor nöbet. O nöbete giden bir arkadaşınızım. Benimle birlikte gelebiliyor
musun? Halkın arasına çıkabilir misiniz orada?
OSMAN AŞKIN BAK (Rize) – Zaten halkın arasında ya.
MAHMUT TANAL (Devamla) – Bakın, halk orada…
OSMAN AŞKIN BAK (Rize) – Dört seçimdir 3-0 oluyor,
sandığa gömüyorlar hâlâ konuşuyorsun ya, Allah Allah! 
MAHMUT TANAL (Devamla) – Bakın, bu sizin havuzunuz. Boş
araziye çukur açmışlar.
OSMAN AŞKIN BAK (Rize) – Aday ol Düzce’den, Düzce’den
aday ol.
MAHMUT TANAL (Devamla) – Membranları havuz diye
döşetmişler, bu boş havuz denilen, membran denilen yere de… Hortumları o dağdan
gelen ve Melen Çayı’na boşalan yere bırakmışlar.
Değerli arkadaşlar, günde 8 veya 9 tane köpek ölüyor
orada köpek, o suyu içiyor ve ölüyor ve bizim gideceğimizi duyan Düzce Valisi
orada ölen köpekleri toplattı.
OSMAN AŞKIN BAK (Rize) – Bir de İzmir’e git, İzmir’e.
MAHMUT TANAL (Devamla) - Ve biz gittiğimizde yine 8-9
tane köpek vardı ölen, oradaki vatandaş şunu söyledi: “Bunlar sadece bugün ölen
köpeklerdir.” dedi. 
Değerli arkadaşlar, orada köylü mağdur, vatandaşın
sağlıyla oynanıyor. Sadece içme suyunun kirlenmesi değil, vatandaş o suyla
arsasını, tarlasını, sebzesini, meyvesini suluyor. Orada gıda güvenliği
kalmıyor, orada su güvenliği kalmıyor. Gelip bana burada çatacağına “Sayın
Vekil, teşekkür ederim, İstanbul’dan geldin, bizim sorunlarımızla ilgilendin.”
demenizi beklerdim ben. (CHP sıralarından alkışlar) Yani gerçekten, bunun
siyasi partisi olmaz ki. Onun için, sizden rica ediyorum, isterseniz…
(Mikrofon otomatik cihaz tarafından kapatıldı) 
MAHMUT TANAL (Devamla) – …Sayın Vekilim, sizinle
birlikte o köylü vatandaşlarımızın arasına gidelim, bir gece de orada nöbet
bekleyelim. Bu nöbete var mısınız? 
Teşekkür ediyorum.
OSMAN AŞKIN BAK (Rize) – Haydi bakalım!
HAKAN ÇAVUŞOĞLU (Bursa) – Sayın Başkan…
OSMAN AŞKIN BAK (Rize) – 1 Kasımda sandığa gömdüler be.
Dört seçimdir 3-0 oluyor, konuşuyorsun. Yüzde 17 bile alamıyorsunuz.
V.- BAŞKANLIĞIN GENEL KURULA SUNUŞLARI (Devam)
C) Önergeler (Devam)
1.- İstanbul Milletvekili Mahmut Tanal’ın, (2/322) esas
numaralı Türk Ceza Kanununda Değişiklik Yapılmasına Dair Kanun Teklifi’nin
doğrudan gündeme alınmasına ilişkin önergesi (4/17) (Devam)
BAŞKAN – İç Tüzük 37’ye göre -bir milletvekili- söz
talebinde bulunan Edirne Milletvekili Sayın Erdin Bircan.
HAKAN ÇAVUŞOĞLU (Bursa) – Sayın Başkanım…
BAŞKAN – Sayın Bircan’a söz vereyim Hakan Bey, sonra
dinleyeceğim sizi. 
ENGİN ALTAY (İstanbul) – Sataşma vardı Sayın Başkan,
niye söz vermediniz sayın vekile?
BAŞKAN - Buyurun Sayın Bircan.
Süreniz beş dakikadır. 
ERDİN BİRCAN (Edirne) – Sayın Başkan, değerli
milletvekilleri; Türk Ceza Kanunu’nun 82’nci maddesinin değiştirilmesi için
Mahmut Tanal arkadaşımızın verdiği kanun teklifinin yasalaşmasını istiyoruz.
Kadın cinayeti rakamları durumun ne kadar büyük bir facia olduğunu gösteriyor.
Adalet Bakanlığının ve Bianet’in verilerine göre, 2002-2015 arası kadın
cinayeti sayısı maalesef, 5.406’dır. Adalet Bakanının 2009’da verdiği bir soru
önergesi yanıtına göre, 2002’den 2009’a kadın cinayeti artışı yüzde 1.400’dür,
üstelik bu rakama kaza ya da intihar süsü verilenler, zehirlenme gibi
gösterilenler, intihara zorlananlar dâhil değildir. Yüzde 1.400 cinayet artışı,
on üç yılda 5.406 kadının öldürülmesi nasıl bir felakettir, farkında mısınız?
Bu felaketi ancak AKP başarabilirdi. 
Kadını yok sayan, kadını bir birey olarak kabul etmeyen,
onu bir kuluçka makinesi gibi gören zihniyet, bu cinayetin failleridir. Her
yeni cinayette, kadın cinayeti işleyenlere verilen cezalarda hafifletici
nedenler bulanların, cezaların caydırıcılığını yok edenlerin sorumluluğu
vardır.
Bu teklifle, kadın cinayeti işleyenlerin indirimlerden
yararlanması engelleniyor ve ağırlaştırılmış müebbet cezasıyla kadın cinayeti
işlenmesinin önüne geçilerek büyük bir caydırıcılık sağlanıyor. 
Kadınlar, onları çok seven eşleri, sevgilileri,
babaları, kardeşleri tarafından öldürülmektedir. “Ya benimsin, ya toprağın.”
diyen bu hastalıklı zihniyete karşı AKP’nin mücadele etmesini de
bekleyemezsiniz, çünkü bu zihniyetin kardeşi, AKP’nin “Ya bendensin, ya
düşmansın.” zihniyetidir. “Biz bu yola kefenimizle çıktık.” akıl fukaralığı,
tam da “Ya benimsin, ya toprağın.” diyerek kadınları öldürenlerin siyasi
karşılığıdır. 
AKP iktidarında, kadın cinayetleri gibi işçi
cinayetlerinde, doğa katliamlarında da patlama yaşandı, Gezi’de gencecik
fidanlarımızı AKP şiddetine kurban verdik. 
Size bir cinayet de kendi seçim bölgem Edirne’den
söyleyeyim. Edirne’nin ve Türkiye'nin en güzel yerlerinden olan Saros
Körfezi’nde taş ocakları açılıyor, doğa katlediliyor, binlerce yıldır var olan
güzellikler orada üç beş kişinin kazancı uğruna, maalesef yok ediliyor, tahrip
ediliyor, doğaya karşı suç işleniyor. Ergene zehir akıyor, AKP bu anlamda da
maalesef çevresine ölüm saçıyor. Devlet, kendi eliyle vatandaşına karşı suç
işliyor, kendi toprağına karşı suç işliyor, turizm bölgesi ilan ettiği yerde
taş ocakları açıyor, vatandaşının yaşam alanlarını yok ediyor. Ayrıca, AKP
kadınların en rahat yaşayabildiği illerden olan Edirne’ye de düşmanlık yapıyor.
İyi olan, güzel olan ne varsa da maalesef, onlara karşı düşman. “Kız mıdır,
kadın mıdır, bilmem.”, “Ben zaten kadın-erkek eşitliğine inanmıyorum.”,
“Kadınlar iş aradığı için işsizlik yüksek.”, “Tecavüzcü, kürtaj yaptıran
tecavüz kurbanından daha masumdur.” gibi özlü sözlerinizi de unutmadık.
Dünyanın öteki ucunda bile korumaları kadın bir cumhurbaşkanına, kadınları
döven bir cumhurbaşkanına sahibiz. Bu kafanın kabuklarını açarsanız içinden
Suudi beyni çıkar. 
Gülen kadına, hamile kadınların sokaklarda yürümesine
-söyleyemezsiniz de- kadınların çalışmasına düşmansınız, düşünen insana da
düşman olduğunuz gibi. Bu düşünce, dokunduğu yeri kurutur “Sevdim.” dediğini
öldürür, bunu da kendisine hak görür. Bunun için, AKP on üç yıldır ülkemizin
başına binbir bela açmakta, doğayı ve insanları maalesef katletmektedir.
REŞAT PETEK (Burdur) – Siz Ay’da mı yaşıyorsunuz?
ERDİN BİRCAN (Devamla) – Zihniyet sorunu oldukça
sorunlar da felaket olur.
Bugün gelinen duruma bakın. Her taraftan tel tel
dökülüyoruz. Sınırlarımız yok. Kadınlar her gün öldürülüyor, en güzel
yerlerimiz parsel parsel satılıyor. Bir sürü gizli kapaklı işten birilerinin
cebi dolarken yurttaşlarımız canından, insanımız toprağından ediliyor.
CHP bu hastalıklı zihniyetin panzehridir, antizehridir,
tedavisidir.
(Mikrofon otomatik cihaz tarafından kapatıldı)
ERDİN BİRCAN (Devamla) – Ülkemizi de, halkımızı da bu
zihniyetten kurtaracağız.
Mustafa Kemal Atatürk’ün söylediği gibi “Şuna kani
olmak lazımdır ki dünya yüzünde gördüğümüz her şey kadının eseridir.”
Saygılarımla. (CHP sıralarından alkışlar)
BAŞKAN – Öneriyi oylarınıza sunuyorum: Kabul edenler…
Kabul etmeyenler… Öneri kabul edilmemiştir.
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı, buyurun.
MEHMET NACİ BOSTANCI (Amasya) – Değerli konuşmacı AK
PARTİ’yi “kadın düşmanı, kadın cinayetlerinin faili siyaset” olarak tanımladı.
Bu açık ve haksız bir saldırıdır. Bu çerçevede 69’a göre söz istiyorum.
BAŞKAN – Sataşmadan iki dakika süre veriyorum. Lütfen
yeni bir sataşmaya meydan vermeyelim.
Buyurun Sayın Bostancı. (AK PARTİ sıralarından
alkışlar)
VI.- SATAŞMALARA İLİŞKİN KONUŞMALAR (Devam)
10.- Amasya Milletvekili Mehmet Naci Bostancı’nın,
Edirne Milletvekili Erdin Bircan’ın doğrudan gündeme alınma önergesi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET NACİ BOSTANCI (Amasya) – Sayın Başkan, değerli
arkadaşlar; kıymetli arkadaşımız 2002’den bu yana AK PARTİ’nin almış olduğu
oylar içerisinde kadınların oranına bir baksaydı bu kanaatleri burada
serdetmezdi her şeyden önce. (AK PARTİ sıralarından alkışlar)
İkincisi: Bakın, Türkiye'de şehirlerde yaşayanlar yüzde
92’ye ulaştı, köyde yaşayanlar yüzde 8. AK PARTİ iktidara geldiğinde 70’e 30
civarında bir oran vardı. Köyde yaşayan insanların içinde oranın hayat şartları
itibarıyla, çalışma şartları itibarıyla en çok ezilenler kadınlardır eğer köyü
biliyorsanız. 
ERDİN BİRCAN (Edirne) – Köyleri yok ettiniz, insanlar
göç etti.
MEHMET NACİ BOSTANCI (Devamla) - AK PARTİ Türkiye'yi
modernleştirirken, kadınıyla erkeğiyle bu insanlar daha medeni ve modern
ortamlarda yaşarken kadının da kamusal hayata katılımını sağlayan siyaset AK
PARTİ’dir. Şimdi gelip burada AK PARTİ’ye laf çakacağım diye “kadın düşmanı,
eşitliğe karşı” gibi esasen feministlerin de herhangi bir şekilde itibar
etmeyeceği… 
ERDİN BİRCAN (Edirne) – Rakamlar var.
MEHMET NACİ BOSTANCI (Devamla) – Bakın, eğer biraz
feminizm okumuş olsaydınız feministlerin de bu tür laflara ne kadar
karınlarının tok olduğunu bilirdiniz. Mesele eşitlik mi, yoksa kadınların daha
fazla kamusal hayata katılmalarını teşvik yönünde politikalar mı? Bütün bu
tartışmaların çok zengin bir arka planı vardır. AK PARTİ’yi eleştirebilirsiniz
ama böyle haksız, yersiz, polemikçi ve bu mantıkla giderseniz “Hazreti İsa’yı
da AK PARTİ çarmığa germişti.” diyecek kadar gerçeklikten kopacak bir anlayışla
eleştirilerinizi kimse dinlemez. (AK PARTİ sıralarından alkışlar)
Saygılarımla. (AK PARTİ sıralarından alkışlar)
ENGİN ALTAY (İstanbul) – Sayın Başkan…
HAKAN ÇAVUŞOĞLU (Bursa) – Sayın Başkan…
BAŞKAN – Birleşime 20.30’a kadar ara veriyorum.
Kapanma
Saati: 19.52 
ÜÇÜNCÜ OTURUM
Açılma Saati: 20.35
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Fehmi KÜPÇÜ (Bolu)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 36’ncı Birleşiminin
Üçüncü Oturumunu açıyorum.
Alınan karar gereğince, sözlü soru önergeleri ile diğer
denetim konularını görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sırada yer alan, Araştırma ve Geliştirme
Faaliyetlerinin Desteklenmesi Hakkında Kanun ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ve Sanayi, Ticaret,
Enerji, Tabii Kaynaklar, Bilgi ve Teknoloji Komisyonu Raporu’nun görüşmelerine
başlayacağız.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/540) ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu (S. Sayısı: 97) (x)
BAŞKAN – Komisyon? Burada.
Hükûmet? Burada.
Komisyon Raporu 97 sıra sayısıyla bastırılıp
dağıtılmıştır.
Sayın milletvekilleri, alınan karar gereğince, bu
tasarı İç Tüzük’ün 91’inci maddesi kapsamında temel kanun olarak
görüşülecektir. Bu nedenle, tasarı, tümü üzerindeki görüşmeler tamamlanıp
maddelerine geçilmesi kabul edildikten sonra bölümler hâlinde görüşülecek ve
bölümlerde yer alan maddeler ayrı ayrı oylanacaktır.
Tasarının tümü üzerinde gruplar adına ilk söz,
Milliyetçi Hareket Partisi Grubu adına Denizli Milletvekili Emin Haluk
Ayhan’ındır.
Buyurun Sayın Ayhan. (MHP sıralarından alkışlar)
Süreniz yirmi dakikadır. 
MHP GRUBU ADINA EMİN HALUK AYHAN (Denizli) – Teşekkür
ediyorum Sayın Başkan.
Sayın Başkan, sayın milletvekilleri; araştırma ve geliştirme faaliyetlerinin desteklenmesine
ilişkin 97 sıra sayılı Kanun Tasarısı’nın geneli üzerinde Milliyetçi Hareket
Partisinin görüşlerini arz etmek üzere söz aldım. Bu vesileyle yüce heyeti
saygıyla selamlıyorum.
Sayın Başkan, sayın milletvekilleri; Türk
sanayisinin bu sıkıntılı döneminde, Bilim, Sanayi ve Teknoloji Bakanlığınca
hazırlanan görüşmekte olduğumuz bu tasarıda, yüksek katma değerli ürünlerin
üretilmesini sağlama ve destekleme, AR-GE insan kaynağı kapasitesini artırma, bilgiyi ticarileştirme, teknoloji ve yenilikçi
şirketlerin ortaya çıkmasını ve gelişimini destekleme, üniversite sanayi iş
birliğini geliştirme ve kurumsallaştırma, AR-GE ve yenilik ekosistemini
güçlendirmenin amaçlandığı belirtilmektedir. 
Öncelikle, Sayın Bakan, teşekkür etmek istiyorum;
gerçekten, ben şimdiye kadar komisyonlarda bu kadar uyumlu bir bakanla
karşılaşmadım. Teşekkür ediyorum, ne bilgi istediysek verdiniz; bilgiler
yeterliydi, yeterli değildi... Hele kanunlarda etki analizi yapan bir
bakanlıkla, buna talimat veren bir bakanla karşılaştığım için de mutluluk
duyduğumu ifade ediyorum. Bunlar işin müspet tarafı. Hatta biz size söz verdik,
engel olmayacağız dedik, yetiştireceğiz dedik; biz söz verdik, biz yerine
getirdik ama AKP sizi bir hafta geciktirdi. Bunu samimiyetle söylüyorum, demek
ki bakan olarak bile bazı şeylere engel olmak mümkün olmuyor. Ama arada
kullandığımız dönemde, yani sizin o boşluğa “Evet.” dediğiniz dönemde de biz
tasarıyı inceleme fırsatı bulduk. Şimdi bunu inkâr etmemek lazım, işin müspet
taraflarını söylemek lazım.
Bu kanun tasarısıyla, Türkiye’nin, teknoloji üretimini
artıracak, yüksek katma değerli üretim yapısına geçişini destekleyecek kapsamlı
ve yeni bir tasarıdan ziyade, mevcut AR-GE Kanunu ile ilgili kanunlarda kısmi
ve ilave değişikliklere gidildiği anlaşılmaktadır. Bu çerçevede, doktora,
yüksek lisans ve lisans mezunları için gelir vergisinde birtakım imkânlar
sağlıyorsunuz. Bilimsel yarışmalarda başarılı öğrenciler için birtakım imkânlar
sağlıyorsunuz. Tasarım ve yenilik projeleri ile üniversite sanayi iş birliği...
Bu da var. İhtisas teknoloji geliştirme bölgelerinde bulunan girişimcilerin
Katma Değer Vergisi Kanunu kapsamındaki teslim ve hizmetlerini KDV’den istisna
tutuyorsunuz. AR-GE projelerinde yurt dışından yapılacak alımların gümrük
vergisi ve fonlardan muafiyetini söylüyorsunuz. Kamu İhale Kanunu’nda “sanayi
katılımı” ibaresinin “off-set” ibaresini de kapsadığı gerekçesiyle bu ibarenin
yürürlükten kaldırılmasını şey yapıyorsunuz. Rekabet öncesi iş birliklerinde
proje bedelinin yüzde 50’sine kadar olan kısmının geri ödemesiz olarak
desteklenmesi; AR-GE, yenilik ve tasarım alanındaki yabancılara verilen çalışma
izinlerinin Yabancıların Çalışma İzinleri Hakkında Kanun kapsamında öngörülen
sürelere tabi olmaksızın süresiz çalışma izni düzenlenmesi… Ve buna benzer
gidiyor.
Şimdi, biz buna muhalefet şerhi yazdık. Muhalefet
etmeyeceğiz ama özellikle tasarım konusunda muhalefetin görüşlerini dikkate
almadığınız için üzüntülerimi ifade etmek istiyorum. Bu hakikaten daha mükemmel
bir şey olsun, gecikme de olmasın diye biz bu işi yapmaya çalışıyorduk. Fakat
bu kadar müspet ifadelerden sonra Bakanlığı, AKP’nin sanayi politikasını
eleştirmeyeceğiz diye bir olay yok, bir kere bunu yapacağız. Buna ilave olarak
şimdi, bu, sanayinin bugün içine düştüğü durumu kurtarmaz Sayın Bakanım. Bugün
bu tedbirleri alsanız bunun etkilerini, implikasyonlarını ne yapamazsınız?
Sağlayamazsınız. 
Ben Komisyonda söyledim, açık, net şekilde de ifade
ettim, ne dedim? Şimdi genelini konuşuyoruz, bu genel gerekçe sakat dedim.
Neden genel gerekçe sakat dedim? “2023 hedeflerine uygun olarak” diyorsunuz.
Şimdi “2023 hedeflerine uygun olarak” dediğiniz zaman orada bir sıkıntı var.
Neden? Sayın Bakan, 2023 hedeflerinde millî gelir 2 trilyon dolar. Bugün millî
gelir 700 milyar dolar. Geldiğinizden beri 400 milyar dolar artırdınız. Kaç
senede? On dört senede. Öyle değil mi? 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– 600 artırdık, 600. 
EMİN HALUK AYHAN (Devamla) – İktidarda bulunduğunuz on
dört senede. On üç de…
ENGİN ALTAY (İstanbul) – On üç bitti.
EMİN HALUK AYHAN (Devamla) – Bitti, on dört senede bu
kadar arttı ama geriye kalan altı senede 1,6 trilyon dolar ne artıracaksınız?
Millî geliri artıracaksınız. Ya, bunu el âlem okuyor, bu sıkıntılı, bunu
değiştirin. Bakın, yanınızda -beraber çalıştık- Sanayi Komisyonu Başkanımız
var, ihracatta o da çalıştı. Şimdi, ihracata baktığınız zaman ne diyorsunuz?
“500 milyar dolar hedefimiz.” Sayın Bakan, 3 katını artırdınız, tamam,
söylediniz “Şu kadar artırdık, bu kadar artırdık.” Geldiğinizden beri, on üç
seneden beri artırdığınız ihracat 100 milyar dolar. 
HÜSEYİN ŞAHİN (Bursa) – Kötü mü?
EMİN HALUK AYHAN (Devamla) – Yok, iyi.
Yanlış yapıyorsunuz diyorum. Neden? Şimdi, on üç senede
artırdığınız 100 milyar -siz pek laf atmazdınız ama bakın, burayı iyi dinleyin-
kalan altı senede…
ENGİN ALTAY (İstanbul) – İthalattan haberi yok!
EMİN HALUK AYHAN (Devamla) – Yok, yok.
Kalan altı senede 350 milyar dolar taahhüt ediyorsunuz.

ENGİN ALTAY (İstanbul) – Palavra atıyor.
KAMİL AYDIN (Erzurum) – Ayinesi iştir kişinin…
HÜSEYİN ŞAHİN ( Bursa) – Bir hedef ya!
EMİN HALUK AYHAN (Devamla) – Bakın, hedef ile hayal
arasında dünya var, hayal kurmayın. Bu hedef sizden önce konuldu.
HÜSEYİN ŞAHİN ( Bursa) – Hedef koyuyoruz, hedef!
EMİN HALUK AYHAN (Devamla) – Bak, sevgili kardeşim, bu
hedef sizden önce konuldu. Siz o hedefe ulaşamazsınız çünkü o işi
bilmiyorsunuz. 
HÜSEYİN ŞAHİN ( Bursa) – Çalışırsak olacağını…
EMİN HALUK AYHAN (Devamla) – Bakın, ne diyorum, şimdiye
kadar on üç senede ne ürettiniz? 300-400 milyar dolar ilave millî gelir hatta
istatistiğin size tanıdığı imkânlarla, bundan sonraki altı senede de 1,6
trilyon dolar. 
Sayın Bakanım, hayalci olmamak lazım, ele güne de rezil
olmamak lazım. Diyoruz ki: İhracat geldiğinizden beri on üç sene de ne arttı?
Kabaca artan 100 milyar dolar, hadi 110 milyar dolar; geriye kalan altı sene
için 350 milyar dolar. Bakın, size ben müspet şeyleri söylüyorum. Siz insan
içine çıkıyorsunuz. Biraz sonra sanayi stratejisiyle de ilgili konuşacağım. 
Sayın Bakanım, yeri geldi konuşayım. Sanayi
stratejinizi istedim, teşekkür ettim ve böyle bir şeyin hakikaten olması lazım
geldiğine de inandım. Ben orada görüşürken veya siz bize kahvaltı verdiğinizde
sayın müsteşara imalat sanayinin millî gelir içindeki payını, sanayi sektörünün
payını sordum, söyledi. Ben hayretler içinde kaldım. Ya, iyi niyetle söyledi,
bunda da yazıyor, adam başka bir şey söyleyemez netice olarak. Ama şu var Sayın
Bakanım: 2016 yılı Programı; bu, sizin Bakanlar Kurulu kararınızın eki. Bunu
niye söylüyorum Sayın Bakanım? Artışları sabit fiyatla verirsiniz de yüzdeler
cari fiyatla bakılır. “Ya, Haluk Bey, biz öyle de bakıyoruz, istatistik
yapmış.” falan dersiniz; değil, bakın, bu sizin imzanızın altında bir şey.
Kaçıncı, 13’üncü sayfası mıydı, neydi? Pardon, yanlış bakmayayım, 9’uncu.
İsterseniz göndereyim, bakın, bir tablo var, nasıl vermişler bir bakın ve bunun
arkasında cari fiyatlı olan her şey yüzde olarak dağıtılıyor, sabit fiyatla
dağıtılmıyor. Şimdi, siz bu sanayi stratejisini icabında çevirip nereye
gönderiyorsunuz? Yurt dışına falan. El âlem bakacak, Türkiye’ye yatırım
yapacak, bunları düzeltelim. 
Bunları ben tenkit etmiş olmak için falan söylemiyorum,
bu işlerin içinde bulunmuş bir insan olarak söylüyorum, hakikaten üzülüyorum.
Yani siz samimi olarak… Bakın, bir etki analizi istedik, Allah razı olsun,
önümüze etki analizi geldi. Doğrudur, yanlıştır yani bir kısmına baktık,
değerlendirdik, müspet karşıladık; bir kısmını da müspet karşılamadık, onu ayrı
değerlendiririz. Hele şu 2009 Programı’nda dört beş sene üst üste yayınlanan
bir sanayi bölümü var, Allah nasip eder, hani bütçesi falan bana düşerse sizin
Bakanlığın ona ayrıca gireceğim çünkü o birkaç bürokratın da başını yedi biz
konuşurken. 
Ya, siz Türkiye Cumhuriyeti’nin Hükûmetinin
Bakanısınız, bir tane Türkiye Cumhuriyeti Hükûmeti var, biz de Türkiye Büyük
Millet Meclisinin üyeleriyiz ve biz sizi tenkit etmekten zevk almayız, keşke
her iş doğru düzgün olsa. 
Şimdi, baktığınız zaman, nereden bakarsanız bakın, burada
problem var ama ben size samimi olarak bir şey söylemek istiyorum Sayın
Bakanım: Türkiye’de Türk sanayisi iflasın eşiğinde. Siz çırpınıyorsunuz araba
yapacağım diye, hakikaten gayret gösteriyorsunuz ama sıkıntılı. Nereden diyorum
sıkıntılı? Şimdi, birçok şirket iflas erteleme peşinde, başladı. Bakın,
Denizlili Ekonomi Bakanı bildi; 7 Haziran seçimlerinden önce -gerçi o bizim
şeyleri iyi bilmedi, okumadığı için belki de- asgari ücret şu kadar dediğimizde
iş adamlarına fabrikada dedi: “Vallahi billahi iflas edersiniz.” İşçilere de
hani “İsyan edin.” demedi belki ama benzer şeyler söyledi. Bakın, bugün sizin
hesabını kitabını yapmadan verdiğiniz rakam, biz onun hesabını kitabını
yapmıştık. Hem siz bütçeden ilave para çıkarıyorsunuz, öyle değil mi işverene vermek
zorunda kalıyorsunuz, vermeyi taahhüt ediyorsunuz? Buna ilave olarak da
başkasını suçladığınız şeyi yapmak istemenize rağmen problem ortaya çıkıyor.
Burada da bir buna bakmak lazım.
Bakın, TÜSİAD’ın Başkanı Haluk Dinçer o zaman -bu sizin
çözüm sürecinde de ortağınız, o yatırımları falan yağdıracaklardı oraya,
gezdiler, gittiler- ne diyor, biliyor musunuz? Sanayinin ekonomi içindeki
payının son on beş yılda olağanüstü gerilediğine dikkat çekiyor “Bu son derece
tehlikeli bir gelişme. Sanayisi güçlü olmayan hiçbir ekonomide sürdürülebilir
bir ekonomiyi yakalamak mümkün değil.” diyor, bunu bu söylüyor. 
Şimdi, gelelim Odalar Borsalar Birliğine, TESK’e. Siz
bunlarla diyalog içinde olmadınız, tabi kıldınız; açık söylüyorum. Burada,
Odalar Birliğinin elindeki bütün imkânları almak için birkaç tane genç bakan
vardı, elinden geleni yaptı, biz direndik. Odalar Birliği ile TESK’in
Başkanının mensuplarının problemlerini çözmesine siz yardımcı olmadınız, onlar
istediği kadar desin. Siz ne yaptınız? TESK Başkanını, TOBB Başkanını PKK’ya
karşı Türk milletinin yüreğini yufkalaştırmak için alana sürdünüz, akil adam
yaptınız. Bize geldiğinde, Sayın Genel Başkanımız ifade etti, söyledi bunları.
TÜSİAD’a da söyledik. 
Bakın, ya bütün bunlar oluyor da MÜSİAD memnun mu,
değil mi diye bakalım. Onların yaptırdığı araştırmalara bakıyoruz -gelelim,
inşallah şurada notlarımın içinde kolayca bulurum diye baktım- onlarda da çok
büyük şikâyetlerin olduğunu ne yaptık? Gördük, tespit ettik. Hah, buldum.
MÜSİAD üyelerinin yüzde 82’si kurdan olumsuz etkilenmiş, yüzde 50’si 2015’i
kötü kapatmış, yüzde 40’ının yurt içi satışları düşmüş, 2016’da yüzde 52’si
yatırımları artırmayı düşünüyor. Düşünüyor da yapabilecek mi, yapamayacak mı?
Bütçeye baktığınız zaman, kamu kesimine baktığınız zaman o yatırımları falan
buralarda ne yaparız? Görüşürüz. Onlar gerçekten önemli meseleler. 
Şimdi, bugün Turizm Bakanını gördüm, yanında da eski
Tarım Bakanı vardı. Turizm Bakanının dün bir konuşmasını gördüm. “Meraları
turizme açacağız.” diyor. Eski Tarım Bakanına dedim ki meralara turistleri
götürecekmiş. Ya, turizm ölüyor Antalya’da ya, sizin uyguladığınız
politikaların neticesinde. Orada sanayiye de bu problem yaratıyor, finans
sektörüne de problem yaratıyor. 
HASAN SERT (İstanbul) – Sayın Vekilim, biz dinlemek
istiyoruz, bu tarafa dönerseniz daha iyi olur.
EMİN HALUK AYHAN (Devamla) – Siz hiçbir şey
bilmiyorsunuz, yurt dışında okumuşsunuz da. 
HASAN SERT (İstanbul) – Sorun değil, ben yurt dışında
okumadım, hocalık yaptım. 
EMİN HALUK AYHAN (Devamla) – Orada Komisyonda
söylediniz, gittiniz, geldiniz. Hiçbir şey bilmiyorsunuz. Biz ciddiyetsiz
dediğimiz zaman…
HASAN SERT (İstanbul) – E siz o tarafa bakıyorsunuz. 
EMİN HALUK AYHAN (Devamla) – Burası da Genel Kurul,
bizim muhatabımız da Hükûmet. 
COŞKUN ÇAKIR (Tokat) – Hocam, arada bize de bakın ama
yani.
EMİN HALUK AYHAN (Devamla) – Ya beğenmiyorsunuz Bakanı,
rahatsız mı oluyorsunuz?
COŞKUN ÇAKIR (Tokat) – Son derece memnunuz ama arada
bizi de ciddiye alın diyoruz.
EMİN HALUK AYHAN (Devamla) – Teessüf ederim; şimdi,
Bakanı ciddiye almamı kıskanıyorsunuz galiba. 
COŞKUN ÇAKIR (Tokat) – Yüzde 10’unda buraya bakın.
İLYAS ŞEKER (Kocaeli) – Muhatabınız Genel Kurul,
burada.
EMİN HALUK AYHAN (Devamla) – Bakan Genel Kurulun
dışında mı kardeşim ya, Bakan Genel Kurulun dışında mı?
BAŞKAN – Sayın milletvekilleri, müdahale etmeyelim. 
Sayın Ayhan, siz de Genel Kurula hitap edin lütfen.
İLYAS ŞEKER (Kocaeli) – Müdahale etmiyoruz ki kendi
kendine müdahale ediyor.
EMİN HALUK AYHAN (Devamla) – Genel Kurul dışında değil
ki Sayın Bakan ya!
BAŞKAN – Tamam, müdahale etmeyin. 
Buyurun.
EMİN HALUK AYHAN (Devamla) – Sayın Başkan, biz ne
yaptığımızı biliriz ya! Tamam… (MHP sıralarından alkışlar) 
Şimdi, bir sürü problem; büyük şeyler gitmiş, gümlemiş,
şirketler sıkıntılı bir vaziyette. İmalat sanayisinin millî gelirdeki payı
yüzde 18’den 2014’te 15,8’e düşmüş. 
Şimdi, bunu sadece biz söylemiyoruz. Aynı zamanda başka
şeyler de söylüyor baktığınız zaman ekonomiyle ilgili birimler. Siz bunların
bazılarıyla iyi oluyorsunuz bazılarıyla kötü; istediğinizi yaparsınız. 
Şimdi, iş adamları mesela diyor ki: “Önceliğimiz artık
ekonomi falan değil.” Diyarbakır mevduatı en çok düşen il. Bakın, ülkenin bir
parçası. Ben batıdan bir ilin milletvekiliyim. Diyarbakır’da kapasite yüzde
25’e kadar düşmüş. “Borcundan dolayı sicili bozulmayan kimse hemen hemen
kalmadı.” diyor. Batıda da böyle bu ha, sadece orada değil. Şimdi, “Habur’un
kapatılması işletmeleri iflas noktasına getirdi.” Stokta üretim de olmuş. “Mal
koyacak yerimiz kalmadı.” diyor. Elektrik üretim, tüketimi çakıldı. 
Siz Sanayi Bakanısınız. Denizli’deki sanayiciye,
ödenmeyen elektriğin parasını niye ödettiriyorsunuz Denizli’deki sanayiciye?
Rekabet edecek bu adam, sizin yüzünüzden edemiyor. Ha bire o mevzuatı uzatıp
duruyorsunuz, alamıyorsunuz. Yandaşa özelleştirme yapıyorsunuz. Buradan ilan
ediyorum, sizi şikâyet ediyorum. 
Bakın, Özince diyor ki o bile: “Tasarrufsuz yatırım
olmaz.” Tasarruf kalmamış, millet yatırım yapamıyor. O yatırım rakamlarının
detayını, inişlerini, çıkışlarını falan vakit olsa da bir konuşsak. Ne
yapacaksınız bilmem. Hakikaten çok sıkıntılı.
Sizinle böyle konuşmamızı bile kıskanıyorlar. Böyle bir
şey olabilir mi?
Bakın “Yeni bir büyüme hikâyesine ihtiyaç var.” diyen
çoğalmaya başladı. Ülkemizde zaten büyüme oranları, finans sektörünün gelişme
imkânları, jeopolitik gelişmeler diye bakıldığında öyle çok büyük gelişmeler
vaat edecek bir durum yaşanmıyor. Bu tasarı da bunu sağlamaz. Biz muhalefet
şerhinde, özellikle tasarım konusunda söylememize, ayrı bir kanun olarak
çıkaralım dememize rağmen buna muhalif olmamıza rağmen destekleyeceğiz Sayın
Bakan; açık, net… Hiçbir şeyimiz yok. Yapın… Yani memlekette taş taş üstüne
koydunuz da muhalefet “Niye koyuyorsunuz?” diye sizden hesap mı sordu ya? Biz
sizinle hasbihâl ederiz diye buradakiler bunları kıskanıyor. Bunu iyi kötü
millet takip ediyor, sanayici takip ediyor. Böyle bir şey var. 
Bakın, Komisyona sizden önce 3 tane tasarı geldi; Sayın
Başkan biliyor, diğerleri de biliyor. Bir tanesi, işte, Pakistan’la ilgili bir
anlaşma, bir tanesi Gürcistan, bir tane de… Ciddiyetsiz bu iş dedim. Bir tanesi
tasarının geri çekiliyor, ikisine bakan tenezzül edip gelmiyor. O zaman,
ciddiyetsiz dediğimiz zaman da… Arkadaşlar hem tasarıyı okumadan geliyorlar hem
de bize müdahil olmaya çalışıyorlar. Ya, otur gece, iki satır oku da bize
muhalefet et; bizim söylediğimizin yanlış olduğunu söyle, tasarıya katkıda
bulun. Engelledik mi biz? 
Daha burada benim çok söyleyeceğim şey var. Ben,
hakikaten sizin iş birliğinize memnun oldum, gerçekten memnun oldum. Ben kolay
kolay da methetmem. Yani iş doğru oluyor, yanlış oluyor ayrı ama en azından iyi
niyet var, gayret var.
Bu şey meselesinde de, cari fiyatla, sabit fiyatla
gösterilir meselesinde de… Hakikaten Sayın Bakanım, onu bir ince düşünün. Bu
sizin imzanızın eki, o da sizin strateji belgeniz. El âleme karşı… Bir şey
olursa biz de Türkiye Cumhuriyeti’nin milletvekiliyiz, Türkiye Büyük Millet
Meclisinin üyesiyiz; birisi bir şey derse, ciddi bulmazsa biz üzülürüz.
(Mikrofon otomatik cihaz tarafından kapatıldı)
EMİN HALUK AYHAN (Devamla) - Muhalif olmamıza rağmen,
destekleyeceğiz, müspet oy vereceğiz. Bir an önce çıksın. Yapabilirseniz
memlekete katkı, takdirinizi de burada ifade ederiz. 
Teşekkür ederim. Saygılar sunuyorum. (MHP ve AK PARTİ
sıralarından alkışlar) 
BAŞKAN – Teşekkürler Sayın Ayhan.
İkinci söz, Halkların Demokratik Partisi Grubu adına
Gaziantep Milletvekili Mahmut Toğrul’a ait. 
Buyurun. (HDP sıralarından alkışlar)
Süreniz yirmi dakikadır.
HDP GRUBU ADINA MAHMUT TOĞRUL (Gaziantep) – Sayın
Başkan, değerli milletvekilleri; öncelikle hepinizi saygıyla selamlıyorum.
Yine, Genel Kurulun sevgili emekçileri,
sizleri de saygıyla selamlıyorum.
Bilim, Sanayi ve Teknoloji Bakanlığınca hazırlanan, Araştırma ve Geliştirme Faaliyetlerinin Desteklenmesi
Hakkında Kanun ile bazı kanun ve kanun hükmünde kararnamelerde değişiklik
içeren kanun tasarısına dair grubum adına söz almış bulunuyorum.
Değerli arkadaşlar, Sayın Bakan;
Bakanlığınızın ismi “sanayi” ile başlamıyor, “Bilim, Sanayi ve Teknoloji
Bakanlığı” diyor. Şimdi, değerli arkadaşlar, bu yasa görünürde AR-GE’yi
geliştirmeye, AR-GE’ye katkıda bulunmaya, AR-GE yapanlara çeşitli imkânlar
sağlamaya dönük bir yasa gibi görünmekte. Ancak, araştırma ve geliştirme
faaliyetlerinin en önemli noktası, onu yapabilecek nitelikte yetişmiş insan
gücüne ihtiyaç duymasıdır. Şimdi “Sanayi Bakanlığı” denmiyor, “bilim” deniyor. 
Dünyada sanayinin, teknolojinin, AR-GE’nin
ve tasarımın gelişmesi aslında bir evrimsel süreç izler. Bu evrimsel sürecin
başında önce bilgi üretecek ortamınız olacak, bir fikriniz olacak, bu fikri
bilgiye dönüştüreceksiniz, bunu daha sonra bilimsel bir bulguyla destekleyerek
teknolojiye dönüştüreceksiniz, ardından, teknolojiden sonra AR-GE ve tasarıma
yöneleceksiniz. Oysa tasarıya baktığımızda, binanın bilgi yönü, teknolojiyi
üretecek olan yönü yok ama tepeden bir bina inşa ediyoruz. Nasıl tepeden bir
bina inşa ediyoruz? 
Şimdi, değerli arkadaşlar, bilimsel bilgiyi
Türkiye’de üniversiteler üretir. Üniversitelerde de “bilim” denince akla temel
bilimler gelir. Türkiye’de temel bilimlerin durumuna bir göz attığımızda,
neredeyse temel bilim yapamaz bir ülke konumundayız. Özellikle 2007’de AKP’nin
üniversiteleri ele geçirmesinden bu yana üniversitelerde
temel bilim çöktü. “Temel bilim” deyince akla fizik, kimya, matematik, biyoloji
gelir; mühendislikler, tıp ve diğer alanlar buradan üretilen bilginin
teknolojiye dönüştürülmesini sağlar. Şimdi, bilimsel bilginin olmadığı,
bilimsel bilginin üretilemediği bir ülkede; bir bilim politikasının olmadığı,
bilim politikasından sonra sanayi politikasının olmadığı ve oradan, teknoloji
politikasının olmadığı bir ülkeye siz bir AR-GE ve tasarım politikası dizayn
ediyorsunuz. 
Değerli arkadaşlar, temel bilimler; fizik, kimya,
matematik, şu anda fen fakültelerinde verilen bu eğitim artık verilemez hâle
gelmiştir. Temel bilimlerde, şu anda Türkiye’de Samsun’dan güneye bir dikme
indiğinizde doğudaki fen fakültelerinin tamamı, batıdakilerin de önemli bir
kısmı -yani birkaç üniversite hariç- öğrenci dahi alamaz duruma gelmiş ve
sadece oralarda öğretim üyesi var ama öğrencisi yok, bilimsel üretim yapacak
ortamı yok. Böyle düşündüğünüzde… Şimdi, siz bir ülke düşünün ki bilimini
üretecek insanlar yani o ülkede eğitimden en az nasibini alanlar bu fakültelere
gelecekler, ki önemli bir kısmı kontenjanlarını 5’e, 10’a, 15’e düşürmelerine
rağmen tercih yapamadıkları için öğrenci alamaz duruma gelmiş ve kapatılmakla
yüz yüze gelmiş, fiilî olarak aslında kapanmış. Şimdi, eğitimden en az nasibini
alan toplumsal kesimlere, öğrencilere “Gelin, bana bilgi üretin, bilim üretin.”
diyorsunuz. 
Şimdi, Komisyonda da bunu tartışmıştık, Sayın Bakan
bilimsel makalelerimizin 4 kat arttığını ifade etmişti. Doğrudur, bilimsel
makalelerimiz 4 kat arttı. Komisyonda da dile getirmiştim. Sayın Bakan “Bu
makalelerin etki değeri yani ‘impact’ faktörü, artmış.” demişti. Ben özellikle
tekrar inceledim, artan makale sayısına rağmen, 4 kat artmasına rağmen etki
değeri düşmüştür Sayın Bakan, oransal olarak düşmüştür. Yani, siz bir makale
üretiyorsunuz, bu makaleniz okunmuyor, başkaları tarafından onlara bir atıf
yapılamıyor, sadece ve sadece bir kâğıt kalabalığı yapıyorsunuz. 
Fen fakültelerinin öğrencileri hem niteliksiz
yetişmekte hem de zaten iyi eğitim almamış olan öğrencileri aldığı için
bilimsel olarak nitelikli insan gücü yetiştirme şansımız yok. 
Şimdi, AR-GE faaliyetlerini kim yapacak Sayın Bakan?
AR-GE faaliyetlerini bilimsel niteliği, uzmanlığı gelişmiş olan insanlar
yapacak. Peki, bu yoksa AR-GE faaliyeti aslında yapılıyormuş gibi olacak. Kâğıt
üzerinde, aslında bu yasa kadük bir yasa değerli arkadaşlar. Bu yasayı temeli
olmayan bir bina gibi düşünün. Bu yasa mevcut duruma bir değişiklik
getirmeyecek, mevcut durumu değiştirmeyecektir. 
Bugün üniversitelerimizin geldiği duruma baktığımızda,
“her ile bir üniversite” demek, maalesef, orada bilimsel bilginin geliştiği,
üretildiği anlamına gelmiyor. Devlet, üniversiteleri tamamen siyasi ve ekonomik
kaygılar güderek, kendi iktidar amaçları doğrultusunda bir araç gibi
kullanıyor. Bugün bölgemizdeki üniversitelerin tamamı, her biri ayrı ayrı bir
gruba ihale edilmiş, bir kadrolaşma aracı hâline dönüştürülmüş ve ne bilimsel,
teknolojik donanımı olan yerler ne de bilgi üretebilecek koşullara sahip olan
yerler. Bilimsel bilgiyi üretmek için değerli arkadaşlar, paranın olması
gerekmez. Para önemlidir, önemsizdir demiyorum ama her şey parayla değildir.
Bilimsel bilginin üretimi bir fikriyat işidir. Bir fikriniz olacak, bu
fikrinizi uygulama alanınız olacak, deneme alanınız olacak, tekrarlama şansına
sahip olacaksınız. Bu tekrarlanabilir bilgi daha sonra bir bilimsel bilgiye,
bulguya dönüştüğünde teknolojiye uygulanacak ve teknoloji AR-GE ile en iyi
noktaya, tasarımla en iyi noktaya taşınacak. Şimdi, üniversitelerinizin
araştırma yapma koşullarının olmadığı; fikirlerin tamamen devletin erki doğrultusunda
şekillendiği; özgür, bilimsel üretim ortamının olmadığı bir yerde bilimsel
gelişmişlikten, bilimsel bilgiden bahsetmek mümkün değil değerli arkadaşlar. 
Yine, Komisyonda dile getirmiştim değerli arkadaşlar,
Birleşik Arap Emirlikleri veya Suudi Arabistan bir zamanlar tüm önemli bilim
insanlarını bir araya getirip, işte, ben de bilimde rekabet edeyim diye bir
alan kurdu. Fakat, bilimsel bilginin üretim koşulları olmadığı için, maalesef,
bugün Suudi Arabistan’ın da, Birleşik Arap Emirlikleri’nin de durumu aşağı
yukarı bilimde bizim gibidir; bilimi üreten değil, teknolojiyi üreten değil,
dışarıdan alan. 
Türkiye’nin sanayi ihraç mallarına
baktığımızda da değerli arkadaşlar, üst düzey gelişmiş bir teknoloji ihracımız
yok. Bizim ağırlıklı olarak düşük ve orta teknolojiye dayalı ürünler ihracımızı
oluşturuyor ve bu, toplam ihracatımızın içerisinde yüzde 2’dir. Hani zaman
zaman kendimizi gelişmekte olan ülkelerle kıyaslarız ya, örneğin Çin gibi,
örneğin Güney Kore gibi, örneğin Brezilya gibi. Değerli arkadaşlar, bu oran
Çin’de yüzde 28, Güney Kore’de yüzde 29, Brezilya’da yüzde 11’dir. Şimdi,
bilimsel bilgi üretme koşullarının olmadığı bir ülkede, üniversite öğretim
üyelerinin özgürce düşüncelerini ifade edemedikleri ve tamamen devletin
ideolojisi çerçevesinde şekillenen bir ortamda bilimsel bilgiden bahsetmek
mümkün değildir. Bugün, öğretim üyelerimiz ülkemizde yaşanan bir savaşa,
ülkemizde yaşanan katliamlar zincirine ortak olmayacaklarını ifade ettikleri
için, “Bu ülkede çocuklar ölmesin.” dedikleri için, “Bu ülkede insanlar
ölmesin, bu ülkede savaş dursun.” dedikleri için maalesef, bildiğiniz üzere,
Sayın Cumhurbaşkanının emriyle, YÖK’ün talimatlarıyla, rektörlerin açtığı
soruşturmalarla karşı karşıya kaldılar ve 1.128 öğretim üyesi hakkında çeşitli
soruşturmalar açıldı, çeşitli cezalar verildi, bir kısmı sorgusuz sualsiz kapı
önüne konuldu.
Değerli arkadaşlarım, şimdi böyle bir
ortamda YÖK, daha fen fakültelerini yani bilim üretecek fakültelerini dizayn
edememişken bir suçlu mahkemesi midir, fikir suçlarını inceleyen bir mahkeme
midir ki Sayın Cumhurbaşkanının talimatı doğrultusunda derhâl soruşturma
açılıyor, rektörler harekete geçiyor ve öğretim üyeleri kapı önüne konuluyor
sorgusuz sualsiz? Sabahın köründe öğretim üyelerinin kapısına polisler,
savcılar dayanıyor. Bunlar ne yapmışlar peki, ne ifade etmişler? Bunlar sadece
ve sadece “Yaşanan suça, insanların ölümüne biz ortak olmayacağız.” demişler. 
Şimdi, değerli arkadaşlar, böylesi bir ortamda
maalesef, bilimsel bilgiden bahsetmek, teknoloji ve sanayinin gelişmesinden
bahsetmek, orada da AR-GE faaliyetleri ve tasarım faaliyetlerinin sonuç
vereceğinden bahsetmek mümkün değildir. 
Değerli arkadaşlar, bir başka önemli şey: Dünyada
bilimin bir literatürü var. Bu literatürü, biz, evet, içeride faşizan
yöntemlerle baskılayabiliriz ama dünyanın kullandığı literatürü değiştiremeyiz.
Bugün, bu kanuna yazdığımız muhalefet şerhinin bir yerinde “kürdistan” kelimesi
geçiyor diye maalesef, kitapçığa konulmadı değerli arkadaşlar. Muhalefet
şerhimizin şu kitapçıkta mutlak olması gerekiyordu çünkü Komisyonda da
yazdığımız raporun içeriğine baktığınızda da ne kadar nitelikli eleştiri
yaptığımız apaçık ortadaydı. 
Değerli arkadaşlar, Kürt ve kürdistan bir gerçekliktir.
Siz, bunu içeride baskılayabilirsiniz, yasaklayabilirsiniz, ama zaman zaman
kendiniz de kullanıyorsunuz, işinize geldiği zaman alkışlayabiliyorsunuz.
Örneğin, Sayın Cumhurbaşkanı “kürdistan” dediğinde, güneydoğu, doğu tarifi
yaptığında “kürdistan” dediğinde, Karadeniz’in doğusuna “lazistan” dediğinde,
AKP sıralarındaki arkadaşların tamamı alkışlayabiliyor ama biz ifade
ettiğimizde maalesef işte görüşlerimizin kitapçıkta yer alması engelleniyor.
Bunu engelleyebilirsiniz ama biz bunları, bu fikirlerimizi burada söylemeye
devam edeceğiz. 
Şimdi, bir diğer nokta: Değerli arkadaşlar,
sanayi, bilim, teknoloji ne içindir? Bir ülkenin kalkınması, bir ülkenin
zenginleşmesi ve hakça, adilce paylaşımı içindir. Bugün, baktığımızda, şu anda
kürdistanda yürütülen savaşta, oradaki üniversitelerde bilim yapma ortamı var
mıdır? AR-GE dediğinizde, aklınıza sadece İstanbul, Ankara mı gelmektedir? Siz,
bu Meclis kürdistan illerini temsil etmiyor mu? (AK PARTİ sıralarından
gürültüler) Bu Meclis Diyarbakır’ı, Van’ı, Şırnak’ı temsil etmiyor mu? Her ile
bir üniversite açtığınızda sorun bitti mi? Ve o üniversiteleri ne hâle
getirdiniz biliyor musunuz? Her birini bir gruba devrettiniz, orası sadece bir
örgütlenme alanı olarak gelişti. 
Bakın, biraz önce öğrencilerin tercihlerinden
bahsetmiştim. Öğretim elemanı istihdamı, memur istihdamı tamamen yandaşlık
politikası üzerine oturtulmuş durumdadır. Benim öğretim üyeliği yaptığım
fakültede kendilerine yakın olan bir öğretim elemanına doktorası bittikten
sonra kadro vermek istediler, bir ilan verdiler, “Kriyojel alanında doktora
yapmış olmak” dediler, meslek yüksekokuluna atadılar. Aynı ilanla bir yıl sonra
eczacılık fakültesine ilan açıldı, yine, “Kriyojel alanında doktora yapmış
olmak” diye eczacılık fakültesine alındı. 
Şimdi, bu kadar yandaş örgütlenme, bu kadar bilimsel
nitelikten yoksunluk, bu kadar adam kayırma, adama göre iş bulma –işe göre adam
değil, adama göre iş bulma- politikasıyla siz AR-GE’de nereye varabilirsiniz ki
değerli arkadaşlar? Bugün üniversitelerin durumu içler acısıdır. Temel bilim
yoktur, fizik, kimya, matematik bu ülkede yerle bir edilmiştir. Fen
fakülteleri, kağıt üzerinde bilim üreten fakültelerimizdir –biraz önce
söyledim- neredeyse tercih edilemez durumdan kaynaklı olarak kapatılmakla yüz
yüze kalmıştır.
Değerli arkadaşlar, “Her ile bir üniversite”
dediklerinde -biliyorsunuz, daha önce üniversite açmanın temel şartı fen
fakültesi olmasıydı- her üniversiteye bir fen fakültesi açıldı, kadrolar
35-40’tayken bir gecede YÖK’ün kararıyla 80’lere taşındı. Bilim adamı olacak
fizik, kimya, matematik mezunlarının ortalıkta sayıları artmaya başladı, daha
önce öğretmenlik hakları varken bu hakkı ellerinden aldık ve tamamı işsiz
kaldı. Bugün -bir bilgidir- işsizlik oranının yüzde 25’i üniversite mezunudur.
İşte, bunların ağırlıklı kısmı da değerli arkadaşlar, üniversitelerin fizik,
kimya, matematik bölümlerinden mezun olanlar. İş bulamadıkları için uzman çavuş
olmakta, polis olmakta ve savaşa sürülmekte ve maalesef, bu çatışmalı ortamdan
kaynaklı olarak ölmekteler.
Değerli arkadaşlar, bugün, bu Komisyonun bir üyesi olan
arkadaşım Faysal Sarıyıldız, maalesef, aylardır burada yasama faaliyetlerine
katılmıyor. Cizre’de bir vahşet bodrumu yaşanıyor, biz haftalardır anlatmaya
çalışıyoruz ve “Orada insanlar ölüme terk edildi.” diyoruz ama bir türlü sizin
vicdanınıza ulaşamadık. Sizin vicdanınızda… İnsanların ölümünü, bir Kerbelâ’nın
yaşanmasını, bir Madımak’ın yaşanmasını maalesef, günlerdir söylememize rağmen
engelleyemedik. Bugün bölgede yaşanan bir Kerbelâ’dır, bir Madımak’tır ve bunun
sorumlusu AKP Hükûmetidir, AKP’nin bizatihi kendisidir. Siz oradaki
vatandaşlarımızı ölüme terk ettiniz. Bakın, Sayın Başbakan büyük medya
patronlarını pazar günü Dolmabahçe’deki Başbakanlık Ofisi’nde ağırladı ve orada
medyaya bir ayar çekildi. Bu katliam biliniyordu, bu katliamın bu şekilde bir
psikolojik etkiyle yer almaması, kamuoyuna duyurulmaması, üstünün kapatılması
konusunda medyaya ayar çekildi. TRT bir gün kendiliğinden sanki “60 ölü var.”
dedi, sanki kamuoyunun, Hükûmetin bilgisi dâhilinde değilmiş gibi davranılıyor.

Değerli arkadaşlar, TRT’ye aldığınız çaycı bile…
(Mikrofon otomatik cihaz tarafından kapatıldı) 
MAHMUT TOĞRUL (Devamla) - …Hükûmetin yandaşıdır, bunu
hepimiz biliyoruz.
ENGİN ALTAY (İstanbul) – Evet.
MAHMUT TOĞRUL (Devamla) – Şimdi, böyleyken, TRT kendi
başına çıkıp bu açıklamayı yapmadı.
ENGİN ALTAY (İstanbul) – Evet, doğru söylüyor.
MAHMUT TOĞRUL (Devamla) – Anadolu Ajansı başka bir şey
söylüyor, TRT başka bir şey söylüyor. Ve kaygımız odur ki orada onlarca, 60’ın,
70’in üzerinde insan katledilmiştir, bir infiale neden olmamak üzere bunlar parça
parça kamuoyuyla tanıştırılmaktadır, bu şekilde kamuoyunun öfkesi dindirilmeye
çalışılmaktadır. Siz bu öfkenin, bu ateşin altında kalacaksınız. 
BAŞKAN – Süreniz dolmuştur Sayın Toğrul. 
MAHMUT TOĞRUL (Devamla) – Yol yakınken bundan
vazgeçmenizi istiyoruz ve barıştan başka çıkar yol yoktur diyoruz. 
Saygılarımla. (HDP sıralarından alkışlar) 
BAŞKAN – Gruplar adına üçüncü söz, Cumhuriyet Halk
Partisi Grubu adına Denizli Milletvekili Kazım Arslan’a aittir. 
Sayın Arslan, buyurun. (CHP sıralarından alkışlar)
Süreniz yirmi dakikadır.
CHP GRUBU ADINA KAZIM ARSLAN (Denizli) – Sayın Başkan,
değerli milletvekilleri; öncelikle hepinizi sevgiyle, saygıyla selamlıyorum.
97 sıra sayılı Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun Hükmünde Kararnamelerde Değişiklik
Yapılmasına Dair Kanun Tasarısı’nın geneli üzerine grubum adına, Cumhuriyet
Halk Partisi adına söz aldım. 
Değerli arkadaşlarım, bir sitemimi, bir üzüntümü
buradan söylemek istiyorum. Biraz önce, yine bu Mecliste “kürdistan” lafı
edilerek, hem Meclise hakaret edildiği hem de Türkiye Cumhuriyeti’ni gerçekten
bölgeler olarak dikkate almadan bu sözcüklerin kullanılarak gerginliğin her gün
biraz daha artırıldığı bir konumu yaşıyoruz.
Şimdi, biz, burada Türkiye Cumhuriyeti’nin
milletvekilleriyiz. Bizi milletvekilleri olarak seçen bu milletin Meclisinde
“kürdistan” lafının tekrar tekrar edilmesinin bir faydadan ziyade zarar
vereceğini açıklıkla belirtmek istiyorum. Elbette ki bu kürsü her şeyin
söylendiği bir kürsü, her türlü düşüncenin açıklandığı bir kürsü ancak bu tür,
gerginliği artıran, toplumu ayrıştıran ve kendilerine göre bölge yaratan bir
sözün kullanılmayacağı bir kürsü olarak kullanılmasını özellikle istirham
ediyorum.
Değerli arkadaşlarım, öncelikle şunu ifade edeyim: Bu
Komisyonun getirmiş olduğu bu tasarıya, genelde muhalefet şerhimiz olmasına
rağmen, olumlu bakıyoruz. Bu nedenle, Cumhuriyet Halk Partisi olarak
sanayileşme, eğitim, bilgi ve teknoloji politikasının belkemiğini oluşturan
AR-GE’yle tasarım faaliyetleri konusunda Meclis gündemine getirilen tüm
çalışmaları önemsiyoruz ve destekliyoruz. 
Genç nüfusumuzdan yola çıkarak, gıda ve su
kaynaklarımıza kadar, coğrafi imkânlarımıza kadar, ham maddeye yakınlığımıza
kadar, sanayi, bilişim, hizmetler, tarım ve hayvancılık için AR-GE’nin ne kadar
çok önemli olduğunu bir kez daha söylemek istiyorum. Bu nedenle, AR-GE ve
tasarım alanında bir adım atılmasını, tasarıya dair mali etki analizlerinin
dağıtılmasını da önemli buluyoruz, bu da yapılmıştır. Ne var ki mali etki analizlerinin
yapılmasının, konunun uzmanı olan Plan Bütçe Komisyonunda da bir alt komisyonda
tartışılmamasını da bir eksiklik olarak belirtmek istiyorum.
Değerli milletvekilleri, bu kanun tasarısındaki çoğu
maddenin içeriğine katılıyoruz ancak yatırım ve üretim sorunlarını kapsayacak
bir şekilde çözüm sunmadığı, özellikle eğitim alanında ciddi boşluklarının
olduğu ortadadır. Çünkü AR-GE’yi yapacak elemanların yetiştirilmesi yönünde bir
çalışma yapılmadığı gibi, ülkemizde fen bilimlerinden uzak bir şekilde yapılan
eğitimin bu çalışmaya katkı yapamayacağını özellikle belirtmek istiyorum. 
Tasarı, gelecekte ülkemizi teknolojik olarak küresel
rekabette ön plana çıkaracak vizyoner bir yaklaşım taşımamaktadır. Hükûmet,
AR-GE alanında aslında çok daha önce bitirmesi gereken işlere bugün gecikmeli
olarak ancak başlayabilmiştir. Cumhuriyet Halk Partisi olarak bugünkü küresel
rekabetin, yaratıcı düşünceye, yüksek teknoloji tasarımına, markalaşmaya, katma
değerli üretime yatırım yapan AR-GE ve tasarım faaliyetlerini büyüten
üniversite, devlet ve özel sektör iş birliği modeline dayanmasını savunuyoruz. 
Refah seviyesi yüksek bir toplumun temelinin insan ve
üretim odaklı kalkınma modeli olduğunu biz seçim bildirgemizde de açıklıkla
belirttik. Yirmi yıllık hedefimizi de bu şartlar, bu taslaklar çerçevesinde
ortaya koyduk. Bu büyüme modelinde hukuku etkin kılmış, adil rekabete dayalı
bir piyasa düzeninin yaratılması, AR-GE’de kapsamlı, vizyoner projeler yer
alması çok önemlidir. Bunların yapımı ve devamı için de bir hukuk devletinin
sürekli bir şekilde adaleti en iyi şekilde gerçekleştiren bir yapıda olmasının
ve yargının da bağımsız ve tarafsız olarak görev yapmasının önemli olduğunu
burada bildirmek istiyorum. 
Sayın milletvekilleri, bugün dünya haritasında ulus
devletlerin sınırları kadar markaların hangi ülkelerden çıkıp hangi
coğrafyalara yayıldığı da önem kazanmaktadır. Ancak, bugün bunu kazandırabilmiş
değiliz. Dünyaya marka değerleri sayesinde hızla yayılabilen birçok devlet
küresel piyasalara hazırlanan şirketlerini AR-GE ve tasarım alanlarında
doğrudan destekleyerek sağlamaktadır. Bugün gelişmekte olan ülkelerde özellikle
otomotiv, ilaç, bilgisayar, yazılım alanlarında bilgiyi ve teknolojiyi
tasarımla buluşturan sanayileşme modelinin temelinde AR-GE yatırımları için sağlanan
kolaylıklar yatmaktadır. Kamu yatırımlarının görece azaldığı bilgi
teknolojileri AR-GE tasarım faaliyetlerinde özel sektörün ve beceri bazlı yeni
eğitim sisteminin öne çıktığı dünyada ülkemizde de öne çıkarılması
gerekmektedir. 
Sayın Başkan, değerli milletvekilleri; 33 maddeden
oluşan bu tasarıdaki bazı maddelerin kısa vadede AR-GE yatırımlarına katkı
sağlayabileceğini düşünüyoruz. Tasarıda öngörülen destek ve teşvikler, iş
tanımları, sosyal güvenceler, vergi muafiyetleri ve sanayi sektöründeki faaliyetleri
gösteren firmalar, kişiler ile devletin ve üniversitelerin iş birliği adına
olumlu yönler taşımaktadır. Ancak, yatırımı, üretimi, istihdamı, ihracatı
artıracak bir çalışmayı bu tasarıda fazlasıyla göremiyoruz. Tasarının
araştırmacılara, tasarımcılara, AR-GE personeli şirketlere ve akademisyenlere
kolaylık getiren maddeleri Cumhuriyet Halk Partisinin uzun süredir ısrarla
savunduğu AR-GE politikasının kısa vadeli bir devamı niteliğinde görünmektedir.
AR-GE gibi gelişmekte olan ülkelerin çok detaylı biçimde ele alması gereken bir
konu, bu tasarıda daha çok TÜBİTAK’ın vereceği bursa, üniversite
akademisyenlerinin döner sermayeden alacakları ücrete, doktora yapan AR-GE
çalışanının vergi muafiyetine sıkıştırılmış görünmektedir. Üniversitelerin
mali, idari ve bilimsel özerkliği bulunmadığı ülkemizde bu şekildeki
çalışmaların, üniversite-sanayi iş birliğinin ne denli gerçekleşeceği şüpheli
görünmektedir.
Tasarıda AR-GE güvenliğine yeterli yer ayrılmamıştır.
Araştırma ve tasarım faaliyetlerinin korunmasına, sektörde rekabeti bozacak
biçimde paylaşılmasının engellenmesine bu tasarıda yer verilmemiştir. Buna da
yasada yer verilmesine ihtiyaç bulunmaktadır. Bunun da dikkate alınmasını
istiyoruz.
Dünyada gelişmekte olan ülkeler küresel piyasalara
açılımı genç kuşağın yeni bir vizyonla eğitilmesinden başlatırken konuya
neredeyse tüm bakanlıkların ortak yetki alanı olarak bakılmaktadır, bizde de o
şekilde olması gerekmektedir. 
Değerli milletvekilleri, Cumhuriyet Halk Partisi
olarak… Şirketlerin değer zincirinde katma değeri yüksek üretim aşamasına
geçmesi için AR-GE faaliyetlerinin üretim odaklı, yatırım odaklı, tasarım
odaklı süreci kapsayacak şekilde yürütülmesinde çok büyük fayda olacaktır.
AR-GE’yi birçok sektörün ana birleşimi olarak görüyor; gıda, su, enerji, teknoloji,
bilişim alanlarında araştırma ve geliştirme projelerinin desteklenmesini
yaşamsal önemde sayıyoruz. 
Bugün et ve samanın bile ithal edildiği bir ülkede
yaşıyoruz. Dünyaya, belli ürünler dışında, yüksek katma değeri olan mal
maalesef satamıyoruz. Tarımda, sanayide ve hayvancılıkta AR-GE açıklarımıza
kapsamlı bir şeklide çözüm bulacak ve dünyada bu alanda söz sahibi olacak bir
sistemi oluşturmak zorundayız. 
Dünyada petrol fiyatlarının -on üç yıl
öncesine göre- varili 160 dolardan 30 dolarlara, 40 dolarlara düştüğü bugünkü
dönemde hâlâ petrol fiyatları, doğal gaz, akaryakıt fiyatları yerinde
duruyorsa, en azından 1/4 oranına düşürülmesi gerekirken, sanayideki
maliyetlerin aşağıya çekilmesine fayda sağlaması, daha çok üretimin olması,
daha iyi rekabetin olması, daha çok üretimin olması noktasında bir çalışmanın,
katkının olması gerekirken maalesef bunu göremiyoruz ve bu noktada Sanayi
Bakanlığının tedbirlerini almasını istiyoruz. Biz, bu kapsamda ürün ve süreç
tasarımının AR-GE faaliyetleri kapsamına dâhil edilmesini, yerli kaynakların,
yerli üretimin, yerli sanayinin desteklenerek ülkemizin ihtiyaçlarına yönelik
sanayileşmenin bir an önce daha çok, daha iyi bir şekilde gerçekleşmesini
istiyoruz çünkü değerli arkadaşlarım, artık Türkiye bu kadar dış ticaret
açığıyla yıllarca yaşamını sürdüremez, bunları borçlu olarak sırtında
taşıyamaz. Onun için öncelikle ihracatımızı ithalatı karşılayacak düzeylere
getirecek bir çalışmanın, bir altyapının, bir sanayileşmenin, üretimin,
ihracatın mutlak surette ülkemizde gerçekleşmesini bekliyoruz. 
Sayın milletvekilleri, biz AR-GE’nin temeline eğitimi
alırken bugün dünyanın hazırlandığı yeni sistemle uyumlu biçimde ilkokuldan
başlanarak nitelikli eleman yetiştirme, teknik, meslek okulların öne
çıkarılarak ara elemanın yetişmesi, nitelikli elemanın yetişmesi, daha iyi ürün
temin edilmesi, daha çok üretilmesi konusunda bir çalışmanın yapılmasına mutlak
ihtiyaç vardır. Dünyada tartışılan Sanayi Devrimi’nin yeni eğitim anlayışına
baktığımızda, beceri, problem çözme, sorumluluk alma, yaratıcı düşünmeyi
birleştirerek kuşağın ileride meslek seçiminde nitelikli eleman olmaya, vasıflı
AR-GE alanına yönelmeye doğru çalışma yapacağı bir olanağı, bir eğitimi mutlak
surette vermek zorundayız. Bunun için, uzun vadeli planlar yapılmadan AR-GE
Yasa Tasarısı’nın eğitim ayağını ihmal etmek büyük bir boşluk yaratacaktır. Fen
derslerini öne çıkarmadan, temel eğitimi bir kenara iterek AR-GE’den gelecekte
çok fazla yararlanma imkânımızın olamayacağını da söylemek istiyorum. Bunun
için, eğitimi ihmal etmeyerek, AR-GE Kanun Tasarısı içinde organize sanayi
bölgesine bakanlıktan yetki devrini tartışmak, yüksek teknolojili ürün ve
yüksek katma değer yatırımlarını uzun vadede gerçekleştirmek zorundayız. 
Değerli arkadaşlarım, bu yasa tasarısı içindeki bazı
olumlu maddelere karşın AR-GE alanında dünyadan oldukça geri olduğumuzu ve bu
alanı geç fark ettiğimizi, bu alana geç müdahale ettiğimizi açıklıkla belirtmek
isterim. Bizdeki AR-GE harcamalarımıza baktığımızda gayrisafi hasılamızın
içinde payı yüzde 1’dir. Avrupa Birliği ülkelerine baktığımızda yüzde 3
civarındadır. Demek ki bizim bu yüzde 3’ü yakalayabilmemiz için daha iyi eleman
yetiştirmek, daha iyi imkânlar oluşturmak ve bunun altyapısını iyi bir şekilde
geliştirmek ve AR-GE’den, tasarımdan daha iyi, daha çok yararlanmak
durumundayız. 
Kasım 2015 verileriyle, sektörler itibarıyla toplam
AR-GE harcaması içinde özel sektörün payı yüzde 49,8’dir, kamunun payı ise
yüzde 9,7’dir, üniversitelerin payı ise yüzde 40,5’tir. 10 bin çalışan başına
düşen tam zamanlı AR-GE personeli sayımız sadece 45 iken, tam zamanlı
araştırmacı sayımız maalesef 35’te kalmıştır. Ülkelerin AR-GE ve
teknolojilerinin düzeyini, üniversite, YÖK, TÜBİTAK’ın performansını gösteren
bir başka veriye göre, ülkemiz bilimsel yayın sıralamasında dünyada 18’inci
sıradadır. 1 milyon kişi başına düşen bilimsel yayın sayısı maalesef 325’tir.
Bir yıl içinde alınan patent sayıları bakımından da durumumuz pek parlak
değildir. Ülkemizde alınan her 100 patent izninin 85’i yabancı patenttir. Katma
değerli ürüne, markalaşmaya, yerli üretim ve tasarıma olan ihtiyacımız her
geçen gün arttığı hâlde hâlâ bunların üzerinde fazlasıyla durulmadığı
görülmektedir. Hükûmet bu tasarıyla bugün öylesine gecikmiştir ki on üç yıldır
AR-GE ve teknoloji alanında rekabet ettiğimiz ülkeler bizi çoktan sollarken,
eğitim düzenlerini, sistemlerini buna göre ayarlarken biz maalesef burada
geriden takip etmek durumunda kalmış bulunmaktayız. 
İçinde bazı olumlu maddeler taşıdığını biraz önce
söylemiştik ancak bu tasarı eğitimle ve kapsamlı bir sektörel reformla
buluşmadığı sürece maalesef amacına ulaşamayacaktır. Ülkemiz AR-GE, inovasyon,
yenilikçi üretim, yüksek teknolojili ürün açısından OECD ülkelerinin
ortalamasının oldukça altında bulunmaktadır. 
Değerli milletvekilleri, Avrupa Birliği
ilerleme raporunda ve Dünya Bankası raporlarında Türkiye yenilikçi üretim
bakımından eleştirilmekte, yüksek teknoloji ürünlerinin ihracatımızdaki payının
yüzde 2 düzeyinde kaldığı belirtilmektedir. Yükseköğretim harcamalarında ve
üniversite-sanayi iş birliğinde OECD ortalamasının altındayız. Böyle bir tablo
karşısında AR-GE çalışmalarından ne kadar sonuç alabileceğiz, bunu gelecekte
göreceğiz. 
Değerli arkadaşlarım, değerli dostlar; biz tüketen
değil, üreten bir ülke olmak zorundayız. Üretmek için de yatırımı öne çıkarmak
ve bununla birlikte istihdamı artırmak ve bununla birlikte ihracatı artırmak
suretiyle ülkemizin hem sanayileşmesine hem daha gerçekçi bir kalkınma
yapmasına olanak sağlayacak bir yapıyı oluşturmak durumundayız.
Bu düşüncelerle hepinizi tekrar sevgiyle saygıyla
selamlıyorum.
Teşekkür ediyorum. (CHP sıralarından alkışlar)
İDRİS BALUKEN (Diyarbakır) – Sayın Başkanım…
BAŞKAN – Sayın Baluken…
İDRİS BALUKEN (Diyarbakır) – Demin kürsüde konuşan
sayın hatip, HDP’nin “kürdistan” kelimesini kullanarak Meclise hakaret ettiğini
söyledi. Tabii, aslında, ağır bir cevabı gerektiren bir sataşma ama gecenin bu
saati itibarıyla biz bunu tarihsel, toplumsal, coğrafik ve sosyolojik bilgi
yetersizliğine atfedelim ve kürsüden bir cevap verelim.
Grubumuza sataşmadan söz istiyoruz.
BAŞKAN – Sayın Baluken, iki dakika süre veriyorum.
İDRİS BALUKEN (Diyarbakır) – Kadri Yıldırım
cevaplayacak.
BAŞKAN – Sayın Yıldırım, buyurun.
İki dakika süre veriyorum. Yeni bir sataşmaya meydan
vermeyelim. 
VI.- SATAŞMALARA İLİŞKİN KONUŞMALAR (Devam)
11.- Siirt Milletvekili Kadri Yıldırım’ın, Denizli
Milletvekili Kazım Arslan’ın 97 sıra sayılı Kanun Tasarısı’nın tümü üzerinde
CHP Grubu adına yaptığı konuşması sırasında HDP Grubuna sataşması nedeniyle
konuşması
KADRİ YILDIRIM (Siirt) – Sayın Başkan, değerli
milletvekilleri; hepinizi saygılarımla selamlıyorum.
Tabii, AK PARTİ’li sayın hatip…
İDRİS BALUKEN (Diyarbakır) – CHP’li, CHP’li!
KADRİ YILDIRIM (Devamla) – …“Kürdistan” ismini
kullanmayı Meclise hakaret ve milletvekillerine hakaret olarak nitelendirdi.
Bunun manası şudur: “Kürdistan” ismini bu Mecliste kullanan Atatürk, bu millete
ve bu Meclise hakaret etmiştir. Bunun anlamı şudur: “Kürdistan” ismini bu
Mecliste kullanan Cumhurbaşkanımız Sayın Recep Tayyip Erdoğan, bu Meclise ve
Meclistekilere hakaret etmiştir. Her şeyden evvel, sizi Cumhurbaşkanımıza sahip
çıkmaya davet ediyorum ve bu aynı zamanda, Selçuklu Sultanı Sultan Sencer’e de,
bana göre, bir hakarettir çünkü 1157 yılında vefat eden Sultan Sencer, tarihte
ilk defa Kürdistan eyaletini resmî bir şekilde tesis etmiştir ve bu aynı
zamanda, Sultan Selim’e de bir hakarettir çünkü kendisi Amasya görüşmelerinde
İdris-i Bitlisî’yle birlikte konuşurken diyor ki bir maddesinde: “Kürdistan
sınırlarını Kürt beylerine bağlı güçler savunacaktır ve Osmanlı devleti bir dış
saldırıyla karşı karşıya kalırsa Kürdistan beyleri bu güçleriyle Osmanlı
devletinin yanında yer alacaktır. Kürt beyleri de bir dış saldırıyla karşı
karşıya kalırsa şayet Osmanlı ordusu da onların yanında yer alacaktır.” Diyorum
ki: İşte, Kürt-Türk kardeşliğinin gerçek antlaşması ve gerçek belgesi budur, bu
belge 21’inci yüzyılda da bizim Kürt-Türk kardeşliğini garantiye alacak en
güzel antlaşmadır, en güzel belgedir, hep birlikte bu belgeye sahip çıkalım.
Saygılarımı sunarım. (HDP sıralarından alkışlar)
BAŞKAN – Teşekkürler Sayın Yıldırım.
IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın,
Türkiye Cumhuriyeti devleti içinde “kürdistan” adıyla herhangi bir idari veya
coğrafi birim bulunmadığına ve bu ifadenin tarihî bağlamından koparılarak
farklı bir şekilde kullanılmasının doğru olmadığına ilişkin konuşması 
BAŞKAN – Sayın milletvekilleri, daha önce de benzer bir
açıklama yapmıştım ben. Türkiye Cumhuriyeti’nin merkezî ve mahallî idare
yapılanmasının esasları Anayasa’nın 126’ncı ve 127’nci maddelerinde açıkça
düzenlenmiştir. Bu esaslar dâhilinde, Türkiye Cumhuriyeti devleti içinde
hâlihazırda mevcut “kürdistan” adıyla herhangi bir idari veya coğrafi birim
bulunmamaktadır. “Kürdistan” ifadesinin bağlamından koparılarak tarihî ve
coğrafi bir terim olarak kullanılmasından ziyade, Türkiye sınırları içindeki
bir bölgeyi, ayrı bir egemen, hukuki ve siyasi varlık biçiminde gösterir
şekilde zikredilmesi de doğru değildir. Türkiye Cumhuriyeti Anayasası’nın
3’üncü maddesine göre “Türkiye Devleti, ülkesi ve milletiyle bölünmez bir
bütündür.” Yine, Anayasa’nın 14’üncü maddesinde “Anayasa’da yer alan hak ve
hürriyetlerden hiçbiri, Devletin ülkesi ve milletiyle bölünmez bütünlüğünü
bozmayı amaçlayan faaliyetler biçiminde kullanılmayacağı” belirtilmektedir.
Dolayısıyla, tarihî bağlamından koparılarak farklı bir şekilde bunun
kullanılmasının doğru olmadığını bir kez daha ifade ediyorum. 
Teşekkür ediyorum. (AK PARTİ sıralarından alkışlar)
İDRİS BALUKEN (Diyarbakır) – Bunu nereden çıkardınız
Sayın Başkan? 
KADRİ YILDIRIM (Siirt) – Niyet okuyorsunuz, kimsenin
böyle bir niyeti yok.
İDRİS BALUKEN (Devamla) – Sayın Başkan…
BAŞKAN – Buyurun Sayın Baluken.
IV.- AÇIKLAMALAR (Devam)
15.- Diyarbakır Milletvekili İdris Baluken’in, Oturum
Başkanı TBMM Başkan Vekili Ahmet Aydın’ın yaptığı konuşmasındaki bazı
ifadelerine ilişkin açıklaması
İDRİS BALUKEN (Diyarbakır) – Tutanaklara geçmesi
açısından bir şeyler söylemem lazım.
Her şeyden önce, sizin Meclis Başkanı olarak orada
yapmanız gereken şey, Genel Kurulu İç Tüzük doğrultusunda idare etmek.
BAŞKAN – Tamam, Anayasa ve İç Tüzük’e göre yönetiyorum
ben.
İDRİS BALUKEN (Diyarbakır) – İç Tüzük’ün hiçbir yerinde
“kürdistan kelimesi kürsü konuşmalarında kullanılamaz.” diye bir ibare yok.
Burada kürdistan kelimesini kullanan milletvekillerimizden hiçbirisi de
devletin ve milletin bölünmez bütünlüğüyle ilgili farklı bir görüş ifade
etmediler. Siz oradaki kürsüden milletvekillerinin niyetlerini okuma gibi
olağanüstü başka bir yeteneğe sahipseniz bunu ifade edin. Bizim söylemiş
olduğumuz realite, tarihsel, coğrafi, toplumsal, sosyolojik hangi açıdan ele
alırsanız alın bu ülkenin bölünmesiyle ilgili değil; tam tersine, bu ülkenin
bütünleşmesini sağlayacak olan, Selçuklu ve Osmanlı tarihinden de
örneklediğimiz son derece yalın ve gerçek olan bir realitedir. Bunun ötesinde,
sizin vekillerimizin konuşmasıyla ilgili, dediğim gibi, niyet okuma, birtakım
sonuçlar çıkarma ve -bu kaçıncı oldu çünkü- o kürsüden durmadan bir Anayasa
tanımı yapma tutumunuzun doğru olmadığı kanaatindeyiz. Sizin yapmanız gereken
şey, milletvekillerinin burada İç Tüzük’e uygun konuşup konuşmadığıyla ilgili
hususları gözetmektir.
BAŞKAN – Evet, ben de İç Tüzük’e uygun konuşmaya davet
ediyorum aynı şekilde.
İDRİS BALUKEN (Diyarbakır) – Sizin kişisel yorumunuzdur
bu.
BAŞKAN – Anayasa’nın 126 ve 127’nci maddesini açın,
bakın. Merkezî yapılanma ile mahallî idareler yapılanması çok net bir şekilde
tanımlanmıştır, iller, bölgeler vardır ve bu açıdan baktığınızda da şu anda
mevcut durum itibarıyla “kürdistan” adıyla herhangi bir coğrafi birimin
olmadığı açıktır. Bunun tarihî, sosyolojik ve coğrafik bağlamından
koparılmasını ben eleştiriyorum.
İDRİS BALUKEN (Diyarbakır) – O bağlamından koparıldı
gibi bir durum yok.
BAŞKAN – Bu bağlamdan koparılmadan… Tabii ki geçmişte
olabilir ama şu anda mevcut yapı içerisinde ayrı bir egemen bölgeymiş gibi,
ayrı hukuki ve siyasi bir varlık gibi…
İDRİS BALUKEN (Diyarbakır) – Nereden çıkardınız onu?
Kim dedi yani? Hayır, kim söyledi?
BAŞKAN – Böyle bir anlamaya, böyle bir manaya yol
açabilecek tarzda ifade edilmesinin doğru olmadığını ifade ediyorum.
İDRİS BALUKEN (Diyarbakır) – Ayrı bir egemen bölge gibi
kim kullandı? Hayır, söyler misiniz ayrı bir egemen diye kim kullandı?
BAŞKAN – Dolayısıyla, Baluken, ben tamamen Anayasa ve
İç Tüzük’e uygun olarak hareket ediyorum ve bu bağlamda da tüm
milletvekillerinin burada 67’ye göre temiz bir dil kullanmasını, kaba ve
yaralayıcı sözler kullanmamasını…
İDRİS BALUKEN (Diyarbakır) – Ne demek temiz bir dil
Sayın Başkan? Kürdistan kelimesi kaba ve yaralayıcı bir ifade falan değil.
BAŞKAN – Bakın, bir kısmı yaralayabilir bu ifadeler.
Artı, Anayasa’da böyle coğrafik bir yerin olmadığını da çok açık bir şekilde
ifade ediyorum ben size.
MEHMET EMİN ADIYAMAN (Iğdır) – Trakya var mı, Anadolu
var mı, Kilikya, Kapadokya, bunlar yasak mıdır Sayın Başkan? Ne biçim bir
tanımlama? Beynimizi mi okuyorsunuz, ruhumuzu mu okuyorsunuz?
BAŞKAN – Evet, teşekkür…
İDRİS BALUKEN (Diyarbakır) – Sayın Başkan, siz 1924
Anayasa’sının inkâr, imha ve asimilasyon ruhuyla konuşuyorsunuz.
BAŞKAN – Hiç alakası yok. 
İDRİS BALUKEN (Diyarbakır) – Şu anki 12 Eylül
anayasasının darbe hukuku üzerinden kişisel yorumunuzu yapıyorsunuz. Kürt
demiyorum, Kürt kökenli bir milletvekili olarak da…
BAŞKAN – Evet, Kürt’üm ben.
İDRİS BALUKEN (Diyarbakır) - …bunu yapmanızı ayrıca son
derece hicapla karşıladığımızı; tarihsel, toplumsal, bilimsel, sosyolojik ve
coğrafik realiteye uymayla ilgili bir yükümlülüğün sizin için de geçerli
olduğunu hatırlatıyorum. 
BAŞKAN – O konuda uyuyoruz. O realiteyle ilgili bir...
Ama şu anki günümüzdeki anayasal yapıya ve bu realiteye uymak da hepimizin asli
görevidir.
İDRİS BALUKEN (Diyarbakır) – Arkadaşımız bahsetti, yani
bu ülkenin Cumhurbaşkanı da bu Meclis çatısı altında kürdistan realitesini bu
bahsettiğim tarihsel gerçekliği üzerinden değerlendirmeler yapmış…
BAŞKAN – Onda problem yok, tarihsel gerçeklikle ilgili…
İDRİS BALUKEN (Diyarbakır) – Aksini iddia edenleri de
cehaletle suçlamıştı. O nedenle sizin bu tutumunuzu gözden geçirmeniz ve
keyfinize göre değil, İç Tüzük’e göre oturumu yönetmeniz gerekiyor. 
BAŞKAN – Ben tamamen Anayasa ve İç Tüzük’e göre
davranıyorum. 
Teşekkür ediyorum.
OKTAY VURAL (İzmir) – Tavrınız doğrudur Sayın Başkan.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/540) ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu (S. Sayısı: 97) (Devam)
BAŞKAN – Şahıslar adına ilk söz Eskişehir Milletvekili
Harun Karacan’a aittir. 
Buyurun Sayın Karacan. (AK PARTİ sıralarından alkışlar)

Sizin de süreniz on dakikadır.
HARUN KARACAN (Eskişehir) - Sayın Başkan, değerli
milletvekilleri; Araştırma ve Geliştirme Faaliyetlerinin Desteklenmesi Hakkında
Kanun ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı üzerinde söz almış bulunmaktayım. Yüce heyetinizi saygıyla
selamlıyorum.
Ülkemizi 2023 hedeflerine, insana ve insanla var olan
bilim ve teknolojiye yatırım yapan, bunların ticarileşmesine ortam sağlayan
bilgi tabanlı bir ekonomi modeli taşıyacaktır. 
Bizim kalkınma stratejimizin özünü; daha donanımlı,
daha yenilikçi ve girişimci, bilgi üreten ve bunu yüksek katma değere
dönüştüren insanımız ve işletmelerimiz oluşturacaktır.
İşte bu yüzden önümüzdeki dönemde, imalat sanayisinde
yenilikçi ve yüksek teknolojili sektörlere dayalı dönüşümü gerçekleştirmek,
girişimcilik kapasitemizi güçlendirmek ve nitelikli istihdam altyapımızı
oluşturmak öncelikli hedeflerimiz olacaktır. 
14 Ocakta Başbakanımız Sayın Ahmet Davutoğlu tarafından
açıklanan AR-GE reform paketinde 6 temel amaç vardı. 
Bunlar, tasarım faaliyetlerini desteklemek, AR-GE
yatırımlarını özendirmek, nitelikli üretim yapısına geçilmesini sağlamak, katma
değeri yüksek ürünlerin üretilmesini sağlamak, AR-GE personelinin niteliğini ve
istihdamını artırmak, AR-GE faaliyetlerini ticarileştirmek, teknoloji
şirketlerini ortaya çıkarmak ve desteklemek, üniversite-sanayi iş birliğini
geliştirmek ve kurumsallaştırmak, AR-GE ve yenilik desteklerinin etkin
koordinasyonunu sağlamak ve ekosistemi güçlendirmektir.
Bu amaçlar doğrultusunda hızlı ve etkili bir şekilde
çalışılarak kanun tasarısı oluşturuldu.
Bu kanun tasarısı, 64’üncü Hükûmet Programı’mızdan,
10’uncu Kalkınma Planı ve Öncelikli Dönüşüm Programlarından, Bilim ve Teknoloji
Yüksek Kurulu kararlarından, sektörel strateji belgelerinden, AR-GE Reform
Paketi Çalıştayı’ndan, kamu-üniversite-sanayi iş birliği toplantılarından ve
meslek ve iş dünyası kuruluşları raporlarından yararlanılarak katılımcı bir
anlayışla hazırlandı.
Bu kanun tasarısının hazırlanmasında yoğun emek
harcayan başta Bilim ve Teknoloji Bakanımız Sayın Fikri Işık Bey olmak üzere,
Bakan Yardımcımız, Müsteşarımız, genel müdürlerimiz ve Bakanlığımızın tüm
bürokratlarına teşekkür ederim.
Bu kanun tasarısı ortak akılla, istişare edilerek
hazırlandı ve yüce Meclisimize sunuldu. Sanayi, Ticaret, Enerji, Tabii
Kaynaklar, Bilgi ve Teknoloji Komisyonunda da görüştükten sonra kanun tasarısı
olarak Genel Kurulumuza geldi. 
Ben de Komisyonun bir üyesi olarak, bu kanun
tasarısının Komisyonda görüşülmesi sırasında katkı sağlayan, görüş bildiren tüm
milletvekili arkadaşlarımıza ve emeği geçen herkese teşekkür ederim.
Kanun tasarısıyla AR-GE ve tasarım alanında ülkemizin
önünü açacak pek çok reformu hayata geçirmiş oluyoruz. Size kısaca bu
reformların birkaçından bahsetmek istiyorum.
Bu kapsamda, görüşmekte olduğumuz tasarısının
kanunlaşmasıyla tasarım faaliyetleri AR-GE faaliyetleri gibi desteklenecektir.
Teknoloji geliştirme bölgelerinde gerçekleştirilecek tasarım faaliyetleri de
AR-GE faaliyetleri gibi destek ve muafiyet kapsamına alınmaktadır.
AR-GE merkezi kurmak için gerekli en az AR-GE personeli
sayısını sektörler itibarıyla farklılaştırma 30 olarak belirlenmiş personel
sayısını 15’e düşürme yetkisi Bakanlar Kuruluna verilmektedir.
Siparişe dayalı AR-GE ve tasarım faaliyetleri de destek
kapsamına alınmaktadır.
Firmaların ortak proje yapmalarını sağlamaya yönelik
Rekabet Öncesi İş Birliği Proje modelinin hayata geçirilmesi amacıyla bu türden
projelere vergisel destekler sağlanmakta ve hibe verilmektedir.
AR-GE ve tasarım merkezlerinde çalışan AR-GE ve tasarım
personeline sağlanan gelir vergisi istisnası oranları artırılmaktadır.
Teknoloji geliştirme bölgeleri ile AR-GE ve tasarım
merkezlerinde çalıştırılacak nitelikli yabancı uyruklu AR-GE ve tasarım
personelinin istihdamı da ayrıca kolaylaştırılmaktadır.
Temel bilimler mezunlarının AR-GE merkezlerinde
istihdam edilmesi hâlinde maaşlarının brüt asgari ücret kadarlık kısmı iki
yıllığına Bakanlık tarafından karşılanacaktır.
İhtisas teknoloji geliştirme bölgeleri hayata
geçirilerek, öncelikli ve stratejik sektörlerde (bilişim, sağlık,
biyoteknoloji, nanoteknoloji, savunma, uzay, havacılık vb.) odak AR-GE
yapılarının kurulması sağlanacaktır.
Teknoloji geliştirme bölgelerinde yer alan ve
teknogirişim sermayesi desteği ile kurulan firmalara doğrudan girişim sermayesi
sağlanarak bu sermaye yatırımında bulunan firmalara vergi indirimi kolaylığı
getirilmektedir.
Kamu alımlarında iş bitirme belgesi yerine geçen
Teknolojik Ürün Deneyim Belgesi kapsamı genişletilerek yerli teknoloji
firmalarının kamu alımı yoluyla desteklenmesi de ayrıca sağlanacaktır.
AR-GE yenilik ve tasarım projeleri kapsamında dışarıdan
temin edilen ürünlere gümrük vergisi istisnası getirilmektedir.
Yenilikçi iş fikirlerine sağlanan teknogirişim
sermayesi desteğinin 100 bin TL olan üst limitinin 5 katına kadar çıkarılması
ve mezuniyet sonrası beş yıllık sürenin de on yıla uzatılması sağlanacaktır.
Üniversite-sanayi iş birliği faaliyetlerinde bulunan
öğretim üyelerinin bu faaliyetleri sonucunda elde ettikleri gelirlerden gelir
vergisinin kesilmemesi, döner sermaye kesintisinin yüzde 15’le
sınırlandırılması, öğretim üyesine yüzde 85’inin ödenmesi sağlanacaktır.
Öğretim üyelerinin AR-GE ve tasarım merkezlerinde kısmi
süreli ya da sürekli çalışabilmelerinin sağlanması, bu sayede elde ettikleri
gelirin teknoloji geliştirme bölgelerinde olduğu gibi döner sermaye kapsamı
dışında tutulması sağlanacaktır.
Bakanlık tarafından AR-GE ve yenilik projelerinin
izleme, değerlendirme ve denetim süreçlerinde görevlendirilen öğretim
üyelerinin de ücretleri iyileştirilmektedir.
KOSGEB tarafından görevlendirilen öğretim üyelerine
ödenen ücretler döner sermaye kapsamı dışında da tutulmaktadır.
Bakanlık tarafından yürütülen destek programları
(San-Tez, Teknogirişim, Teknopazar) bağlı ve ilgili kuruluşlara devredilerek
benzer programlar arasında uyum ve koordinasyon sağlanmaktadır.
Kamu destekli projelerde görev alan bursiyerlere
sigorta imkânı sağlanmaktadır.
OSB’lerde kurulan teknoloji geliştirme bölgelerinin
yapı uygulama projelerinin onayı ile ruhsat ve izin işlemleri artık OSB
idarelerince yapılacaktır.
Teknoloji geliştirme bölgelerinde bölge yönetici
şirketi mülkiyetindeki taşınmazların emlak vergisinden muaf tutulması da
sağlanmıştır.
KOSGEB temsilcisi de Teknoloji Geliştirme Bölgeleri
Değerlendirme Kuruluna alınmıştır. 
Belirli ulusal ve uluslararası bilimsel yarışmalarda
ilk 3’e girenlere, ilgili dallarda lisans programlarına yerleştirilmeleri
aşamasında ek puan verilerek başarılı gençlerimizin daha iyi bir eğitim
almaları da sağlanacaktır.
Birazdan madde madde üzerinden geçeceğimiz bu kanun
tasarısıyla ülkemizin 2023 AR-GE hedeflerine ulaşmasına katkı sağlayacak
ekosistemi de sağlamış olacağız. AR-GE ve tasarım alanında hem kamunun hem
akademinin hem de iş dünyasının önünü açmış olacağız. Bu üçlü yapının daha çok
iş birliği yapmasını sağlamış olacağız. Birlikte düşünmelerini, istişare
etmelerini ve birlikte çalışmalarını sağlayacak ortamı da ayrıca oluşturmuş
olacağız.
Sayın Başbakanımızın söz verdiği gibi, 64’üncü
Hükûmetimizin 2016 Eylem Planı’nda altı ay içinde gerçekleşecek reformlardan
biri olan AR-GE kanun tasarısını vadettiğimiz süreden daha önce gerçekleştirmiş
bulunuyoruz. 
Bununla da yetinmeyeceğiz. Hemen, hızlı bir şekilde,
üretim paketini içeren kanun tasarısını, patent kanun tasarısını da yüce
Meclisimizin huzuruna getireceğiz çünkü bizim derdimiz ülkemiz, ülkemizin daha
çok gelişmesi, kalkınması ve zenginleşmesidir. 
İş dünyasından yüce Meclise gelmiş bir kardeşiniz
olarak söylüyorum ki: Siz yeter ki Türk özel sektörünün önündeki engelleri
kaldırın. O zaman iş dünyası zaten durmadan koşar, ülkemizi hak ettiği noktaya
ulaştırır, ülkemizin özel sektörünün gücünü ve potansiyelini tüm dünyaya
gösterir. 
Bu duygu ve düşüncelerle yüce Meclisi saygıyla
selamlıyorum. (AK PARTİ sıralarından alkışlar) 
BAŞKAN – Teşekkürler Sayın Karacan. 
Şahıslar adına ikinci ve son söz, Kocaeli Milletvekili
Tahsin Tarhan’a aittir. 
Buyurun Sayın Tarhan. (CHP sıralarından alkışlar)
Süreniz on dakikadır. 
TAHSİN TARHAN (Kocaeli) – Sayın Başkan, değerli
milletvekilleri; 97 sıra sayılı AR-GE Kanun Tasarısı, birinci bölüm hakkında
şahsım adına söz almış bulunuyorum. Hepinizi saygıyla, sevgiyle selamlıyorum. 
Sayın Bakan, bu tasarıyı Bakanlıkta
bürokratlar tarafından hazırlattınız, sürece bizi dâhil etmediniz. Biz, halkın
temsilcileri olarak buraya geldik. Bu nedenle, tasarı hakkında
bilgilendirilmeli ve söz sahibi olmalıydık. Tasarı, Komisyon toplantısından bir
gün önce dağıtıldı. Sadece muhalefet milletvekilleri değil, iktidar
milletvekillerinin de tasarıyla ilgili hiçbir bilgisi yoktu. Komisyonda görev
yapan her milletvekilinin farklı uzmanlık alanları var; sanayici var, avukat
var, uzman var, işletmeci var, eğitmen var. Hepimiz, uzmanlıklarımızla ilgili,
bu tasarıya katkı koyabilirdik.
Yıllardır “sanayiyi teşvik” adı altında gündeme
getirilen uygulamalar hiçbir işe yaramadı çünkü ekonomik politikalar üretime
değil, ranta dayalıydı, inşaata dayalıydı. Samimi, şeffaf ve gerçekçi olmalı. 
İhracatın büyüklüğünü gündeme getirecekseniz
nüfusumuzun ne kadar arttığını da gündeme getirmeliyiz, büyümenin bu süreç
içerisinde ne kadar olduğunu da gündeme getirmeliyiz, özellikle işsizliğin ne
kadar arttığını da görmeliyiz, yoksulluğun gün geçtikçe ne kadar arttığını da
görmeliyiz, bütün olarak görmeli ve bu şekilde değerlendirmeliyiz. 
Türk sanayi üretimi son yıllarda düşüşte. Ekonomi
politikaları inşaata ve ranta dayalı. “AR-GE” adı altında yıllardan beri
bütçeden pay ayrılıyor ama bu payın sanayiye katkısının ne olduğunu hiç
tartışmadık. AR-GE için bütçeden ayrılan pay da binde 1 civarlarında, siz
diyorsunuz.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Yüzde 1.
TAHSİN TARHAN (Devamla) – Yüzde 1.
Bunu yüzde 3’e çıkaralım, sanayiyi destekleyelim. Ama
biz şunu söylüyoruz: Yetkileri bakanlara değil, bakanlıklara değil, bu işi
bilenlere devredelim. Kime? KOSGEB’e devredelim, TÜBİTAK’ımız var, bilgi
merkezimiz, buraya devredelim; Bakanlık ve Hükûmet de denetim görevi alsın.
Bunu gündeme getirmeye çalışıyoruz.
Sevgili arkadaşlar, komisyon görüşmelerinde Sayın
Bakana “Bütçemizden yeterli pay ayrılmadığı zaman ne yapıyorsunuz?” diye
sorduğumuzda “Ek bütçe yapıyoruz.” dedi. “Ek bütçe” deyince Sayın Bakana ben
şunu soruyorum. Sayın Bakanım, özellikle size soru önergesi verdim Saab’la
ilgili, cevap alamadım. Tekrar milletvekillerimin huzurunda size soruyorum:
Sayın Bakanım, Çin malı, başarısız olmuş, hurdaya çıkmış bir platforma 40
milyon euro verilir mi? Yine, bu Hükûmetin önceki 2 bakanının Bakanlığın
kapısından sokmadığı Saab’ta nasıl bir değişiklik oldu da kıymetli oldu? Neye göre
teklif aldınız? Bilirkişiler kimlerdi? Başka firmalardan teklif aldınız mı?
İhale yapıldı mı? Yerli araç üretimi için pazar araştırması yapıldı mı? Yatırım
ve işletme sermayesi hesaplandı mı? Dünyada devlet olarak otomobil üretimi
yapan kaç ülke var? Acaba özel sektör mü desteklenmeliydi diye soruyorum.
Muhalefet partisi milletvekili olarak soruyu soruyoruz, yanıt alamıyoruz. 
Saab’ın -sahici- kendisi 2000-2010 yılları arasında
yalnızca toplam 677 adet sattı, 2010’da ise sadece 2 adet, bir kez daha söylüyorum,
2 adet satıldı. Nasıl bir protokolün altına imza atıldı da Saab gibi batık bir
marka platformunun fikrî mülkiyetine 120 milyon lira verildi? 120 milyon liraya
Türkiye’de 12 tane fabrika kurabilirsiniz. Sayın Bakanım, size soruyoruz yanıt
alamıyoruz, anlatıyoruz, anlatmakta ısrar ediyorsunuz ama bir türlü bize cevap
vermiyorsunuz ve bizi tatmin etmiyorsunuz. Ve bize kısaca şu cevabı
veriyorsunuz: “Millî otomobile karşı mısınız?” Hayır, karşı değiliz ama biz
iddia ediyoruz, Çin malı bir hurdaya 40 milyon euro yani 120 milyon TL
verilmez. 
Siz bu projeyi gerçekleştiremezsiniz.
Neden gerçekleştiremezsiniz? Bu platform benzinli araçlara göre eski bir model.
Eğer siz bu platformdan bir araç yapacaksanız, çalıştım, fotokopi olan, böyle
neye benzediği belli olmayan bir araç ortaya çıkarırsınız. Çünkü, sizin basın
açıklamalarınızda görüyorum. Siz diyorsunuz ki: “Biz elektrikli bataryalı araç
üreteceğiz.” Bu platformdan elektrikli bataryalı araç çıkmaz, çıkmaz. Çünkü, bu
platformu değiştiremezsiniz. Sevgili milletvekilleri, bir santim boyutunda
oynayamazsınız, bir santim. Rengini değiştirirsiniz, dört kapısını üç kapıya
düşürebilirsiniz, deri koltuk yapabilirsiniz, değişiklik yaparsınız ama
boyutunu değiştiremezsiniz. Onun için, bu platformdan elektrikli bataryalı araç
çıkmaz. Çünkü, uluslararası, teknolojisi gelişmiş bütün otomobil firmaları
denedi, başarısız oldu. Buna Mercedes dâhil. Bu platformlardan elektrikli araç
çıkmadı. Sadece BMW’nin 3i serisi başarılı oldu. O da platformunu değiştirerek
başarılı oldu. Eğer siz “Bu platformdan biz bataryalı araç çıkaracağız.”
diyorsanız, size göstereyim, aynen şöyle bir şey çıkar. Yani iki santim
arkadan, dört santim önden şekilde ortaya böyle bir şey çıkar. Yani kasayı
değiştirirsiniz, ortaya böyle bir araç çıkar. 
Sayın Bakanım, biz Cumhuriyet Halk
Partisi olarak millî otomobile karşı değiliz, gerekirse fikirsel anlamda destek
verelim. Eğer Türkiye’de bir millî otomobil ortaya çıkaracaksak üniversite,
sanayi, özel sektörle birlikte bir araya gelip bir proje üretiriz, bunun
maliyetini, yatırım bedelini, tanıtım bedelini ortaya koyarız, bunu da devlet
olarak, hükûmet olarak destekleriz, özel sektörün önünü açarız. Biz otomobilde
başarılıyız. Zaten yüzde 85’i yerli otomobilimiz var ama siz ısrar ediyorsanız
ben size söyleyeyim: Sizin istediğiniz otomobili ben yirmi yıl önce yaptım,
Anadol taksileri kestim, kamyonete çevirdim. Alın bu da yerli otomobil. Bugün
Ford Cargo yapıyor, otomobilin yüzde 80’ini, yüzde 85’ini yerli olarak
üretiyor. Bunun adını da “yerli” koyabilirsiniz. Ama Sayın Bakanım sizin
düşündüğünüz gibi bu platformdan yerli oto çıkmaz. Onun için, biz halkın
parasını boşa harcamanızı istemiyoruz.
Hepinizi saygıyla, sevgiyle selamlıyorum.
(CHP sıralarından alkışlar)
BAŞKAN – Teşekkürler. 
Sayın milletvekilleri, tasarının tümü üzerindeki
konuşmalar tamamlanmıştır.
Şimdi, yirmi dakika süreyle tümü üzerinde soru-cevap
işlemi yapılacaktır.
Sürenin yarısı sisteme giren sayın milletvekillerine
ait, geri kalan yarısında da Hükûmeti temsilen ilgili bakan cevaplandıracaktır.

Şimdi, sisteme giren sayın milletvekillerine sırasıyla
söz veriyorum.
Sayın Arslan…
KAZIM ARSLAN (Denizli) – Sayın Başkan, sanayide ve
üretimde nitelikli eleman sıkıntısı had safhadadır. Bunu gidermek için
özellikle mesleki ve teknik okulların daha fazla açılarak, bu okullarda
nitelikli eleman yetiştirilmesi ve bu ara elemanlar sayesinde üretimin daha iyi
bir noktaya taşınacağı düşüncesini arz etmek istiyorum. Bu konuda bir
hazırlığınız var mıdır? 
Bir de Sayın Bakandan… Denizli’de ve başka illerde
hayvancılık yapan ve süt üretimi yapan birçok üreticimiz bugün süt alıcılarının
ürünlerini iki ay sonra almayacakları noktasında bir beyanda bulunmuşlardır. Bu
sütler, yarın üretildikleri zaman, alındıkları zaman hangi şekilde ve nasıl
değerlendirilecektir? Bu konuda bir hazırlık var mıdır? 
Teşekkür ederim. 
BAŞKAN – Sayın Tanal…
MAHMUT TANAL (İstanbul) – Teşekkür ederim Sayın Başkan.

Sayın Bakanım, Ümraniye-Üsküdar arasındaki metro
açılışı ne zaman olacak? 
İkinci sorum: Düzce’de büyük bir hava kirliliği var. Halkımız
Düzce’nin hava kirliliğinden şikâyetçi. Düzce’deki hava kirliliğiyle ilgili bir
çalışmanız var mı? 
Üçüncüsü: Düzce ili Hecinler köyünde belediyenin yapmış
olduğu katı atık tesisi var. Adına “katı atık tesisi” deniliyor ama
-bağışlayın- sizin de memleketinize giderken orada bir izlemenizi, bir tespit
yapmanızı istirham ederim. İki tane bekçi kulübesi var, bir tane de oraya bir
tartı makinesi koymuşlar, adına “tesis” deniliyor. Dünya kadar paranın
harcandığı söyleniyor. Bu paralar nereye gitti? 
Ayrıca, o köyde oturan tüm vatandaşlarımız pis kokudan
rahatsız, sağlık anlamında rahatsız. O pis sular da Melen Çayı’na dâhil
ediliyor, Melen Çayı’na katılıyor ve Melen Çayı’na katılıp İstanbul’a…
(Mikrofon otomatik cihaz tarafından kapatıldı) 
BAŞKAN – Sayın Kayışoğlu…
NURHAYAT ALTACA KAYIŞOĞLU (Bursa) – Teşekkür ediyorum. 
Sayın Bakan, Mudanya’nın Çepni köyünde
köylülere tebligat yapıldı 2/B arazileriyle ilgili ve bedeller çok yüksek
belirlenmiş. Köylüler şaşkın ve mağdur durumdalar. Başka köylerde gerçekleşen
bedellerle kıyaslandığında çok adaletsiz bir şekilde belirlendiği ortaya
çıkıyor ve köylüler atalarından, dedelerinden kalan bu toprakları o bedeller
nedeniyle satın alamayacaklarını, bu toprakların peşkeş çekileceğini
düşünüyorlar. Bu mağduriyeti gidermek için bir şey yapacak mısınız?
İkincisi, Nilüfer ilçemizde -katılımcı bir şekilde
yönetim anlayışı olmadığı için maalesef Büyükşehir Belediyesinin- Kayapa
bölgesi -özellikle su havzası olan bir bölge- çöp depolama alanı olarak
belirlenmiş ve ne bölge halkına soruluyor ne de çevreyle ilgili, gelecekle
ilgili kaygılar ön planda tutuluyor.
(Mikrofon otomatik cihaz tarafından kapatıldı)
BAŞKAN – Sayın Haberal? Yok.
Sayın Aydın…
KAMİL AYDIN (Erzurum) – Sayın Bakan, Türkiye'nin birçok
ilinde olduğu gibi maalesef Erzurum ilimizde de Büyükşehir Belediyesinin, en
basit ifadeyle, mevzuatı uygulama ihmalleri sonucu toplu konut faciaları
yaşanmaktadır. “New City” adı altında 2010’lu yıllarda başlatılan bir toplu
konut ve dönüşüm projesi maalesef yarıda durdurularak özellikle İmar İskân
Evleri’nden boşaltılan fakir fukara insanlar mağdur edildi. Bunlar Meclis
yollarında gidip geliyorlar. Ve en son Sayın Başbakanımız da bir söz vermiş
miting öncesi, demiş ki: “Sizin sorununuzu halledeceğim. Ben belediye başkanına
gerekli direktifleri verip bunun halledilmesi için çalışmalarını isteyeceğim.”
Bunun takipçisi olmanız açısından bu mesajın iletilmesi noktasında
yardımlarınızı istiyorum.
Teşekkür ederim.
BAŞKAN - Sayın Erdem…
ARZU ERDEM (İstanbul) – Teşekkür ederim.
Sayın Bakan, 60’ıncı Hükûmet Programı’na baktığımızda,
AR-GE harcamalarının millî gelir içerisindeki payını 2013 yılına kadar yüzde 2
olarak belirlediniz. Ancak 2015 yılı sonuna kadar AR-GE harcamaları yüzde 1,02
olmuştur, yani hedefe ulaşılmamıştır. Şimdi ise tasarıda 2023’e kadar AR-GE
harcamalarının millî gelirdeki payının yüzde 3’e, yani 3 katına çıkarılacağını
belirtiyorsunuz. On üç yılda yapamadığınızı sekiz yılda yapabileceğinizi iddia
ediyorsunuz. Ben de Bakanlığınıza sormak istiyorum: Siz bu artışı gerçekleştirebileceğinize
inanıyor musunuz?
Teşekkür ediyorum.
BAŞKAN – Sayın Okutan…
NURİ OKUTAN (Isparta) – Sayın Bakanım, Isparta ili
teşvik sistemine göre 2’nci derecede iller arasında yer almaktadır.
Dolayısıyla, teşvikten yeterince istifade edemediği için yatırımlar durmuştur,
hatta diğer illere kaymaktadır. Hâlbuki, 2012 yılı Sanayi ve Teknoloji
Bakanlığı 81 İl Durum Raporu’nda ilk sorun olarak, Sanayi Sektörüne Yönelik
Güncel Sorunlar ve Çözüm Önerileri bölümünde 1’inci madde olarak, Isparta’nın
teşvik sisteminde 2’nci bölgeden 3’üncü bölgeye ya da 4’üncü bölgeye
çıkarılması gerektiği rapor edilmiştir. Belki zatıâliniz gelmediniz ama diğer
bakanlarımız geldiğinde de aynı şeyi ifade ettiler ama bir türlü bu düzeltme
gerçekleştirilmemiştir. Bunu ne zaman düzelteceksiniz?
BAŞKAN – Sayın Tanal…
MAHMUT TANAL (İstanbul) – Teşekkür ediyorum Sayın
Başkan.
Sayın Bakanım, Düzce ilimiz tarihî anlamda, kültürel
anlamda gerçekten tarihî bir şehrimiz. Orada tarihî yerler restore edilmiyor ve
yerle bir edilmiş durumda. Düzce’deki bu tarihî yerler ne zaman restore
edilecek? Bir çalışmanız var mı?
Bir başka soru: Yine, Düzce ilimizde Hecinler köyüne
dökülen o pis atıkların üzerine dozerlerle gidiliyor ve o sular Melen Çayı’na
akıyor. Melen Çayı’na akınca -İstanbul’un tüm suları Melen Çayı’ndan alınıyor-
burada İstanbulluların sağlığıyla oynanılmıyor mu? Bu İstanbulluların sağlığı
bu kadar ucuz mu? Bu, aynı zamanda Ceza Kanunu’nun 181’inci maddesi uyarınca
suç teşkil ediyor. Bakanlık olarak bu konuda harekete ne zaman geçilecek? Bu
aynı zamanda gıda güvenliğini de tehdit ediyor çünkü o sulamayla, o sularla
sebzeler sulanıyor, meyveler sulanıyor…
(Mikrofon otomatik cihaz tarafından kapatıldı) 
BAŞKAN – Sayın Ilıcalı…
MUSTAFA ILICALI (Erzurum) – Sayın Bakanım, seçim bölgem
Erzurum’da -3 büyük şehir dışında ilk- bir çağrı merkezi kurulmuştu ve bugün
binlerce kişi çalışıyor. İstihdama ve bölge ekonomisine katkısı büyük. Şimdi
orada kapasiteyi artırma çalışmalarımız varken, Erzurum 2’nci Organize Sanayiyi
çağrı merkezi olarak oluşturmayı düşünür müsünüz?
Teşekkür ederim.
BAŞKAN – Sayın Tezcan…
YILMAZ TEZCAN (Mersin) – Teşekkür ediyorum Sayın
Başkanım.
Kanser dünya genelinde giderek artan bir sağlık
problemidir ve toplumlarda önemli bir sosyoekonomik yüke, bireylerde de maddi
ve manevi kayıp ve zorluklara yol açmaktadır. Bunun yanı sıra kanserin önemli
bir kısmının önlenebilir olması bu konuya verilen önemin de giderek artmasına
yol açmıştır. 4 Şubat Dünya Kanser Günü nedeniyle, farkındalık oluşturmak için
kansersiz günler diliyorum. AK PARTİ Hükûmeti olarak ilk defa bu konuda çok
önemli farkındalıklar oluşturduk; özellikle “dumansız hava sahası” ve
“obeziteyle mücadele.” Özellikle kanserle ilgili AR-GE çalışmalarının
artırılması konusunda, kanser ilaçlarıyla ilgili AR-GE çalışmalarının da artması
konusunda Değerli Bakanımızdan destekler bekliyoruz.
Teşekkür ediyorum.
BAŞKAN – Teşekkür ediyorum.
Şimdi soruları cevaplandırmak üzere Hükûmet adına
Bilim, Sanayi ve Teknoloji Bakanı Sayın Fikri Işık’a söz veriyorum.
Buyurun Sayın Işık. 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Sayın Başkanım, ben de sorularıyla katkı sağlayan milletvekili
arkadaşlarımıza teşekkür ediyorum.
Öncelikle Sayın Arslan’ın sanayideki nitelikli eleman
sıkıntısı görüşüne ben de yüzde yüz katılıyorum. Bugün Türkiye'de bir paradoks
yaşıyoruz; bir tarafta işsizlik problemimiz var, bir tarafta da işçisizlik
problemimiz var, bir tarafta gençlerimiz iş bulamamaktan şikâyetçi olurken,
diğer tarafta da sanayimiz, üretimimiz, hatta zaman zaman hizmet sektörümüz
nitelikli eleman bulamamaktan yakınıyor. Ama bu işin temelinde ne var derseniz,
maalesef, o 28 Şubat kafasının meslek liselerine katsayıyla vurduğu darbe var.
(AK PARTİ sıralarından alkışlar)
ENGİN ALTAY (İstanbul) – Ne alakası var? 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Evet, çok net…
ENGİN ALTAY (İstanbul) – Hayret bir şey!
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Bakın, siz iyi bir eğitimcisiniz, onu bilirim, birlikte…
ENGİN ALTAY (İstanbul) – İyi bir eğitimciyim, hâlâ…
KAZIM ARSLAN (Denizli) – Sayın Bakanım, bugüne bakalım
Allah aşkına ya!
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Sayın Altay iyi bir eğitimcidir, bilirim, beraber milletvekilliği de yaptık,
ama değerli arkadaşlar, bakın, şuna dikkat edin, Türkiye'de 28 Şubat sürecine
kadar gerçekten endüstri meslek liseleri ve meslek okulları çok nitelikli
öğrenci alıyordu. 28 Şubat sürecinde imam-hatiplerin önünü kapatmak için
tuttular meslek liselerine üniversite sınavında çok katı bir katsayı getirerek
meslek lisesine olan talebi bir anda kırdılar ve insanlar düz liselere doğru
yönelmeye başladı. O düz liselere yönelen öğrenciler de liseden sonra
üniversiteye girdiler ama üniversiteyi bitirdikten sonra çok büyük bir kısmı,
maalesef, işsizler ordusuna katıldı. Hâlbuki endüstri meslek liselerinin çok
büyük bir kısmı, hatırlarsanız, 28 Şubat sürecinden önce sınavla öğrenci
alıyordu ve aldığı öğrenciler ister üniversiteye gidiyordu -katsayı
adaletsizliği yoktu- isterse sanayiye, üretime veya diğer hizmet alanına kayabiliyordu.
Fakat 28 Şubat sürecinde alınan bu karar, maalesef, endüstri meslek liselerinin
ve genelde de meslek okullarının kapısına kilit vurdu. Şimdi…
KAZIM ARSLAN (Denizli) - Sayın Bakanım, özür dilerim,
on dokuz sene geçmiş aradan.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Geliyorum. Müsaade ederseniz, soru bende, soruyu cevaplayayım.
Burada biz 4+4+4’te endüstri meslek liselerinin ve
meslek liselerinin önündeki katsayı engelini kaldırdık. Şimdi, endüstri meslek
liselerine ve genelde de meslek liselerine olan talep yoğunlaştı ve arttı ancak
bu ara dönemde oluşan nitelikli eleman ihtiyacını biz, artık biraz İŞKUR’la
birlikte, diğer kurumlarla birlikte biraz daha hızlı bir şekilde aranan eleman
oluşturmaya yönelik sertifika programlarıyla, kurslarla kapatmaya çalışıyoruz.
Ama bu noktada attığımız çok önemli adımlar da var. Bunlardan en önemlisi:
Organize sanayi bölgeleri içerisinde endüstri meslek liselerinin kurulmasını
teşvik ediyoruz. Biliyorsunuz, şu anda da 66 tane endüstri meslek lisemiz var
organize sanayi bölgelerinin içinde. Orada her bir öğrenci başına devlete
maliyetin 1,5 katı kadar ücreti biz organize sanayi bölgesinin yönetimine veya
okul yönetimine veriyoruz: “Yeter ki burada siz öğrencileri kendi
ihtiyaçlarınıza göre yetiştirin.” 
İkincisi: Şimdi, sağ olsun Emin Haluk Ayhan Bey
gösterdi, o yeni sanayi strateji belgemizde artık organize sanayi bölgelerinin
içinde meslek yüksekokullarının kurulmasını da teşvik ediyoruz. Bu noktada
önemli bir adımı da inşallah yakında hayata geçireceğiz. Bununla da
yetinmeyeceğiz, Almanya’yı Almanya yapan o üniversite-sanayi iş birliğini
özellikle ülkemizde çok yoğun olarak hayata geçirmek için de, işte, hem bu
AR-GE reform paketinde hem de inşallah önümüzdeki süreçte gelecek üretim
reformu paketinde üniversite-sanayi iş birliğini artık son derece güçlü şekilde
destekleyeceğiz. Orada mühendislik doktorasını ve uygulamalı yüksek lisansı da
özellikle getireceğiz. Artık “Yüksek lisansta ders aldım, efendim, bir de tez
yazdım, yüksek lisansı aldım.” yetmeyecek, yüksek lisans yapan öğrencilerimiz
de, doktora yapan öğrencilerimiz de bizzat sanayinin içinde çalışacak. Buna
yönelik çok önemli düzenlemeleri de inşallah önümüzdeki süreçte hayata
geçireceğiz.
Bu, özellikle süt üreticilerinin durumuyla ilgili -benim
alanım olmadığı için- müsaade ederseniz, ilgili bakan arkadaşlarımızdan bilgi
alarak size yazılı olarak cevap verelim.
Sayın Mahmut Tanal’ın sorduğu soruların hiçbiri benim
Bakanlığımla ve özellikle de bu AR-GE paketiyle ilgili olmadığı için Sayın Tanal’a
da ilgili arkadaşlarımızdan bilgi alıp biz yazılı cevap verelim.
Yine, Sayın Kayışoğlu’nun Mudanya’nın Çepni Köyü’ndeki
2/B fiyatlarıyla ilgili sorduğu soruya şu anda benim cevap verme imkânım yok
çünkü konuyu detaylı olarak bilemiyorum. Ama, bizim buradaki hedefimiz 2/B
arazilerinin, özellikle yıllardır zilyetinde olduğu insanlara makul bir fiyatla
verilmesidir, Hükûmetimizin genel politikası budur. İnşallah, bu noktada eğer
bir aşırılık varsa bunu ilgili arkadaşlarımız mutlaka dikkate alacaktır, değerlendirecektir
ama takdir edersiniz ki bir komisyon marifetiyle fiyatları belirliyorlar.
İnşallah makul çözümler oluşur.
Bu Nilüfer ilçesindeki çöp depolama alanları... Şu anda
Türkiye’nin önemli sorunlarından biri çöp depolama alanları ve artık bu işin daha
modern, daha teknolojik yöntemlerle çözülmesinin gerektiğine inanıyorum ben.
Artık yakma tesislerinin ve çöpten enerji üretilmesinin büyükşehir
belediyelerimiz tarafından daha ciddi olarak gündeme alınmasını Bakanlık olarak
özellikle istiyoruz.
Sayın Aydın’ın Erzurum’da toplu konutla ilgili sorusunu
not aldım, onu ben ilgili arkadaşlarımıza aktarırım. 
Sayın Erdem’e AR-GE paketiyle ilgili soru sorduğu için
özellikle teşekkür ediyorum. AR-GE harcamalarının 2023’te yüzde 3’e ulaşacak
olmasına inanıyor musunuz? Değerli arkadaşlar, bütün gayretimiz bu yönde.
Bakınız, daha 1960’larda açlık çeken Güney Kore bugün gayrisafi yurt içi
hasılasının yüzde 4’ünü AR-GE’ye harcıyor. Türkiye bu konulara çok geç başladı.
Türkiye en değerli yılları, 1960’lı yılları, 1970’li yılları, 1980’li yılların
bir kısmını, 1990’lı yılları maalesef bu konulara ayırmadı. Bu konularda
gereken adımlar atılmadığı için Türkiye şu anda bunun ciddi derecede
sıkıntılarını yaşıyor. Ama geçmişe takılmak durumunda değiliz, ağlayarak zaman
kaybetmek durumunda değiliz. İşte, bu AR-GE reform paketini de bunun için
Meclis gündemine getirdik, şu anda çok ciddi destekler içeren, çok ciddi
reformlar içeren maddeleri bunun için getiriyoruz. 
Bakınız, arkadaşlarımız “Bu tasarı yenilikler
içermiyor.” dedi, çok büyük bir haksızlık olduğunu düşünüyorum.
Arkadaşlarımızın eleştirilerine saygı duymakla birlikte bunun çok büyük bir
haksızlık olduğunu düşünüyorum. 
Şu anda ilk defa bu paketle tasarım
merkezlerini de AR-GE merkezi gibi destekliyoruz. Değerli arkadaşlar, bir örnek
verdim: Bugün Türk gömleğinin 26 dolara satıldığı yerde eğer İtalyan gömleği 98
dolara satılıyorsa bunun arasındaki tek fark marka ve tasarımdır. Bunun için
biz tasarım ofislerini AR-GE merkezi gibi destekleyecek kanun tasarısını
Meclisimize getirmiş olduk. Bu çok ciddi bir reformdur. Sektörel farklılıklara
göre AR-GE merkezi sayısının değiştirilmesi, siparişe dayalı, özellikle
KOBİ’lerin AR-GE ve tasarıma yönelmesi, bu bir reform değil midir? Bu,
Türkiye’de ilk defa uygulayacağımız bir şey. AR-GE merkezlerinin dışında
geçilen AR-GE’nin devamı süreçlerini destek kapsamına almak bir reform değil
midir? Türkiye'nin ihtiyaç duyduğu yabancı araştırmacıların Türkiye’de çalışma
şartlarını kolaylaştırmak bir reform değil midir? Temel bilimlere destek
vermek, istihdamını artırmak temel bilimlere bir reform değil midir? Bunun
için, özellikle ihtisas teknoparklar bir reform değil midir? Doğrudan girişim
sermaye desteği vermek bir reform değil midir? AR-GE’yle ilgili alanlara gümrük
vergisi istisnası getirmek, size soruyorum, bir reform değil midir?
Üniversite-sanayi iş birliğini güçlendirecek döner sermaye kesintisini yüzde
15’le sınırlamak ve üniversite hocalarından gelir vergisi almamak bir reform
değil midir? Bilişimde, yazılımda standartları belirlemek ve akreditasyon
sistemini getirmek bir reform değil midir? 
Evet, biraz önce bir arkadaşımız ifade
etti: “KOSGEB’e ve TÜBİTAK’a yetki devri yapın.” E, zaten bu kanun tasarısında
biz KOSGEB’e ve TÜBİTAK’a yetki devri yapıyoruz. Organize sanayi bölgelerimize
yetki devri yapıyoruz. Bunlar, değerli arkadaşlarım, çok önemli reformlardır.
Teknoloji geliştirme bölgelerinden emlak vergisini kaldırmak bir reform değil
midir? Teknoloji geliştirme bölgelerinde gerektiğinde kiraya üst limit getirmek
bir reform değil midir? AR-GE merkezlerinde içerik denetiminin Bilim, Sanayi ve
Teknoloji Bakanlığı tarafından gerçekleştirilmesi bir reform değil midir? Bütün
bunlara baktığımız zaman, gerçekten önemli bir reform paketini bugün
görüşüyoruz. 
Sayın Ilıcalı’nın sorusu: “2’nci OSB’yi
çağrı merkezi olarak düşünür müsünüz?” Bizim organize sanayi bölgelerimiz
üretimle sınırlıdır Sayın Ilıcalı. Üretimin dışında herhangi bir konuda
organize sanayi belgelerinde…
(Mikrofon otomatik cihaz tarafından
kapatıldı) 
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Çünkü organize sanayi bölgelerinde bizim üretim dışında
herhangi bir şeyi destekleme imkânımız yok ama çağrı merkezleriyle ilgili
farklı destek mekanizmaları geliştirilebilir.
Sayın Okutan’ın özellikle Isparta’nın
2’nci bölgede olduğunu…
(Mikrofon otomatik cihaz tarafından
kapatıldı) 
BAŞKAN – Sayın Bakan, süreniz doldu. 
Mikrofonu açalım arkadaşlar, bitirsin
Sayın Bakan.
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Sayın Başkanım, son bir iki cümleyle tamamlayayım.
Özellikle Isparta’nın bu konudaki sorununu biliyoruz
ama takdir edersiniz ki iller belirli kriterlere göre bölgelere ayrılıyor.
Isparta bu kriterler sonucunda 2’nci bölgeye ayrılmıştır. Sadece Isparta’ya
özel bir düzenleme yapmanın mümkün olmadığını biliyoruz ama şimdi Isparta’yı da
rahatlatacak, İzmir’i de rahatlatacak, efendim belki Bursa’da, Kocaeli’de,
Tekirdağ’da, Türkiye'nin sanayide gelişmiş illerini de rahatlatacak ama
Türkiye'nin de ihtiyacı olan bir düzenlemenin birinci kısmını hayata geçirdik.
Yüksek teknolojili ürünlerin üretiminde Türkiye'nin her yeri 5’inci bölge, her
yeri. Ve çok büyük bir sevinçle ifade edeyim: 2 Nisan 2015 tarihinde Sayın
Başbakanımız bu teşviki açıkladı ve geçen İzmir’e gittiğimde baktım, pek çok
yabancı firma İzmir’de üretimle ilgili çalışmalara başlamış. Aynı şey Bursa
için de geçerli, Tekirdağ için de geçerli. Bir adım daha atıyoruz: Orta yüksek
teknolojide de Türkiye'nin her yerine 5’inci bölge desteği vermekle ilgili
çalışmalarımız sürüyor. İnşallah, bunu da başardığımız zaman, o zaman sadece
bölgesel teşviklerden yararlanmak isteği yerine teknoloji tabanlı bir
sanayileşmeyi Isparta’da hayata geçirmenin gayreti içerisinde hep birlikte
oluruz. 
Sayın Başkan, aslında Sayın Tarhan’a benim bir cevap
verme ihtiyacım var ama şu anda zannediyorum zaman sıkışıklığı var ama Sayın
Tarhan’ın aktardığı bilgilerin çok çok önemli bir kısmının yanlış ve eksik
bilgi olduğunu özellikle ifade edeyim. İnşallah, önümüzdeki süreçte zaman
olursa onları aktarma imkânım olacak. 
Teşekkür ederim.
BAŞKAN – Teşekkürler Sayın Bakan.
NECİP KALKAN (İzmir) – Temel bilimlere cevap verseydin
Hocam, temel bilimler.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Verdim, cevabı verdim.
BAŞKAN – Sayın Altay, sisteme girmişsiniz. Sayın
Altay’ın mikrofonunu açın. 
IV.- AÇIKLAMALAR (Devam)
16.- İstanbul Milletvekili Engin Altay’ın, Bilim,
Sanayi ve Teknoloji Bakanı Fikri Işık’ın 97 sıra sayılı Kanun Tasarısı’nın tümü
üzerinde yapılan soru-cevap işlemi sırasındaki bazı ifadelerine ilişkin
açıklaması
ENGİN ALTAY (İstanbul) – Teşekkür ederim. 
Sayın Başkanım, çok teşekkür ediyorum öncelikle. 
Tabii, Sayın Bakan hem siyasetçi hem bir devlet adamı.
Bakan olunca devlet adamı da olunuyor. Buradaki milletvekilleri de,
siyasetçiyiz hepimiz. Sayın Bakan bu cevabı size çok gördüm, onu söylemem
lazım. Sayın Kazım Arslan size “Nitelikli ara eleman sorunumuz var. bu konuda
neden daha iyi olmadı?” benzeri bir soru sordu. Sizin cevabınızdan şu
anlaşıldı: “1997’ye kadar Türkiye’de çok nitelikli ara eleman vardı, 1997’de bu
katsayı gelince nitelikli ara eleman üretimi durdu, şimdi 2011’den sonra biz
inşallah bunu çözüyoruz.” Sayın Başkanım, buna kargalar güler, çok özür
dilerim. Ben size bir şey hatırlatayım yalnız, bir şey hatırlatayım: Katsayı
kalktıktan sonra meslek liseleri ve imam-hatipleri tercih noktasında çok kötü
götürüyorsunuz. Siz imam-hatipleri de mahvettiniz. Son TEOG sınavında 227 bin
kontenjan boş kaldı ve boş kalan kontenjanların tamamı meslek lisesi ve
imam-hatip liseleridir. Bu ne perhiz, bu ne lahana turşusu?
Teşekkür ederim.
BAŞKAN – Teşekkürler Sayın Altay.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Çok kısa bir açıklama yapayım.
ENGİN ALTAY (İstanbul) – Yeni bir polemik, hadi
bakalım.
BAŞKAN – Polemiğe girmeyelim lütfen.
Sayın Bakan…
17.- Bilim, Sanayi ve Teknoloji Bakanı Fikri Işık’ın,
İstanbul Milletvekili Engin Altay’ın yaptığı açıklamasındaki bazı ifadelerine
ilişkin açıklaması
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Sayın Altay, ben bu konularda, özellikle, polemik olsun diye veya bir siyaset
yapalım diye konuşmam ama şunu kabul etmek durumundayız: 1997’ye kadar iyi
kötü, ağır aksak giden bir meslek eğitimimiz vardı. 
ENGİN ALTAY (İstanbul) – Vardı da, ne hâlde? Nitelikli
ara eleman ne hâlde?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Bu, 1997’de…
Bakınız, şu anda Parlamentoda bulunan arkadaşlarımızın
bile önemli bir kısmı meslek lisesi mezunu ama pek çok arkadaşımız meslek
lisesini bitirdikten sonra üniversiteyi tercih etmiş, hatta meslek lisesi teknik
bölümünden mezun olup sosyal bölümleri tercih eden pek çok arkadaşımız var.
Neden? O dönemde katsayı uygulaması yoktu. 
ENGİN ALTAY (İstanbul) – Yahu, şunun katsayıyla ilgisi
yok. Ayıptır ya, ayıptır ya!
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Şimdi katsayı uygulamasıyla meslek liselerinin önüne kalın bir duvar çekildi.
ENGİN ALTAY (İstanbul) – Şimdi niye bu kontenjanlar boş
kaldı acaba?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Ve zaten ağır aksak giden meslek eğitimine ağır bir darbe vuruldu. Biz bugün
bunun çok ağır sonuçlarını görüyoruz ve sanayi olarak biz bunu yaşıyoruz. Burada,
bugün atılan, 2012’de atılan bu katsayı uygulamasının kaldırılmasının
sonuçlarını da daha birkaç sene görmekte zorlanacağız.
ENGİN ALTAY (İstanbul) – 1997’den önce katsayı mı vardı
Sayın Bakan, 1997’den önce katsayı mı vardı? Yapma Allah aşkına!
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– 1997’den önce ağır aksak yürüyen bir meslek eğitimi vardı Sayın Altay.
ENGİN ALTAY (İstanbul) – Milleti de yanlış
bilgilendiriyorsunuz! 227 bin kontenjan boş kalmış, 227 bin! Vallahi el insaf
ya! 227 bin boş kontenjan var, niye dolduramadınız?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Sayın Başkan, ben teşekkür ediyorum. 
BAŞKAN – Teşekkürler Sayın Bakan.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/540) ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu (S. Sayısı: 97) (Devam)
BAŞKAN – Böylece, tasarının tümü üzerindeki görüşmeler
tamamlanmıştır.
Maddelerine geçilmesini oylarınıza sunuyorum: Kabul
edenler… Kabul etmeyenler… Kabul edilmiştir.
Beş dakika ara veriyorum.
Kapanma Saati: 22.32
DÖRDÜNCÜ OTURUM
Açılma Saati: 22.34
BAŞKAN: Başkan Vekili Ahmet AYDIN
KÂTİP ÜYELER: Fehmi KÜPÇÜ (Bolu), Özcan PURÇU (İzmir) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 36’ncı Birleşiminin
Dördüncü Oturumunu açıyorum.
97 sıra sayılı Kanun Tasarısı’nın görüşmelerine devam
edeceğiz.
Komisyon? Yok.
Ertelenmiştir.
2’nci sırada yer alan,
Türkiye Cumhuriyeti Hükümeti ile Amerika Birleşik Devletleri Hükümeti Arasında
Genişletilmiş Bilgi Değişimi Yoluyla Uluslararası Vergi Uyumunun Artırılması
Anlaşması ve Eki Mutabakat Zaptının Onaylanmasının Uygun Bulunduğuna Dair Kanun
Tasarısı (1/310) ve Dışişleri Komisyonu Raporu’nun görüşmelerine başlayacağız.
2.- Türkiye Cumhuriyeti Hükümeti ile Amerika Birleşik
Devletleri Hükümeti Arasında Genişletilmiş Bilgi Değişimi Yoluyla Uluslararası
Vergi Uyumunun Artırılması Anlaşması ve Eki Mutabakat Zaptının Onaylanmasının
Uygun Bulunduğuna Dair Kanun Tasarısı (1/310) ve Dışişleri Komisyonu Raporu (S.
Sayısı: 6)
BAŞKAN – Komisyon? Yok.
Ertelenmiştir.
Bundan sonra da Komisyonun olmayacağı anlaşıldığından,
alınan karar gereğince, kanun tasarı ve teklifleri ile komisyonlardan gelen
diğer işleri sırasıyla görüşmek için 10 Şubat 2016 Çarşamba günü saat 14.00’te
toplanmak üzere birleşimi kapatıyorum.
Hayırlı akşamlar diliyorum.
Kapanma Saati: 22.36




(X) (10/86) esas numaralı Meclis
Araştırma Önergesi’nin tam metni tutanağa eklidir. 


(x) 97 S. Sayılı Basmayazı tutanağa
eklidir.




