
















DÖNEM: 24 CİLT: 8 YASAMA YILI: 2





TÜRKİYE BÜYÜK MİLLET MECLİSİ
TUTANAK DERGİSİ

33’üncü Birleşim
10 Aralık 2011 Cumartesi

(TBMM Tutanak Müdürlüğü
tarafından hazırlanan bu Tutanak Dergisi’nde yer alan ve kâtip üyeler
tarafından okunmuş bulunan her tür belge ile konuşmacılar tarafından ifade
edilmiş ve tırnak içinde belirtilmiş alıntı sözler aslına uygun olarak
yazılmıştır.)

İ Ç İ N D E K İ L E R

I.- GEÇEN TUTANAK ÖZETİ
II.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı
ve Teklifleri


1.-
2012 Yılı Merkezî Yönetim Bütçe Kanunu Tasarısı ile Plan ve Bütçe Komisyonu
Raporu (1/470) (S. Sayısı: 87)

2.-
2010 Yılı Merkezî Yönetim Kesin Hesap Kanunu Tasarısı ile Merkezî Yönetim
Bütçesi Kapsamındaki İdare ve Kurumların 2010 Bütçe Yılı Kesin Hesap Tasarısına
Ait Genel Uygunluk Bildirimi ve Eki Raporların Sunulduğuna Dair Sayıştay Başkanlığı
Tezkeresi ile Plan ve Bütçe
Komisyonu Raporu (1/278, 3/538) (S. Sayısı: 88) 


A) KAMU DÜZENİ VE GÜVENLİĞİ
MÜSTEŞARLIĞI

1.-
Kamu Düzeni ve Güvenliği Müsteşarlığı 2012 Yılı Merkezî Yönetim 
Bütçesi

2.-
Kamu Düzeni ve Güvenliği Müsteşarlığı 2010 Yılı Merkezî Yönetim Kesin Hesabı

B) AFET VE ACİL DURUM YÖNETİMİ
BAŞKANLIĞI

1.-
Afet ve Acil Durum Yönetimi Başkanlığı 2012 Yılı Merkezî Yönetim Bütçesi

2.-
Afet ve Acil Durum Yönetimi Başkanlığı 2010 Yılı Merkezî Yönetim Kesin Hesabı

C) DİYANET İŞLERİ BAŞKANLIĞI

1.-
Diyanet İşleri Başkanlığı 2012 Yılı Merkezî Yönetim Bütçesi

2.-
Diyanet İşleri Başkanlığı 2010 Yılı Merkezî Yönetim Kesin Hesabı

D) TÜRK İŞBİRLİĞİ VE KOORDİNASYON
AJANSI BAŞKANLIĞI

1.-
Türk İşbirliği ve Koordinasyon Ajansı Başkanlığı 2012 Yılı Merkezî Yönetim
Bütçesi

E) TÜRK İŞBİRLİĞİ VE KALKINMA İDARESİ
BAŞKANLIĞI

1.-
Türk İşbirliği ve Kalkınma İdaresi Başkanlığı 2010 Yılı Merkezî Yönetim Kesin Hesabı

F) YURTDIŞI TÜRKLER VE AKRABA
TOPLULUKLAR BAŞKANLIĞI

1.-
Yurtdışı Türkler ve Akraba Topluluklar Başkanlığı 2012 Yılı Merkezî Yönetim Bütçesi

2.-
Yurtdışı Türkler ve Akraba Topluluklar Başkanlığı 2010 Yılı Merkezî Yönetim Kesin Hesabı

G) HAZİNE MÜSTEŞARLIĞI

1.-
Hazine Müsteşarlığı
2012 Yılı Merkezî Yönetim Bütçesi

2.-
Hazine Müsteşarlığı
2010 Yılı Merkezî Yönetim Kesin Hesabı 


H) BANKACILIK DÜZENLEME VE DENETLEME
KURUMU

1.-
Bankacılık Düzenleme ve Denetleme Kurumu 2012 Yılı Merkezî Yönetim Bütçesi

2.-
Bankacılık Düzenleme ve Denetleme Kurumu 2010 Yılı Merkezî Yönetim Kesin Hesabı

I) SERMAYE PİYASASI KURULU 

1.-
Sermaye Piyasası Kurulu
2012 Yılı Merkezî Yönetim Bütçesi

2.-
Sermaye Piyasası Kurulu 2010 Yılı Merkezî Yönetim Kesin Hesabı

İ) ADALET BAKANLIĞI

1.-
Adalet Bakanlığı 2012 Yılı Merkezî Yönetim Bütçesi

2.-
Adalet Bakanlığı 2010 Yılı Merkezî Yönetim Kesin Hesabı

J) CEZA VE İNFAZ KURUMLARI İLE
TUTUKEVLERİ İŞ YURTLARI KURUMU

1.-
Ceza ve İnfaz Kurumları ile Tutukevleri İş Yurtları Kurumu 2012 Yılı Merkezî Yönetim Bütçesi 

2.- Ceza ve İnfaz Kurumları ile Tutukevleri İş
Yurtları Kurumu 2010 Yılı Merkezî Yönetim Kesin Hesabı

K) TÜRKİYE ADALET AKADEMİSİ BAŞKANLIĞI

1.-
Türkiye Adalet Akademisi Başkanlığı 2012 Yılı Merkezî Yönetim Bütçesi

2.-
Türkiye Adalet Akademisi Başkanlığı 2010 Yılı Merkezî Yönetim Kesin Hesabı

L) HÂKİMLER VE SAVCILAR YÜKSEK KURULU

1.-
Hâkimler ve Savcılar Yüksek Kurulu 2012 Yılı Merkezî Yönetim Bütçesi

M) İÇİŞLERİ BAKANLIĞI

1.-
İçişleri Bakanlığı
2012 Yılı Merkezî Yönetim Bütçesi

2.-
İçişleri Bakanlığı
2010 Yılı Merkezî Yönetim Kesin Hesabı


N)
EMNİYET GENEL
MÜDÜRLÜĞÜ

1.-
Emniyet Genel Müdürlüğü 2012 Yılı Merkezî Yönetim Bütçesi

2.-
Emniyet Genel Müdürlüğü 2010 Yılı Merkezî Yönetim Kesin Hesabı

O) JANDARMA GENEL KOMUTANLIĞI

1.-
Jandarma Genel Komutanlığı 2012 Yılı Merkezî Yönetim Bütçesi

2.-
Jandarma Genel Komutanlığı 2010 Yılı Merkezî Yönetim Kesin Hesabı

Ö) SAHİL GÜVENLİK KOMUTANLIĞI

1.-
Sahil Güvenlik Komutanlığı 2012 Yılı Merkezî Yönetim Bütçesi

2.-
Sahil Güvenlik Komutanlığı 2010 Yılı Merkezî Yönetim Kesin Hesabı

III.- SATAŞMALARA İLİŞKİN KONUŞMALAR
1.-
Kocaeli Milletvekili Hurşit Güneş’in, Başbakan Yardımcısı Ali Babacan’ın,
şahsına sataşması nedeniyle konuşması
2.-
İstanbul Milletvekili İhsan Özkes’in, Başbakan Yardımcısı Bekir Bozdağ’ın,
şahsına sataşması nedeniyle konuşması
3.-
Adıyaman Milletvekili Ahmet Aydın’ın, Kırklareli Milletvekili Mehmet S.
Kesimoğlu’nun, partisine sataşması nedeniyle konuşması
4.-
İstanbul Milletvekili Sırrı Süreyya Önder’in, Kırklareli Milletvekili Mehmet S.
Kesimoğlu’nun, şahsına sataşması nedeniyle konuşması
5.-
Yalova Milletvekili Muharrem İnce’nin, Adıyaman Milletvekili Ahmet Aydın’ın,
partisine sataşması nedeniyle konuşması
IV.- AÇIKLAMALAR
1.-
Yalova Milletvekili Muharrem İnce’nin, Genel Kurul çalışmaları sırasında foto
muhabirlerine yönelik sarf etmiş olduğu sözlere ilişkin açıklaması
2.-
Adıyaman Milletvekili Mehmet Metiner’in, şahsına yönelik olarak “Mahalle karısı
gibi car car konuşuyor.” şeklinde günlük bir gazetede çıkan haber üzerine,
Yalova Milletvekili Muharrem İnce’nin böyle bir söz söyleyip söylemediği
konusunda açıklama yapması gerektiğine ilişkin açıklaması
3.-
Yalova Milletvekili Muharrem İnce’nin, Adıyaman Milletvekili Mehmet Metiner’in
konuşmasına istinaden Meclis tutanaklarında söz konusu ifadenin olmadığına
ilişkin açıklaması
4.-
Sinop Milletvekili Engin Altay’ın, Kırıkkale Milletvekili Ramazan Can’a
konuşması sırasında attığı laf nedeniyle kastını aştığına ve sözünü geri
aldığına ilişkin açıklaması
5.-
Yalova Milletvekili Muharrem İnce’nin, konuşan hatiplerin “cumhuriyet dönemiyle
hesaplaşma derdine” girmemeleri ve 2012 bütçesini tartışmaları gerektiğine
ilişkin açıklaması
6.-
Kahramanmaraş Milletvekili Mahir Ünal’ın, cumhuriyetle bir sorunu olmadıklarına
ilişkin açıklaması
7.-
İstanbul Milletvekili Sırrı Süreyya Önder’in, Kırklareli Milletvekili Mehmet S.
Kesimoğlu’nun, sözlerini yanlış anladığına ilişkin açıklaması
I.-
GEÇEN TUTANAK ÖZETİ
TBMM Genel Kurulu saat 11.00’de açılarak on oturum yaptı.

Şanlıurfa Milletvekili İbrahim Binici ve arkadaşları tarafından
uygulanmakta olan HES projesinin, insanlarımız, doğal çevremiz ve su
kaynaklarımız üzerindeki olumsuz etkilerinin incelenmesi ve alınması gereken
tedbirlerin bütün yönleriyle araştırılması amacıyla, 21 Ekim 2011 tarihinde
Türkiye Büyük Millet Meclisine verilmiş olan Meclis araştırması önergesinin,
Genel Kurulun bilgisine sunulmak üzere bekleyen diğer önergelerin önüne
alınarak, 9/12/2011 Cuma günkü birleşimde sunuşlarda
okunmasına ve görüşmelerin aynı tarihli birleşimde yapılmasına ilişkin BDP
Grubu önerisi yapılan görüşmelerden sonra kabul edilmedi.

Bastırılarak dağıtılan ve gelen kâğıtlar listesinde yayımlanan 103
sıra sayılı Cumhurbaşkanınca bir daha görüşülmek üzere geri gönderme tezkeresi
ve Adalet Komisyonu Raporu’nun, 48 saat geçmeden gündemin “Kanun Tasarı ve
Teklifleri ile Komisyonlardan Gelen Diğer İşler” kısmının 1’inci sırasına
alınmasına ve diğer işlerin sırasının buna göre teselsül ettirilmesine; Genel
Kurulun 9/12/2011 Cuma günü, bütçe görüşme programına
göre kamu idareleri bütçeleri üzerindeki II. tur görüşmelerin tamamlanmasından
sonra gündemin “Kanun Tasarı ve Teklifleri ile Komisyonlardan Gelen Diğer
İşler” kısmındaki işlerin görüşülmesine ve bu kısımda yer alan 103 sıra sayılı
işin tümünün oylamasının tamamlanmasına kadar çalışma süresinin uzatılmasına
ilişkin AK PARTİ, CHP ve MHP Grupları müşterek önerisi yapılan görüşmelerden
sonra kabul edildi.

2012 Yılı Merkezî Yönetim Bütçe Kanunu Tasarısı (1/470) (S.
Sayısı: 87) ve 2010 Yılı Merkezî Yönetim Kesin Hesap Kanunu Tasarısı ile
Merkezî Yönetim Bütçesi Kapsamındaki İdare ve Kurumların 2010 Bütçe Yılı Kesin
Hesap Tasarısına Ait Genel Uygunluk Bildirimi ve Eki Raporların Sunulduğuna
Dair Sayıştay Başkanlığı Tezkeresi’nin (1/278, 3/538) (S. Sayısı: 88)
görüşmelerine devam edilerek;

Cumhurbaşkanlığı,
Türkiye Büyük Millet Meclisi,
Sayıştay,
Anayasa Mahkemesi,
Yargıtay,
Danıştay,
Başbakanlık,
Millî İstihbarat Teşkilatı Müsteşarlığı,
Millî Güvenlik Kurulu Genel Sekreterliği,
Radyo ve Televizyon Üst Kurulu, 
Basın Yayın ve Enformasyon Genel Müdürlüğü,
Vakıflar Genel Müdürlüğü,
Atatürk Kültür, Dil ve Tarih Yüksek Kurumu, 
Atatürk Araştırma Merkezi,
Atatürk Kültür Merkezi, 
Türk Dil Kurumu, 
Türk Tarih Kurumu, 
2012 Yılı Merkezî Yönetim Bütçeleri ve 2010 Yılı Merkezî Yönetim
Kesin Hesapları ile 
Başbakanlık Yüksek Denetleme Kurulu, 2010 Yılı Merkezî Yönetim
Kesin Hesabı,
Kabul edildi.
Giresun Milletvekili Nurettin Canikli, Aydın Milletvekili Bülent
Tezcan’ın Grubuna,
Aydın Milletvekili Bülent Tezcan, Giresun Milletvekili Nurettin
Canikli’nin şahsına,
Adıyaman Milletvekili Ahmet Aydın, Konya Milletvekili Atilla
Kart’ın partisine, 
Yalova Milletvekili Muharrem İnce, Adıyaman Milletvekili Ahmet
Aydın’ın partisine,
Yalova Milletvekili Muharrem İnce, Adana Milletvekili Murat
Bozlak’ın partisine,
Adıyaman Milletvekili Ahmet Aydın, Ankara Milletvekili Aylin
Nazlıaka’nın partisine,
Yalova Milletvekili Muharrem İnce, Malatya Milletvekili Ömer Faruk
Öz’ün partisine, 
Giresun Milletvekili Nurettin Canikli, Yalova Milletvekili
Muharrem İnce’nin şahsına,
Malatya Milletvekili Ömer Faruk Öz, Yalova Milletvekili Muharrem
İnce’nin şahsına,
Kayseri Milletvekili Mustafa Elitaş, Yalova Milletvekili Muharrem
İnce’nin partisine,
Aydın Milletvekili Bülent Tezcan, Kayseri Milletvekili Mustafa
Elitaş’ın partisine,
Sataşmaları nedeniyle birer konuşma yaptılar.

Avrupa Birliği Uyum Komisyonunda açık bulunan ve Barış ve
Demokrasi Partisi Grubuna düşen 1 üyeliğe Van Milletvekili Nazmi Gür,
Kadın Erkek Fırsat Eşitliği Komisyonunda açık bulunan ve Barış ve
Demokrasi Partisi Grubuna düşen 1 üyeliğe İstanbul Milletvekili Sebahat Tuncel,
Seçildiler.

Cumhurbaşkanınca bir daha görüşülmek üzere geri gönderilen ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmının 1’inci sırasına alınan 24/11/2011 tarihli ve
6250 sayılı Sporda Şiddet ve Düzensizliğin Önlenmesine Dair Kanunda Değişiklik
Yapılması Hakkında Kanun üzerindeki (1/535) (S. Sayısı: 103) görüşmeler
tamamlanarak yapılan açık oylama sonucu kabul edildi ve kanunlaştı.

Gaziantep Milletvekili Ali Serindağ, Gençlik ve Spor Bakanı Suat
Kılıç’ın şahsına sataşması nedeniyle bir konuşma yaptı.

Genel Kurulun 10/12/2011 Cumartesi günü
saat 13.00’te toplanmasına ilişkin Danışma Kurulu önerisi kabul edildi.

Alınan karar gereğince 10 Aralık 2011 Cumartesi günü saat 13.00’te
toplanmak üzere birleşime 05.00’te son verildi.




 Mehmet SAĞLAM




 Başkan Vekili









 Tanju
  ÖZCAN Bayram
  ÖZÇELİK Fatih
  ŞAHİN




 Bolu Burdur Ankara




 Kâtip Üye Kâtip
  Üye Kâtip
  Üye



10 Aralık 2011 Cumartesi
BİRİNCİ OTURUM
Açılma Saati: 13.00 
BAŞKAN: Başkan Vekili Sadık
YAKUT
KÂTİP ÜYELER: Tanju ÖZCAN
(Bolu), Mine LÖK BEYAZ (Diyarbakır)
BAŞKAN – Türkiye Büyük Millet Meclisinin 33’üncü Birleşimini
açıyorum. 
Toplantı yeter sayısı vardır, gündeme geçiyoruz.
Sayın milletvekilleri, gündemimize göre 2012 Yılı Merkezî Yönetim
Bütçe Kanunu Tasarısı ile 2010 Yılı Merkezî Yönetim Kesin Hesap Kanunu Tasarısı
üzerindeki görüşmelere devam edeceğiz. 
Program uyarınca bugün iki tur görüşme yapacağız.
Üçüncü turda, Kamu Düzeni ve Güvenliği Müsteşarlığı, Afet ve Acil
Durum Yönetimi Başkanlığı, Diyanet İşleri Başkanlığı, Türk İşbirliği ve
Koordinasyon Ajansı Başkanlığı, Türk İşbirliği ve Kalkınma İdaresi Başkanlığı,
Yurtdışı Türkler ve Akraba Topluluklar Başkanlığı, Hazine Müsteşarlığı,
Bankacılık Düzenleme ve Denetleme Kurumu, Sermaye Piyasası Kurulu bütçeleri yer
almaktadır.
II.- KANUN TASARI VE
TEKLİFLERİ İLE KOMİSYONLARDAN 
GELEN DİĞER İŞLER
A)
Kanun Tasarı ve Teklifleri
1.- 2012 Yılı Merkezî
Yönetim Bütçe Kanunu Tasarısı ile Plan ve Bütçe Komisyonu Raporu (1/470) (S.
Sayısı: 87) (x)
2.- 2010 Yılı Merkezî
Yönetim Kesin Hesap Kanunu Tasarısı ile Merkezî Yönetim Bütçesi Kapsamındaki
İdare ve Kurumların 2010 Bütçe Yılı Kesin Hesap Tasarısına Ait Genel Uygunluk
Bildirimi ve Eki Raporların
Sunulduğuna Dair Sayıştay Başkanlığı Tezkeresi ile Plan ve Bütçe Komisyonu Raporu (1/278, 3/538) (S. Sayısı: 88) (x)
A) KAMU DÜZENİ VE GÜVENLİĞİ
MÜSTEŞARLIĞI
1.- Kamu Düzeni ve
Güvenliği Müsteşarlığı 2012 Yılı Merkezî Yönetim Bütçesi
2.- Kamu Düzeni ve
Güvenliği Müsteşarlığı 2010 Yılı Merkezî Yönetim Kesin Hesabı
B) AFET VE ACİL DURUM
YÖNETİMİ BAŞKANLIĞI
1.- Afet ve Acil Durum
Yönetimi Başkanlığı 2012 Yılı Merkezî Yönetim Bütçesi
2.- Afet ve Acil Durum
Yönetimi Başkanlığı 2010 Yılı Merkezî Yönetim Kesin Hesabı
C) DİYANET İŞLERİ
BAŞKANLIĞI
1.- Diyanet İşleri
Başkanlığı 2012 Yılı Merkezî Yönetim Bütçesi
2.- Diyanet İşleri
Başkanlığı 2010 Yılı Merkezî Yönetim Kesin Hesabı
D) TÜRK İŞBİRLİĞİ VE KOORDİNASYON
AJANSI BAŞKANLIĞI
1.- Türk İşbirliği ve
Koordinasyon Ajansı Başkanlığı 2012 Yılı Merkezî Yönetim Bütçesi
E) TÜRK İŞBİRLİĞİ VE
KALKINMA İDARESİ BAŞKANLIĞI
1.- Türk İşbirliği ve
Kalkınma İdaresi Başkanlığı
2010 Yılı Merkezî Yönetim Kesin Hesabı
F) YURTDIŞI TÜRKLER VE
AKRABA TOPLULUKLAR BAŞKANLIĞI
1.- Yurtdışı Türkler ve
Akraba Topluluklar Başkanlığı
2012 Yılı Merkezî Yönetim Bütçesi
2.- Yurtdışı Türkler ve
Akraba Topluluklar Başkanlığı
2010 Yılı Merkezî Yönetim Kesin Hesabı
G) HAZİNE MÜSTEŞARLIĞI
1.- Hazine Müsteşarlığı 2012
Yılı Merkezî Yönetim Bütçesi
2.- Hazine Müsteşarlığı 2010
Yılı Merkezî Yönetim Kesin Hesabı 
 
(x) 87 ve 88 S. Sayılı Basmayazılar ve Ödenek Cetvelleri 08/12/2011 tarihli 31’inci Birleşim Tutanağına eklidir.
H) BANKACILIK DÜZENLEME VE
DENETLEME KURUMU
1.- Bankacılık Düzenleme ve Denetleme Kurumu 2012 Yılı
Merkezî Yönetim Bütçesi
2.- Bankacılık Düzenleme ve Denetleme Kurumu 2010
Yılı Merkezî Yönetim Kesin Hesabı
I) SERMAYE PİYASASI KURULU 
1.- Sermaye Piyasası Kurulu 2012 Yılı Merkezî Yönetim Bütçesi
2.- Sermaye Piyasası Kurulu 2010 Yılı Merkezî
Yönetim Kesin Hesabı
BAŞKAN – Komisyon ve Hükûmet? Yerinde.
Sayın milletvekilleri, 06/12/2011 tarihli
29’uncu Birleşimde, bütçe görüşmelerinde soruların gerekçesiz olarak yerinden
sorulması ve her tur için soru-cevap işleminin yirmi dakika olması
kararlaştırılmıştır. Buna göre, turda yer alan bütçelerle ilgili soru sormak
isteyen milletvekillerinin, konuşmalarının bitimine kadar şifrelerini yazıp parmak
izlerini tanıttıktan sonra ekrandaki söz isteme butonuna basmaları
gerekmektedir. Mikrofonlarındaki kırmızı ışıklar yanıp sönmeye başlayan
milletvekillerinin söz talepleri kabul edilmiş olacaktır.
Tur üzerindeki konuşmalar bittikten sonra soru sahipleri ekrandaki
sıraya göre sorularını yerlerinden soracaklardır. Soru sorma işlemi on dakika
içinde tamamlanacaktır, cevap verme için de on dakika süre verilecektir. Cevap
işlemi on dakikadan önce bitirildiği takdirde geri kalan süre için sıradaki
soru sahiplerine söz verilecektir.
Bilgilerinize sunulur.
Üçüncü turda grupları ve şahısları adına söz alan sayın üyelerin
isimlerini okuyorum.
Barış ve Demokrasi Partisi Grubu adına: Ayla Akat Ata, Batman
Milletvekili, süresi on beş dakika; Adil Kurt, Hakkâri Milletvekili, on dakika;
Altan Tan, Diyarbakır Milletvekili, on beş dakika.
AK PARTİ Grubu adına: Muammer Güler, Mardin Milletvekili, beş
dakika; Mustafa Bilici, Van Milletvekili, beş dakika; Hasan Karal, Rize
Milletvekili, beş dakika; Mustafa Kabakcı, Konya Milletvekili, beş dakika;
Rıfat Sait, İzmir Milletvekili, beş dakika; Ahmet Tevfik Uzun, Mersin
Milletvekili, beş dakika; Ahmet Yeni, Samsun Milletvekili, beş dakika; Recai
Berber, Manisa Milletvekili, beş dakika.
Milliyetçi Hareket Partisi Grubu adına: Hasan Hüseyin Türkoğlu,
Osmaniye Milletvekili, on dakika; Sinan Oğan, Iğdır Milletvekili, on beş
dakika; Sümer Oral, Manisa Milletvekili, on beş dakika.
Cumhuriyet Halk Partisi Grubu adına: Mahmut Tanal, İstanbul
Milletvekili, yedi dakika; Haluk Eyidoğan, İstanbul Milletvekili, on dakika;
İhsan Özkes, İstanbul Milletvekili, yedi dakika; Haluk Ahmet Gümüş, Balıkesir
Milletvekili, yedi dakika; Hurşit Güneş, Kocaeli Milletvekili, dokuz dakika.
Şahısları adına: Lehinde olmak üzere Ali Küçükaydın, Adana
Milletvekili, beş dakika; aleyhinde olmak üzere Alim
Işık, Kütahya Milletvekili, beş dakika.
Soru-cevap işlemi yirmi dakika.
Şimdi, ilk söz sırası Barış ve Demokrasi Partisi Grubu adına Ayla
Akat Ata’da. 
Buyurun Sayın Ata. (BDP sıralarından alkışlar) 
BDP GRUBU ADINA AYLA AKAT ATA (Batman) – Sayın Başkan, değerli
milletvekilleri; Kamu Düzeni ve Güvenliği Müsteşarlığı bütçesi hakkında
konuşmak üzere Barış ve Demokrasi Partisi adına söz hakkı almış bulunmaktayım.
Hepinizi saygıyla selamlıyorum.
Kamu Düzeni ve Güvenliği Müsteşarlığı, 2010 yılının ilk aylarında
5292 sayılı Kamu Düzeni ve Güvenliği Müsteşarlığının Teşkilat ve Görevleri
Hakkında Kanun ile İçişleri Bakanlığına bağlı olarak kurulmuştur, 31 Mayıs 2010
tarihi itibarıyla da faaliyetlerine başlamıştır. “Terörle mücadeleye ilişkin
politika ve stratejiler geliştirmek, bu konuda ilgili kurum ve kuruluşlar
arasında koordinasyonu sağlamak.” görev tanımlarıyla kurulan Müsteşarlık, 8/7/2011 tarihinde yapılan değişiklikle Başbakanlığa
bağlanmıştır. 
Ülke kamuoyunda “Süper Müsteşarlık” adıyla da tartışılan bu
Müsteşarlık, Genelkurmay İkinci Başkanı, Jandarma Genel Komutanı, Millî
İstihbarat Teşkilatı Müsteşarı, Adalet, Dışişleri ve İçişleri Bakanlığı
Müsteşarları, Kamu Düzeni ve Güvenliği Müsteşarı, Emniyet Genel Müdürü ve Sahil
Güvenlik Komutanlığından oluşan Bakanlığa bağlı Terörle Mücadele Koordinasyon
Kurulunun da sekreterya görevini yürütmektedir. En önemli görevlerinden biri
MİT-emniyet-jandarma kurumları arasındaki istihbarat bilgilerini bir merkezde
toplayıp koordine etmektir. Bağımsız bir istihbarat birimi olmamıştır, değildir
ve yine güvenlikle ilgili operasyonel bir faaliyeti de bulunmamaktadır ki buna
da gerek yoktur çünkü aynı zamanda koordinasyonun sekreterya görevini de
gerçekleştirmektedir. 
Kamu Düzeni ve Güvenliği Müsteşarlığının görev tanımına
baktığımızda saygıdeğer milletvekilleri, terörle mücadele alanında araştırma,
analiz, izleme ve değerlendirme çalışmaları yaparak, politika ve stratejiler
üretmek gibi bir görevinin olduğunu da görmekteyiz. 
Şimdi, değerli milletvekilleri, peki, toplumsal alana nasıl
yansıyor bu görev? Toplumsal alana “KCK” adı altında yürütülen operasyonlarla
yansıyor. Peki, bu konuda Hükûmetin bir başarısından söz edebilmek mümkün
müdür? Bizce değildir ve görünen odur ki bu ülkeyi takip eden ulusal ve ulusal
üstü kamuoyu tarafından da bir başarı olarak görülmemektedir. 
Avrupa Parlamentosunun araştırmasına göre 11 Eylülden bu yana tüm
ülkelerde 119.044 kişi tutuklanmış, 35.117 kişi de terörist olarak hüküm
giymiştir. Bu süre içerisinde Türkiye’de ise 12.897 kişi terörist olarak hüküm
giymiş ve Türkiye bu performansıyla bütün ülkeler içerisinde ilk sırayı
almıştır. Listenin 2’nci sırasında ise 7 bin kişi ile 1,5 milyar nüfusu olan
Çin yer almaktadır. Üstelik bu sayı Türkiye'nin ileri demokrasiye geçtiği
yıllar olarak gösterilen 2006’dan sonra birdenbire fırlamıştır. Nitekim, aynı rapora göre 2005’te 273 olan terörizmden
mahkûmiyet alanların sayısı 2009’da 6.345’e çıkmıştır, son sekiz ayda ise 4.815
gözaltı, 2.057 tutuklama gerçekleştirilmiştir. 
Değerli milletvekilleri, bugün ifade edebileceğimiz KCK
soruşturmalarına dair şudur ki: “KCK” adı altında açılan dava ve sürdürülen
yargılamalar stratejik amaçları olan bir planın konjonktürel sonucudur. Hukuki
hiçbir altyapısı yoktur; AKP, siyasal, demokratik çözümün önünü tıkamayı tercih
etmiştir. BDP’ye, DTK’ya ve diğer sivil organizasyonlara yönelirken “KCK
operasyonu” adını bilinçli olarak kullanmış ve yönelimlerin yaratacağı ağır
örgütlenme problemleri altında ezerek, uğraştırarak Kürt sorununun çözümünde
muhataplık işlevini göremez hâle getirmeyi hedeflemiştir. 
Biliyoruz ki korkulan, Kürtlerin siyasal olarak örgütlenmesi
değildir, Kürtlerin mevcut, egemen, tekçi, asimilasyoncu sistemin dışında
örgütlenmesidir. Kürtlerin “KCK” adı altında terörize edilmeye çalışılan ancak
yaşamsal olarak gördüğü demokratik yönetim anlayışı hem ulus devlet statükoları için hem de küresel sermayenin bölgesel
çıkarları için bir tehdit olarak görülmüştür. Bu algı değişmediği sürece
siyasal anlamda bir başarı ve çözüm de mümkün görünmemektedir. 
Yine, yürütülen yani yapılan araştırma, analiz ve izleme,
değerlendirme sonucu üretilen politika ve stratejilere baktığımızda din
olgusunun ciddi bir şekilde kullanıldığını görmekteyiz ama unutulmamalıdır ki
gerek Osmanlı döneminde gerekse cumhuriyet tarihi boyunca Türk ve Kürt
halklarını bir arada tutan en önemli değer manevi değerlerdir. Bu değerler
üzerinden yapılacak bir yıpratma, bu değerler üzerinden yapılabilecek bir
siyasetsiz ve iradesiz bırakma girişimi ne yazık ki tam ters etkiyi
gösterecektir. Bugün için bu çalışmayı yürüten, bunun politikalarını din
adamlarını da bu işin içine katarak sürdürmeyi hedefleyen devletin ve ilgili
birimlerin dikkatini bu konuda çekmekte yarar görüyoruz. Manevi değerler,
üzerinde siyaset yapılamayacak kadar önemlidir, Hükûmetin de bu konuda gerekli
hassasiyeti göstermesi gerekmektedir. 
Yine, değerli milletvekilleri, ikinci görevine baktığımızda,
güvenlik kuruluşları ve istihbarat birimlerinden gelen stratejik istihbaratın
analizi, paylaşımı ve etkin kullanımını sağlamak olduğunu görüyoruz. Şimdi,
istihbarat bilgilerinin tek elde toplanarak siyasi iktidarın hizmetine
sunulması gibi bir gerçeklikle karşı karşıyayız. Peki, bunun bir faydası oluyor
mu? Siyasi iktidar bugüne kadar her biri kendi açısından istihbarat
değerlendirmesi yapmış ve dosyalamış olan birimlerin hepsinin elde etmiş olduğu
bilgileri kullanınca, siyaseten kullanınca, ülkemizde bugün olduğu gibi,
içerisinden çıkılmaz birtakım sorunlarla karşılaşma durumu yaşanmıştır. Sayın
Başbakan istihbarat birimlerinin ortaklaşarak kendisine ulaştırmış olduğu
bilgiler üzerinden henüz soruşturma açılmayan, henüz yargının karar vermediği
konularda birtakım ifadelerde bulunma özgürlüğünü ve cesaretini göstermiştir.
Bu, ülkenin içinde bulunmuş olduğu vizyona da, tartıştığı değerlere de, ki Sayın Başbakan bunu son olarak Avrupa İnsan Hakları
Mahkemesinin Türkiye Kararları, Sorunlar ve Çözüm Önerileri Konferansında 15
Kasım 2011’de gerçekleştirilen Konferansta şu ifadeleri kullanarak
belirtmiştir: “İnsanların fikirlerini özgürce ifade edebildiği, özgürce
yazabildiği, çizebildiği, söyleyebildiği, özgürce yayın hakkını kullanabildiği
bir Türkiye inşa ediyoruz. İdeal seviyeye henüz ulaştığımız iddiasında
değiliz.” Şimdi, Sayın Başbakanın eğer bu amaca ulaşma aracı kendisine
ulaştırılan istihbarat bilgilerini siyaseten kullanmaksa yanlış bir yoldadır.
Niye? Çünkü verilen istihbarat bilgilerinin her zaman için doğru ve siyaseti
doğru kanalize edebilecek bir yönde kendisine ulaşacağının garantisi yoktur. 
Bugüne kadar, evet, iktidar partisinin ifade ettiği darbelerle,
yargı yoluyla bir şekilde siyasetsiz bırakma arayışı vardır. Bu konuda henüz
bir yargı kararı yoktur. Ama şu unutulmamalıdır ki her zaman dışarıdaki
nedenlere bakılmamalıdır. Kürt sorununun çözümü noktasında kendisine
ulaştırılan istihbarat bilgilerinin doğruluğu ve yönelimi noktasında
oluşturulacak politika konusunda doğru bir stratejinin belirlenmesi de en az
darbe girişimleri kadar tehlikelidir. Sayın Başbakan bu konuda da, siyasi
iktidar bu konuda da, Kürt sorununun çözümü noktasında karşı karşıya olduğu
tehditle ve tehlikeyle bir şekilde yüzleşmek ve bunun önlemlerini almak
durumundadır. 
Ortaya çıkan tablo, kimsenin tasvip etmediği, bugün itibarıyla
çözüm üretmeyen ve geçmişte denenmiş, sonuç alınamamış, çürümüş yöntemlerin
tekrarından ibarettir. Bu noktada bu Müsteşarlığın görevini bir bütün yerine
getirebildiğini belirtmek ya da ifade etmek mümkün değildir. Öyle ki değerli
milletvekilleri, bugün dünyada hiçbir ülke çok büyük orduya sahip olduğu için
güçlü sayılmıyor. Büyük bir ordunuz varsa güçlü değilsiniz ama bilgiye
sahipseniz güçlü bir ülkesiniz. Ama bunun bir koşulu var, bu bilgiyi doğru
kullanmak kaydıyla. Eğer bilgi sahibi olmak isteniyorsa
Başbakanın ve siyasi iktidarın yapabileceği, bu konuda yapması gereken tek şey
vardır, o da, kendisine bu konuda çözüm yolunu gösteren tüm muhalif kesimleri
susturmak, yargıyı kıskacı altında bastırmak yerine bu kesimlerin söylem ve
taleplerine dikkat çekerek, kulak vererek, çözümü hep beraber, Türkiye'nin
bütün dinamiklerini içine katarak bulmaktan geçmektedir. Bu konuda biz
yine üzerimize düşen sorumluluk gereği uyarı yapmayı gerekli gördük. 
Yine bir diğer görev, ilgili kurum ve kuruluşlar arasında
koordinasyonun sağlanarak etkinlik ve verimliliğini sağlamak. Değerli
milletvekilleri, size pratikten bir örnek verelim. Biz hâlâ yaptığımız basın
açıklamalarında, yaptığımız eylem ve etkinliklerde en az beş kamera tarafından
çekiliyoruz, çok basit bir basın açıklamasında bile. Yani MİT’in, jandarmanın,
emniyet güçlerinin, emniyet güçleri içerisindeki değişik birimlerin ayrı ayrı
kameraları tarafından takip ediliyoruz. Şimdi, burada bu koordinasyonun
sağlanması için bir bütçeden bahsediyoruz. Ama bu ilgili birimlerden kişilerin
ellerindeki teknik donanımla o eylemlerde, o etkinliklerde bulunması birer
kadro ve ekonomi demektir. Kadrosu ve ekonomisi her birim tarafından ayrı ayrı
tespit edilen bir birimin tekrar aynı çatı altında toplanarak ayrı bir bütçe
hazırlanması bizler açısından kaygı vericidir. 
Kaldı ki Sayın Atalay da burada, kendisi bu teşkilatın kurulması
sırasında yapmış olduğu açıklamada yani Güvenlik Müsteşarlığının kurulması
sırasında şu ifadeyi kullanmıştır: “Bu kuruluş etkili olacak, etkili kılacağız,
bu konuda belki her şey yasa metnine geçirilmiyor, biraz da çok bağlayıcı
olmayalım, biraz esnek çalışalım.” diye tarif etmiştir.
Şimdi, bağlayıcı olmayan yani kanunla bağlı olmayan ve esnek
çalışma, bizim aklımıza, geçmişte yaşadığımız ve ders çıkarmamız gereken birçok
olguyu beraberinde getiriyor. Eğer, geçmişte hukuk dışı yapılanmaların bu
ülkeye ne getirdiğini ne götürdüğünü tahlil edemiyorsak, geçmişte esnek çalışma
koşullarının bu ülkeye ne getirip ne götürdüğünü tahlil edemiyorsak ve bunu, bu
teşkilat yasası geçerken, kurulması noktasında yasa geçerken tekrar ifade etme
gereğini duyduysak, bu ciddi bir problemdir. Bu, geçmişteki politikanın bugün
resmî bir şekilde ifade edilmesi ve bunun savunulması anlamına gelir ki oldukça
tehlikeli görmekteyiz. 
Değerli milletvekilleri, eğer bu kadar ayrı birim tarafından bu
işlem yerine getiriliyorsa, bir araya geldiğinde çok doğaldır ki herkesin bir
talep ve beklentisi olacaktır koordinasyonun sağlanması noktasında. Peki, amaç
eğer koordinasyonu sağlamaksa, neden koordinasyon sağlama tartışmaları yürütürken,
terörle mücadele konusundaki yetkinin askerden alınarak polise verilmesi gibi
bir tartışma, suni bir tartışma yürütülmüştür? 
Deneyim yok mudur, bilgi yok mudur, birikim yok mudur? Süreç, bu
bilgi, birikimin kullanılması dönemi değil midir? Amaç, eğer -bunu tekrar
belirtiyorum, Sayın Bakan da cevap verebilirler- bu ad altında yürütülen
-kendisine sağlanan fon, kadro, ekonomi hepsi- bu amaç adında yürütülen
faaliyetlerin bir iktidar elinden alınıp diğer bir iktidar aygıtına verilmesi
değilse, başka hangi anlamı ifade eder? Amaç eğer koordinasyonun sağlanmasıysa,
yetkinin bir birimden alınıp diğerine verilmesi değil, çok etkin ve etkili
yöntemlerle, bugüne kadar sonuç alınan ya da sonuç alınmamış olanların
ayıklanarak kalınan yerden devam edileceği bir sürecin örgütlenmesi olmalıdır.
Değerli milletvekilleri, bir diğer görev de ulusal ve uluslararası
alanda yapılan çalışmaların kamuoyunu bilgilendirmek ve toplumsal desteği
sağlamak amacıyla kullanılmasıdır. Şimdi, bu görev tam da psikolojik harbin ve
propagandanın üretilip, toplumun ve kamuoyunun maniple edilmesini
amaçlamaktadır.
1990’lı yıllarda medya Genelkurmay tarafından andıçlanırdı, askerî
kaynaklarla üretilmiş haberler zorla yayınlatılırdı. Bugün de durum çok farklı
değildir. Yandaş basın, yargılamayı yapan hâkimin elinde olmayan bilgileri
kullanma durumundadır ve yine gözaltına alınan ve tutuklanan şahsiyetlerin aile
şeceresi, etnik kökeni, dinî inancı, tarihi, akrabaları, eniştesi, dayısı,
kimliği polisler aracılığıyla gazetelere verilmektedir. Medya patronları “brifing” adı altında bir araya getirilip hassasiyete davet
edilerek genel yayın yönetmenlerinin kulakları çekilmektedir. Yazarlar
uyarılmakta, bu politikaya uymayanların yaptırımı da vergi cezası, işsizlik ve
tutukluluk olmaktadır.
Bunların dışında bir de son görev var ki mevzuat ile verilen
görevlerin hukukun üstünlüğü, insan hakları ve saygı ilkeleri çerçevesinde
yerine getirilmesidir. Sayılan bu görevlerin hepsinin uygulamadaki
pratiklerinden, süre elverdiğince bir iki örnek vermek durumunda oldum. Peki bunların hangisi insan haklarına ve hukukun üstünlüğüne
dayanan bir temelde ele alınmıştır? Kişi güvenliğinin kalmadığı, bu ülkede hiç
kimsenin kendisini güvende hissetmediği, özel hayatın gizliliğinin kalmadığı ve
bunların bir koordine etrafında ve siyasi iktidarın bilgisi dahilinde
gerçekleştiğinin bu Müsteşarlık tarafından tespitte olduğu bir dönemde, bunun
gerçekleştiğini ifade etmek çok da mümkün değildir.
Türkiye’nin böyle bir Müsteşarlığa ihtiyacı yoktur ama Türkiye’nin
tam da bu Müsteşarlığın görevleri arasında sayılan insan hakları ve hukukun
üstünlüğü çerçevesinde yönetilme gereği vardır. Bunun tabii ki bir ana
sözleşmesini yapmak gerekiyor bir anayasa çalışmasıyla ama alt hukuk
normlarında bir iyileştirme yapılmadan, ne yazık ki Anayasa’da sayılan herhangi
bir hakkın ve ödevin yerine getirilmesi mümkün değildir.
Biz, iyi bir anayasa yapmak durumundayız ama aynı zamanda bu
anayasanın, yasalarla nasıl, Meclis çatısı altından hangi yasalarla
çıkarılacağı konusunda kafa yormak durumundayız ve yine bu yasaların yürütme
tarafından nasıl uygulanacağını denetlemek, yargının yorumunda da tarafsız ve
bağımsız olmasını sağlamak durumundayız.
Bugün gerçekleşen bu değildir. Bu Müsteşarlığın, bugün itibarıyla
aradan geçen iki yıla yakın zaman dilimi içerisinde, ülkenin menfaatine,
çıkarına herhangi bir icraatı söz konusu olmamıştır. 
Bu nedenle, bu Müsteşarlık için ayrılan bütçe kaleminin, biz
konunun, ilgili alanın, düzenlendiği alanla ilgili diğer birimlere aktarılması
gerektiğini ifade ediyoruz ve ülkenin içinde bulunmuş olduğu sıkıntılı
durumundan çıkışının operasyonel yöntemlerle değil, aksine, diyalog ve
müzakerenin egemen olduğu, tarafların birbirini dinlediği ve hak verdiği,
hoşgörü değil, saygının egemen olduğu bir süreçten geçeceğine inanıyoruz.
Saygılar sunuyorum. (BDP sıralarından alkışlar)
BAŞKAN – Teşekkür ediyorum Sayın Ata.
Barış ve Demokrasi Partisi Grubu adına ikinci konuşmacı Adil Kurt,
Hakkâri Milletvekili. 
Buyurun Sayın Kurt. (BDP sıralarından alkışlar)
BDP GRUBU ADINA ADİL KURT (Hakkâri) – Sayın Başkan, değerli
milletvekilleri; Afet ve Acil Durum Yönetimi Başkanlığı bütçesi üzerine
grubumuz adına söz almış bulunuyorum. Hepinizi saygıyla selamlıyorum.
Bildiğiniz üzere, ülkemiz çok yakın dönemde, yakın tarihlerde
büyük afetler yaşadı. Ülkemiz aktif deprem kuşağı üzerinde kabul gören bir ülke
ve sıkça depremlerle yüz yüze kalıyoruz. 99 depreminden bugüne kadar ülkemizde
muhtelif zamanlarda çok sıkça depremler oldu ve bu depremlerde maalesef
insanlarımız yaşamlarını yitirdiler. 
Tabii ki 1970’li yıllarda Lice’de meydana gelen depremi, aslında
bizim depremler karşısında, sonraki müdahalelerde ne kadar adaletli, ne kadar
insancıl yaklaştığımızın bir göstergesidir diye düşünüyorum.
Tarihi yanlış hatırlamıyorsam 1976’da Lice’de meydana gelen deprem
sonrasında, o günden bugüne kadar, Lice’de yaşayan insanlar geçici konutlarda
yaşıyorlar. O günler Lice’de yapılan geçici konutlar -yaklaşık otuz küsur yıl
geçti- hâlâ geçici olmaktan çıkmadı, Lice’nin mağduriyeti ortadan kaldırılmadı.
Lice örneğini niye veriyorum biliyor musunuz değerli arkadaşlarım?
Lice örneği, o dönem, o dönemin siyasal mülahazaları açısından çok önemli bir
dönemdir. Lice’ye dönemin iktidarı -ki dönemin Başbakanı Sayın Süleyman
Demirel’dir- Liceliler kendisine oy vermediği için, Sayın Ecevit’e oy
verdikleri için cezalandırılmak şartıyla o günden bugüne kadar geçici
konutlarda yaşıyorlar.
99’da ülkemizde meydana gelen depremde biz elbette ki olumlu bir
sınav vermedik. 99’da meydana gelen depremde de biz aynı tabloyu yaşadık; enkaz
altında insanlarımız can verdi, biz yine siyasi mülahazaları konuşmak durumunda
kaldık. Bolu’da, Gölcük’te, Sakarya’da deprem felaketini yaşayan bu ülkenin
vatandaşlarının yaraları hâlâ sarılmış değil.
23 Ekim 2011’de Van’da bildiğiniz üzere bir deprem meydana geldi.
Bu depremde, bugüne kadar… “Yaklaşık rakam” diyoruz çünkü ne yazık ki 23
Ekimden bugüne kadar, hâlâ, Van depreminde -peş peşe meydana gelen iki
depremde- kaç vatandaşımızın yaşamını yitirdiği konusunda net bir rakama sahip
değiliz. O nedenle diyoruz ki yaklaşık 700 civarında Vanlı yaşamını yitirdi bu
depremde. Cenazeler karıştırıldı, insani bir durumdur, olabilir diyoruz ama Van
depreminde hâlâ kaç vatandaşımızın yaşamını yitirdiğini bilmiyorsak yaşayan
Vanlıların durumunu düşünmek gerekir. 
Değerli arkadaşlarımız, Van depreminden sonra biz, bariz bir
bölücülük vakasıyla karşı karşıya kaldık, bariz bir ayrımcılık vakasıyla karşı
karşıya kaldık. Van depreminden iki gün sonra bu Meclis kürsüsünde
gerçekleştirilen konuşmaları hepiniz hatırlarsınız, hep birlikte buradaydık.
Bakınız, arkadaşlar, biz kırk sekiz saat sonra bazı köylere ulaşılabildiği
bilgisini burada verirken Sayın Bakan: “Abartıyorsunuz, siz Van’a gitmediniz.”
dediler bize. Olabilir, kürsüden bu tarz siyasi atışmalar olur, hoş karşılarız.
Bir gün sonra Van Valisinin açıklaması oldu: “Efendim, ulaşamadığımız köyler
var.” dedi. Biz de çıkıp Sayın Bakana sorduk: “Sayın Bakan, biz sizin sözünüze
güveniyoruz, sizin sözünüze inanıyoruz ama Valinin yaptığı açıklama neyin
nesi?” 
Şimdi, polemik konusu edilen birçok sorun
var ama hakikaten biz onun polemik konusu olmaktan çıkarılmasını istiyoruz. Van
-maazallah, Allah göstermesin- “İstanbul’da bir deprem olursa müdahale
kabiliyetimiz ne kadardır?” diye onun ölçümü için kobay kent olarak orada uygulama
baş gösterildi. Sayın Bakan kendisi ifade etti: “Kapasitemizi görmek için.”
Kapasitenizi niye görecektiniz? Van depreminde niye ihtiyaç duydunuz o kapasite
ölçümüne? “Maazallah, İstanbul’da bir deprem olursa reflekslerimiz nelerdir onu
bilelim.” diye. 
Değerli arkadaşlarım, bugün bile Van’da yardım eden yardım
kuruluşlarıyla ilgili Valilik raporlar yayınlıyor, Barış ve Demokrasi Partisinin, ki mevcut durumda Van’ın her mahallesinde
kümeler hâlinde belediyelerimiz acil durum çadırları kurmuş, acil müdahale
çadırları kurmuş ve orada insanlara yardım ediyor, Van Valiliği yayınladığı
raporda hâlâ “Barış ve Demokrasi Partili belediyeler de buraya yardımda
bulunmuştur.” demeyi kendine yediremiyor. Böyle bir ifadeden imtina ediyor. 
Değerli arkadaşlarım, Van üzerine çok tartışmalar yapılacak. Sayın
Bakan da çıktığında eminim ki bu konuya değinecek ve Van’ın durumuna ilişkin
gerçek tablo bugün nedir bizimle paylaşacak. Öğreneceğiz, hakikaten de öğrenmek
istiyoruz ama iki önemli şeye dikkat çekmek istiyoruz: Değerli arkadaşlar,
Erciş’in il olması Van’ın sorunlarını çözmez. Dolayısıyla bu teklife, bu
öneriye sıcak bakmadığımızı ilk günden itibaren ifade ettik. Bu tablo
içerisinde Van’ın büyükşehir olacağını ilan etmek de gerçekçi değildir. Yine
soruna çözüm olmaz, buna da mesafeliyiz. Van’ın sorununu gerçekçi bir zeminde
tartışmamız gerekir diye düşünüyoruz. 
Sayın Atalay için Meclis gündemine getirilen gensoru önergesine
karşı olduğumuzu da ifade ettik çünkü Van’ın politik mülahazaların malzemesi
yapılmasını da istemiyoruz, arzulamıyoruz. Farklı zeminlerde birbirimizle
tartışırız, varsa eleştirimizi de sonuna kadar yaparız ama insani bir durumu
politik mülahazanın malzemesi yapmayız, buna taraf olmayız en azından.
Dolayısıyla, eğer bugüne kadar Van afet bölgesi ilan edilmemişse, bu Hükûmetin
ayıbıdır. Yasal olarak, 7 üstü depremlerde deprem felaketi yaşayan bölgeler
afet bölgesidir değerli arkadaşlarım ama afet bölgesi ilan edilmedi. Hadi, her
söylenen sözden nem kapmayalım ama Sayın Başbakan çok açık, net söyledi: “Afet
bölgesi ilan etmemizi istiyorlar. Nedenini size söyleyeyim değerli
vatandaşlarım çünkü belediyelere çok para vermek durumunda kalacağız, onlar da
malum yerlere aktaracaklar.” diyor. Yenilir, yutulur cinsten laflar değil
değerli arkadaşlarım, yenilir, yutulur cinsten laflar değil bunlar. Evet,
siyaset yapıyoruz, birbirimizi eleştireceğiz, rekabet edeceğiz ama bu lafları
da, insani durumlar üzerine, sarf etmememiz gerekiyor. Herhangi bir belediyemiz
bir yere tek kuruş para göndermişse -ki her gün inceliyorsunuz- cezasını
kesersiniz.
(Mikrofon otomatik cihaz tarafından kapatıldı)
ADİL KURT (Devamla) – Sayın Başkan, sanırım süreler bitti. Bu
konuyu herhâlde çok tartışmak durumunda kalacağız.
Hepinize saygılarımı sunuyorum. (BDP sıralarından alkışlar)
BAŞKAN – Teşekkür ediyorum Sayın Kurt.
Barış ve Demokrasi Partisi Grubu adına üçüncü konuşmacı Altan Tan,
Diyarbakır Milletvekili.
Buyurun Sayın Tan.
BDP GRUBU ADINA ALTAN TAN (Diyarbakır) – Sayın Başkan, sevgili
arkadaşlar; bugün diyanet işleriyle ilgili bir sunumda bulunacağım.
Sevgili arkadaşlar, din-devlet ilişkileri tarihin ilk
dönemlerinden beri en fazla tartışılan, iktidarları belirleyen, toplumda büyük
çalkantılar meydana getiren meselelerin başında yer alıyor. Çok kısa olarak bir
tarifle başlayacağım. Bir ilkokul talebesine bile sorsanız “Teokrasi nedir?”
“Teokrasi, devletin dinin emrinde olmasıdır.” diyecek. Yine aynı ilkokul
öğrencisi “Laiklik nedir?” sorusuna ise şu cevabı verecek: “Din ve devlet
işlerinin birbirinden ayrılması.” Peki, dinin devletin emrinde olmasıyla ilgili
bir izahat var mı? Maalesef yok. Ama tarih boyunca en büyük tartışma ve
dinlerin felaketi -bunun altını çizerek tekrar ifade edilmesi gerektiğini
söylüyorum- dinin, devletin veya statükonun, güçlerin
emrine girmesi olmuştur. Çok uzun uzadıya bir dünya tarihi anlatacak değilim,
hızla bugüne geleceğim. 
İlk büyük felaket Yahudilikte olmuştur. Yahudi hahamlar
faizcilikten, bankerlikten, kendi yargı yetkilerini kötüye kullanmaya kadar her
türlü ilişkileri azıtma noktasına getirdiklerinde Hazreti İsa gelmiştir ve
Hazreti İsa’nın esas görevi Yahudi şeriatını aslına döndürmektir. Ama maalesef
aynı felaket Hristiyanlığın da başına gelmiştir. Milattan sonra 313 yılında
Milano fermanıyla Hristiyanlık din olarak kabul edilmiştir Roma İmparatorluğu
tarafından, tanınmıştır ama o güne kadar gladyatörlere parçalatılan
Hristiyanlar ve Hristiyanlık akidesi maalesef Roma’nın putperest, pagan inancı
içerisinde orijinalitesini kaybetmiştir. 
İslam tarihinde ise bu acı tecrübeler Emeviler döneminde başlar.
İlk olarak düzenli orduların kurulması, dinin devletin emrine girmesi,
iktidarın, sultanın, padişahın, kralın görüşleri doğrultusunda bir formata
girmesi Muaviye’den itibaren Yezid dönemi ve ondan sonra Abbasi döneminde de
devam eder. Buna bütün İslam âlimleri karşı çıkarlar. İmamıazam resmî görevi
kabul etmez Abbasi halifesinin, “Bu haramdır.” der ve işkence altında ölür.
İmamı Şafii’nin başına gelen aynı şeydir, İmamı Hanbel’in başına gelen aynı
şeydir, İmamı Malik yine aynı şekilde “Zorla alınan biat biat değildir.”
fetvasını verince mevcut kendine halife diyen padişah gayrimeşru duruma düşer
ve İmamı Malik’in bir kolu sakatlanır işkencede.
İmamı Gazali Selçuklu Sultanı Sencer’in davetine katılmaz ve
saraya sultanların sofrasına oturmaz. Caferi Sadık ve 12 imam da yine Şii
akidesinde ve fıkhında aynı yolu takip ederler. 
Dinin imparatorun emrinde olduğu en önemli örneklerden birisi
Bizans modelidir ve Selçuklu dönemi de dâhil resmî devletin emrinde bir
şeyhülislamlık makamı yok iken, Fatih Sultan Mehmet’ten sonra Yavuz Sultan
Selim ve Kanuni Sultan Süleyman dönemlerinde tam kurumlaşarak devletin emrinde
bir şeyhülislamlık kurumu meydana getirilir ve bu şeyhülislam sadrazamın da
altında bir statüye tabidir; yani padişah vardır, sadrazam, başbakan vardır ve
onun altında üçüncü sırada, onlara bağlı şeyhülislam vardır. Padişah ve sadrazam onu atar, istediği zaman azleder istediği
zaman şeyhülislamın da kellesi gidebilir.
“Dinin felaketi.” dedim. Niye dinin felaketi? Çünkü bağımsız, hür,
devletten, iktidardan, paradan, güçten ve mevkiden azade bir inanç olmayınca
egemenlerin istedikleri noktasında bir din ve fetva dönemi devreye girer. Bir
Osmanlı padişahı III. Mehmet 19 kardeşini katleder, buna da fetva alabilir. 
Yine, aynı şekilde cumhuriyetten sonraki dönemde de cumhuriyet
Osmanlının bu şeyhülislamlık makamını önce Evkaf Vekaleti,
bakanlığı olarak kurar sonra ise diyanet işleri teşkilatı kurulur. Bu, dinin
emrinde bir devlet anlayışıdır. Öyle bir din ki 1932’de ezan Türkçeleştirilir.
Dersim, Şeyh Sait, Ağrı olayları olur, on binlerce insan öldürülür, İskilipli
Atıf Hoca, Maşallah Ali Efendi idam edilir ama o dönemdeki Diyanet İşleri
Başkanından çıt çıkmaz, çıkamaz. 
Peki…
MUSTAFA ÖZTÜRK (Bursa) – Dinle alakası yok, şahıslarla ilgili.
ALTAN TAN (Devamla) – Neyle alakası var? Şahıslarla alakası. Bir
de AK PARTİ sıralarından söyleniyor. Çok ayıp.
MUSTAFA ÖZTÜRK (Bursa) – Din bunu emretmiyor.
ALTAN TAN (Devamla) – Din özgür olmazsa, devletin emrinde olursa,
işte Pir Sultan’ın başına gelen de gelir, Hızır paşalar gelir kendi hocasını
asar. Bu, Alevilikte de böyle, Şiilikte de böyle, Hristiyanlıkta da böyle,
Müslümanlıkta da böyle. Sizin alkışlamanız lazım beni. Bunları sizin için
söylüyorum. 
Dini devletin elinden çıkarınız. Diyanet İşleri Başkanlığı özerk
olsun çünkü Şeyh Edebali, İmam Gazeli, Şahı Nakşibendi, Ahmet Yesevi, Yunus
Emre, Muhiddin Arabi, mevlitin yazarı Süleyman Çelebi, bunların hiçbirisi
devletin emrinde çalışmadılar. Âlimin hür olması lazım. Dinin
özgür olması lazım. Onun içindir ki bugün bizim ısrarla savunduğumuz ve
söylediğimiz, bugüne gelirsek, Diyanet İşleri Başkanlığı yeni düzenlemelerde
mutlaka din hizmetleri devletin herkese, bütün din, mezhep ve kurumlara,
cemaatlere eşit mesafede olduğu eğer laiklik savunuluyorsa, gerçek laiklik ve nötr anlamında olmalıdır. Din hizmeti sivil alana
bırakılmalıdır. Bu hizmeti görecek cemaatler, gruplar, kuruluşlar, mezhepler
özgürce çalışmalıdır ve bu noktada devlet bütün dinlere, mezheplere, inançlara
aynı mesafede olmalıdır.
Bugün bir düzenlemeye gidilirse, eğer Diyanet İşleri Başkanlığının
kaldırılarak doğru bir şekilde yeni bir modelin ihdas edilmesi eğer çok zor
geliyorsa, o hâlde bugünkü diyanet işleri yeniden düzenlenmelidir. Bu yeniden
düzenlenmede diyanet işlerini mutlaka din âlimlerinin… Bakın, din adamı da
demiyorum çünkü İslam’da bir ruhban sınıfı yok, tamamı seçmelidir. Diyanette
Şiilik, Alevilik, Şafiilikle ilgili hizmetler, bölümler olmalıdır çünkü bizim
Iğdır’da Şii kardeşlerimiz var Kars yöresinde, Kürt kardeşlerimizin büyük bir
kısmı Şafii, aynı şekilde ciddi bir Alevi nüfusumuz var. Diyanet bunların
tamamına hizmet vermelidir. Sadece bir mezhebin ve bir düşüncenin hizmetinde
kesinlikle olmamalıdır. Eğer bütçeden bir aktarım olacaksa -ki, doğru olan
birinci modelde tamamen sivil alana bırakılmasıdır- ama bütçeden bir destek
olacaksa bu destek de yine cemaatlerin ve inançların, dinlerin nüfus ve temsil
oranlarına göre eşit oranda olmalıdır, şahıs başına olmalıdır. 
Din eğitiminin önü açılmalıdır. Şimdi, cumhuriyetin en netameli
konularından birisi budur. Din eğitiminin önünün açılması ne demek? Çok açık
şunu söylüyorum: Cemevleri de açılmalıdır, Heybeliada Ruhban Okulu da
açılmalıdır; diğer Sünni bütün tarikatların ve cemaatlerin çalışmaları da yine
-bugün illegal, gayriresmî, iç içe olan- legal bir şekilde olmalı ve serbest
bırakılmalıdır. 
Hiçbir devletin, bir dinin kendi eğitimini, YÖK’e göre, Millî
Eğitim Bakanlığına göre müfredatını belirleme yetkisi yoktur. Yani isteyen
istediği tefsiri, hadisi, fıkhı, istediği kitabı okutur, isteyen Hristiyan,
Yahudi, Alevi, Şii veya başka bir inanca mensup bir cemaatte yine kendi
müfredatını kendisi belirler çünkü bu bir özel alandır. 
Şafiilikle ilgili mevzuda da yine en önemli noktalardan birisi,
bugün, Türkiye’nin yaklaşık yüzde 20’si, 25’i Şafii iken bu konuda ciddi
sıkıntılar yaşanmaktadır. En büyük Şafii âlimlerinden büyük din âlimi Saidi
Kürdi, Saidi Nursi uzunca bir dönem cuma namazlarına gitmemiştir. Yani çok az
kimsenin bildiği bir konudur belki. Bazen gitmiştir cuma namazlarına, hayatının
bu son dönemlerini kastediyorum, kırk yıllık dönemi kastediyorum. Sorulmuştur:
“Niye gitmiyorsun?” Şunu söylemiştir: “Ben Şafii’yim. Kırk kişinin cuma
namazında Fatiha Suresini okuması lazım. Hanefi mezhebine göre camilerde
kıldırılıyor. Ben, o Fatiha’yı imamdan sonra yetiştiremiyorum.” Bu kendi
eserlerinde var. Bir başka örnek: Yine kendi arkadaşlarıyla ayrı cuma namazı
kılmak istemiştir, jandarmalar, polisler basmıştır. Bu olaylarla ilgili
takibatı vardır. Mektubat adlı kitabına da başvurabilirsiniz. Bunlar tevatür
veya dedikodu değil. 
Dolayısıyla, özet olarak konuyu toparlarsak, bugün, dinin tamamen
kendi asli mecrasında, hangi din olursa olsun -tekrar söylüyorum- hangi mezhep
olursa olsun, devletten ayrı, özgür, kendi inancına, akidesine göre serbest
olması lazım, kendi eğitimini, müfredatını kendisinin belirlemesi lazım, kendi
ibadetlerini ve ritüellerini de kendi inancına ve
geleneklerine göre kendisi uygulaması lazım. Ki Saidi Nursi, kendisine yapılan
bu müdahaleyi, yine kendi tabiriyle bir cinayet olarak tabir ediyor,
arkadaşlarıyla kıldığı cuma namazına yapılan müdahaleyi. Aynı şeyler
Hristiyanlar ve Yahudiler için de tabii ki uygulanmalıdır. Dediğimiz gibi,
devlet nötr bir durumda kalmalıdır. 
Bugünle alakalı olarak da, bugün en büyük sorunlardan birisi, dinî,
İslami hiçbir engel yok iken Kürtçe vaaz verilememektir camilerde. Hâlbuki bin
dört yüz yıllık İslam tarihi boyunca Kürtçe, Zazaca, Arapça, Çerkezce, Çeçence,
Boşnakça, Arnavutça kim hangi dili ne kadar anlıyorsa o bölgelerde o dille vaaz
verilmiştir. Bunun önünde dinen hiçbir engel yoktur. Diyanet İşleri
Başkanlığını da eğer böyle bir engel varsa fetvasını açıklamaya davet ediyorum.

Diyanet İşleri Başkanlığı, devletin emrinde bir kurum olduğu
müddetçe tabii ki serbest olarak konuşamamakta, İslam dininden anladığını tam
olarak ifade edememekte; çok büyük bir kadrosu, Türkiye’nin en büyük kadrosu ve
en büyük bütçesine sahip olmasına rağmen de yeteri kadar hizmet maalesef
verememektedir. 
Yayınlar konusunda ciddi sıkıntılar vardır. İslam tarihi boyunca
on binlerce cilt klasiğin, maalesef bu kadar büyük bütçeye rağmen, çok az bir
kısmı henüz İslam toplumunun, Müslüman kardeşlerimizin hizmetine
sunulabilmiştir. Zaten Şii kaynaklarıyla ilgili neredeyse yok mesabesinde bir
çalışma vardır. Çünkü Şiilerin de kendine göre çok ciddi kaynakları, hadiste,
tefsirde, kelamda ciddi eserleri vardır. 
Yine aynı şekilde, İslam dininin temsilcisi olduğunu söyleyen din
âlimleri, hiçbir toplumsal, hiçbir ekonomik, hiçbir ciddi meselede tarafsız
kalamazlar çünkü Peygamber Efendimiz (Sallallahu
Aleyhi Vesellem’in ifadesiyle, bir hadisiyle âlimler enbiyaların
varisleridirler. Bugün memleketimizin en büyük sorunlarından biri olan Kürt
sorunuyla da ilgili bütün İslam âlimlerinin kavimlerin haklarıyla ilgili
söyledikleri üçtür. Bütün kavimler, Arnavut, Boşnak, Kürt, Arap, Türk, Laz,
Çeçen, Gürcü, Pomak üç hakkını kullanabilir. 
1)  Ana dille eğitimin önünde
hiçbir engel olmaz.
2)  Bu dili kamusal alanda
kullanabilir.
3)  Yönetime katılma iradesi
vardır. Müslüman Müslüman’ın zimmisi yani ayrıcalıklı bir unsuru
-gayrimüslimler gibi- olmaz, olamaz. Hiçbir Müslüman diğer bir Müslüman’ın
zimmisi olamaz; siyasi olarak eşit haklara sahiptir, yönetime katılmada eşit
haklara sahiptir. Eğer bu konuda da söylediklerimde bir ihtilaf, çarpıtma veya
yanlışlık varsa yine Diyanet İşleri Başkanlığının bu tashihi yapmasını talep
ediyorum. 
Sevgili arkadaşlar, son olarak da Diyarbakır’la, bölgemizle ilgili
birkaç talebim var. Burada da sekiz aylık Kur’an kursunu veren kadın
arkadaşlarımıza ve fahri imamlara kadro verilmesi lazım. Bir de Diyarbakır’da
Diyanetin hiçbir ciddi kurumu yok. Şafiilikle ilgili bir enstitü kurulmasını,
ciddi ve büyük bir enstitü kurulmasını talep ediyorum. 
Hepinize saygılarımı, sevgilerimi sunuyorum. (BDP sıralarından
alkışlar) 
BAŞKAN – Teşekkür ediyorum Sayın Tan.
AK PARTİ Grubu adına birinci konuşmacı Muammer Güler.
Buyurun Sayın Güler. (AK PARTİ sıralarından alkışlar) 
AK PARTİ GRUBU ADINA MUAMMER GÜLER (Mardin) – Sayın Başkan, sayın
milletvekilleri; Kamu Düzeni Ve Güvenliği Müsteşarlığı bütçesi üzerinde AK
PARTİ Grubu adına görüşlerimi belirtmek üzere huzurlarınızdayım. Yüce
heyetinizi saygıyla selamlıyorum.
Terörle mücadelede koordinasyonu güçlendirmek üzere yeni bir
kurumsal yapılanmaya gidilmesi zorunluluğu göz önünde bulundurularak 17 Şubat
2010 tarihinde 5952 sayılı Kanun’la İçişleri Bakanlığının bağlı kuruluşu olarak
Kamu Düzeni ve Güvenliği Müsteşarlığı kurulmuştur. Kurucu Müsteşarı olarak
görev yapmaktan onur duyduğum Kamu Düzeni ve Güvenliği Müsteşarlığı 8 Temmuz
2011 tarihinde Başbakanlığa bağlanmıştır. Müsteşarlığın kuruluş amacının daha
etkin bir şekilde yerine getirilmesi ve koordinasyonun en üst seviyede
gerçekleşebilmesi açısından söz konusu bağlılık değişikliliğinin yararlı
sonuçlar getireceğine inanıyoruz. 
Kuruluş çalışmalarını tamamladığımız dönemi takiben Müsteşar
Vekilliğini yürüten Vali Niyazi Tanılır'a ve Müsteşarlık personeline değerli
çalışmaları ve katkıları nedeniyle teşekkür ediyor ve Müsteşarlığa, geçtiğimiz
günlerde asaleten atanan Büyükelçi Murat Özçelik'in, engin devlet deneyimi ve
kariyeri itibarıyla bu görevi en iyi şekilde yürüteceğine olan inancımızı
belirterek çalışmalarında başarılar diliyoruz.
Sayın Başkan, değerli milletvekilleri; kuruluş döneminde teşkilat
kanununun 6’ncı maddesine göre Terörle Mücadele Strateji Belgesi
hazırlanmıştır. Kanaatimizce Müsteşarlığın bu dönemdeki en önemli
faaliyetlerinden birisi bu olmuştur. Belge hazırlanırken ulusal ve uluslararası
strateji belgeleri ve eylem planlarından, sivil toplum örgütlerince hazırlanan
raporlardan, bilimsel araştırmalardan ve uzman değerlendirmelerinden
yararlanılmıştır. Bu belge doğrultusunda hazırlanacak eylem planı çalışmaları
da devam etmektedir.
Sayın Başkan, değerli milletvekilleri; sözlerimin bu bölümünde
Müsteşarlığın yapısı ve çalışmaları hakkındaki önerilerimizi de dile getirmek
istiyorum.
Kurumun ismi ve faaliyet alanı görsel medyada, dizilerde ve
özellikle sanal dünyada, sosyal paylaşım sitelerinde farklı örgütlerle ve
yapılanmalarla benzeştirilmekte ve olumsuz bir imaj yaratılmaktadır. Bu nedenle
kurumun gerçek görev ve misyonunun kamuoyuna doğru bir
biçimde anlatılması önem arz etmektedir.
Müsteşarlık daha sivil bir görünümle ve yeni bir yaklaşımla
sorunlara odaklanmalıdır.
Kanuni dayanağa sahip Terörle Mücadele Koordinasyon Kurulu
periyodik olarak toplanmalı ve daha işler hâle getirilmelidir. Bu meyanda,
henüz yasal bir zemini olmayan Terörle Mücadele Yüksek Kurulunun sekreteryası
da Müsteşarlıkça yürütülmelidir.
Müsteşarlığın görev alanı ile ilgili araştırma ve geliştirme projeleri
ile sosyal destek projelerine fon desteği verilmesine yönelik yasal
düzenlemeler yapılmalıdır.
Ayrıca Müsteşarlık uzmanlarına kariyer olarak meslek memurluğu
statüsü verilmeli ve kurumun geleceği açısından uzman yardımcısı olarak alınıp
yetiştirilmeleri sağlanmalıdır. 
Terörle mücadele konusunda fikir üretmesi gereken bir yer olan
Müsteşarlıkta nitelikli ve yeterli uzman sayısının artırılması gerekir. Bu
arada, geçici statüdeki uzmanlar kadroya geçirilmeli ve kurumun asli elemanı
hâline getirilmelidir. Müsteşarlık, terör ve güvenlik konularında çalışan
üniversite, enstitü ve düşünce kuruluşlarıyla daha etkin bir iş birliği
sağlamalı ve terör konusunda devletin bir düşünce kuruluşu gibi çalışmalıdır.
Yine kanunda öngörülen İstihbarat Değerlendirme Merkezine süratle işlerlik
kazandırılmalıdır. Müsteşarlık bünyesinde mülki idare amiri kökenli personelden
daha yoğun bir şekilde istifade edilmeli ve uygulamadan gelen idarecilerin
özellikle terörle mücadele alanındaki tecrübelerinden mutlaka yararlanılmalıdır.

Sayın Başkan, değerli milletvekilleri; son olarak ifade etmek
istediğim konu, Müsteşarlıkta kurulması öngörülen arşiv ve dokümantasyon
merkeziyle ilgilidir. Türkiye terörle uzun yıllardan beri meşguldür. Terörle
ilgili her türlü tespit ve çalışmaların, bu konudaki araştırmaların,
önerilerin, raporların, farklı kurumlardaki bilgilerin toplanacağı bir hafıza
merkezine, yani veri depolama ve yönetim merkezine ihtiyaç vardır. Bu merkezden
hem resmî kurumların hem de araştırmacıların yararlanacağı düşünüldüğünde,
merkezin önümüzdeki dönemde mutlaka hayata geçirilmesi gerekmektedir.
Sayın Başkan, değerli milletvekilleri; Kamu Düzeni ve Güvenliği
Müsteşarlığının 2012 yılı bütçesinin hayırlı olmasını ve Müsteşarlığın başarılı
çalışmalara imza atmasını diliyor, yüce heyetinizi tekrar saygıyla
selamlıyorum. (AK PARTİ sıralarından alkışlar)
BAŞKAN – Teşekkür ediyorum Sayın Güler.
AK PARTİ Grubu adına ikinci konuşmacı, Mustafa Bilici, Van
Milletvekili.
Buyurun Sayın Bilici. (AK PARTİ sıralarından alkışlar)
AK PARTİ GRUBU ADINA MUSTAFA BİLİCİ (Van) – Sayın Başkan, değerli
milletvekilleri; 2012 Yılı Merkezi Yönetim Bütçe Kanunu Tasarısı, Afet ve Acil
Durum Yönetimi Başkanlığı bütçesi üzerinde grubumuz adına söz almış
bulunmaktayım. Yüce heyetinizi saygıyla selamlıyorum.
Ülkemizde meydana gelen büyük depremler Türkiye’de afet yönetim
sisteminin gözden geçirilmesi ihtiyacını ortaya çıkarmış, yapılan araştırma ve
etütlerde dile getirilen öneriler ile 2003 Yılı Hükûmet Acil Eylem Planı’nda
yer almıştır. 5902 sayılı Afet ve Acil Durum Yönetimi
Başkanlığının Teşkilat ve Görevleri Hakkında Kanun’la, Başbakanlık Türkiye Acil
Durum Yönetimi Genel Müdürlüğü, İçişleri Bakanlığı Sivil Savunma Genel
Müdürlüğü ile Bayındırlık ve İskân Bakanlığı Afet İşleri Genel Müdürlüğü
kapatılarak merkezde Başbakanlığa bağlı olarak Afet ve Acil Durum Yönetimi
Başkanlığı kurulmuş ve nihayet ülkemizde yeni bir afet yönetim modeli
uygulanmaya konulmuştur. 
23 Kasım 2011 tarihinde Van’da meydana gelen deprem felaketinde
AFAD’ın hızlı ve etkin müdahalesi, deprem sonrası aldığı tedbirler, kurum ve
kuruluşlar arasında sağladığı koordinasyonla, kuruluş gerekçesinin ne kadar
haklı ve önemli olduğunu bir kez daha ortaya koymuştur. 
Bir kez daha acı gerçeğiyle yüzleştiğimiz deprem Van’da yıkıma,
can ve mal kaybına yol açmış, vatandaşlarımız için fiziksel, ekonomik ve sosyal
kayıplara neden olmuş, normal yaşamı ve insan faaliyetlerini kesintiye
uğratarak toplumu derinden etkilemiştir. Yaşadığımız deprem felaketinden
etkilenen vatandaşlarımızın hayatlarını kolaylaştıracak ve sıkıntılarını
hafifletecek bir dizi tedbirler alınmış ve bunlar Sayın Başbakanımız tarafından
kamuoyuyla paylaşılmıştır.
İDRİS BALUKEN (Bingöl) – Prefabrik ev yaptınız mı?
MUSTAFA BİLİCİ (Devamla) – Aynı şekilde, Van’ın yeniden inşa
edilmesi süreci süratle başlatılmış…
İDRİS BALUKEN (Bingöl) – Van’ın barınmasından biraz bahsedin.
MUSTAFA BİLİCİ (Devamla) – … yeni
yapılaşma alanları deprem riski göz önüne alınarak belirlenmiştir. Yaşadığımız
bu zor ve acı günleri, inanıyoruz ki ülkemizin bütün dinamikleriyle en kısa
süre içerisinde geride bırakacağız. Önemli olan husus ise, ülkemizin değişmez
gerçeği olan deprem riskinin farkında olarak yaşamak ve yaşam alanlarını bu
gerçeklerle yeniden inşa etmektir.
Deprem sonrası bugüne kadar görülmemiş bir şekilde bölgeye hızlı
bir müdahale gerçekleşmiştir. Eksikler olsa da bunlar kısa süre içerisinde
tespit edilerek süratle müdahale edilmiştir. Sayın Başbakanımız Van halkını
yalnız bırakmayarak deprem bölgesini iki kez ziyaret etmiş, vatandaşların
sıkıntılarını kendilerinden dinlemiş, çalışmaları bizzat yerinde incelemiştir. 
İDRİS BALUKEN (Bingöl) – Kaç tane prefabrik ev yaptınız? Onu bir
söyleyin bize. Van Milletvekilisiniz, onu bir söyleyin.
MUSTAFA BİLİCİ (Devamla) – Söyleyeyim, söyleyeyim.
Bu kürsüden, bir kez daha, depremde hayatını kaybetmiş
vatandaşlarımıza Allah’tan rahmet, yakınlarına sabır diliyorum. Van halkı
adına, sizlerin huzurunda, bu soğuk kış günlerinde sıcak kalpleriyle yardıma
koşan aziz milletimize de teşekkür ediyorum. 
HALUK EYİDOĞAN (İstanbul) – Gerçek sayısını söyleyin.
MUSTAFA BİLİCİ (Devamla) - Şu ana kadar deprem bölgesine barınma
amaçlı olarak 73.679 çadır, 7.907 yaşam konteyneri, 480 genel maksat çadırı,
260 prefabrik ev, 3.794 Mevlânâ evi gönderilmiş ve kurulumu tamamlanmıştır,
toplamda 22 bin konteyner kurulacaktır. 
Yine, Başbakan Yardımcısı Sayın Beşir Atalay sürekli Van’da hazır
bulunmuş, çalışmaları gözlemleyerek koordinasyon akışını hızlandırmıştır. Aynı
şekilde diğer kabine üyesi bakanlarımız da bizleri hiç yalnız bırakmamış, sürekli
deprem bölgesinde halkımızla beraber olmuşlardır. Türkiye Büyük Millet Meclisi
çatısı altında bulunan tüm milletvekillerine ilgi ve katkılarından dolayı Van
halkı adına teşekkürlerimi sunuyorum. Afet bilinci yüksek bir millet olma
yolunda herkesin, hepimizin yapacağı bir şeyler olduğuna inanıyorum. 
Bu vesileyle, görüşmekte olduğumuz 2012 yılı bütçesinin ülkemize,
milletimize hayırlı olmasını diliyor, saygılar sunuyorum. (AK PARTİ
sıralarından alkışlar)
BAŞKAN – Teşekkür ediyorum Sayın Bilici. 
AK PARTİ adına üçüncü konuşmacı Hasan Karal, Rize Milletvekili.
Buyurun Sayın Karal. (AK PARTİ sıralarından alkışlar)
AK PARTİ GRUBU ADINA HASAN KARAL (Rize) – Sayın Başkan, saygıdeğer
milletvekilleri; Diyanet İşleri Başkanlığı 2012 yılı bütçesi ile ilgili grubum
adına söz almış bulunuyorum. Hepinizi saygıyla selamlıyorum.
Değerli milletvekilleri, Diyanet İşleri Başkanlığı, Anayasa, kanun
ve diğer mevzuatla kendisine verilen görev ve yetkiler doğrultusunda, İslam
dininin inanç, ibadet ve ahlak esasları ile ilgili işleri yürüten, toplumu din
konusunda aydınlatan ve ibadet yerlerini yöneten bir kurumdur.
Diyanet İşleri Başkanlığının yurt içi ve yurt dışındaki
vatandaşlarımıza, soydaşlarımıza ve dindaşlarımıza yönelik irşat ve eğitim
hizmetleri, sadece dinî açıdan değil, millî, tarihî, sosyal ve kültürel
değerler açısından da önem arz etmektedir.
AK PARTİ İktidarı süreci ile Hükûmetimiz döneminde, kurum sadece
ülke içinde değil, dünya genelinde de görünür bir prestije
kavuşmuştur. Yurt içinde halkımızın, aydınlarımızın ve bilim insanlarımızın
kuruma olan teveccühleri somut bir şekilde görülmektedir. Atama veya
görevlendirme yoluyla yurt dışında vazife icra eden personelimize yönelik,
ilgili ülkelerin siyasi ve bürokratik temsilcilerinin, dinî idare
başkanlarının, sivil toplum kuruluşlarının, aynı şekilde üniversite
çevrelerinin gösterdiği ilgi ve alaka bu itibarın açık bir göstergesidir.
Sayın Başkan, değerli milletvekilleri; Diyanet işleri Başkanlığına
verilen asli görevlerden birisi de yaygın din eğitimi konusudur. Bu alanda
Kur'an kursları ve eğitim merkezleri fiziki ve eğitsel açıdan yeniden gözden
geçirilerek iyileştirme çalışmaları devam etmekte olup, gerek Kur'an
kurslarında gerekse hizmet içi eğitimlerde uygulanan programlar Hükûmetimiz
döneminde güncellenmiştir.
Kur'an kursları, toplumsal talepler sonucu ortaya çıkan hizmet
çeşitliliği göz önünde bulundurularak eğitim, öğretim ve sosyal etkinlikler
açısından geçmişte uygulanan yasaklar Hükûmetimiz döneminde kaldırılarak
yeniden yapılandırılmış ve daha da işlevsel hâle getirilmiştir
Başkanlığın yurt dışı hizmetlerini koordine etmek üzere hâlen 22
ülkede büyükelçiliklerin bünyesinde din hizmetleri müşavirliği ve 24
başkonsolosluk bünyesinde din hizmetleri ataşeliği bulunmaktadır.
Bugün Avrupa, Amerika ve Avustralya gibi ülkelerde yoğun olarak
karşılaştığımız insan profilini, 60'lı, 70'li, 80'li ve 90'!ı yıllarda bu
ülkelere yerleşmiş birinci ve ikinci kuşak orta yaş ve üstü vatandaşlarımız
değil, bulunduğu ülkeye daha fazla entegre olmuş, Batı
dillerini iyi bilen, kendi akranları ile meslek ve eğitim konusunda yakın
düzeyde bulunan üçüncü ve dördüncü kuşak gençler oluşturmaktadır. Kabul etmek
gerekir ki bu kitleye etkili bir din hizmeti sunabilmek öncekilere göre daha
zor ve karmaşıktır. Önceki kuşakların karşılaşmadığı problemlerle üçüncü ve
dördüncü kuşak soydaşlarımız karşılaşmaktadır. Bu aşamada bilgiye dayalı,
evrensel değerleri içselleştirmiş, hedef kitle ile sağlıklı iletişim yollarını
kullanan, donanımlı din görevlilerine ihtiyaç vardır. Bu nedenle Diyanet İşleri
Başkanlığı, yurt dışına gönderilecek personel için kriterlerini
yükseltmiş, mesela ilgili ülkenin şartlarına göre kısmen yüksek lisans yapmış
olma şartı getirilmiştir.
Hükûmetimiz olarak hedefimiz, soydaşlarımız ve insanlığın ihtiyaç
duyduğu her ülkeye din hizmeti sunmak ve çağlar üstü olan İslam'ı bütün
insanlığın doğru algılamasına vesile olacak çalışmalara destek olmaktır.
633 sayılı Diyanet İşleri Başkanlığı Kuruluş ve Görevleri Hakkında
Kanun'da 6002 sayılı Kanun'la yapılan değişikliklerle Diyanet İşleri Başkanlığı
yeniden yapılandırılmıştır. Parlamentoda grubu bulunan bütün siyasi partilerin
desteğiyle bu Kanun çıkmıştır. Ben bu vesileyle 23'üncü Dönem Parlamentosunda
bu Kanun'a destek veren bütün gruplarımıza huzurlarınızda teşekkür ediyorum.
Diyanet İşleri Başkanlığının asli görevlerinden birisi de hac ve
umre organizasyonlarını gerçekleştirmektir. Hükûmetimiz bu konudaki yoğun
talebi, ticari kazanç ve çıkar ilişkisine feda etmeksizin şeffaf ve objektif
ölçüler içinde karşılanması için azami özen göstermekte, büyük bir titizlikle
düzenleme ve planlama yapılmasına özen göstermektedir. AK PARTİ İktidarı süreç
içerisinde bu hizmetlerin önünü açarken birçok Müslüman ülke tarafından
izlenmekte ve takdir edilmektedir.
Sayın Başkan, değerli milletvekilleri; Diyanet İşleri
Başkanlığının 2012 yılı bütçesi, 2011 yılına göre yüzde 22,40 artırılarak 3
milyar 891 milyon 166 bin TL'ye yükseltilmiştir. 2012 yılı bütçe tasarısına
baktığımızda, tasarının yüzde 95,42'sini personel giderleri ile sosyal güvenlik
kurumlarına devlet primi giderleri oluşturmaktadır.
Son olarak, iktidar-muhalefet bütün siyasi partilerimizin üstüne
titrediği, zarar görmesini istemediği toplumumuzun mozaiği olan Diyanet İşleri
Başkanlığı 2012 yılı bütçesinin, milletimiz ve ülkemiz için hayırlara vesile
olmasını diliyor, yüce heyetinizi tekrar saygıyla selamlıyorum. (AK PARTİ
sıralarından alkışlar)
BAŞKAN – Teşekkür ediyorum Sayın Karal.
AK PARTİ Grubu adına dördüncü konuşmacı Mustafa Kabakcı, Konya
Milletvekili.
Buyurun Sayın Kabakcı. (AK PARTİ sıralarından alkışlar)
AK PARTİ GRUBU ADINA MUSTAFA KABAKCI (Konya) – Sayın Başkan,
değerli milletvekilleri; 2012 Mali Yılı Bütçe Kanunu Tasarısı’nda Türk
İşbirliği ve Koordinasyon Ajansı Başkanlığı bütçesi üzerine grubum adına söz
almış bulunmaktayım. Hepinizi saygıyla selamlıyorum.
TİKA, Sovyetler Birliği’nin dağılmasının ardından Orta Asya
cumhuriyetlerinin değişim, uyum ve kalkınma ihtiyaçlarına cevap vermek üzere
1992’de Ulusal Teknik Yardım Teşkilatı olarak kurulmuştur. Özellikle 2002
yılından sonra artan bir ivmeyle Türkiye'nin yurt dışında hayata geçirdiği
kalkınma, iş birliği ve acil insani yardımlar hamlesi ile TİKA etkinliğini ve
yaygınlığını arttırarak çalışmalarına devam etmektedir.
TİKA, kuruluşunun ilk yıllarında Kafkaslar ve Orta Asya ağırlıklı
bir çalışma alanına sahipken 2002’den sonra faaliyet coğrafyasını kardeş
devletler başta olmak üzere Balkanlar, Orta Asya ve Afrika’ya, kalkınma
yolundaki tüm ülkeleri kapsayacak şekilde genişletmiştir. 
İktidarımız döneminde Türk dış politikası büyük gelişme ve ivme
kazanmış, uluslararası platformda dikkatle izlenir hâle gelmiştir. Küresel
gelişmelere ve ulusal önceliklerimize paralel olarak Orta Asya, Kafkaslar, Orta
Doğu, Balkanlar ve Afrika’da yeni açılımlar gerçekleştirilmiştir. Dünyanın her
noktasını dikkatle izleyen kuşatıcı, bütünleştirici ve kardeş bir yaklaşım
benimsenmiştir. 
2004-2010 yılları arasında yapılan çalışmalar neticesinde
Türkiye'nin resmî kalkınma yardımlarının tutarı yaklaşık 1 milyar dolar
civarında gerçekleşmiştir. TİKA’nın bütçesi 2002 yılında 15 milyon dolar iken
2010 yılında genel bütçeden tahsis edilen ödeneklere ilaveten Başbakanlık ve
diğer kurumların bütçelerinden yapılan aktarımlarla birlikte 100 milyon doları
aşmaktadır. 2002 yılında TİKA program koordinasyon ofislerinin sayısı 12 iken
2010 yılında bu sayı yirmi beş ülkede 28 büroya ulaşmıştır. 
Değerli milletvekilleri, TİKA’nın yürütmüş olduğu projelere
beraberce göz atarsak, TİKA’nın Somali’de gıda krizine yönelik çalışmalarını,
Libya’da yeniden inşaat süreciyle ilgili katkılarını, Almatı’daki Talgar Kazak
Türk Lisesi'nin açılışını, Sudan Suakin Adası Osmanlı Dönemi tarihî eserler restorasyonu, Bulgaristan’da Razgrad Makbul İbrahim Paşa
Camisi restorasyonu, Afganistan’da Hoca Bahaeddin Veled, Mevlânâ Evi Medresesi
restorasyonu bunlardan sadece birkaçıdır. 
Faaliyet alanı olarak baktığımız zaman, sosyal altyapıların
genişlettirilmesi, ekonomik altyapıların geliştirilmesi, insani acil
yardımlarını, enformasyon, tanıtım ve yayın faaliyetlerini başlıca alanlar
olarak sayabiliriz. 
Bu projeler kapsamında 2010 yılında TİKA’nın çalışma yaptığı
bölgelerde gerçekleştirdiği proje sayısı 1.673’e ulaşmıştır. Bu projelerin
önemli bir kısmı ortak tarihî ve kültürel geçmişe sahibi olduğumuz Balkanlar,
Kafkaslar, Orta Asya, Orta Doğu bölgelerinde gerçekleştirilmiştir.
Yükselen ülke Türkiye, kültür coğrafyasının bütün noktalarında
faaliyetine, girişimlerine devam etmektedir. Biz, yaşadığımız daha önceki
dönemlerde yabancıların ülkemizin çeşitli bölgelerinde faaliyetlerde
bulunduğuna, kütüphaneler kurduğuna, sağlık ocakları açtığına şahit olduk.
Bunların o zamanki niyetlerini insani amaçlar olarak açıklarken sonradan
kardeşi kardeşe kırdırmak gibi bir niyetlerinin olduğunu fark ettik. TİKA, şu
anda kardeşi kardeşle buluşturma amacı doğrultusunda yoluna devam ediyor,
gelişmeye de, güçlenmeye de devam edecek. TİKA’nın bu seviyeye gelmesinde emeği
geçen başta Sayın Başbakanımıza, Dışişleri ve Devlet Bakanlarımıza, TİKA
Başkanımıza ve tüm çalışanlarına milletimiz adına teşekkür ediyorum.
Afganistan’a uzanarak Mevlânâ Evi’nin restorasyonunu
gerçekleştirmiş olan TİKA’nın Mevlânâ’ya yaptığı bu katkıyla bir başka şeyi de
gündeminize taşımak istiyorum: “Akıl aydınlık bir kandile benzer. Elbette 20
kandilin aydınlığı 1 kandilin aydınlığından daha fazladır.” diyerek âdeta
milletimizin ortak aklı olan yüce Meclisimizi işaret eden, bizlere seslenen
Hazreti Mevlânâ’nın 738’inci vuslat yıl dönümü törenleri vardır. Konya adına,
bütün vekillerimizi Konya’ya davet etmekten de şeref duyarım.
Sözlerime son verirken 2012 mali yılı bütçesinin hayırlı olmasını
diler, hepinizi saygıyla selamlarım. (AK PARTİ sıralarından alkışlar) 
BAŞKAN – Teşekkür ediyorum Sayın Kabakcı.
AK PARTİ Grubu adına beşinci konuşmacı Rıfat Sait, İzmir
Milletvekili.
Buyurun Sayın Sait. (AK PARTİ sıralarından alkışlar) 
AK PARTİ GRUBU ADINA RIFAT SAİT (İzmir) – Sayın Başkan, değerli
milletvekilleri; 2012 Yılı Merkezî Yönetim Bütçe Kanunu Tasarısı çerçevesinde
Yurtdışı Türkler ve Akraba Topluluklar Başkanlığı bütçesi üzerinde AK PARTİ
adına söz almış bulunmaktayım. Bu vesileyle yüce heyetinizi saygılarımla
selamlıyorum.
Ülkemiz, medeniyetlerin kesişim bölgesinde stratejik açıdan önemli
bir coğrafyada bulunmaktadır. Çoğunluğu bu coğrafyada olmak üzere, dünyanın
dört bir yanında 200 milyona yakın soydaş ve akraba topluluğumuz bulunmaktadır.
Bu konunun önemine binaen yurt dışında yaşayan vatandaşlarımız ve soydaşlarımız
ile ilgili konularda koordinasyon görevi yapmak üzere, her dönemde bir devlet
bakanlığı kurulmuştur.
Değerli milletvekilleri, Başkanlık kurulmadan
önce, bu konu ile ilgili çalışan, sayıları onu aşan, farklı bakanlıklara
bağlı kamu kurum ve kuruluşları bulunmaktaydı. Soydaşlarımız, kurumların
sunduğu hizmetlerin farklılık arz etmesinden dolayı çeşitli sorunlarla
karşılaşmaktaydılar. Bu sorunların çözümüne yönelik, tek bir çatı altında
toplanmış merkezî bir yapılanmanın olmayışı kurumsal hafızanın oluşmasını ve
hizmetlerin etkin bir şekilde sürdürülmesini engellemekteydi.
Yurt dışında yaşayan vatandaşlarımızla ilgili çalışmalar yapmak ve
sorunlarına çözüm üretmek, sosyal, kültürel ve ekonomik ilişkilerin bir plan
dâhilinde geliştirilmesini sağlamak, ülkemize gelen yabancı öğrencilerin
sorunlarına çözüm bulmak amacıyla, 24 Mart 2010 tarihinde kabul edilen 5978
sayılı Kanun’la Yurtdışı Türkler ve Akraba Topluluklar Başkanlığı kurulmuştur.
Ailesi 1956 yılında Kosova’dan Türkiye’ye göç etmiş bir Rumeli
Türk’ü olarak Yurtdışı Türkler ve Akraba Topluluklar Başkanlığına özel önem
veren bir milletvekiliyim. Bir gazeteci olarak da bu konuda birçok makalemiz
yayınlanmıştır.
Aslında Başkanlığın ilk temelleri Şubat 2010’da Sayın
Başbakanımızın da katılımıyla İstanbul'da 1.700 Türk dünyası sivil toplum
kuruluşu temsilcisi ve dünyanın çeşitli bölgelerinden katılan farklı
temsilcilerle yapılan toplantıda atılmıştır. Bu toplantıya ben de katılmıştım.
Başkanlık kurulduktan sonra, Ocak 2011 tarihinde İzmir’de, bizim
de organizasyonunun içinde olduğumuz Balkan Stratejik Araştırmalar Merkezi ve 9
Eylül Üniversitesinin ortak çalışmasıyla Başkanlık İzmir'de ilgili STK'lara
tanıtılmıştır.
Gelecekte Başkanlığın başlı başına bir bakanlığa dönüşebilecek
kadar önemli olduğunu düşünüyorum.
Başkanlığın kurulması ile birlikte, başta Avrupa olmak üzere
Amerika Birleşik Devletleri'nden Avustralya'ya kadar geniş bir coğrafyada
yaşayan soydaşlarımızın beklentilerini karşılama adına son derece önemli
adımlar atılmıştır.
Sayın Başkan, değerli milletvekilleri; Yurt Dışı Türkler ve Akraba
Topluluğu Başkanlığı 2010 ve 2011 yılında, yurt dışında yaşayan
vatandaşlarımıza yönelik anket uygulamaları, Almanya'ya göçün 50. yılı
etkinlikleri kapsamında Sayın Başbakanımızın Almanya'daki vatandaş buluşmaları,
Türk-Alman gençleri müzik topluluğu konseri, seçimlerde yurt dışında yaşayan
vatandaşlarımızın oy kullanabilmelerini sağlamak amacıyla gerekli yasa tasarılarının
hazırlanması, Türk vatandaşlarının
özel araçları ile Türkiye'de
bulunma sürelerinin altı aydan iki yıla çıkarılmaları, Avrasya'da İnşa Edilen
Kimlikler ve Türkiye Projesi, 1. İngiltere-Türk Eğitim Çalıştayı, Yurtdışında Yaşayan
Vatandaşımızın El Kitabı’nın basımı, yurt dışında görevlendirilen din
görevlileriyle ilgili seminer, yurt dışında yaşayan vatandaşlarımızın Okul Öncesi Eğitimde Çift
Dillilik ve Çok Kültürlülük Projesi çalışmaları ve bu kapsamda oluşturulan
eylem planı taslağı, Türkiye Cumhuriyeti ile Türk Akraba Toplulukları Sınavı
hazırlık kursları, sınavın Başkanlığımız koordinasyonunda yurt içinde yedi
ilde, yurt dışında ise on dört ülkede toplam on sekiz merkezde
gerçekleştirilmesi, Başkanlığın görev alanı ile ilgili bölgelerde kurulan sivil
toplum kuruluşlarının tespit edilmesi ve envanterlerinin çıkarılması, bunların
irtibat bilgilerinin oluşturulması
çalışmaları yapılmıştır. 
Başkanlığın 2012 ve daha sonrası için kısa, orta ve uzun vadede
yapılmasını düşündüğü birçok faaliyeti vardır. Ben süremin kısıtlılığı
nedeniyle onlardan bahsetmek istemiyorum. Ancak özetle şunu söylemek istiyorum:
Başkanlığın TİKA ve Yunus Emre Enstitüsü ile birlikte yurt dışında yaşayan
Türkiye Cumhuriyeti vatandaşlarına ve soydaşlarımıza yaptıkları ve yapacakları
güzel hizmetlerden dolayı kendilerini tebrik ediyor, başarılar diliyorum. 
Özellikle Başkanlığın evladı fatihan için çok değerli çalışmalar
yapacağını düşünüyorum. 
Yurt dışında yaşayan akraba ve soydaşlarımız açısından çok önemli
olan bu kurumun bütçesi vesilesiyle yaptığım konuşmama son verirken, yüce
heyetinizi ve dünyanın dört bir yanında bulunan Türk dünyası mensuplarını
saygıyla selamlıyorum. (AK PARTİ sıralarından alkışlar)
BAŞKAN – Teşekkür ediyorum Sayın Sait. 
AK PARTİ Grubu adına altıncı konuşmacı Ahmet Tevfik Uzun, Mersin
Milletvekili. 
Buyurun Sayın Uzun. (AK PARTİ sıralarından alkışlar)
AK PARTİ GRUBU ADINA AHMET TEVFİK UZUN (Mersin) – Sayın Başkan,
değerli milletvekilleri; 2012 Mali Yılı Bütçe Tasarısı görüşmelerinin üçüncü
turunda, Hazine Müsteşarlığı bütçesi hakkında AK PARTİ Grubu adına söz almış
bulunuyorum. Hepinizi saygıyla selamlıyorum. 
Kurumsal kökleri Osmanlı Devleti’nde Fatih Sultan Mehmet dönemine
kadar uzanan Hazine Müsteşarlığı, ekonomik kalkınmanın sağlanmasında öncü
kurumlarımızdan biridir. Ekonominin tüm aktörleriyle iş birliği içerisinde,
şeffaf, hesap verebilir ve etkin bir şekilde kamu mali varlık ve
yükümlülüklerini yönetme, ekonomik, finansal ve sektörel politikalar ile
düzenlemeleri oluşturma, uygulama, denetleme ve uluslararası ekonomik
ilişkilerin koordinasyonunu sağlama gibi fonksiyon ve görevleri vardır.
Değerli arkadaşlar, küresel finansal piyasalar son dört yıldır
dünyayı hem mali hem de sosyoekonomik açıdan ağır şekilde sarsan ciddi bir kriz
ile karşı karşıya kalmıştır. 
Hatırlarsınız, bu kriz IMF tarafından 1929 bunalımından sonraki en
büyük, Birleşmiş Milletler tarafından ise yüzyılın en büyük ekonomik krizi
olarak görülmüştür. Küresel ekonomide likidite şartları olumsuz bir çizgiye girmiş
ve risk algılamaları bozulmuştur. Risk algısında meydana gelen bu bozulma doğal
olarak kredi piyasalarında ciddi bir daralma yaşanmasına sebep olmuştur.
Türkiye bu küresel belirsizlik ortamında sağlam mali duruşu ile birçok ülkeden
olumlu yönde ayrışmıştır. 2002 yılından bu yana uygulanmakta olan yapısal
politikaların bir sonucu olarak kamu dengeleri Türkiye'de bir sorun teşkil
etmekten, kamu borcunun sürdürülebilirliği bir endişe kaynağı olmaktan
çıkmıştır. Bütçe göstergelerinde belirgin bir iyileşme sağlanmış, borçlanma
azalmıştır.
Kamu dengelerindeki iyileşmeye paralel olarak, AB tanımlı genel
borç yönetim stokunun gayrisafi yurt içi hasılaya oranı 2010 yılında yüzde 42,2
olmuştur. Bu oran 2002 yılında iktidara geldiğimizde yüzde 73,7’dir. Pek çok Avrupa
ülkesinde borçların sürdürülebilirliği konusunda endişeler artarken ve borç
stokunda orta vadede artışın devam etmesi beklenirken, Türkiye'de AB tanımlı
genel yönetim borç stokunun 2011 yılında yüzde 39,8; 2014 yılına kadar kademeli
olarak düşerek yüzde 32 olması tahmin edilmektedir.
Değerli milletvekilleri; ülkemizin dış borçlanma koşullarında da
olumlu gelişmeler yaşanmaktadır. 2011 yılı başında yapılan ABD doları cinsinden
otuz yıl vadeli tahvil ihracı bu vadede şimdiye kadar gerçekleştirdiğimiz en düşük
maliyetli işlem olmuştur. Ayrıca on yıl aradan sonra, 2011 yılında Japon yeni
piyasasında 180 milyar yen tutarında on yıl vadeli bir tahvil ihraç edilmiştir.
Değerli Başkan ve değerli milletvekilleri; Türkiye-Avrupa Birliği
Mali İşbirliği, 2007 yılında yürürlüğe konulan Katılım Öncesi Mali Yardım
Aracıyla yeni bir safhaya girmiştir. Söz konusu iş birliği kapsamında 2007-2013
dönemi için ülkemize tahsis edilen toplam fon miktarı 4,9 milyar avrodur.
Hazine Müsteşarlığının önemli bir görevi de portföyünde
bulunan kamu iktisadi teşebbüslerinin ve diğer kamu işletmelerinin pay
sahipliğinin gerektirdiği görev ve sorumlulukları yerine getirmektir. 2010
yılında 5,8 milyar olarak gerçekleşen KİT yatırım harcamalarının 2011 yılı sonu
itibarıyla 6,9 milyar TL'ye, 2012 yılında ise 9,1 milyar TL'ye ulaşması
öngörülmektedir. Bu artışta özellikle yüksek hızlı tren projesi yatırımları ve
derin deniz petrol arama ve sondaj yatırımlarının hız kazanması rol
oynayacaktır.
Çiftçilerimize yüzde sıfır ila yüzde 5 arasında verdiğimiz düşük
faizli kredilerle 2011 yılı Kasım ayı sonuna kadar yaklaşık 1 milyon 200 bin
çiftçimiz 19,8 milyar TL dolayında kredi kullanmışlardır.
Halk Bankası üzerinden yine esnaf ve sanatkarlarımıza
verilen düşük faizli krediler neticesinde de 5,5 milyar TL kredi
kullandırılmış, bunun neticesinde de bu 2011 yılının ilk on bir ayında da 245
bin esnafımız yararlanmıştır. 
Sayın Başkan, değerli milletvekilleri; dokuz senelik AK PARTİ
İktidarı döneminde tesis edilen güven, inşa edilen istikrar, büyük azim ve
gayretlerle elde edilen demokratik itibar, ülkemizin tüm meselelerini cesaretle
çözme iradesini gösteren bir siyasetin eseridir.
Ülkemizde bugün bir demokratik düzen kökleşmeye başlamışsa,
ekonomimiz dünyanın en istikrarlı büyüyen ekonomileri arasında yer aldıysa, global kriz karşısında şaşırtıcı bir mukavemet sergilediyse,
gelecek vizyonumuz sağlam adımlarla netleşmişse, bu başarının ana dinamiği hiç
şüphesiz, millet adına, milletle beraber ortaya konan ak siyasettir.
Hazine Müsteşarlığı bütçesinin hayırlı uğurlu olmasını diliyor,
hepinizi saygılar sunuyorum. (AK PARTİ sıralarından alkışlar)
BAŞKAN – Teşekkür ediyorum Sayın Uzun. 
AK PARTİ Grubu adına yedinci konuşmacı Ahmet Yeni, Samsun
Milletvekilli.
Buyurun Sayın Yeni. (AK PARTİ sıralarından alkışlar)
AK PARTİ GRUBU ADINA AHMET YENİ (Samsun) – Sayın Başkan, değerli
milletvekilleri; Bankacılık Düzenleme ve Denetleme Kurumunun 2012 yılı bütçesi
üzerinde Adalet ve Kalkınma Partisi ve şahsım adına söz almış bulunuyorum. Bu
vesileyle yüce heyetinizi saygıyla selamlıyorum.
Konuşmama başlarken bütçenin hazırlanmasında emeği geçen herkese
teşekkürlerimi arz ediyorum.
Sayın Başkan, değerli milletvekilleri; 2002 sonrasında Türk
bankacılık sektörü ciddi bir yeniden yapılanma döneminden geçmiştir. Bu dönemde
kamu bankaları yeniden yapılandırılmış, düzenleyici ve denetleyici çerçeve
sağlamlaştırılmıştır. Sektörün sermaye tabanı güçlendirilmiş, problemli
bankaların sistemden çeşitli yöntemlerle uzaklaştırılması gibi yapısal
değişiklikler yapılmıştır.
Bu itibarla, 2005 yılında çıkarılan 5411 sayılı Bankacılık Kanunu
finansal istikrarın sağlanması, sektörün geliştirilmesi, tasarruf sahiplerinin
hak ve menfaatlerinin korunması açısından son derece önemli bir dönüm noktasını
teşkil etmektedir. 5411 sayılı Bankacılık Kanunu’na dayanılarak yapılan
düzenlemelerle sektörün düzenleme çerçevesi uluslararası alandaki en iyi
uygulamalarla uyumlaştırılmış ve Basel ilkeleri çerçevesinde belirlenen
standartlara uygun hâle getirilmiştir.
Tüm bunlar sayesinde bankacılık sektörü büyümeye başlamış,
krizlere karşı bağışıklık kazanmış bir duruma gelmiştir. Günümüzde pek çok
gelişmiş ülkelerin bankacılık sektörünün karşı karşıya kalmış olduğu
zafiyetler, AK PARTİ hükûmetlerinin vaktinde aldığı tedbir ve düzenlemeler
sayesinde Türk bankacılık sektörü için söz konusu olmamıştır. Bugün Türk
bankacılık sektörü dünyadaki birçok ülkeyle karşılaştırılamayacak kadar
önemlidir.
Sayın Başkan, değerli milletvekilleri; AK PARTİ hükûmetleri
döneminde bankacılık sektörümüzün öz kaynakları, net kârları, mevduat
miktarları, personel ve şube sayıları, kullandırılan bireysel, tarımsal ve
ticari krediler ve reel sektöre verilen destek sürekli artış göstermiş,
takipteki kredi oranları sürekli düşüş göstermiştir. 
Şimdi sizlerle paylaşacağım rakamlar, Türk bankacılık sektörünün
kaydettiği büyümeyi net olarak ortaya koymaktadır.
2002 yılında 6.321 olan şube sayısı bugün 10.546'ya, 140 bin 879
olan personel sayısı 195 bin 250'ye yükselmiştir. 2002’den bugüne kadar 4.255
yeni şube açılmış, 54.371 kişiye iş imkânı sağlanmıştır bankacılık sektöründe. 
HASAN HÜSEYİN TÜRKOĞLU (Osmaniye) – Bankaların yüzde 56’sı
yabancılara ait. Bu nasıl iş ya!
AYKUT ERDOĞDU (İstanbul) – Ahmet Bey, kitapları merak ettik ya!
AHMET YENİ (Devamla) – Bankacılık sektörünün 2002 yılında 129
milyar dolar olan aktif toplamı Ekim 2011 itibariyle 697 milyar dolar düzeyine
ilerlemiştir.
Sayın Başkan, değerli milletvekilleri; kullandırılan bireysel,
tarımsal ve ticari kredilere baktığımızda da çok büyük artışların olduğunu
görüyoruz. 2011 yılında kredi artışı 2010 yılına göre yüzde 27 olmuştur. Bu
artış Halk Bankasında yüzde 30,3 tür.
Kredi miktarları artış göstermesine rağmen, 2002 yılında ortalama
yüzde 17 olan takipteki kredi miktarı, bugün itibarıyla yüzde 2'ye düşmüştür.
Bu miktar Ziraat Bankasında yüzde 1,3'tür. Takibe düşen krediler Avrupa
ülkelerinde çok daha yüksektir. 
Yine sermaye yeterliliği rasyosuna baktığımızda, yasal sınır yüzde
8, hedef yüzde 12 olmasına rağmen, bugünkü yüzde 16,6 seviyelerine ulaşmıştır.
Sayın Başkan, değerli milletvekilleri; dünya çeşitli krizlerle
sarsıldı. Bu krizler dünya bankacılık sektöründe yıkıcı etkiler oluşturmuştur.
Amerika Birleşik Devletleri’nde 400’ün üzerinde banka batmış, Avrupa ülkeleri
bu süreçte finans kesimine kaynak aktarmak zorunda kalmışlardır ve bütçelerine
ilave rakamlar gelmiştir. OECD ülkeleri arasında bankacılık sektörüne kaynak
aktarmayan tek ülke, evet, Türkiye Cumhuriyeti Hükûmetidir. 
Değerli milletvekilleri, dokuz yıldır bu bankaların denetimlerini
yapıyorum KİT Komisyonu alt komisyon başkanı olarak. Bugüne kadar çok şükürler
olsun hiç banka batmamış ve fona devredilmemiştir. 
AYKUT ERDOĞDU (İstanbul) – Vatandaş batırılmıştır. 
AHMET YENİ (Devamla) – Benim size şimdi bu kitapları anlatmaya
vaktim yok, nasıl anlatayım? (CHP ve MHP sıralarından gürültüler)
2002 öncesi batırılan bankaların kitaplarını her milletvekilinin
okumasını istirham ediyorum. Bir bakın, ülke 2002 öncesinde nasıl soyulmuştur.
İmar Bankası, Marmarabank, Bayındırbank, saymaya… (CHP sıralarından gürültüler)
ERKAN AKÇAY (Manisa) – O kitaptakileri 57’nci Hükûmete
borçlusunuz!
AHMET YENİ (Devamla) – Evet, 2000 öncesi, 2002 öncesi bu bankalar
batırılmıştır. 
AYKUT ERDOĞDU (İstanbul) – Vatandaş batırılmış, bankalar
satılmıştır. 
AHMET YENİ (Devamla) – Bizim dönemimizde hiçbir banka batmamış ve
fona devredilmemiştir. Onun için, yüce Türk milleti Adalet ve Kalkınma
Partisine “Yoluna devam.” diyor, her seçimde…
(Mikrofon otomatik cihaz tarafından kapatıldı) 
AHMET YENİ (Devamla) - …oylarını artırarak devam ediyor. 
İşte, siyasi ve ekonomik istikrar devam ettikçe hem bankalarımız
hem milletimiz kazanmaya devam edecek.
BAŞKAN – Sayın Yeni, lütfen… Lütfen…
AHMET YENİ (Devamla) – Hepinize saygılar sunuyorum. (AK PARTİ
sıralarından alkışlar)
AYKUT ERDOĞDU (İstanbul) – O kitaplar ne içindi?
MUHARREM İNCE (Yalova) – Ama bak, fotoğraf çektirmek okumuş adam
imajı veriyor! Tahsilli adam, okumuş adam! 
BAŞKAN – AK PARTİ Grubu adına sekizinci konuşmacı Recai Berber,
Manisa Milletvekili.
Buyurun Sayın Berber. (AK PARTİ sıralarından alkışlar)
AK PARTİ GRUBU ADINA RECAİ BERBER (Manisa) – Sayın Başkan, değerli
milletvekilleri; 2012 Yılı Merkezî Yönetim Bütçe Kanunu Tasarısı’nın Sermaye
Piyasası Kurulunun 2012 yılı bütçesi üzerinde AK PARTİ Grubu adına söz almış
bulunuyorum. Yüce heyetinizi saygıyla selamlıyorum. 
Sermaye Piyasası Kurulu, tasarrufların menkul kıymetlere
yatırılarak iktisadi kalkınmaya etkin ve yaygın bir şekilde aktarılmasını
sağlamak ve sermaye piyasasının güven, açıklık ve kararlılık içinde
çalışmasını, tasarruf sahiplerinin hak ve menfaatlerinin korunmasını düzenlemek
ve denetlemek amacıyla 1981 yılında çıkarılan 2499 sayılı Kanun’la kurulan
bağımsız, idari ve mali özerkliğe sahip ilk kuruldur. 
Değerli milletvekilleri, SPK, sermaye piyasasının gerek arz
gerekse talep tarafını genişleterek piyasalarda araç çeşitliliğini ve halka
açık şirketlerin sayısını artırmaya, özel sektör borçlanma araçlarını,
piyasalarını geliştirmeye yönelik olarak birçok çalışma gerçekleştirmiştir. 
Piyasalardaki büyüklükleri ve çeşitliliği artırmanın yanında,
yatırımcıların haklarını korumaya ve piyasalardaki şeffaflığı da artırmaya
yönelik çeşitli yeni düzenlemeler getirmiştir. Son dönemde, özellikle ikinci el
piyasalarda manipülasyonu önlemeye yönelik olarak
birçok yeni tedbir alınmıştır. 
Halka açılma süreçlerinin daha hızlı ve kolay hâle getirilmesine
yönelik olarak alınan tedbirlerle hem Türkiye'nin önde gelen şirketlerinin hem
de KOBİ’lerin halka açılmaya teşvik edilmesi amaçlanmıştır. SPK ve İMKB
tarafından sürdürülen halka arz seferberliği kapsamında borsamıza gelen
şirketlerde ciddi bir artış yaşanmıştır. Dünyadaki finansal krize rağmen, halka
açılan şirket sayısı 2010 yılında 22; 2011 yılında 25 olarak gerçekleşmiştir.
Öte yandan, şu anda yatırım fonlarımızın büyüklüğü yaklaşık olarak 31 milyar
TL, emekli yatırım fonları ise 11 milyar TL civarında bir büyüklüğe ulaşmıştır.

Değerli milletvekilleri, nominal ve reel
faizlerin oranlarındaki düşüş sebebiyle sermaye piyasalarına yerli yatırımcı
ilgisi her geçen gün artmaktadır. Hisse senedi, yatırım fonu ve benzeri sermaye
araçlarının toplam bakiyeli yatırımcı sayısı kasım ayında 2 milyon 470 bin
iken, yaklaşık olarak 200 bin artarak Kasım 2011’de 3 milyon 670 bin civarına
yükselmiştir. Son bir yıl içinde özel sektör tahvillerine yatırım yapan kişi
sayısı 100 bin, hisse senetlerine yatırım yapan yerli yatırımcı sayısı 60
bindir. 
Ülkemiz, sermaye piyasaları, yaşanan dünya çapında krize rağmen,
İstanbul Uluslararası Finans Merkezi hedefi doğrultusunda doğru rotada
ilerleyişini sürdürmektedir. Son yıllarda artan halka arzlarla beraber İMKB’de
işlem gören şirket sayısının 360’ı aştığını ve bu şirketlerin piyasa değerinin
300 milyar dolara yaklaştığını görmek memnuniyet verici olsa da bu durum
ülkemiz açısından yeterli değildir. Daha çok şirketimizin sermaye piyasası aracılığıyla
kaynak temin etmesini ve sermayenin daha geniş bir tabana yayılmasını arzu
ediyoruz. 
Son yıllarda sermaye piyasası mevzuatında yapılan değişikliklerle
piyasamıza aracı kuruluş varantı, kira sertifikası gibi birçok yeni enstrüman da kazandırılmıştır. Bilindiği üzere, İMKB’de
işlem gören hisse senetlerinin yüzde 60’ından fazlası yabancı elindedir. Bu
rakam, bir yandan yabancı yatırımcıların ülkemize ilişkin güvenini ve olumlu
beklentilerini yansıtırken, diğer yandan sermaye piyasamıza olan iç talepteki
darlığa da işaret etmektedir. 
Ülkemiz sermaye piyasalarının küresel piyasalara entegrasyonunu hızlandırmaya yönelik olarak özellikle
küresel piyasalarda güvenirliği yüksek şirketler ve kurumlarca İMKB’de yabancı
sermaye piyasa araçlarının ihraç edilmesini teminen SPK tarafından yeni bir
tebliğ yayımlanmış ve bu tebliğin yürürlüğe girmesinin ardından, ilk kez
yabancı bir şirketin hisse senetleri borsamızda işlem görmeye başlamıştır. 
Sermaye Piyasası Kurulunun, Uluslararası Menkul Kıymetler Örgütü
(IOSCO) çalışmaları çerçevesinde gerek bölge coğrafyasında yer alan ülkelerde
gerekse gelişmekte olan piyasalarda önümüzdeki dönemde çok daha sıkı iş birliği
gerçekleştirmesi gerektiğini düşünüyoruz. 
Ayrıca, ülkemizin üyesi bulunduğu ve çalışmalarına katkı sağladığı
uluslararası oluşumların benimsediği uluslararası standartların uygulanmasında
öncü olunması Kurulun önümüzdeki dönem planları arasındadır. Bu çerçevede,
özelikle OECD ve Dünya Bankasıyla ortak projeler gerçekleştirilmesi
hedeflenmektedir. 
Değerli milletvekilleri, son olarak bu yıl İMKB’de kotasyon
şartlarını sağlayamayan ancak gelişme ve büyüme potansiyeline sahip şirketlerin
sermaye piyasalarından fon sağlamak amacıyla ihraç edecekleri menkul
kıymetlerin işlem göreceği yeni bir piyasa kuruldu. İMKB bünyesinde ayrı bir
piyasa olarak kurulan Gelişen İşletmeler Piyasasında KOBİ’ler bu yıl işlem
görmeye başlamıştır. 
Değerli milletvekilleri, SPK Kanunu’yla ilgili de çok ciddi bir
çalışma var, temennimiz bir an önce Sermaye Piyasası Kanunu’nun da yüce Meclisimize
gelmesidir. 
(Mikrofon otomatik cihaz tarafından kapatıldı) 
RECAİ BERBER (Devamla) – Sözlerime son verirken, 2012 yılı
bütçesinin hayırlı olmasını diliyor, sizleri ve aziz milletimizi saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ediyorum Sayın Berber. 
Milliyetçi Hareket Partisi Grubu adına ilk konuşmacı Hasan Hüseyin
Türkoğlu, Osmaniye Milletvekili.
Buyurun Sayın Türkoğlu. (MHP sıralarından alkışlar) 
MHP GRUBU ADINA HASAN HÜSEYİN TÜRKOĞLU (Osmaniye) - Sayın Başkan,
Türk milletinin saygıdeğer milletvekilleri; 2012 Yılı Merkezi Yönetim Bütçe
Kanun Tasarısı ile 2010 Yılı Merkezi Yönetim Kesin Hesap Kanunu Tasarısı
görüşmeleri kapsamında Kamu Düzeni ve Güvenliği Müsteşarlığı ve Afet ve Acil
Durum Yönetimi Başkanlığı bütçe ve kesin hesabı üzerine Milliyetçi Hareket
Partisi Grubu adına söz almış bulunmaktayım. Yüce heyetinizi saygıyla selamlıyorum.
 İçişleri Bakanlığı bağlı
kuruluşlarına ilave olarak 5952 sayılı Kanun’la Kamu Düzeni ve Güvenliği
Müsteşarlığı kurulmakla beraber, 08/07/2011 tarihinde yapılan değişiklikle bu kuruluşun
bağlılığı Başbakanlık olarak değiştirilmiştir.
 Kamu Düzeni ve Güvenliği
Müsteşarlığının amacı, terörle mücadeleye ilişkin strateji ve politikayı
geliştirmek ve bu konuda ilgili kurum ve kuruluşlar arasında koordinasyonu
sağlamaktır. Kurum bünyesinde Terörle Mücadele Koordinasyon Kurulu, İstihbarat
Değerlendirme Merkezi gibi Türk devletinde son otuz yılda büyük acılara sebep
olmuş terör belasını ortadan kaldırmaya yönelik mekanizmalar getirilmiştir.
 AKP tarafından kurulmuş
bütün hükûmet programlarında, devletin hacim olarak küçültüleceği, merkezî
yönetimlerdeki gereksiz kuruluşların eleneceği, benzer işlevleri gören
yapıların birleştirileceği ifade edilmiştir. Ancak dokuz yılı aşan AKP hükûmetlerinde
gördük ki devletin hacimsel olarak küçülmesini bırakın, yeni kurumlar ihdas
edilmek suretiyle şişkinlik daha da arttırılmıştır. 
Örneğin, Başbakanlıkta iç güvenlik, dış güvenlik, terörle mücadele
gibi konularda araştırmalar, toplantılar yapmak görevini ve bu konularda
koordinasyonu sağlamak fonksiyonunu icra etmek üzere Güvenlik İşleri Genel
Müdürlüğü ihdas edilmiştir. Bugün bütçesi hakkında görüşlerimizi arz ettiğimiz
Kamu Düzeni ve Güvenliği Müsteşarlığı da sözüm ona benzer işleri yapan
kurumların birleştirilmesi yerine, tersine ortaya çıkan bir kurumdur.
 Bu çerçevede ifade
edebilirim ki AKP hükûmetleri öncesinde var olan, benzer ya da aynı görevleri
yapan kurumlarda bir azalma olmamış, bilakis artış olmuştur. 
Söz konusu Müsteşarlıkla ilgili ifade edebilirim ki henüz terörle
mücadele konusunda herhangi bir koordinasyon başarısı ya da kanunda öngörülen
İstihbarat Değerlendirme Merkezinin işlev kazandığına dair herhangi bir bilgi,
belge de mevcut değildir. 
Bunlara ilave olarak Kamu Düzeni ve Güvenliği Müsteşarlığının
başına iç güvenlikle ilgili bilgi birikimi olan, terörle mücadeleyi ve mücadele
eden kurumları tanıyan valiler yerine bir büyükelçinin atanması da
şaşkınlığımıza vesile olmuştur. 
AKP hükûmetleri bugüne kadar yaptığı plansız, hesapsız, deneme
yanılma yöntemiyle ya da el yordamıyla devlete şekil verme ve kadrolaşma
niyetleri yerine, gerçekten hizmeti ve Türk milletinin çıkarlarını hedefleyen
yapılanmaya yönelmelidirler.
Sayın Başkan, Türk milletinin saygıdeğer milletvekilleri,
Milliyetçi Hareket Partisi görüşlerini aktaracağım bir diğer kurum da Afet ve
Acil Durum Yönetimi Başkanlığıdır.
2009 yılında AKP İktidarı tarafından Sivil Savunma Genel
Müdürlüğü, Başbakanlık Acil Durum Yönetimi Başkanlığı, mülga Bayındırlık ve
İskân Bakanlığına bağlı Afet İşleri Genel Müdürlüğü kapatılarak, afetlerle
mücadele amacıyla oluşturulan Başbakanlık Afet ve Acil Durum Yönetimi
Başkanlığı 5902 sayılı Kanun’la ihdas edilmiştir. 
Bu Kanun’un görüşülmesi sırasında Mecliste gurubumuzca ifade
edilen bütün öneriler, maalesef kabul görmemiştir. Afetler
gibi toplumun tüm kesimlerini ilgilendiren bir konuda siyasi amaç güdülerek
gurubumuz görüş ve önerileri dikkate alınmaksızın oluşturulan bu kurum,
yaklaşık olarak geçen üç yıllık zaman dilimi içerisinde Rize ve Giresun’da
meydana gelen sel felaketleriyle, Elâzığ, Kütahya-Simav ve son olarak Van
depremlerinde ilk yardım, müdahale, sevk, idare ve koordinasyonda gösterdiği
zafiyet, Hükûmetin bu konuda gösterdiği aymazlığı hepinizin takdirlerine
bırakıyorum.
Bugün AKP İktidarı tarafından uygulanan politikalar sonucu ülkemiz
planlama, kentleşme, yapılaşma ve denetim konularında bilim ve mühendisliğe
aykırı uygulamalar ve rant politikaları nedeniyle bir
afet ülkesine dönüşmüştür. Gerçekte hepsi birer doğa olayı olan deprem, heyelan,
çığ, kaya düşmesi, su baskını gibi olaylar, bilinçsizce verilmiş yer seçimi
kararları, mühendislik verilerinden yoksun imar planları, mühendislik hizmeti görmemiş düşük
standartlardaki yapı üretimi ve denetimi süreciyle uygulanan sosyoekonomik politikalar
sonucu insani, sosyal ve ekonomik yıkımlara dönüşmektedir. 
Ülkemizde her depremden sonra olduğu gibi Van’da meydana gelen
depremden sonra da benzer olaylar tekrar yaşanmaya başlanmış, tartışmalar
çoğunlukla depreme kaynaklık eden fayların niteliği, büyüklüğü, merkez üssü,
konumu, oluşum mekanizması, odak derinliği, şiddeti ve şiddet dağılımı gibi
konular üzerinde yoğunlaşmıştır. Tüm bu tartışmaların yanı sıra ilk yardım,
müdahale, sevk, idare ve koordinasyon konularında da önemli sorunlar ve zafiyet
yaşanmıştır. Yıllardan beri yaşanan bu olumsuzlukların çözümü konusunda AKP
İktidarı sorumluluklarını yerine getirme yerine laf üretmeye devam etmiş,
düzenlenen onca şûralara, hazırlanan onca raporlara karşın maalesef ülkenin
planlama, kentleşme, yapılaşma ve yapı denetimine ilişkin konuların da herhangi
bir düzenleme yapmamıştır.
Bu sorunların çözümü için AKP İktidarı laf üretmeyi bırakmalı,
toplumsal, sosyal, kurumsal altyapımızın afetlere karşı dirençli hâle getirilmesi için
afet, imar, yapılaşma, kentleşme, yapı denetimi ve iskân kanunlarında gerekli
değişiklikleri hızlı bir şekilde yapmalıdır. Ayrıca, Afet ve Acil Durum
Yönetimi Başkanlığı, Başbakanın efelenmeleri sonucu oluşan krizlerin
finansmanını sağlama yerine, önceliğini afetlerle mücadeleye vermelidir.
Yaşanan her deprem sonucunda halkı korku ve paniğe sevk etmeden
bilgilendirmenin çok önemli olduğu hepimizin bildiği ve önem verdiği bir
konudur. Ancak, son Van depreminde bir sayın bakanın yaptığı açıklamalar ve
sonucunda yaşanan depremin neden olduğu can kayıpları hepimizi derinden
üzmüştür.
Kanun hükmünde kararnameler ile devleti dönüştürüp AKP’lileştiren
mevcut siyasi erk, TÜBİTAK’ın, üniversitelerin, kamu kurumlarının içini
boşaltmış, öyle ki depremin yeri, mekanizması, büyüklüğü, derinliği gibi
konularda halka doğru bilgi aktarması beklenen kurumlar ancak Amerikalı bir
kurumun büyüklüğü değiştirmesiyle, toplumun tüm kesimlerini hayal kırıklığına
uğratmıştır. Bu kurumların içinde bulunduğu durumun müsebbibi AKP
hükûmetleridir.
Öncelikle yapılması gereken işlerden birisi, AFAD’ın, görevi
koordinasyon olan Başbakanlıktan alınarak, acilen, icracı bir bakanlığa, en
uygunu olan İçişleri Bakanlığına bağlanması uygun olacaktır.
Van’da meydana gelen depremde de görüldüğü üzere, bir deprem
anında, 80-100 binanın göçmesi durumunda bile ülkemizdeki acil müdahale ekip
sayısının az ve yetersiz olduğu görülmüştür. Afet ve Acil Durum Yönetimi
Başkanlığında, arama-kurtarma ve müdahale ekip sayısı arttırılmalıdır. 
Van depremi sonucunda yaşanmış, hasar tespiti konusunda tecrübe
sahibi olmayan, sadece mühendis unvanıyla bulunan kişilerin sahada görevlendirilmesi maalesef
isabetsiz hasar tespitlerine sebep olmuş ve bunun sonucunda da 5,6’lık bir
dereceyle ortaya çıkan deprem sonucunda 40 civarında insanımız hayatını
kaybetmiştir. Bu sorunun çözümü için de
Afet ve Acil Durum Yönetimi Başkanlığı bünyesinde mutlaka hasar tespit dairesi
başkanlığı kurulmalıdır.
Son yıllarda, başta büyük şehirlerimiz olmak üzere, ülke genelinde
yaşanan sıkıntıların temelinde imar rantları
gelmektedir. Hatta son yirmi yıl içinde İstanbul’da oluşan imar rantının 500 milyar dolara ulaştığı ifade edilmekte ve
belediye meclisinin bu rantı yaratmak için kişilere yönelik olarak 5 binin
üzerinde imar ve parselasyon değişikliğine neden olduğu söylenmektedir.
Ülkesel, bölgesel ve yerel kalkınma planları ile bu planlar çerçevesinde
oluşturulmuş kentsel gelişim ve yerleşim stratejileri dikkate alınarak
belediyeler, il özel idareleri ile Millî Emlak Genel Müdürlüğü iş birliği içinde, her
yıl belirli sayıda arsa üretme zorunluluğu getirilmeli ve arsa ve arazi rantı
engellenmelidir.
1999 yılında yaşanan Marmara depremlerinden sonra afetlerle
mücadele ve yeniden yapılanma amacıyla partimizin de içinde yer aldığı hükûmet
tarafından bazı mal ve hizmetlere getirilen özel tüketim vergisi, zaman ve
süreç içinde AKP Hükûmeti tarafından hem zorunlu hâle getirilmiş hem de elde
edilen kaynak çoğunlukla kamu maliyesinin finansmanında kullanılmıştır.
Afetlerle mücadele ve yeniden yapılanmanın sağlanması için, ÖTV’den elde edilen
kaynağın belli bir oranı, daha önce var olan ancak mevcut Hükûmet tarafından
kaldırılan fona aktarılmalı, Maliye Bakanlığı, TÜBİTAK, yeniden
yapılandırılacak Afet ve Acil Durum Yönetimi Başkanlığı ile Çevre ve Şehircilik
Bakanlığının koordinasyonunda, afetlerle mücadeleye yönelik projelerde
kullanılmalıdır.
Çevre ve Şehircilik Bakanlığınca hızlı bir şekilde 5543 sayılı
İskân Kanunu’nda değişiklik yapılarak kırsal yerleşim birimlerinin altyapısı ve
üstyapısı uygun finansal araçlar yaratılarak yenilenmelidir.
TOKİ son yıllarda amacından uzaklaşarak devlet müteahhitliği ve rant projeleri ihaleleri yapan bir kuruluş hâline gelmiştir.
TOKİ, kuruluş felsefesine dönmeli, zaman ve süreç içinde kentsel yerleşim
birimleri içinde kalan çöküntü alanları ile yerleşime açılmış jeolojik riskli
alanlarda kurulu yapılar bertaraf edilmeli ve bu alanlarda yerleşen vatandaşlar
için, kent yoksulları için sosyal konutlar üreten bir yapıya kavuşturulmalıdır.
Bunlar ve burada zaman yetersizliği sebebiyle sayamadığım önerilerimizin
dikkate alınmasını arzu etmekteyim.
Bu vesileyle yüce Türk milletinin milletvekillerini saygıyla
selamlar, bütçenin hayırlı uğurlu olmasını dilerim. (MHP sıralarından alkışlar)

BAŞKAN – Teşekkür ediyorum Sayın Türkoğlu.
Milliyetçi Hareket Partisi Grubu adına ikinci konuşmacı Iğdır
Milletvekili Sinan Oğan.
Buyurun Sayın Oğan. (MHP sıralarından alkışlar) 
MHP GRUBU ADINA SİNAN OĞAN (Iğdır) – Sayın Başkan, değerli
milletvekilleri; Türk İşbirliği ve Koordinasyon Ajansı Başkanlığı (TİKA), Yurt
Dışı Türkler ve Akraba Topluluklar Başkanlığı ve Diyanet İşleri Başkanlığının
2012 yılı bütçeleriyle ilgili olarak Milliyetçi Hareket Partisi Grubunun
görüşlerini arz etmek üzere söz almış bulunmaktayım. Bu vesileyle yüce Meclisi
ve aziz Türk milletini saygıyla selamlıyorum.
Ülkemizin yurt dışında faaliyet gösteren kuruluşlarıyla Diyanet
İşleri Başkanlığımızın bütçesine ilişkin görüşlerimi arz etmeden önce görevini
ifa etmekte iken vefat eden Kuveyt Büyükelçimiz Mehmet Hilmi Dedeoğlu’na
Allah’tan rahmet diliyorum, acılı yakınlarına ve Dışişleri camiamıza da sabır
diliyorum. 
Ayrıca, konuşmama başlamadan önce yine dün 10 Aralık Dünya İnsan
Hakları Günü’nü de kutluyorum. Haksız yere hapiste tutuklu bulunan gazeteciler,
milletvekilleri ve ordumuzun kahraman generali ve partimizin de İstanbul
Milletvekili Engin Alan’ın da insan hakkının, seçilme hakkının hâlâ gasp
edilmeye devam ettiğini de bir kez daha hatırlatmak istiyorum. 
Sayın Başkan, değerli milletvekilleri; bir hususa daha vurgu
yapmak durumundayım. Hükûmeti buradan milletin iradesine saygılı olmaya davet
ediyorum. Dün Cumhurbaşkanlığı bütçesi görüşülürken hem İç Tüzük’ten olan
hakkımız sebebiyle hem Meclis çalışmaları sebebiyle bize verilen yetkiden
dolayı soru sorduk ve bu sorunun Hükûmet tarafından cevaplandırılmasını
bekledik. Bırakınız sorumuzun cevaplandırılmasını, Sayın Başbakan Yardımcısı
lütfedip “Sorunuza yazılı cevap vereceğim.” deme nezaketinde dahi bulunmuyor.
Sizin, muhalefeti bu anlamda görmeye gözünüz yok, bunu biliyoruz, Meclisi kanun
hükmünde kararnameyle yönetme sevdanızı da biliyoruz ama biz buraya
milletimizin reyiyle geldik ve siz milletimizin reyine saygı göstermek,
milletimizin iradesine saygı göstermek zorundasınız. Burada milletvekilleri
soruları millet adına soruyor ve siz de buna cevap vermek zorundasınız.
Değerli milletvekilleri, dünkü sorumu buradan tekrar ediyorum.
Sayın Cumhurbaşkanının bir futbol diplomasisi, bir Ermenistan açılımı vardı.
Hatırlarsanız o günlerde Bursa’da Azerbaycan Bayrağı çöpe atılmış, Ermenistan
Devlet Başkanı Sarkisyan’a ise ev yapımı özel dolmalar ikram edilmişti. Bundan
bir süre sonra Ermenistan Devlet Başkanı Sarkisyan bir konuşmasında dedi ki:
“Dağlık Karabağ’ı biz aldık, biz işgal ettik, Ağrı Dağı’nı almayı Ermeni
gençlerine havale ediyorum.” Sorumu tekrar ediyorum: Sayın Cumhurbaşkanı hâlâ
bu Ermeni açılımının arkasında mıdır? 
Değerli milletvekilleri, eski ismi “Türk İşbirliği ve Kalkınma
İdaresi Başkanlığı” olan ve şimdi “Türk İşbirliği ve Koordinasyon Ajansı
Başkanlığı”na çevrilen ama içerisindeki “Türk” kelimesi artık sadece isimde
kalan kurumumuzla ilgili konuşmak istiyorum. Bu kurumumuz kuruluş alanlarını
genişletirken eş zamanlı olarak da özellikle Türk coğrafyasında etkisizleşmeye
devam etmektedir. Hükûmetin “Türk” kelimesinden duyduğu rahatsızlığın biz
farkındayız. Anayasa’dan “Türk” kelimesini çıkarmak için nasıl bir çaba
içerisinde olduğunuzu bizim gibi milletimiz de görüyor. 
AHMET YENİ (Samsun) – Nereden biliyorsun?
SİNAN OĞAN (Devamla) – Nasıl ki Millî Eğitim Bakanlığının “millî”
kelimesinin içini boşalttıysanız Türk İşbirliği ve Koordinasyon Ajansının da
“Türk” kelimesinin içi boşaltılmaktadır. Dolayısıyla da TİKA’nın kuruluş amacı
“Başta Türk dilinin konuşulduğu ülkeler ve topluluklar olmak üzere…” diye
başlar. Dolayısıyla da TİKA, çalışmalarının ağırlığını buralara vermek
durumundadır değerli milletvekilleri. 
Ayrıca TİKA’nın bu coğrafyalardan ne kadar uzaklaştığını da
yaptığı çalışmalardan görmekteyiz. TİKA, artık Türk cumhuriyetlerine, akraba
topluluklarına destek olan bir kurum olmaktan uzaklaşmıştır. TİKA, Hükûmetin
kendisine Türk coğrafyasından çok daha yakın hissettiği Arap coğrafyasına
yönelmiştir, Orta Doğu coğrafyasına yönelmiştir. Hani o devrimcilik hevesinde
olduğu coğrafyalara yönelmiştir. Bugün TİKA’nın Ahıska Türklerine, Kırım Türklerine,
Irak Türkmenlerine, Gagavuz Türklerine, Uygur Türklerine, Bulgaristan
Türklerine, Batı Trakya Türklerine öncelikli destek olması gerekirken TİKA’nın
öncelikle Somali’de, Filistin’de, Afrika’da faaliyet gösterdiğini görmekteyiz.
Sakın yanlış anlaşılmasın; “Buralarda olmayalım.” demiyoruz, elbette buralarda
olacağız. Bizim iddiamız büyüktür, Türkiye büyük bir devlettir, coğrafyası, misyon coğrafyası büyüktür, buralarda da olacağız ama bir
şeyi unutmayacağız: TİKA’nın kuruluş faaliyetleri, kuruluş felsefesi Türk
cumhuriyetleri, Türk akraba topluluklarıdır. Sıklet merkezimiz, ağırlık
merkezimiz burası olacaktır ama diğer yerlerle de ilgili olacağız. Şimdi ifade
ediliyor, deniliyor ki: “Efendim, Türk cumhuriyetleri zenginleşmiştir. Bu
sebeple Türk cumhuriyetlerinin olduğu coğrafyalara ilgimiz azalmıştır.“ Eğer
hakikaten böyle düşünüyorsanız siz teknik yardımın mantığını hâlâ
anlamamışsınız, çözememişsiniz demektir. 
Bendeniz, TİKA’nın ilk yurt dışı koordinatörlüğünü açan bir
kardeşinizim burada. Yıllarca bu şerefli kurumun, şerefli bir üyesi olarak
çalıştım. Maalesef, TİKA’nın son dönemlerde hizmet ettiği coğrafya açısından
ciddi bir sıkıntı içerisinde olduğunu görmekteyiz.
Değerli arkadaşlar, TİKA bir yardım kuruluşu değildir. Bu manada
TİKA, Kızılay değildir, insani yardım dernekleri değildir. TİKA’nın bunlardan
farkını bilmeniz lazım, farkını ortaya koymanız lazımdır. Basit bir örnek
vereyim, 2010 yılı TİKA faaliyetlerinden çıkardık bunu. Örneğin, Sırbistan’ın
kuzeyinde Voyvodina bölgesinde Novi Sad’da bulunan 4 Temmuz Meslek Lisesine
TİKA tarafından bir yardım yapılmış. Bu yardımın içeriği nedir biliyor musunuz?
Boya badana yapılmış oraya. Değerli arkadaşlar, TİKA, boya badana yapan bir
kuruluş hâline sokulmamalıdır. 
Yine TİKA, aynı zamanda bu coğrafyalarda Amerikan dolarıyla Japon
bilgisayarını alıp hibe eden bir kuruluş hâline de gelmemelidir. TİKA, bu
coğrafyalarda yabancı ülkelerden dövizle satın aldığımız malzemeleri de hibe
edecek bir kuruluş hâline gelmemelidir. Siz eğer TİKA’ya bu mantıkla bakarsanız
TİKA’nın mantığını, dış yardımın mantığını bu manada daha çözememişsiniz
demektir. 
TİKA, aynı zamanda 50 milyon dolar harcayıp Bağdat Al Razi
Hastanesini yapacak bir kurum da olmamalıdır. TİKA’nın işi bu değildir. TİKA,
bu coğrafyalarda Türkiye'nin altyapısının hazırlanmasına, ihracatçımızın
altyapısının hazırlamasına, bu ülkelerin kalkınmasının altyapısının
hazırlanmasına yönelik çalışmalar yapmalıdır. Oysa TİKA bu işin kolayını
bulmuş. Dövizle, dolarla, euroyla Amerika’dan, Avrupa’dan, Japonya’dan
malzemeyi alıyor -kimin parasıyla alıyor? Bu milletin parasıyla- bu ülkelere
hibe ediyor. Soruyorum size değerli milletvekilleri: Bunun bir izahını bana kim
yapar acaba? 
TİKA’nın 2010 yılı faaliyetlerinden birisi, Suriye’de estetik
cerrahi merkezî yapmak. Allah aşkına Suriye’de estetik cerrahi merkeziyle
teknik yardım mantığının ne alakası var? O estetik cerrahi merkezînin bugün
Suriye’de oynadığınız o devrimcilikle bir alakası olsa gerek. 
Bir başka husus daha var değerli milletvekilleri: Zaman gazetesinde
birkaç gün önce çıktı. Şimdiye kadar 500 milyar lira harcamışız. Kimler
harcamış? TİKA. Kimler harcamış? AFAD. Kimler harcamış? DSİ. 500 milyar lirayı,
siz bu milletin parasını harcıyorsunuz, tam bir beceriksizlik örneği. Bir kuyu
dahi açamamışsınız, Zaman gazetesine de manşet olmuşsunuz. 500 milyar lirayı
harcayıp bir su kuyusu dahi açamayanların hesabını bu Meclis sormayacak mı? Ne
yaptınız bu beceriksizlerle ilgili? Sayın Başbakan Yardımcısı, Sayın TİKA
Başkanı, nasıl bir beceriksizliktir bu Allah aşkına? 
HALUK EYİDOĞAN (İstanbul) – Başkaları Kıbrıs’ta sondaj yapıyor
petrol ve doğal gaz için.
SİNAN OĞAN (Devamla) – Evet, başkaları Kıbrıs’ta burnumuzun
dibinde sondaj yapıyor, siz üç kurum bir araya geliyor, üç kafadar bir araya
geliyorsunuz bir kuyu dahi açamıyorsunuz ve 500 milyar lira da bu milletin
parasını harcıyorsunuz. Dolayısıyla da TİKA maalesef son dönemlerde tam bir
beceriksizlik örneği sergilemektedir. 
Son dönemlerde Filistin’e yapılan yardımların ciddi bir oranda
arttığını görmekteyiz. Şunu ifade edeyim: Filistin bizim Osmanlı’nın oradaki
bakiyesidir. Bizim için Filistin önemlidir, ancak TİKA’nın yapması gereken
şeyler farklıdır. TİKA Filistin’de hastane yapacak kuruluş değildir. Kızılay
yapsın, Sağlık Bakanlığı yapsın, başka bir kuruluş yapsın. TİKA bir kalkınma
ajansıdır. Bunu anlamanız lazım, bunu algılamanız lazım. Ama TİKA ne yapıyor?
Oraya gidiyor, hastane yapıyor. 
HAKAN ÇAVUŞOĞLU (Bursa) – Ne yapsın?
SİNAN OĞAN (Devamla) – Ne yapıyor? Kalkınmasına yardımcı
olacaksınız. 
HAKAN ÇAVUŞOĞLU (Bursa) – Kalkınması için ne yapsın, onu söyle.
SİNAN OĞAN (Devamla) – TİKA orada helva dağıtan bir kuruluş değil.
HAKAN ÇAVUŞOĞLU (Bursa) – Ne yapsın?
SİNAN OĞAN (Devamla) – Anlamıyorsunuz işte, sorun orada. TİKA
helva yapmasını öğretecektir. TİKA ilk defa yurt içinde de yardımlar yapmaya
başlamış. Ne yapmış merak ediyorsunuz, söyleyeyim: Kavurma dağıtmış. Allah
aşkına TİKA kavurma dağıtan bir kurum mudur? 
HAKAN ÇAVUŞOĞLU (Bursa) – Ya söyle, ne yapsın?
SİNAN OĞAN (Devamla) – TİKA kavurma dağıtan bir kurum değildir. 
HAKAN ÇAVUŞOĞLU (Bursa) – Somut bir şey söyle ya!
BAŞKAN – Sayın milletvekilleri, lütfen…
SİNAN OĞAN (Devamla) – Sayın Başkan, müdahale eder misiniz.
BAŞKAN - Müdahil olmayın lütfen.
HAKAN ÇAVUŞOĞLU (Bursa) – Somut bir şey söyle.
SİNAN OĞAN (Devamla) – Arkadaşlar, öğreneceksiniz dış yardımın
mantığını.
HAKAN ÇAVUŞOĞLU (Bursa) – Onların zamanında ne yapılmış?
BAŞKAN – Lütfen sayın milletvekili, lütfen…
SİNAN OĞAN (Devamla) – Japonya’da bunlar yapılıyor, Danimarka’da
bunlar yapılıyor. Başka ülkelerin dış yardım kuruluşları neyi yapıyorsa onu
yapacaksınız. 
Şimdi, TİKA’da yeni bir yönetim işbaşına geldi ve bu yeni yönetim
bütün tecrübeli personelleri aldı bir kenara koydu. Neden? Daha yandaşlara yer
açmak için. Kurumun hafızasını silerseniz, tecrübeli memurları alır bir tarafa
koyarsanız üç ayda 500 milyar lira harcayarak işte sudan çıkmış balık gibi bir
kuyu dahi açamazsınız. Bu sebeple nane, limon işlerine girmeyeceksiniz. (AK
PARTİ sıralarından “Anlayamadık.” sesi) 
Anlayan anlıyor ne dediğimi. 
Nane, limon işlerine girmeyeceksiniz. TİKA’yı yandaş STK’lara
kaynak aktaran bir kurum hâline getirmeyeceksiniz. Bu milletin parasıyla
Bilkent’teki TİKA konutuna 100 milyarlarca lira civarında -eski parayla
diyorum- tadilat, yeniden tefrişat işleri yapamazsınız, bu milletin parasını
böyle çarçur edemezsiniz, zevküsefanıza harcayamazsınız. 
TİKA, ayrıca örtülü ödenekten para harcayan da bir kurumdur
değerli milletvekilleri. Bunun da hesabının verilmesi lazım. TİKA, hangi
gerekçelerle örtülü ödenekten para kullanır hâle gelmiştir? Nerelere
harcamıştır örtülü ödenek parasını TİKA? Bunun da hesabını vermek
durumundasınız. 9 vatandaşımızı haince, hunharca götürüp İsrail kurşunlarına
hedef eden İHH’nın masraflarını TİKA ne amaçla karşılıyor? Deniz Fenerinin masraflarını
TİKA neden karşılıyor? Bunun hesabını da vermek durumundasınız. 
Değerli milletvekilleri…
MUHARREM VARLI (Adana) – “Deniz Feneri” deme seni de atarlar
içeriye ha, Sinan! 
SİNAN OĞAN (Devamla) – Değerli milletvekilleri, milletimiz her
şeyi görüyor. 
Değerli milletvekilleri…
HÜSEYİN BÜRGE (İstanbul) – Türki cumhuriyetlere gideceksiniz.
SİNAN OĞAN (Devamla) – “Türki cumhuriyetler” değil onun adı, “Türk
cumhuriyetleri”dir, doğru kullanacaksınız, öğrenip geleceksiniz. (AK PARTİ
sıralarından gürültüler)
ÖZCAN YENİÇERİ (Ankara) – Amerikan ağzıyla konuşuyor. 
BAŞKAN – Sayın milletvekilleri, lütfen…
Sayın Oğan, Genel Kurula hitap edin lütfen.
SİNAN OĞAN (Devamla) – Yurtdışı Türkler ve Akraba Topluluklar
Başkanlığımıza da şunu tavsiye ediyorum: Yurtdışı Türkler ve Akraba Topluluklar
Başkanlığımız “Yandaş Yurtdışı Türkler Başkanlığı” değildir. Yıllardır
Almanya’da bütün Türklerin iyi gününde, kötü gününde yanında olmuş, en köklü,
en kucaklayıcı kurum olan Türk Federasyonunu siz nasıl çağırmazsınız?
Almanya’da göçün 50’nci yılıyla ilgili toplantı yapacaksınız ama Türk
Federasyonunu çağırmayacaksınız. Kimleri çağıracaksınız? Yurt dışındaki
“yandaş” gördüğünüz vatandaşlarımızı. 
AHMET YENİ (Samsun) – Bizim bileceğimiz iş! 
SİNAN OĞAN (Devamla) - Siz vatandaşları bu şekilde ayıramazsınız.
Bunun adı “Yurtdışı Türkler Başkanlığı”dır, “yurt dışı yandaş Türkler
başkanlığı” değildir. 
Değerli milletvekilleri, Diyanet İşleri Başkanlığımızın da bu
manada siyasetin dışına çıkarılması lazım. Vaktimin sonuna geldiğim için sadece bir cümle şunu ifade etmek
istiyorum: Türkiye’de hangi kuruma siyaset bulaştırırsanız bulaştırın, Diyanete
bulaştırmayın. (MHP sıralarından alkışlar)
(Mikrofon otomatik cihaz tarafından kapatıldı) 
SİNAN OĞAN (Devamla) – Diyanet bizim ortak harcımızdır. Diyanet
İşleri Başkanlığımıza lütfen siyaset bulaştırmayın. 
Hepinizi saygıyla selamlıyorum ve biz yeterli bulmadığımız için
hem Yurtdışı Türkler Başkanlığının hem TİKA Başkanlığının hem de Diyanet
Başkanlığının bütçesini yeterli bulmadığımız için maalesef biz “hayır” oyu
kullanacağız. 
AHMET YENİ (Samsun) – Başka ne yapabilirsiniz ki zaten!
BAŞKAN – Teşekkür ediyorum Sayın Oğan. 
Milliyetçi Hareket Partisi Grubu adına üçüncü konuşmacı Ahmet
Kenan Tanrıkulu, İzmir Milletvekili. 
Buyurun Sayın Tanrıkulu. (MHP sıralarından alkışlar)
MHP GRUBU ADINA AHMET KENAN TANRIKULU (İzmir) – Sayın Başkan,
değerli milletvekilleri; 2012 yılı Hazine Müsteşarlığı, Sermaye Piyasası
Kurulu, Bankacılık Düzenleme ve Denetleme Kurumu bütçeleri üzerinde Milliyetçi
Hareket Partisi Grubu adına söz almış bulunuyorum. Yüce Meclisi saygılarımla
selamlıyorum. 
Değerli milletvekilleri, hükûmet program ve bütçeleri ülkelerin
doğal olarak geleceğini belirleyen en önemli siyasi belgelerdir ve bütün
gelişmiş ülkelerde bu belgeler iki analiz yönteminden ve bunun sonucunda da bir
sentezlemeden meydana gelen uygulamaya tabi tutulurlar. Birinci analiz
yönteminde dünyadaki değişimler, ülkelerin gelişimi, talep ve kaynak
öncelikleri ele alınır ve buradan teknolojik ve bilimsel bütünlemelere gidilir.
İkinci analiz yönteminde ise bu kaynak ve talepler, sorunlar, bir
öncelikler silsilesine tabi tutulur. Doğal olarak bunların uygulamasında,
bunların sentezinde ise hepsi bütünsel olarak bir stratejik hedefe
dönüştürülür. İşte o stratejik hedef, o ülkenin program ve bütçesi ve ona bağlı
olan bütün ekonomik, sosyal planlarıdır.
Değerli arkadaşlarım, tespit edilen bütün hedefler net ve
öncelikli olmak zorundadır. Eğer burada netleşip önceliğinizi doğru tespit
ederseniz, o ülkedeki toplumsal güveni, istikrarı ve uzlaşmayı da sağlayarak
bütçenizin hedeflerine bütün toplumu peşiniz sıra koşturabilir, bütün toplumu
bu hedefe doğru yönetebilir, yürütebilirsiniz.
Değerli arkadaşlarım, bugüne kadarki yaklaşık on yıllık süre
içerisindeki bütün bütçelere ve geçtiğimiz yasama döneminden bugünkü yasama
dönemine kadar burada değerlendirdiğimiz bütçelere baktığımız zaman, her
seferinde Hükûmet tarafından getirilen plan, program ve bütçelerin yıl
ortasında dahi revize edildiğini, yıl sonunda âdeta
yüzde 100 bütün başlangıç hedeflerinden olumsuz anlamda sapmalar olduğunu da
görüyoruz.
MEHMET ŞANDIR (Mersin) – Bütçe görüşmeleri bitmeden revize edildi.
AHMET KENAN TANRIKULU (Devamla) - Değerli arkadaşlarım, bu
görüşmekte olduğumuz 2012 bütçesinin de biraz önce bahsettiğim analiz ve
sentezden maalesef yoksun olduğunu görüyoruz. En önemlisi, ilerleyen dönemlerde
karşımıza çıkabilecek olan herhangi bir ekonomik olumsuzluğa karşı da maalesef
bu bütçede gerekli tedbirler getirilmemiş ve bu esneklik de gösterilememiştir.
Dolayısıyla, toplumsal güveni ve gelişmeyi tesis edebileceğini bugün itibarıyla
bu bütçenin sağlayacağından parti olarak kuşkuluyuz.
Diğer yandan, bu bütçede -geçtiğimiz yıl bütçelerinde olduğu gibi-
5018 sayılı Kanun hükümleriyle performans esaslı bütçeleme kriterlerinin
de yerine getirilmediğini görüyoruz.
Değerli milletvekilleri, bugün küresel ekonomi, gelişmiş ve
gelişmekte olan ülkelerin genel ekonomik ve finansal politikalarını belirgin
olarak birbirinden ayrıştırmaktadır ve ona göre ortaya koymaktadır.
Finansal politikalar, bu belirgin ayrışmanın sonucunda doğal
olarak makroekonomik dengesizlikleri de tetikleyen finansal bir
istikrarsızlığın da ortaya koyduğu bir sürecin içerisine bizi itmektedir. İşte,
böyle bir süreç içerisinde Türkiye ekonomisi de makroekonomik göstergelerde
ifade edildiğinin aksine, maalesef oldukça kırılgan da bir yapı göstermektedir.
Ekonomi politikaları yatırımları, üretimi ve kalkınmayı destekler
bir biçimde oluşmamakta, sıcak para akımları, dış borçlanmayla gelen, kısa
vadeli sermaye akımlarıyla gelen birtakım kaynaklarla günler geçiştirilmekte ve
dolayısıyla, durum âdeta idare edilir bir hâle getirilmektedir.
Esas önemlisi, ekonominin can damarını teşkil eden işletmeler bir
taraftan o küresel rekabetin acımasız ortamıyla karşı karşıya kalmakta, öbür
taraftan da devletten gerekli teşvik ve desteği alamamanın ıstırabını
yaşamaktadırlar.
Türkiye İstatistik Kurumunun bir verisini sizlerle paylaşmak
istiyorum değerli milletvekilleri. Gelir ve yaşam şartlarına göre hâlen şu anda
Türkiye’de en zengin yüzde 20’nin millî gelirden aldığı pay yüzde 47,6’dır, en
fakir yüzde 20’nin aldığı pay ise yüzde 5,6’dır. 
Gelir dağılımıyla ilgili bütçe sunuşunda burada birtakım
düzeltilmiş rakamlardan bahsedildi. Bu da devletimizin bir başka kurumunun
ortaya koyduğu gerçek tablodur.
İç talep borçlanarak yaratılabilirken gerek özel işletmeler
gerekse hane halkı bazında bu borcun nasıl ödeneceğine dair, nasıl
döndürüleceğine dair, herhangi bir çalkantı esnasında, ekonomik bir sıkıntı
esnasında da geri nasıl ödenebileceğine ve risklerin nasıl karşılanabileceğine
dair belirsizlikler hâlen gündemini korumaktadır.
Değerli milletvekilleri, 2003 yılından bugüne kadar düşük kura
dayalı bir ithalat sistemi büyümeyi finanse etmektedir. Büyümenin alt
kaynaklarına baktığımız zaman daha çok ithalatla büyümenin oluştuğunu
görüyoruz. Bunun doğal sonucu olarak ithalat yapılan ülkelerin üretim ve
istihdamının da arttığını görüyoruz, bu dolaylı bir sonuç. Ortaya konulan
çarpık büyümenin veya genel olarak halk arasında söylendiği gibi hormonlu veya
sanal büyümenin ortaya getirdiği bir gerçek ve yapı bozukluğudur bu. Neticede
düşük kur üzerinden gayrisafi millî hasılayı artırabilirsiniz, kişi başına
millî geliri de 10 bin dolarlara kadar çıkarabilirsiniz ancak bunun halka ve
vatandaşa yansıyan kısmına, geri planına baktığımız zaman maalesef tablo farklı
çıkmaktadır. Ne yazık ki bu söylenilen ekonomik büyüme, sonuç itibarıyla, bir
ekonomik kalkınmaya dönüşememiştir. Bunların ikisi farklı kavramlardır. Büyüme
ve kalkınma arasındaki ilişki maalesef doğru bir şekilde ve yerinde
kurulamamıştır. Ülkede, bunun sonucunda, biraz önce belirttiğim gelir dengesi
bozukluğu, iç ve dış borç artışı tablosuyla da karşı karşıyayız. Önemli olan
nedir? Bu büyümenin ithalat sonucunda dış ticaret ve cari işlemler açığını da
getirmesi ve bu açıkların artık sürdürülemez boyutlara ulaşmasıdır. 
Değerli milletvekilleri, ülkemiz 2000’li yıllara kadar yaklaşık 2
milyar dolar civarında bir cari açık seyriyle süregelmiştir. Fakat 2002’den
sonra müthiş bir sıçrama yaparak, bu cari açık, 2011’in bu çeyreği itibarıyla
baktığımız zaman veyahut Merkez Bankası gibi resmî kurumların beklenti
anketlerine göre değerlendirdiğimiz zaman 75-80 milyar dolar civarında bir cari
açık beklentisiyle karşı karşıyadır. Müthiş bir gelişme ve müthiş bir
sıçramadır. Buna bağlı olarak ekonomi dünyasındaki genel kanaat ise, bu cari
açığın gayrisafi millî hasılanın yüzde 5’ini geçmesi durumu ise artık alarm
zillerinin, tehlike çanlarının çaldığını bize gösterir. Türkiye’ye baktığımız
zaman; Türkiye’de şu anda gayrisafi millî hasılamızın neredeyse yüzde 10’una
gelecek şekilde bir cari açık problemiyle karşı karşıyayız. Demek ki gelecekte
Türkiye’yi bu anlamda da büyük bir kriz bekliyor demektir. Üstelik cari açık
para bulunduğu sürece, döviz bulunduğu sürece açık değildir. “Ne olabilir?” de
denebilir, “Sürdürülebilir.” de denebilir. Ancak cari açığın finansmanına ve
kalitesine de baktığımız zaman orada da birtakım problemlerle karşı karşıyayız.
Burada uzun vadeli borçlanma ve doğrudan sermaye yatırımları yerine daha çok
Merkez Bankası rezervleri, kısa vadeli birtakım sermaye hareketleri, portföy yatırımları bir başka deyişle ve daha da ilginci son
yıllarda bir türlü analistlerin bulamadığı, ne olduğunu çözemediği, herhâlde
Merkez Bankası kaynaklarında biraz daha derinlemesine bakılırsa bulunabilecek
olan net hata noksan kalemi. Artık cari açık net hata noksan kalemiyle finanse
edilir hâle gelmiş.
Değerli milletvekilleri, bugün bazı ilgililer Türkiye’nin ihracat
rekorlarından bahsetmektedir. Hiç kimse ithalatı masaya yatırıp ciddi bir
şekilde analiz yapmamaktadır. 100 milyar dolar ihracat için neredeyse 190
milyar dolar ithalat yapıyoruz ve büyük bir rakam, giderek de sıkıntı
yaratabilecek bir noktaya geliyor. Bunun sonucu korkunç bir dış ticaret açığı
ve doğal olarak cari işlemler açığı. Bizi gelecekte eğer bir küresel krizden
ayrıştıracak unsur olacaksa işte bu ihracat-ithalat arasındaki dengesizliğin ve
yapısal bozukluğun bir şekilde düzeltilmesi olacaktır diye düşünüyorum. Bu
anlamda portföy yatırımlarına baktığımız zaman da
sıkıntı var değerli milletvekilleri. Son altı buçuk ayda ciddi bir azalma
olmuş. Özellikle Ağustos 2011’ten sonra neredeyse bıçak gibi kesilir bir portföy yatırımı görüyoruz ve 29 milyardan fazla bir
gerileme var. Geçtiğimiz dönemsel itibarıyla baktığımız zaman 100 milyar
doların da altına inmiş görünüyor.
Sayın milletvekilleri, biz Milliyetçi Hareket Partisi olarak 2008
yılında Küresel Krizi İzleme ve Değerlendirme Komisyonu kurduk ve burada,
Türkiye Büyük Millet Meclisi çatısı altında bu komisyonumuz hem ekonomi
yönetimine hem Hükûmet yetkililerine gayet samimi ve içten bir şekilde
önerilerini ve tedbirlerini getirdi. Ancak o dönem ekonomi
yönetimi ve iktidar partisinin yetkilileri bizi kriz tellallığıyla suçlamıştı
ancak görüyoruz ki geçen süre zarfında, ne ilginçtir ki, hem ekonomi
yönetiminden sorumlu siyasi kadrolar hem de partinin yönetiminden sorumlu,
iktidar partisinin yönetiminden sorumlu siyasi kadrolar şu anda geçmişte bizi
suçladıkları tanımlamalar içerisine girmiş durumda ve 2012 için birbiri ardı
sıra demeçler verilerek olumsuz tablolar çizilmektedir; ancak, kimse, alınması
gereken gerçek tedbirlerden ve bu tedbirlerin etkilerinden bahsetmemektedir. Bu
tedbirler yetersiz olduğu için bugünlerde enflasyonla ilgili uyarılar gelmektedir,
hatta bu uyarıları Merkez Bankası değişik dokümanlarında da ifade etmek gereği
duymuştur değerli milletvekilleri. Bu anlamda da, yani enflasyon hedeflemesinde
de Hükûmet yüzde 100 hedefinden sapmış görünmektedir.
Geriye doğru baktığımız zaman 1923-2002 yılları arasında sayın
milletvekilleri, Türkiye, yani yaklaşık yetmiş dokuz yıllık bir süre içerisinde
130 milyar dolar civarında bir dış borç yapmış, dış borç stokumuz bu kadar
ancak o günden bugüne geldiğimiz zaman, 2011’in ikinci çeyreği itibarıyla bunun
üzerine, AKP hükûmetleri büyük bir başarıyla 180 milyar dolarlık bir borç
eklemiş ve olmuş bu borç 310 milyar dolar yaklaşık. Ancak burada dikkat çekilmesi gereken -borç yiğidin kamçısıdır
deyip geçebilirsiniz, o değil- borçlanma artık kamu sektöründen özel sektöre
geçmiş ve özel sektör eliyle yapılan bu borçlanma hem kısa vadeli oranlarında
artış göstermiş hem de daha ilginci, dikkatinizi çekmek istiyorum, doğrudan
finansal olmayan kuruluşlar tarafından bu borçlar yapılmaya başlanmış. Bu ne
demek? Reel sektör artık borçlanıyor. Reel sektörün borçlanma sebeplerinin
arkasındaki bir sebep de kendi yurt içi üretim yetersizliğinin ve Hükûmet
tarafından bu konularda uygun makroekonomik şartların girişimcimize
sağlanamaması sebebiyle girişimcimiz hem işletme hem öz sermayesini kaybetmemek
için artık dış kaynağa başvurmak zorunda kalıyor. Bunun anlamı bu.
Değerli milletvekilleri, bugün görüştüğümüz Bankacılık Düzenleme
ve Denetleme Kurulu ve Sermaye Piyasası Kurulu da faaliyetleri itibarıyla,
zaman zaman Hükûmet yetkililerine haklı olarak övünç kaynağı olan kurumlardır.
Bunlar güzide kurumlardır; ancak geriye baktığımız zaman bu kurumlar 2001
yılındaki bir dizi yapısal reformlar sonucunda oluşmuş bazı kurumlardır.
Özellikle BDDK’yı kastediyorum. SPK da gene o dönemde, Mayıs 2001’de açıklanan
Bankacılık Sektörü Yeniden Yapılandırma Programı’nın sonucunda kendini revize
etmiş, geliştirmiş ve bugünkü İstanbul Finans Merkezi Projesi’ni yapar hâle,
sunabilir hâle gelmiştir.
Değerli milletvekilleri, bankacılıkla ilgili analizler şube
sayısının azlığı ve çokluğuyla da yapılabilir. Tabii böyle bir değerlendirme de
vardır ancak finans sektörünü değerlendirirken başka rasyolara da bakmak lazım.
Yani bu bankalar kime kredi veriyor? Esnafa, KOBİ’ye, ihtiyaç sahibi olan kimlere,
reel sektörün hangi kesimine ne miktarda kredi veriyor? Bunlara
da doğru bir şekilde bakmak lazım. Ayrıca burada sürekli söylenen bu
batan bankalar meselesine de değinmek istiyorum. Bakın, BDDK 2005 yılında
kurulan bir kurum değil değerli milletvekilleri. Hafıza kaybına uğrayan bazı
sayın milletvekilleri olabilir ancak bu kurum bizim dönemimizde, yani
Milliyetçi Hareket Partisinin de içinde bulunduğu 57’nci Hükûmet döneminde 2001
yılından itibaren yapılanmış ve bugün bu güzide yapı daha güçlü hâle gelerek
finans sektöründe dünyadan ayrışmamıza katkı yapmıştır. 
(Mikrofon otomatik cihaz tarafından kapatıldı)
AHMET KENAN TANRIKULU (Devamla) – İyi şeyleri de söylemekte fayda
vardır diyor, bütçenin hayırlı olmasını temenni ediyorum. (MHP sıralarından alkışlar)
BAŞKAN – Teşekkür ediyorum Sayın Tanrıkulu.
Sayın milletvekilleri, birleşime on dakika ara veriyorum.
Kapanma Saati: 15.12
İKİNCİ OTURUM
Açılma Saati: 15.27
BAŞKAN: Başkan Vekili Sadık
YAKUT
KÂTİP ÜYELER: Tanju ÖZCAN
(Bolu), Mine LÖK BEYAZ (Diyarbakır)
BAŞKAN – Sayın milletvekilleri, Türkiye Büyük Millet Meclisinin
33’üncü Birleşiminin İkinci Oturumunu açıyorum. 
2012 Yılı Merkezî Yönetim Bütçe Kanunu Tasarısı ile 2010 Yılı
Merkezî Yönetim Kesin Hesap Kanunu Tasarısı’nın görüşmelerine devam ediyoruz.
Komisyon ve Hükûmet? Yerinde.
Şimdi üçüncü tur üzerinde söz sırası Cumhuriyet Halk Partisi Grubu
adına söz isteyen Mahmut Tanal, İstanbul Milletvekili. 
Buyurun Sayın Tanal. (CHP sıralarından alkışlar)
RECEP ÖZEL (Isparta) – Ya, kitapçılar çoğaldı.
CHP GRUBU ADINA MAHMUT TANAL (İstanbul) – Değerli Başkan, değerli
milletvekilleri; hepinizi saygıyla selamlıyorum. 
Kitaplar çoğaldı ama bendeki kitap bütçe değerli arkadaşlar, başka
bir kurumun değil, bugün ve bundan sonra üzerinde tartışacağımız konular.
Bütçe derken, değerli arkadaşlar, bize dağıtılan kitapların
sayfalarına biz baktığımız zaman rakamların hiçbirisi….
Gider kısmında, harcama kısmında gösterilenler çok küçük ve ufak yazılmış,
okunmuyor, gelirler kısmı gerçekten büyük yazılmış, bunlar okunuyor. Yani bu
bütçe kitaplarını, bize dağıtılan bu kitapları okuyabilmek için büyüteç şart
değerli arkadaşlar, büyüteçsiz bunu okuma şansınız yok. Bunu gerçekten
söylerken, ben size tek tek sayfa numaralarını söyleyeyim, en azından bilginiz
olması açısından: 2’nci cildin sayfa 23 ile 32 arasını büyüteçsiz okuyamazsınız
değerli arkadaşlar. Geliyoruz, yine sayfa 249 ile 259 arası hiç okunmuyor. Yani
biz gidip bir buzdolabını, çamaşır makinesini krediyle alırken, bir kredi
sözleşmesini yaparken Tüketici Kanunu diyor ki: “12 puntoyla bunun yazılı
olması gerekir.” 12 puntoyla yazılı olması bir buzdolabı kredisi almak için bu
kadar önemli iken, ülkemizin bütçesi için bu kadar, 12 puntoyla yazma zahmetine
niçin girmediler? Gerçekten bu büyük bir eksiklik. Bu
sadece bu yıla özgü değil değerli arkadaşlar. Önceki yılları getirdim, önceki
yıllar da aynı şekilde. Yani bu anlamda benim hem Maliyeden hem Hazineden hem
Meclis Başkanlığından istirhamım, lütfen, bundan sonra düzenlenecek olan bu
şekilde bütçeyle ilgili kitapların, bize dağıtılacak bilgilerin okunacak bir
vaziyette yazılması gerekiyor, bize dağıtılması gerekiyor, yanımızda büyüteçle
Meclise gelip bunu okumayalım. Bu gerçekten büyük bir
sıkıntı. 
İkinci bir hadise, yine dağıtılan bu kitaplarda bugüne kadar… Ben
Sayıştaya teşekkür ediyorum. Gerçekten geçmiş yıllarda ve bu sene mesela 29
tane öneri var. 29 tane önerisinin, bir önceki yıllarda da aynı öneriler… Bir:
“Kapanış, tasdik anlamında, sıra sayı numara anlamında, faturaların düzenli
işleyişi anlamında usulüne uygun yapılmamıştır.” deniliyor. Önceki yıllar da
aynı şekilde, bu sene de aynı şekilde. 
Peki, normal bir tacir, bir işletme sahibi bunu yapınca ne olur?
Hemen vergi dairesi denetmenleri gönderir, “Sen şaibeli ticaret yapıyorsun,
defterlerin şaibelidir, bütçen şaibelidir.” der, hemen incelemeye alınır ve
gerçekten inceleme sonucunda büyük para cezaları o esnafa kesilir. Bu açıdan
baktığımız zaman basiretli, özenli bir tacirin göstermesi gereken özen ve
ihtimam bu bütçe hazırlanırken gösterilmemiştir. Bu açıdan bu bütçenin tamamı,
görebildiğim kadarıyla, bir önceki yıllar ve şimdiki Sayıştayın düzenlediği o
29 önerinin birebir aynı olması nedeniyle şaibeli olduğunu gösteriyor.
Konuya giriyorum değerli arkadaşlar: 
Kamu Düzeni ve Güvenliği Müsteşarlığıyla ilgili 5952 sayılı
Yasa’nın, önemli mesela, 13’üncü maddesinde “Yabancı uzman çalıştırılabilir.”
deniyor.
Değerli arkadaşlar, bu bizim hukukumuza ilk olarak giren bir
hadise. Yabancı uzman demek, MOSSAD’ın, CIA’in elemanlarının en üst bir kuruma
yerleşmesi demek. Bunun da sayısı 81 tane, şu anda bulunan 71 kişi.
AK PARTİ adına söz alan Değerli Sayın Güler şunu söyledi: Bunların
bu geçici kadroya… Aslında kanun diyor, bu geçici kadronun kadroya alınması
şeklinde bir önerileri oldu. Yani CIA’in ve MOSSAD’ın kadrolu olmasını
önerdiler. 
MUAMMER GÜLER (Mardin) – Onlar uzman değil Sayın Tanal, uzmanlık o
değil. 
MAHMUT TANAL (Devamla) – Ama burada uzman… Neticede bu ajanların,
yabancı ajanların en üst kuruma girmesinin adı teknik ibaresiyle
yapıştırılabiliyor. Başka türlü gelmesi zaten imkânsız, teknik kavramı
kullanılarak ajanlar bizim en üst kuruma yerleştiriliyor. 
Peki, niye ihtiyaç duyuldu? İlk önce İçişleri Bakanlığına
bağlandı. 3046 Yasa diyor ki: Bakanlık ancak bir tane müsteşarlık kurabilir,
ikinci müsteşarlık kuramaz. Aa, baktılar, hakikaten bir hata yaptılar.
Cumhuriyet Halk Partisi Anayasa Mahkemesine gidince bunun farkına vardılar,
aldılar onu Başbakanlığa bağladılar, 3056 sayılı Yasa’ya. 
Arkadaşlar, hukukla oynamak ateşle oynamaktır. Ateşle oynayanın
eli yanar. Burada AKP Hükûmeti resmen hukukla oynuyor değerli arkadaşlar. Niye?
İlk önce İçişleri Bakanlığına bağladınız Müsteşarlığı, hata yaptınız,
kalktınız, Başbakanlığa bağladınız. Başbakanlığa bağlı özel bir ekip, özel bir
ajan, özel bir örgüt kurulmuş durumda. Bunların içerisinde kimlerin olacağı
belli değil. 
Daha ötesine geliyorum, 16’ncı maddede bunun bütçesi, maaşları
örtülü ödenekten… Arkadaşlar, suç karanlıkta işlenilir, suç kapalılıkta
işlenilir. Denetlenebilir, şeffaf, açık olan toplumlarda örtülü ödenek bu kadar
olmaz.
Peki, bunun görevi bizim yasalarımızda yok mu? Var, bunun görevi
gayet rahat… Yine bunun içerisinde, Kamu Düzeni ve Güvenliği Müsteşarlığının
içerisinde Terörle Mücadele Koordinasyon Kurulu var. Peki, Anayasa’nın 118’inci
maddesinde Millî Güvenlik Kurulu zaten bu görevi yapıyor idi. Millî Güvenlik
Kuruluna inanmadınız, güvenmediniz, kendinize bağlı bir örgüt kurdunuz. 
Geliyoruz, bunun içerisinde, yine aynı şekilde bu Kamu Düzeni ve
Güvenliği Müsteşarlığının görevini gören bir yasal boşluk mu vardır? Yok. 2937
sayılı Devlet İstihbarat Hizmetleri ve Millî İstihbarat Teşkilatı Yasası vardı.
Aynı görevleri yapıyor değerli arkadaşlar, aynı görevler orada var ama burada
neler yapıldı…
(Mikrofon otomatik cihaz tarafından kapatıldı)
MAHMUT TANAL (Devamla) – Özür diliyorum, hemen bitiriyorum.
BAŞKAN – Teşekkür ediyorum Sayın Tanal.
MAHMUT TANAL (Devamla) – Yasama organının nasıl tüm yetkileri
kanun hükmünde kararnameyle yürütmeye geçtiyse, HSYK’nın üyesi buranın da
doğal, müsteşar olarak üyesidir, yargıyı da bu şekilde yine yürütmeye
bağladılar.
Saygılarımı sunarım. (CHP sıralarından alkışlar)
BAŞKAN – Cumhuriyet Halk Partisi Grubu adına ikinci konuşmacı
Haluk Eyidoğan, İstanbul Milletvekili.
Buyurun Sayın Eyidoğan. (CHP sıralarından alkışlar)
CHP GRUBU ADINA HALUK EYİDOĞAN (İstanbul) – Sayın Başkan, değerli
milletvekilleri; Başbakanlık Afet ve Acil Durum Yönetimi Başkanlığının (AFAD)
2012 bütçesi üzerinde CHP Grubu adına görüş bildirmek üzere söz almış
bulunuyorum.
Değerli milletvekilleri, 17 Ağustos 1999 depreminden alınan önemli
derslerden bir tanesi de, deprem öncesi, anı ve sonrası koordinasyonu
sağlayacak, çok başlılığı giderecek bir üst afet yönetim sisteminin kurulması
gerekliliği idi. Bu çerçevede çeşitli tartışmalar yapıldı ve bu afet yönetim
sistemini oluşturmakla ilgili olarak özellikle 2004 Deprem Şûrası’nda ayrıntılı
analizler yapıldı. Depremden bir müddet sonra,
bu eksiklik çerçevesinde, Dünya Bankasının birkaç yüz milyon dolar desteğiyle,
Türkiye Acil Durum Yönetimi Genel Müdürlüğünün ihdas edilmesiyle ilgili bir
girişimde bulunuldu ve “TAY” adıyla belirlenen bu Genel Müdürlük Türkiye’de
afet yönetim sistemini temsil etmeye başladı. Ancak bunun işlerliğinin olmadığı
görüldü çeşitli nedenlerden ve daha sonra oldukça fazla bir gecikmeyle, 2009
yılında AFAD kuruldu. 
AFAD’ın yasasına baktığımız zaman “Afet ve acil durumlar ile sivil
savunmaya ilişkin hizmetlerin ülke düzeyinde etkin bir şekilde
gerçekleştirilmesi için gerekli önlemlerin alınması ve olayların meydana
gelmesinden önce hazırlık ve zarar azaltma, olay sırasında yapılacak müdahale
ve olay sonrasında gerçekleştirilecek iyileştirme çalışmalarını yürüten kurum
ve kuruluşlar arasında koordinasyonun sağlanması ve bu konularda politikaların
üretilmesi ve uygulanması hususlarını kapsar.” paragrafı altında amacını
görüyoruz. 
Şimdi, gerçekten, AFAD, bu afetlerle ilgili hazırlık ve zarar
azaltma -Ki “zarar azaltma” yerine
aslında “risk yönetimi”, “risk azaltma” kullanılması lazım- müdahale ve olay
sonrasında gerçekleştirilecek iyileştirme çalışmalarını gereği gibi yapıyor mu?

Şimdi, bütçe önemlidir ama ilgili kurumun yasası bu bütçenin
randımanlı kullanılması açısından daha da önemlidir. Bütçenin hangi amaçla ve
nasıl harcanacağını kurumun yasası belirleyecektir. 
Bütçesini onaya sunduğunuz bu kurumun yasasının öncelikle
dünyadaki afet risklerini azaltma anlayışı, teşkilatı ve kültürü açısından
yeniden düzenlenmesi gerekliliği ortaya çıkıyor özellikle Van depremiyle ilgili
uygulamalardan sonra. Yasa, bugünkü hâliyle hazırlık ve risk azaltma içeriği
oldukça zayıf, bir afet sonrası müdahale yasası hüviyetine bürünmüş vaziyette.
Ne kadar para harcarsanız harcayın bu anlayışla afet risklerini azaltamazsınız.

AFAD yasasında dikkat çeken birçok eksiklikler var. Afet öncesi
risk azaltma -Zarar azaltma değil, risk azaltma- acil durum ve afet sonrası
iyileştirme işlerine ilişkin çalışma kapsamları okuduğunuz zaman kafa
karıştırıcı ve yeteri kadar anlaşılamamaktadır. Bu kavramlar anlaşılabilir
olmalı. 
Nedeni ve hedefleri açık belirlenmeden her ölçekte planlama
yetkilerine kifayetsiz bir ihtiras ile el koyma çabası gözlenmektedir. 
Yürürlükteki İmar Kanunu ve yerel yönetimlere ilişkin mevcut
yasaların verdiği yetki ve sorumluluklar, KENTGES ve bununla ilgili Yüksek
Planlama Kurulu (YPK) kararları yok sayılmaktadır. Yasa, afetler politikasında
10-15 yıldır yer alan uluslararası gelişmeleri ve çabaları göz ardı etmektedir.
Uluslararası gelişmelere ve Türkiye’de yürütülen çalışmalara uyumlu bir
kavramsal yapı ve dil geliştirilmesi ve güncelleştirilmesi gerekmektedir.
Yasadaki tanımlar afet sonrası uzmanlık konularıyla ilgili görünmektedir. Afet
öncesi risk azaltma ve sakınım konularını ve kavramlarını içselleştirmeyen bu
yasa, ancak afet sırası ve sonrası çalışmalara yarayacaktır. 
Değerli milletvekilleri, bu yasada afet çalışmalarıyla ilgili kaç
plan türü olduğu, bunların neleri kapsadığı, sistemin hangi noktasında ve hangi
ölçekte yer alıp hangi işlevleri göreceği, bunların hazırlanmasında kimlerin
yetkili olacağı belirsizdir. AFAD teşkilat şemasında afet öncesi, anı ve
sonrası işlerle ilgilenecek daire başkanlıkları vardır, son düzenlemelerle
sanıyorum sayısı 9’a çıktı. Şu ana kadar yapılanlara bakıldığında personel
uzmanlık ve eğitim düzeyleriyle bu daire başkanlıklarının görevlerinin
yürütülmesinin mümkün olmayacağı anlaşılmaktadır. Lağvedilen afet işleri uzman
personeli Çevre ve Şehircilik Bakanlığı ile valilikler emrindeki diğer illere
gönderdiler. Mülga TAY ve Afet İşleri Genel Müdürlüğünün işleyen yapı ve
kadrosunu AFAD’a entegre edemediler. AFAD il
müdürlüklerine eski sivil savunma müdürlerini atadılar ve hâlâ bu il
müdürlükleri istenen düzeyde teşkilatlanamadı. Risk azaltma planını müdahale
planı sandılar ama müdahaleyi de, Van’da gördüğünüz gibi, tam olarak yerine
getiremediler. 
AFAD’a katılan TAY’a altı yıl önce alınan Başbakanlık uzman
yardımcılarının şu anda hiçbiri yok. Dünya Bankasından önemli miktarda para
alınmasına karşın 2002’den bu yana TAY’ın bu personeli neden afet uzmanı olarak
yetiştirilip AFAD’a aktarılmadı? Şimdi ben merak ediyorum: Van’daki krizi
gerçekten afet uzmanı diploması olan kaç kişiyle yönetiyorsunuz? Kanun Hükmünde
Kararname’yle uzman yapılanlar ama afet uzmanlık diploması olmayan kaç kişi
var? Bakınız sayın vekiller, AFAD’ın kanununda ve kadrolaşmasında adı geçen afet
uzmanının resmî tanımı yok ama kadrosu var! Afet uzmanı nedir, hangi üniversite
bölümünden mezun olur? Mühendis midir, sosyolog mudur, peyzajcı mıdır, doktor
mudur, jeolog mudur, jeofizikçi midir, arama-kurtarmacı mıdır? AFAD’ın şu an
bir yıllık asıl memurlar listesinde peyzaj mimarlığı, bahçe bitkileri, Türk
halk müziği, ilahiyat mezunları var. Liste burada, ayrıntısını
inceleyebilirsiniz. Şu anlayışa bakınız bu anlayışla afet risklerinin azaltılması, müdahale ve
iyileştirme çalışmaları olması gereken gibi nasıl yapılacaktır? En ilginci ise
bahçe bitkileri uzmanıdır. Deprem enkazlarının kaldırıldığı yere bahçe mi
yapacaksınız? 
Van depreminden sonra tabii durumu görünce Hükûmet tutuştu. AFAD
Van depreminden hemen sonra alelacele 25 Kasım 2011 tarihinde uzman eğitim
semineri başlattı. Güzel, olması gereken de budur ama 2009’da kurulan bir
kurum, bu eğitimi neden bu kadar geciktirdi? Bu açıklarını kapatmak için Van
depreminin mi olması gerekiyordu? Bu, iyi yönetememe durumunun göstergesidir.
Size bir katkım olsun: Hemen hasar tespiti uzmanı yetiştirme kursu da açınız.
Burası Türkiye ne zaman deprem olacağı belli olmaz. 
Değerli milletvekilleri, bölgeye gittik, çok enteresan gözlemler,
ilginç gözlemler yaptık: Valimize göre bölgeden 40 bin kişi göç etmiş, Sanayi
ve Ticaret Odası, belediyelere göre 400 bin kişi göç etmiş! Bilgi mi yok, yoksa
bilgi kirliliği mi yaratılıyor? Gerçekten sayılar nedir? Medya bununla neden
ilgilenmiyor? Van’da ortaya çıkan, sorunu değil, afetleri yönetememe sorunudur.
Şu anda hiçbir Vanlı, düştüğü durum nedeniyle, size inanmıyor. Çadırlara düşen
her kar tanesinde Vanlının umutları giderek sönüyor. Van’dan göç edemeyenlerin,
şimdi konteynır bulma ve kapma mücadelesi başladı.
Soğuk ve kar arttıkça çadırlar işlevsiz kalıyor.
AKP’nin değerli milletvekilleri, sayı itibarıyla sizler bu bütçeyi
muhtemelen buradan geçireceksiniz ama biz Cumhuriyet Halk Partisi olarak yasası
ve uygulamaya yetersiz olan bu kurumun bütçesini onaylamıyoruz ama lütfen bir
değil iki kere düşünün. Yanlış afet yönetimi için kullanılan bütçenin her
kuruşunda afetlerde kaybettiğimiz vatandaşlarımızdan aldığımız vergiler vardır,
yetimin hakkı vardır. Önderimiz Mustafa Kemal Atatürk’ün afet risklerinin
azaltılmasında bize öncü olan ve ne güzel ki AFAD’ın web sayfasında yer alan şu
sözüyle konuşmamı bitirmek istiyorum: “Felaket başa gelmeden evvel önleyici ve
koruyucu tedbirleri düşünmek lazımdır. Geldikten sonra dövünmenin yararı
yoktur.”
Yüce Meclise saygılarımı sunuyorum. (CHP sıralarından alkışlar) 
BAŞKAN – Teşekkür ediyorum Sayın Eyidoğan. 
Cumhuriyet Halk Partisi Grubu adına üçüncü konuşmacı, İhsan Özkes,
İstanbul Milletvekili. 
Buyurun Sayın Özkes. (CHP sıralarından alkışlar)
CHP GRUBU ADINA İHSAN ÖZKES (İstanbul) – Sayın Başkan, değerli
milletvekilleri; Cumhuriyet Halk Partisi Grubu adına Diyanet İşleri Başkanlığı
bütçesiyle ilgili söz aldım. Hepinizi saygıyla selamlıyorum. 
Cumhuriyet Halk Partisi olarak, kışlanın, yargının, okulun ve
caminin siyaset üstü olmasına özen gösteriyoruz. Saygın din görevlilerimizin
Mevlânâ gibi herkesi kucaklamasını önemsiyoruz çünkü İslam ilahî bir dindir,
evrenseldir ve tüm insanlığa gelmiştir. Partiler üstüdür, hiçbir partinin
tekelinde olamaz, siyasi vesayet altına alınamaz. 
Anayasa’nın 136’ncı maddesi şöyledir: “Genel idare içinde yer alan
Diyanet İşleri Başkanlığı, lâiklik ilkesi doğrultusunda, bütün siyasî görüş ve
düşünüşlerin dışında kalarak ve milletçe dayanışma ve bütünleşmeyi amaç
edinerek, özel kanununda gösterilen görevleri yerine getirir.” Ancak Diyanetin
uygulamalarına baktığımızda, bütün siyasi görüş ve düşüncelerin dışında kalıp
kalmadığı, milletçe dayanışma ve bütünleşme amacını taşıyıp taşımadığı
tartışılır hâle gelmiştir.
Diyanet İşleri Başkanı Sayın Görmez "Yüz bin insanın din
görevlisi olduğu bir memlekette din konusunda cehalet olur mu? Olmaması lazım.
Yüz bin insanın görev yaptığı bir memlekette kardeş kavgası olur mu? Olmaması
lazım. Öyleyse biz görevimizi henüz tam yapamıyoruz." demiştir. Sayın
Görmez, doğru söylüyor, görevini tam yapamıyor. Diyanet, siyasetten ve ticaretten
uzak olursa ancak o zaman görevini tam yapabilir. 
MUHARREM İNCE (Yalova) – Doğru Hocam, bravo! (CHP sıralarından
alkışlar)
İHSAN ÖZKES (Devamla) - İktidarın 23’üncü Dönem bir milletvekili
bir il müftüsüne “Bak, beni sinirlendirme. ‘Yap’ diyorsam, yapacaksın. Yoksa, gelip seni o müftülüğün penceresinden aşağı atarım.”
diyor. Bir diğer milletvekili bir başka müftüye “Bir saat seni orada
bıraktırmam ha, bir saniye bıraktırmam. Bütün Beşiri’yi senin başına musallat
ettiririm, seni kepaze ettiririm ha. Nokta nokta ol git.” diyor. 
12 Haziran seçimleri öncesi bazı müftülerin görev yerleri
değiştirildi. İktidar, müftülerin birer il başkanı gibi siyaset yapmasını
istiyor. Müftü seçiminde âdeta AKP'ye bağlılık andı içenler tercih ediliyor.
Diyanet, iktidarın bir kurumu, arka bahçesi, arpalığı, camiler de
siyasi bürosu değildir. İslam bir partinin flaması altına girecek kadar
küçüklükte asla olamaz. (CHP sıralarından “Bravo” sesleri, alkışlar) Allah, bu
yüce dini insanların dünya ve ahiret mutluluğu için göndermiştir; birileri
iktidar hırsı için kullansın diye göndermemiştir.
İktidar, Diyaneti açılımlar koordinatörü olarak görüyor. Sayın
Görmez, tüm bunları görmezlik edemez. Diyanet iktidara değil, Allah'a yakın
olmaya çalışmalıdır. (CHP sıralarından “Bravo” sesleri, alkışlar) Diyanet,
iktidarın koltuk değneği değildir…
ZÜLFÜ DEMİRBAĞ (Elâzığ) – Senin gibi…
İHSAN ÖZKES (Devamla) - …iktidarın siyasi ihaleleri altında asli
görevini unutmamalıdır. Atatürk'ün, makamına gelince ayağa kalktığı Diyanet
İşleri Başkanı ancak siyaset üstü kalmakla saygınlığını koruyabilir. Diyanet,
siyaset, ticaret sacayağının kurulması, öncelikle Allah'ın yüce dinine ve bu
ülkeye yapılabilecek en büyük kötülük olur. İktidarın toplum mühendisliği
projesinin taşeronluğu için Diyaneti seçmesi İslam tarihinin en büyük
yanılgılarından birisi olacaktır. (CHP sıralarından alkışlar) 
Bidat ve hurafeler, batıl inanışlar ülkeyi kasıp kavurmaktadır.
Falcılar, muskacılar, medyumlar, cinciler, üfürükçüler kol geziyor.
İnsan Hakları Haftası’ndayız. Hak, hukuk, adalet, eşitlik, insan
hakları, kul hakkı, yetim hakkı, rüşvet, devlet malını aşırma, kula kulluk
etmek, iftira etmek, özel hayatın gizliliği gibi, baskı, şiddet, muhaliflere
hayat hakkı tanımamak gibi konularda Diyanet suskun kalmaktadır. 
Diyanet, Allah ile manevi bağ kurulacak yer olan camilerde baz istasyonları kurdurup, başka bağlantılardan,
frekanslardan para kazanma çabasında olmamalıdır. (CHP sıralarından alkışlar) 
Ayyuka çıkan tarihî camilerin tamiratlarındaki yolsuzluklar
karşısında derin bir sessizliğe bürünenler layüsel davranamazlar çünkü
sorgulanamaz olan ve dokunulamaz olan sadece Yüce Allah'tır. (CHP sıralarından
alkışlar)
Diyanet fakir fukaranın, garip gurebanın vergilerinden oluşan
bütçe paralarını lüks otellerde düzenlediği etkinliklerle yememelidir. Haram
olan israfı anlatmakla mükellef olan Diyanet, israf batağında yüzmemelidir.
Dişinden tırnağından artıran insanımıza, dünyanın en pahalı
haccını yaptıran Diyanet, ibadeti ticarete dönüştürmekten vazgeçmelidir,
hacıları sermaye ve kazanç kapısı olarak görmemelidir. (CHP sıralarından
alkışlar) 
Diyanet denetlenemeyen para kasası olmamalıdır, kötü kokuların
geldiği yer asla olmamalıdır, aksine böyle kokulara tuz olmalıdır.
İnsan hakları ve inanç özgürlüğü temelinde Alevilerin hakları
tanınmalıdır. Evrensel değerlerin gerisinde kalmış ve ilkelleşmiş siyaset argümanlarıyla Aleviler oyalanamaz. Dinler arası diyalogdan
önce kendi insanımızla diyalog olmalıdır. Diyanetin sayın başkanları yıllardır
sarık ve cübbeleriyle Yahudi hahamları ve Hristiyan papazlarıyla sarmaş dolaş
oluyorlar fakat aynı sevgiyi ve saygıyı Alevi dedelerine göstermiyorlar. (CHP
sıralarından alkışlar) 
AKP İktidarı döneminde kilise evler çığ gibi yayıldı. Misyonerler
cirit atıyor ancak cemevi söz konusu olunca, iktidarın ve Diyanetin kimyası
değişiyor. Herkese şapur şupur, Alevilere gelince Yarabbi şükür! (CHP sıralarından alkışlar) Cemevlerinin
ibadet yeri sayılması için bir an önce gerekli yasal düzenlemeler yapılmalıdır.
İktidarın Hacı Bektaşi Veli'yi belli saatlerde ziyaret etmeyi
zorunlu kılan uygulaması yanlıştır. Camilerde olduğu gibi, cemevlerinin de
elektrik, su gibi giderleri devlet tarafından karşılanmalıdır.
(Mikrofon otomatik cihaz tarafından kapatıldı) 
BAŞKAN – Teşekkür ediyorum Sayın Özkes. 
İHSAN ÖZKES (Devamla) - Diyanet kendi çalışanlarına torpilli olup
olmamalarına göre öz veya üvey evlat muamelesi yapmamalıdır. Yurt dışı ve hac
görevlendirmelerinde adaletli davranmalıdır. (AK PARTİ sıralarından gürültüler)

OSMAN ÇAKIR (Düzce) – 28 Şubatta arkadaşlarının ne çektiğini en
iyi sen biliyorsun. AK PARTİ’den önce…
BAŞKAN – Sayın milletvekilleri… 
Lütfen, sayın milletvekilleri… Lütfen…
İHSAN ÖZKES (Devamla) - Dinî hizmette asıl yükü çeken din
görevlileri ihmal edilmemelidir. 
AHMET AYDIN (Adıyaman) – Hocam, hutbe bitti, zaman doldu. 
BAŞKAN – Sayın milletvekilleri, lütfen, bütçe görüşülüyor. Sayın
hatipler eleştirecekler, tenkit yapacaklar, önerilerde bulunacaklar. 
Sayın Özkes, lütfen…
İHSAN ÖZKES (Devamla) - Bayram ve resmî tatili olmayan, mesai
mefhumu bulunmayan, her an görevi başında olan din görevlilerinin özlük hakları
iyileştirilmelidir. 
Saygılarımla. (CHP sıralarından alkışlar) 
OSMAN ÇAKIR (Düzce) – 28 Şubatta ne olduğunu…
İHSAN ÖZKES (Devamla) - Sen önce, Başbakan Erdoğan’a dokunmak
ibadet midir, onu açıklar mısın? (CHP sıralarından “Bravo” sesleri, alkışlar;
AK PARTİ sıralarından gürültüler) 
BAŞKAN – Sayın Özkes, lütfen kürsüyü terk ediniz. Sayın Özkes…
MUHYETTİN AKSAK (Erzurum) – Otur yerine! Yürü hadi!
HÜSEYİN ŞAHİN (Bursa) – Otur yerine!
BAŞKAN – Sayın Özkes, lütfen…
AHMET AYDIN (Adıyaman) – Sayın Başkan, kürsüyü işgal ediyor. 
AYŞE NUR BAHÇEKAPILI (İstanbul) – Sayın Başkan, Meclisi geriyor,
lütfen… Lütfen… (CHP sıralarından “Bravo Hocam” sesleri, alkışlar)
OSMAN ÇAKIR (Düzce) – Sen dini saptırıyorsun ve satıyorsun. 
BAŞKAN – Sayın Özkes, lütfen…
İHSAN ÖZKES (Devamla) – Senin yüreğin yok, yüreğin. Önce yürek lazım, yürek. Ben yüreksizlerle konuşmam. (CHP
sıralarından “Bravo” sesleri, alkışlar) 
BAŞKAN – Cumhuriyet Halk Partisi Grubu adına dördüncü konuşmacı
Haluk Ahmet Gümüş, Balıkesir Milletvekili. 
Buyurun Sayın Gümüş. (CHP sıralarından alkışlar) 
CHP GRUBU ADINA HALUK AHMET GÜMÜŞ (Balıkesir) – Sayın Başkan,
Sayın Bakan, değerli üyeler; CHP adına söz almış bulunuyorum.
Konuşmam 2012 Merkezî Yönetim Bütçe Kanunu Tasarısı’nın Türk
İşbirliği ve Koordinasyon Başkanlığı -kesin hesap- Yurtdışı Türkler ve Akraba
Topluluklar Başkanlığı ve Türk İşbirliği ve Koordinasyon Ajansı Başkanlığı üzerinedir.
Öncelikle belirtelim ki TİKA, Türk İşbirliği ve Kalkınma İdaresi
Başkanlığı iken sonra Türk İşbirliği ve Koordinasyon Başkanlığına
dönüştürülmüştür. Bütçe, TİKA’nın eski hâline göre, yani 4668 sayılı Yasa’ya
göre hazırlanmıştır. TİKA'nın bu eski hâlinde 100 civarında kadro varken bu
kadrolar 400 civarına çıkarılmıştır. Dolayısıyla, önümüzdeki bütçenin bugünkü
kadroyu kaldırmayacağı açıktır. 
Son çıkarılan kararname ile TİKA'nın faaliyet alanı
genişletilmiştir. Faaliyet konuları Dış Türkler ve Akraba Toplulukları ile
sınırlı iken son değişikliklerle bu sınırlama kaldırılıp kapsama alanı
genişletilmiştir.
Değerli arkadaşlar, Dünyamız yeniden kaos
ve değişim dönemine girmektedir. Ülkeler arası ilişkilerin yeniden düzenlenmesi
ve dengelenmesini gerektirecek düzensizlik ve belirsizlik ortamı tüm ülkeleri
ilgilendirmektedir. Çoğu dünya ülkesi, gelecekte nasıl ilişki ve etkileşim
ortamında olabileceklerini kestirmeye çalışmakta ve bu yönde hazırlıklar
yapmaktadır. Sermayenin ve ekonomik gücün bir coğrafyadan başka bir coğrafyaya
hızla göç etmesi diğer coğrafyaların bu değişime göre yeniden pozisyon
almalarını gerektirmektedir. Bu ülkelerin çoğunluğu söz konusu değişimi yıkıcı
değil, yeni iş birlikleri ve önlemler ile olumlu bir sürece çevirmek arzusunda
olacaklardır. Dünyanın gelişmiş ülkeleri ekonomik gücünü sürdürebilme sıkıntısı
yaşarken diğer sınırlı bir kaç bölgenin olağanüstü ve durmayan hızda büyümesi
değişim ve endişelerin ana kaynağıdır.
Bu yeni gelişmeler sonucunda dünyanın bir bölgesinden gelen
olağanüstü büyümenin ve yıkıcı rekabetin dengelenebilmesi için ülkeleri yeni
gelişme fırsatlarına kavuşturabilecek kalıcı çözümlere ihtiyaç vardır. Bu
şartlarda ülkeler arası bölgesel ekonomik iş birliklerinin oluşturulması ve
bunların güçlendirilmesini en temel çözümler arasında saymamız gerekmektedir.
Ülkeler arası bölgesel entegrasyonlar bizler ve diğer
ülkeler tarafından yapılmadığı takdirde Dünyamız giderek daha tehlikeli
çözümsüzlüklerin içine girecektir. İşte bu noktada Türkiye, ilişki kurup
geliştirebileceği, tarihsel, kültürel açıdan ortak noktalarımız bulunan ve
iktisadi olarak uygun şartlarda dayanışma ve iş birliği sağlayabileceği
ülkelerle ilişkilerini geliştirmelidir. Bu ülkeler tespit edilirken Balkanlar,
Karadeniz ülkeleri, Kafkasya ve Orta Asya ülkeleri doğal olarak öncelikli
alanları oluşturmalıdırlar ancak tabii ki bölgesel yakınlığı olan her ülke
potansiyel entegrasyon özelliği taşımayacaktır. 
Şimdi bir bakalım, ülkemiz için önemli olan Orta Asya ülkelerinde
durum nedir? Hemen kısaca girelim: Orta Asya ülkeleri
yapılmakta olan yatırım hazırlıkları ve 2015-2020’de bitirilmesi planlanan
ulaşım projeleri sonucunda -bu projelerle tüm Orta Asya hem Çin’e hem de
Avrupa’ya doğru bağlanıyor arkadaşlar- Orta Asya ülkeleri, bunun sonucunda
Çin'in ekonomik hegemonyasına girme ve Çin'in arka bahçesi olma durumuyla karşı
karşıyadır, bu önemli bir meseledir.
Çin'in Orta Asya politikasının özeti şöyledir: Çin, Orta Asya
ülkeleri ile sıkı ilişkiler kurmak, bölgeye yatırım yapmak ve bölgeyi enerji
kaynakları konusunda tedarik alanı olarak değerlendirmek istemektedir. Daha
önemlisi, Çin, Orta Asya ülkeleri ile serbest ticaret alanı oluşturmak
hedefindedir. Çin'in yumuşak karnı olarak kabul edilen Uygur meselesinin Çin
açısından çözümlenmesi Çin'in Orta Asya ülkeleriyle entegrasyonundan
ve bölgede hâkim devlet olmasından geçmektedir.
Sonuç olarak Türkiye için çok az zaman kalmıştır, bu projelerin
bitmesi çok yaklaşmıştır. Bu projeler bitene kadar bizim bölge ile ekonomik entegrasyon şartlarını Rusya'yı da dahil ederek görüşmemiz
ve sonuçlandırmamız gerekmektedir.
Oysa ki durum nedir? Hükûmet, Orta
Doğu ülkelerinde laiklik çağrıları yaparken Orta Asya ülkelerinde
faaliyetlerini yoğunlaştıranlar Türkiye çıkışlı dinî cemaatler olmuştur.
Sonuçta, Orta Asya ülkelerinde ve hatta Rusya'da, Türkiye kaynaklı
sosyal ve kültürel organizasyonlara tepki duyulan bir ortam oluşmuştur. İşte,
Türkiye Büyük Millet Meclisi-Özbekistan ile parlamentolar arası dostluk
grupları artık yoktur. Sorunlar diğer Orta Asya ülkelerinde hızla
ilerlemektedir. Bazı yerlerde çok önemli yanlışlıklar yapıldığı anlaşılmaktadır.
Türk cumhuriyetleri ile yakınlaşacağımıza aramızdaki mesafeler açılmıştır.
Dost ve akraba topluluklar ile ilişkilerimiz, karşılıklı güven
ortamını artırıcı şekilde geliştirilmeliydi. Muhataplarımızın hassasiyetlerine
önem verilmeliydi, hassasiyetlere önem verilmedi, çeşitli işler yapıldı orada.
Hükûmet bu konularda önemli özensizlik ve yanlış politikalar izlemiştir. Tabii
ki dost ve akraba topluluklar derken milletimizi oluşturan tüm unsur ve
topluluklar bu kavramın içerisine girmelidir, bunun böyle anlaşılmasında yarar
vardır.
Yine de burada altını çizmemiz gerekiyor ki, Balkanlar, Karadeniz
ve Kafkasya ülkelerinin siyasal ve ekonomik özellikleri, güneyimizdeki ülkelere
göre bize daha dengeli ve hızlı entegrasyon
potansiyelleri vaat etmektedir. Türkiye'nin kaynaklarının kullanılarak Orta
Afrika ülkelerinde yapılan çalışmaların, gelişmiş ülkelerin global
hesaplarına paralellik gösterdiğini bizler çok iyi bilmekteyiz.
(Mikrofon otomatik cihaz tarafından kapatıldı) 
BAŞKAN – Teşekkür ediyorum Sayın Gümüş.
HALUK AHMET GÜMÜŞ (Devamla) - Buradan Hükûmeti uyarmak isteriz ki,
Doğu Akdeniz'de güçlenmek hevesiyle… 
BAŞKAN – Sayın Gümüş, lütfen…
HALUK AHMET GÜMÜŞ (Devamla) - …müdahaleci anlayışla yapılan
davranışlar, sonunda sıkıntılı sonuçlar doğurmaya mahkûmdur.
Ayrıca, şu noktaya dikkat ediniz: Siyah Afrika, farklı ve öfkesi
nüfusuyla giderek büyüyecek bir coğrafyadır. 
BAŞKAN – Sayın Gümüş…
HALUK AHMET GÜMÜŞ (Devamla) - Yanlışlıkların izleri Güney
Afrika’da uzun zaman kalabilecektir. 
Teşekkür ederim Başkan. (CHP sıralarından alkışlar)
BAŞKAN – Teşekkür ediyorum.
Cumhuriyet Halk Partisi Grubu adına beşinci konuşmacı Hurşit
Güneş, Kocaeli Milletvekili.
Buyurun Sayın Güneş.
CHP GRUBU ADINA HURŞİT GÜNEŞ (Kocaeli) – Sayın Başkan, değerli
milletvekilleri; öncelikle hepinizi saygıyla selamlıyorum.
SPK ve BDDK hakkında benden önceki muhalefet milletvekillerinden
konuşanlar oldu. Bunlar özerk kurumlar, bunlara fazlasıyla değinmeyeceğim ancak
Hazine çok önemli çünkü bildiğiniz üzere Hazine devletin kasası. Hazine
devletin kasası ve bildiğiniz üzere devletin kasası demek, ekonominin tam
odağını, yüreğini görebilmek demektir. Dolayısıyla, Hazineyi değerlendirmek
için ekonominin tümüne bakmakta yarar vardır.
Şimdi, 2012 bütçesi çok zorlu bir dönemde yürürlüğe giriyor. Ben
metinlere baktım, 2012 bütçesinin hazırlığında 2012’nin küresel konjonktürü değerlendirilmiş yani Avrupa Birliğinin ve
avronun bir borç krizinde olduğu ve bu borç krizinin küresel konjonktürü
etkileyeceği ve 2012’nin de makroekonomik hedeflerini etkileyeceği söyleniyor,
belirtiliyor. Bununla beraber, iki şeyin altını çizmem gerekiyor: Bunlardan bir
tanesi, Avrupa’daki krizin ne kadar süreceği ve ne kadar derin olacağı
açıklıkla belirtilmemiş. Bu çok önemli çünkü 1993’ten bu yana Avrupa Birliği
ülkelerinin önemli bir kısmı Maastricht Kriterlerine uymadılar. Uymadıkları
için yani yirmi yıla yakın süredir uymayan bu ülkelerin birdenbire bir uyum
sağlaması beklenemez. Nitekim önceki gün gördünüz, İngiltere uyum sağlamadı.
Şimdi, 2012 bütçesine baktığım zaman, bu küresel krizin
etkilerinin de tam anlamıyla temel hedeflere konulmadığını görüyorum. Örneğin
bir şey söyleyeyim, yüzde 4 civarında büyüme bekleniyor ama uluslararası
kuruluşlar, örneğin IMF, Türkiye'nin ekonomik büyümesinin yüzde 2 civarında
olacağını düşünüyor. Bu son derece önemli.
Şimdi, Adalet ve Kalkınma Partisinin Hükûmet programlarında ve
söylemlerinde ne yazık ki bazı hayaller öteden beri var. Mesela, hepiniz şöyle
biliyorsunuz çünkü biz de zamanla medyada duya duya inanıyoruz. AKP’nin iktidarı
olan dokuz yıllık dönemde ekonomik büyüme çok yüksektir sanıyoruz. Oysa bu
doğru değil yani 1980 sonrası ekonomik büyümenin ortalamasının altında bir
ekonomik büyüme olmuştur. Tekrarla söylüyorum… (AK PARTİ sıralarından “Allah
Allah!” sesi) 
Beyefendi, hesaplarsınız, öğrenirsiniz.
Dolayısıyla, 1980 sonrasının ortalama büyümesinin altındadır,
üstünde değildir; bunu bilmek gerekir.
İkincisi: 2002’den bu yana olan, gelişmekte olan ülkelerin
ortalama büyüme hızı bu dönemden yüksektir.
MEHMET ÖNTÜRK (Hatay) – Avrupa Birliğiyle kıyaslayın Hocam.
HURŞİT GÜNEŞ (Devamla) – Üçüncüsü: Bu dönemde, gelişmekte olan
ülkelerin ekonomik daralması -ki 2009’da ve bu yıl olacak- Türkiye'nin ekonomik
daralmasından çok daha az olmuştur, onlar etkilenmemiştir. Kaldı ki bu ülkeler
cari işlemler açığı da vermemiştir. Kaldı ki o ülkeler işsizliğini
azaltabilmiştir. 
Bakınız, bir başka nokta da şu sayın milletvekilleri: Önceki gün
buraya geldi AKP’nin Grup Başkan Vekili ve aynı zamanda Maliye Bakanı dedi ki:
“Biz işsizliği azaltıyoruz.” 2000 yılında Türkiye'nin işsizlik oranı yüzde
kaçtı biliyor musunuz? Yüzde 6,5. Bu yıl ne kadara indi? Yani yüzde 11,4’e
kadar çıktı, kabul. 2002 yılında yüzde 11,4’e kadar çıktı. Bu yılın ortalaması
kaç? Bu yılın ortalaması yüzde 11. 
MEHMET ÖNTÜRK (Hatay) – Yüzde 9,6. 
HURŞİT GÜNEŞ (Devamla) – O son, mevsimsel etkileri geç kardeşim,
yılın ortalamasına bak, yüzde 10’a kadar indirdin. Topu topu 1 puan
indirmişsiniz işsizliği, kalkıp burada diyorsunuz ki: “Biz işsizliği indirdik.”
Yüzde 6,5 nerede, yüzde 10 nerede? Kaldı ki bu yıl ne olacak? 2012 yılında
ekonomi daha yavaş büyüyünce -ki hedefiniz o yönde- daha yüksek bir işsizlik
oranı ortaya çıkacak.
MEHMET ÖNTÜRK (Hatay) – Avrupa Birliğiyle kıyaslayalım Hocam.
HURŞİT GÜNEŞ (Devamla) – Nereyle kıyaslarsan kıyasla kardeşim,
rakam ortada. 
Bakın, ben size bir şey söyleyeyim: Bu yılın millî geliri dolar
bazında ne kadar olacak geçen yıla göre? Ben kaba bir hesap yaptım, 60 milyar
dolara yakın daha düşük olacak. 
MEHMET ÖNTÜRK (Hatay) – Büyümeyi de biraz açalım Hocam.
HURŞİT GÜNEŞ (Devamla) – Ekonomi yüzde 7,5 civarında büyüyecek;
var, metinlerinizde var. Gerçekten o civarda reel olarak ekonomi yüzde 7,5
civarında büyüyecek ama dolar bazında ekonomi küçülmüş olacak. 
Siz şimdi baştan itibaren kişi başına düşen geliri, dolar bazında
millî geliri ifade edip Türkiye ekonomisinin ne kadar büyüdüğünü söylüyordunuz.
Şimdi bu sene ne diyeceksiniz? Ekonomi büyüdü mü diyeceksiniz, küçüldü mü
diyeceksiniz? Eğer büyüdü diyecekseniz şimdiye kadar ifade ettiğiniz rakamların
tamamının yanlış olduğu ortaya çıkar. 
YUNUS KILIÇ (Kars) – Dolar yükseldi.
HURŞİT GÜNEŞ (Devamla) – Evet, bu yıl kişi başına gelir, ne yazık
ki, bin dolara yakın düşecek ekonominin büyümesine rağmen.
Sayın milletvekilleri, bu yıl çok büyük bir rekor ortaya çıkacak,
onu itiraf etmeliyim. Olağanüstü bir rekor ve bir dünya rekorunu Türkiye
başarmış olacak. Bakınız, dünyanın en büyük dış açığını, cari işlemler açığını
veren ülke Amerika Birleşik Devletleri’dir. Ama bu Amerika Birleşik
Devletleri’nde herhangi bir risk yaratmaz çünkü niye? Amerika bu açığı kendi
parasını basarak karşılar. Oysa dünyanın 2’nci büyük cari işlemler açığını
veren Türkiye’nin -ki bu yıl 80 milyar doların üzerinde dış açık verecektir-
bunu kendi parasını basarak karşılaması olanaklı değildir. Dolayısıyla, aslında
Türkiye dünyanın en büyük dış açığını veren ülkesi hâline gelecektir 2011
yılında, 80 milyar doları aşan rakamla. Millî gelire oranı da bir dünya rekoru
olacaktır, yüzde 10’u aşmış olacaktır. 
Şimdi, öteden beri biz Cumhuriyet Halk Partisi olarak söylüyoruz,
“Bu dış açık büyük sorun.” diye. Ne yaptınız? AKP iktidara geldiğinde 230
milyon dolardı dış açık, bugün 80 milyar dolar. Dün bir hesap yapayım dedim kaç
misli artmış diye, 10, 20, 30, 40, 400 kat. Bu ciddi bir sorundur ve bu sorunu
ne yazık ki çözemediniz. 
Çözemediniz ve bir şey daha söyleyeyim: Öylesi bir hâle geldi ki
son aylarda döviz kuru yükselmesin diye Merkez Bankası satabildiği kadar
satıyor. 10 milyar dolara yakın döviz sattı, dövizde harareti durduramadı.
Döviz rezervleri düştü, kısa vadeli borçlar döviz rezervlerinin üstüne çıktı.
Sonra ne yaptılar? Sonra dediler ki: “Türk lirası mevduatların bir kısmını
Merkez Bankasına döviz olarak yatırsınlar.” Biraz da altın makyajı, rakamlar
birbirine denk gelsin yapıldı. Ortada olağanüstü bir risk duruyor. 
Şimdi gelelim bu bütçenin tutup tutamayacağına. 21 milyar TL… 22
milyar TL’lik bütçe açığı, 21 milyar TL’ye inecekmiş. İnebilir ama bu
rakamlarla zordur. Neden zordur, onu ifade edeyim. Çünkü eğer ekonomi yüzde 4
büyüyecekse -ki bence yüzde 2 civarında büyüyecektir- siz oturup vergi
gelirlerini yüzde 12-13 artıramazsınız. Ancak öylesi bir ortamı elde etmek
istiyorsanız da yüzde 5’lik bir enflasyon hedefini tutturamazsınız. Dolayısıyla
enflasyon hedefleriniz, yüzde 5 koyarsınız bu yıl olduğu gibi veya 5,5
koyarsınız, 10 çıkar; iki haneli enflasyon ortaya çıkmış olur. 
Dünyadan alırken, 150 milyar dolarlık ihracatı 2012 yılında
yapabilir misiniz? Bu mümkün değil. Bu da afaki ve hayalî. 
Şimdi, deniyor ki: “Biz kamu açığını daralttık ve kamu borcunu,
yüzde 70’lerden aldık, yüzde 40’lara indirdik.” Bu doğru mu? Doğru. Peki, nasıl
yaptınız? Nasıl yaptığınızı ben size söyleyeyim. Dünyanın en pahalı benzinini
Türk halkına sattınız, dünyanın en pahalı mazotunu Türk halkına sattınız…
ZÜLFÜ DEMİRBAĞ (Elazığ) – Eskiden en ucuzu muydu?
HURŞİT GÜNEŞ (Devamla) – …34 milyar dolarlık özelleştirmeyi
yaptınız -dolayısıyla kamu serveti erimiş oldu- bununla yetinmediniz -bakın,
bir şey daha söyleyeyim- muazzam bir ithalat yaptınız, o muazzam bir ithalatla
muazzam bir ithalden alınan KDV elde ettiniz ve onunla kapattınız. Dolayısıyla
biz, dış açık vermeden bütçe açığını kapatamaz hâle geldik. Oysa doğrusu ne?
Dış açık vermeden kamu açığını kapatabilmektir. 
Şimdi ben soruyorum: 2012 yılında Türkiye dış açığını
kapatabilecek mi? Hiç sanmıyorum. 
Şimdi, son olarak -vaktim daraldı, kapatmak üzereyiz- şunu
söyleyeyim: Sayın Bakan, Başbakan Yardımcısı, çok yetenekli bir başbakan
yardımcısıdır. Bürokraside öyle, uzun yıllardır tanırım, kendisinin yeteneğinden
hiç kuşkum yoktur fakat ne yazık ki elindeki metinleri biraz şaşırtmışlar.
Deniyor ki: “Biz enerjide dışa bağımlılığı engellemeye çalışıyoruz.”
(Mikrofon otomatik cihaz tarafından kapatıldı)
BAŞKAN – Teşekkür ediyorum Sayın Güneş.
HURŞİT GÜNEŞ (Devamla) – Müsaade edin, kapatayım efendim. 
“Enerjide dışa bağımlılığı kapatmaya çalışıyoruz.” Oysa 5 puan
enerjide dışa bağımlılığımız artmış, bu bir. 
İkincisi: Tarımla ilgili veriler yanlış. Tarımda ne yazık ki
artışımız öyle yüzde 230 değil, ne yazık ki tarımdaki artış kişi başına yüzde
13 civarındadır. 
Dolayısıyla, afaki bir bütçe, afaki bir hazine rakamı, afaki bir
2012 yılı ekonomisi gözükmektedir. 
BAŞKAN – Sayın Güneş, lütfen… 
HURŞİT GÜNEŞ (Devamla) – Hepinize saygılar sunuyorum. (CHP
sıralarından alkışlar)
AYŞE NUR BAHÇEKAPILI (İstanbul) – Efendim, ya süre verin ya da
konuşmasın. 
BAŞKAN – Şimdi söz sırası, şahsı adına ve bütçenin lehinde söz
isteyen Adana Milletvekili Ali Küçükaydın’da. 
Buyurun Sayın Küçükaydın. (AK PARTİ sıralarından alkışlar)
ALİ KÜÇÜKAYDIN (Adana) – Sayın Başkan, değerli milletvekilleri;
2012 bütçe kanun tasarısı üzerinde üçüncü tur kurumlar bütçesiyle ilgili olarak
şahsım adına lehte söz aldım. Yüce heyetinizi saygıyla selamlıyorum.
Bu bölümde Kamu Düzeni ve Güvenliği Müsteşarlığının bütçesi
görüşülüyor. Şüphesiz, bu Müsteşarlık yeni kurulmuş bir müsteşarlık. Kuruluş
sebebi de: Başta kamu düzenini, kamu güvenliğini bozan birtakım terör
örgütleriyle mücadele etmek üzere kurulmuş ve ona göre de teşkilatlanmış. Buradan maksadımız şu: Bütün istihbari
bilgilerin bir çatı altında toplanması, analizinin yapılarak ilgili olan
birimlere sunulmasından ibaret. 
İkinci sırada Afet ve Acil Durum Yönetimi Başkanlığı var. “AFAD”
da diyoruz buna kısaca. Bizim ülkemiz yüzde 90’ı itibarıyla afete maruz
bölgede. Dolayısıyla bu afetler arasında, başta deprem, sonra sel felaketleri
ve heyelan geliyor. 
Şimdi, burada, tabii, bu kısa süremde söyleyebileceğim şu:
Aslında, risk azaltıcı bazı tedbirlerin afetten önce alınması gerekiyor. Bu
tedbirleri alacak kurumların başında da şüphesiz yerel yönetimlerimiz geliyor.
Ama maalesef, bir asırdan beri belediyecilik sistemi bu ülkede olduğu hâlde,
belediyelerimizin tedbir niteliğindeki bu riski azaltıcı faaliyeti yeterince
yapamadığını görüyoruz. Bu üzücü. Neden üzücü? Belediyelerimizin yapamadığını
ya da yıkarak yapamadığını afet geliyor yıkıyor ama oradan çığlıkların,
feryatların yükseldiğini görüyoruz. Bu acı tablolarla mütemadiyen, gerçekten
karşılaşıyoruz. İnşallah, bu felaketlerden sonra, işte bu AFAD’ın da koyacağı
katkılarla belediyelerimiz ya da kırsalda özel idarelerimiz artık bu görevini
yapar da bu acı çığlıkları, bu feryatları biteviye duyup durmayız diyorum ben. 
Bir başka husus da benim… Diyanet İşleri Başkanlığımızın bütçesi
de görüşülüyor. 
Değerli arkadaşlarım, Diyanet İşleri Başkanlığımız Büyük Önder
Mustafa Kemal Atatürk tarafından ta 1924’lerde kurulan bir Başkanlık, teşkilat. Bu
teşkilatın da uzun bir geçmişi var. Bana göre bu teşkilat hep
böyle mezhebi ve meşrebi duyguların da üstünde ve siyasetin de hepten üstünde
kalarak bu kadar uzun zamandan beri köklü geçmişi itibarıyla Anadolu’nun en
ücra köşelerinde, kılcal damarlarının en uç noktasında ve diğer taraftan da
dünyanın gelişmiş değişik ülkelerinde ve özellikle Türk soylu vatandaşlarımızın
bulunduğu ya da akraba topluluklarının bulunduğu yerlerde çok ayrıntılı hizmet
veren bir kuruluş olarak ben tanıyorum şahsen, öyle biliyorum. 
Elbette bu kuruluş, bu hizmetini yaparken kuruluşun bünyesinde de
ufak tefek arızalar da belki olabilir diye düşünüyorum ama kurumun aynı zamanda
bu coğrafyada bir yaygın eğitim verdiği kanaatini de ben taşıyorum dolayısıyla. Yani
Diyanet İşleri Teşkilatımız her hafta, her cumada milyonlara hitap ediyor.
Dolayısıyla milyonları irşat ediyor. İrşat etmekle kalmıyor sosyal, beşerî
birtakım faaliyetleri de organize ediyor, yapıyor diye düşünüyorum. Ama benim de mesela tenkit ettiğim -ufakça- tenkit değil belki
düzeltilmesini arzu ettiğim ya da bana öyle gelen- mesela bu tek merkezden
vaaz, tek merkezden ezan okuma gibi, bu biraz da din adamlarımızı pasifize
edecek ya da onların yetişmesinin önünde engel olacak birtakım durumların da
ben kaldırılmasını doğrusu arzu ediyorum. 
Bir başka husus, bizim kısaca TİKA dediğimiz örgüt… Ben TİKA’nın
faaliyetlerini, bütün Türk dünyasında, Türk cumhuriyetlerinde yapmakla beraber
bazı dostlarımıza, mesela Balkanlara doğru gidip TİKA’nın orada, Türkiye’den
yani bu coğrafyada tanındığından daha fazla tanınacağını göreceklerine
inanıyorum. Mesela, Balkanlara doğru bir uzanmak lazım. Orada
TİKA’yı bir sormak lazım. Bu kuruluşu orada herkesin tanıyacağına ben
inanıyorum. Ama TİKA bununla kalmıyor Afrika’da da faaliyetini yapıyor, Orta
Doğu’da da yapıyor, efendim bizim Balkanlar’da da yapıyor, Kafkaslar’da da
yapıyor, dünyanın bütün bu
değişik ülkelerinde de bu tür faaliyetlerini yapıyor, organize
ediyor.
Bu duygularla ben diğer söyleyemediğim kuruluşların da… 
(Mikrofon otomatik cihaz tarafından kapatıldı) 
ALİ KÜÇÜKAYDIN (Devamla) – …bütçelerinin hayırlı uğurlu olmasını
diliyor, saygılar sunuyorum. (AK PARTİ sıralarından alkışlar) 
BAŞKAN – Teşekkür ediyorum
Sayın Küçükaydın.
Şimdi söz sırası, Hükûmet adına Başbakan Yardımcısı Ali
Babacan’da.
Buyurun Sayın Bakan. (AK PARTİ sıralarından alkışlar) 
Sayın Bakan, sürenin kaç dakikasını kullanacaksınız?
BAŞBAKAN YARDIMCISI ALİ BABACAN (Ankara) – Yirmi dakika…
BAŞKAN – Peki, yirmi
dakika, buyurun. 
BAŞBAKAN YARDIMCISI ALİ BABACAN (Ankara) – Sayın Başkan, değerli milletvekilleri; 2012
yılı bütçe ve 2010 yılı kesin hesap tasarısının tartışıldığı, görüşüldüğü bu
Genel Kurul oturumunun hayırlı olmasını diliyorum. Hepinize saygılarımı,
sevgilerimi sunuyorum.
Biliyorsunuz, dünya ekonomisi ve özellikle de Avrupa ekonomisi son
derece sıkıntılı bir dönemden geçmekte ve son yüz yıllık döneme baktığımız zaman
aslında bu nitelikte, bu özellikte bir kriz de dünya yaşamış değil. Krizin ilk
başlangıcı bankacılık sektörüyle oldu fakat hemen arkasından devletlerin kredibilitesinin sorgulandığı bir kriz hâline dönüştü.
2008-2009’da bankalar sarsıldığında devletler: “Biz bu bankaların arkasındayız,
biz bu bankaların batmasına izin vermeyiz, korkmayın.” deyip, bankaların
imzasının yanına kendi imzalarını atarak krizin daha derinleşmesini geçici
olarak önlediler fakat içinde bulunduğumuz bugün maalesef artık o devletlerin
imzasının da değerini yitirdiği, gücünü yitirdiği bir döneme girmiş durumdayız.
Yani hem bankaların hem de devletlerin aynı anda sallantılı olduğu bir dönem
geçmiş yakın tarihimizde pek görülmüş bir konu değil.
Burada problemin iki temel unsuru var: Birisi bankacılık, birisi
de kamu maliyesi. Yani sorunun kaynağı bu iki temel alan. Kamu
maliyesi dediğimizde yüksek borçlar ve yüksek bütçe açıkları. 
Türkiye’ye baktığımızda, çok şükür, Türkiye her iki alanda da
güçlü. Zamanında, Türkiye, hem kamu borç sorununu hem
bütçe açığını oldukça düşük seviyelere indirdi, 2008-2009 krizine güçlü bir
kamu maliyesi yapısıyla girdi, aynı zamanda yine bankalarını da güçlendirmiş
bir ülke olarak bu kriz dönemine girdi. Dolayısıyla bizim nispeten az
etkilenmemizin ve krizden hızlı bir şekilde çıkmamızın temelinde de bu iki
alandaki gücümüz bulunmakta. 
Bu sorunlar var ama “Nasıl çözülecek?” diye baktığımızda da
aslında sorunların çözümü için yapılacaklar belli. Böyle çok detaylı, çok
uzmanlık gerektiren, uzun uzun çalışılması, akademisyenlerin yıllarca uğraşıp
da yeni bir şeyler icat etmesine gerek yok, çok açık yapılacak işler var fakat bu çözüm
için yapılacaklar belli olduğu hâlde özellikle Avrupa’da bu çözüm için irade
koyabilen hükûmet sayısı maalesef çok çok az. Gerekenleri bildikleri hâlde,
yapılacakları gördükleri hâlde adım atamama ve bir bakıma kendilerinden
korkarak, kendi şahsi ya da partilerinin bekasından korkarak doğruları
yapamama. İşte bugünlerde en önemlisi, özellikle Avrupa’da, çözüm için güçlü
bir siyasi liderlik ortaya koymak. 
Yine Türkiye’ye bakacak olursak, sorunların çözümü için madem
özellikle güçlü bir siyasi karar alma mekanizması gerekiyor, çok şükür,
Türkiye’de güçlü bir iktidar var, halkın güvenini tam olarak sağlamış, hatta
daha yeni, haziran seçimleriyle bu güveni tekrar teyit etmiş bir Hükûmet var ve
gerektiği zaman korkmadan adım atabilen, o gün için doğru neyse bunları
yapabilen bir iktidar, çok şükür, iş başında. Yani hem sorunların özüne baktığımızda hem de çözüm şekline
baktığımızda Türkiye çok çok farklı bir konumda ve bunun da olumlu sonuçlarını
zaten görüyoruz, alıyoruz. 
2009 yılında, krizin o en derin döneminde Türkiye, pek çok Avrupa
ülkesinin yaptığından farklı şeyler yaptı. Avrupa’da pek çok ülke ekonomiyi
canlandırma adına harcama artışına giderken ki o günleri şöyle bir
hatırlayalım: İspanya Başbakanı, Portekiz Başbakanı, İtalya Başbakanı,
Yunanistan Başbakanı, İrlanda Başbakanı, şu anda sorun yaşayan ne kadar ülke
varsa bu ülkelerin başbakanları, o günkü başbakanları çıktılar dediler ki “Biz
tedbir alıyoruz.” Ne yapacaksınız? “İşte, vatandaşlarımıza harcama çeki
dağıtacağız.” Ne yapacaksınız? “Biz, vergileri düşüreceğiz.” Ne yapacaksınız?
“Daha çok kamu yatırımına para harcayacağız ki ekonomi büyüsün.” İşte o gün o
yanlış tezleri savunan ülkelerin tümü, bugün çok ciddi bir borç kriziyle karşı
karşıya. 
Burada önemli olan devlete güvendir. Kamu borcu, eğer bir ülkenin
kamu borcu piyasalar açısından bir risk unsuru olarak görülüyorsa, bir tehdit
olarak görülüyorsa, bir tehlike kaynağı olarak görülüyorsa o ülkenin daha fazla
para harcayarak, daha fazla bütçe açığı vererek, daha fazla kamu borcuna
girerek toparlaması, ekonomik büyümeyi sağlaması mümkün değildir. 
İşte, biz, 2009 yılında ortaya koyduğumuz orta vadeli programla bu
açıklarımızı nasıl daha da düşük seviyeye çekeceğimizi –ki söylemiştim, zaten
düşük bir açıkla girdik- ve borç stokumuzu da daha nasıl aşağı seviyelere
çekeceğimizi ortaya koyduk ve büyüme Türkiye’de özel sektör eliyle gerçekleşti.
Türkiye’de büyümenin temel kaynağı özel sektör yatırımlarıdır ve özel sektör
harcamalarıdır. Kamu harcamalarının Türkiye’deki büyümeye etkisi yoktur.
Dolayısıyla böyle bir yapıda devletin görevi zemini güçlendirmek, güven
ortamını sağlamak ve o sağlam güven ortamının üzerine özel sektörün
aktivitesiyle, çabalarıyla büyümeyi elde etmektir ve bizim uyguladığımız
politikaların sonuçları da, çok şükür, ortada. Geçtiğimiz yıl yüzde 9 bir
büyüme, bu sene yüzde 7-8 arası bir büyüme ve gelecek sene, Avrupa’daki bunca
olumsuz beklentiye rağmen gelecek yıl için yüzde 4 civarında bir büyüme. 
Krizin o en derin dönemiyle bugünü karşılaştıracak olursak, toplam
istihdam Türkiye’de 3,5 milyon arttı, işsizlik oranımız yüzde 5,3 düştü ve
Uluslararası Çalışma Örgütü verilerine bakacak olursanız tüm üye ülkeler
içerisinde işsizliği en hızlı düşüren birkaç ülkeden birisi Türkiye oldu. 
Bütçe açığımız, inşallah bu sene millî gelirimizin sadece yüzde
1,7’si olacak, 2014’te de bunu yüzde 1’e düşüreceğimizi zaten orta vadeli
programla ilan etmiş durumdayız. Yüzde 39,8 olacak borcumuzun millî gelire
oranını -bu yıl sonu itibarıyla- 2014 sonunda inşallah
yüzde 32’ye indiriyoruz. Orta vadeli programımızın hedefleri
bu. 
Kuşkusuz, Türkiye'nin bunca olumlu gelişmelerine rağmen, bu hızlı
büyüme ve olumlu gelişmelere rağmen cari açık rakamları da yükselmiştir ve bu
bizim dikkatle takip ettiğimiz, önem verdiğimiz bir konudur.
Cari açığın konjonktürel sebepleri vardır, yapısal sebepleri
vardır. Konjonktürel sebepleriyle ilgili neler yaptık diye bakacak olursak,
öncelikle kamu maliyesindeki sıkı duruşumuzu devam ettireceğiz, bunu açık bir
şekilde ortaya koymuş durumdayız. Makro ihtiyati tedbirleri gerektiği zaman,
gerektiği yönde kullanacağız ki, özellikle bankacılık sektörü üzerinden
tedbirlerdir. Geçtiğimiz bir yıl, bir buçuk yıl içerisinde çok aktif bir
şekilde bu politikalar uygulanmıştır. Para politikalarında yine şartlara göre,
günün gereğine göre Merkez Bankamız uygulamaya devam edecek. Burada dikkat
etmemiz gereken konu bir yandan cari açığın kontrol altında tutulması ama öte
yandan da Türkiye’nin bir resesyon dönemine düşmesini
önlemektir. İşte bu iki riskli alan arasında doğru politikaları tercih etmek ve
bu iki alan arasında dengeli bir tutum izlemek son derece önemli olacaktır. 
Kati çözüm dediğim gibi yapısal reformlarda. Özellikle
iş gücü piyasasıyla ilgili reformlar, Türkiye’de verimliliği artıracak
reformlar, enerjide mutlaka daha çok yenilenebilir enerji ve daha çok nükleer
enerji kullanabilmek, yatırım ortamının iyileştirilmesi, Türkiye’nin
yatırımcılar için daha kolay iş yapılan bir ülke hâline gelmesi, teşvik
sistemimizin Türkiye’nin özellikle yüksek miktarda ithal ettiği ürünlerin
üretileceği bir ülke olması yönünde revize edilmesi -ki, birkaç aya kadar bu
teşvik sistemimizi de tamamlayıp açıklayacağız- ihracat pazarlarımızı mutlaka
çeşitlendirmemiz gerekecek, Avrupa’ya olan bağımlığımızı ihracat konusunda
azaltmamız gerekecek, tasarrufu artırıcı adımlar şart olacak, İstanbul’un
uluslararası bir küresel finans merkezi olması için yoğun çabamıza devam edeceğiz.

Sayın Başkan, değerli milletvekilleri; enflasyonla ilgili bu sene
rakam hedefin bir miktar üzerinde gerçekleşecek. Ancak
sebebine inip bakacak olursak burada küresel emtia fiyatlarındaki artış rol
oynamıştır, kurdaki artış rol oynamıştır, vergi ve fiyat ayarlamaları rol
oynamıştır, özellikle son ayda işlenmemiş gıda fiyatlarında, bu bazı
bölgelerimizde meydana gelen sel sebebiyle üretimin hızlı bir şekilde düşmesi
yine bu enflasyonun yüksek seyretmesine yol açmıştır ancak bunların her birisi
tek tek geçici ve bir defalık etkilerdir. Dolayısıyla biz, 2012 yılında
enflasyon rakamının yıl sonu hedefi olan yüzde 5’le
uyumlu bir patika içerisinde devam etmesini bekliyoruz. Özellikle 2012’nin
ikinci yarısından itibaren enflasyonda daha olumlu rakamlar, hedefe daha uyumlu
rakamlar göreceğimizi bekliyoruz.
Nereden bakarsak bakalım Türkiye’nin şu anda risk primi ki, kredi
temerrüt takas oranlarından biz buraya bakıyoruz yani Türkiye’nin kamu borcunu
sigorta ettirmek için ne kadarlık sigorta primi ödüyor insanlar? Piyasada bunun
değeri nedir diye bakıyoruz. Bunlara baktığımızda şu anda Türkiye on beş Avrupa
Birliği üyesinden daha düşük bir risk primine sahiptir yani Avrupa Birliği’ne
üye on beş ülke Türkiye’den daha riskli görünmektedir. Üstelik bu risk
göstergeleri yabancı para cinsinden, borçlanmayla alakalıdır. Avrupalıların
kendi parasıdır, bizim için yabancı bir paradır. Onlar sıkıştığı zaman bu
parayı basıp ödeyebilmektedirler ki, son aylarda yoğun bir şekilde bunu
yapıyorlar, Avrupa Merkez Bankası para basıyor, borç ödemede bu paralar
kullanılıyor, hatta son operasyonda Alman Merkez Bankası Alman Hazinesine
doğrudan kredi açtı ki, bizde kanunen yasaktır, bizde bu mümkün değildir. Bütün
bu olağanüstü uygulamalar Avrupa Birliği’nde olduğu hâlde, biz, onların parasıyla
borçlanırken kendilerinden daha düşük risk primi ödüyoruz ki, o da bütün bu
göstergelerin aslında piyasalar tarafından nasıl değerlendirildiğini, ekonomik
aktörler tarafından nasıl ölçüldüğünü gösteriyor ve nereden bakarsak bakalım
Türkiye’nin gerçekten güvenilir bir liman olduğunu bize gösteriyor. 
Sayın Güneş’in bu seneki millî gelirimizle alakalı bazı yorumları
oldu. Biliyorsunuz bir yılın toplam millî geliri, gayrisafi yurt içi hasılası
dolar cinsinden hesaplanırken yıllık ortalama kura bakılıyor, yıl sonu kuruna bakılmıyor. Yıllık ortalama kura
baktığımızda da bizim bu yıl millî gelirimiz dolar olarak geçen yıldan daha
düşük olmayacaktır, bir miktar artış yine orada da sağlanacaktır. Belki Sayın
Güneş yıl sonu rakamlarına bakmış olabilir ama tekniği biliyorsunuz -ki, dört
ayda inşallah unutmamışsınızdır diye düşünüyorum bunları- ortalama kur baz alındığı için bir problem olacağını orada beklemiyoruz.
Yine, bu mali disiplinin ağırlıklı olarak vergi artışlarından
kaynaklandığıyla ilgili bir yorum vardı. Ben sadece OECD’nin tablolarından size
iki rakam okumak istiyorum, takdiri size bırakıyorum. 
Yıl 2002. Türkiye’nin toplam vergi tahsilatı yani -doğrudan
vergiler, dolaylı vergiler, hepsi- bunun gayrisafi yurt içi hasılaya oranı
yüzde 24,6. 2009 en son OECD’nin verileri çünkü 2009’a kadar yayınlanmış
durumda. 2009 yılına gelmişiz, yine yüzde 24,6. Yani
Türkiye’de vergi yükü, Türkiye’de devletin vatandaşlarından aldığı toplam
vergi, millî gelire oran olarak yüzde 24,6’ymış, yine yüzde 24,6. Tabii, aralarda
küçük küçük değişiklikler var; yüzde 24,1’e düşüyor, yüzde 25’e çıkıyor, ara
ara inişler çıkışlar var ama baktığımızda aşağı yukarı sabit bir seyir var. 
Peki “OECD ortalamasında bu
rakam kaç?” diye bakacak olursak, tüm OECD ülkelerinin ortalaması ancak yüzde
34,1. Yani Türkiye, vatandaşlarından, gayrisafi yurt içi hasılasına oranla
yüzde 24,6 vergi toplarken, OECD ülkelerinin ortalaması yüzde 34,1’dir.
Dolayısıyla biz bu mali disiplini sağladıysak, daha çok vergi alarak değil,
harcamalarımıza dikkat ederek, daha verimli bir kaynak kullanımını planlayarak
ve güveni sağlayıp faizleri düşürerek ve faiz ödemelerini düşürerek bu bütçe
disiplinini sağlamış durumdayız. Türkiye’nin daha önceki dönemlerde ödediği
faizle bugünkü ödediği faizi mukayese edecek olursak -ki ben dün ve evvelsi gün
verdiğim rakamlarda da bunu ifade ettim- bir zamanlar yüzde 14’e çıkan faiz
ödemelerinin millî gelire oranı, bu yıl yaklaşık yüzde 3 küsurlara inmiş
durumdadır. 
Sayın Başkan, değerli milletvekilleri; Sayın Beşir Atalay, Başbakan
Yardımcımızın -daha önceden yurt dışında ki Doha’da yapılan bir toplantıdır,
uluslararası bir konferanstır ve Medeniyetler İttifakıyla ilgili bir
konferanstır- konferans için ayrılması sebebiyle, ben Kamu Düzeni ve Güvenliği
Müsteşarlığıyla ilgili, burada yapılan görüşmelerle ilgili ortaya konulan
sorulara ve eleştirilere kısa kısa da olsa cevap vermeye çalışacağım.
Öncelikle “Kamu Düzeni ve Güvenliği Müsteşarlığımızın temel
görevleri nedir?” diye bakmamız gerekiyor. Terörle mücadelede ve ilgili konularda
koordinasyonu sağlamak ve strateji belirlemektir, temel görevi budur
Müsteşarlığımızın. Yeni bir birimdir ve özellikle terörle ilgili stratejik
istihbarat da burada toplanmaktadır, bu da yeni bir konudur. Biliyorsunuz,
bizim farklı farklı istihbarat birimlerimizin farklı farklı çalışmaları varken
ilk defa bu kurumla bu stratejik istihbarat tek bir kurumda toplanmakta,
değerlendirilmekte ve teröre karşı daha etkili bir mücadele için hazırlık
böylece yapılabilmektedir. 
İlgili kurumların temsilcilerinin olduğu bir koordinasyon kurulu
bu kurum içerisinde teşkil edilmiştir. Ayrıca, Sayın Atalay Terörle Mücadele
Yüksek Kurulunun da Başkanıdır. Gerçek anlamda ve genel anlamda güvenlik
meselelerinin ötesinde ve özelinde terörle mücadelede de en yüksek seviyede,
Başbakan Yardımcısı seviyesinde güzel bir eş güdüm oluşmuştur. Bu
çalışmalarımız belki sessiz ama çok etkin bir şekilde yürümektedir.
Terörle mücadelede, değerli milletvekilleri, entegre
bir strateji uygulamak, kapsamlı ve çok boyutlu bir yaklaşım temel esastır.
Terörle mücadelede sadece tek bir yönden baktığınızda, sadece tek bir
perspektiften konulara yaklaştığınızda başarıyı elde etmek de mümkün değildir.
Güvenlik birimlerimizin operasyonları en etkili şekilde yürümektedir ve
yürütülecektir de. Burada asla bir zafiyet, asla bir rehavet söz konusu
değildir, olmayacaktır.
Öte yandan, terörle mücadelenin diplomatik boyutunu da asla ihmal
etmemek zorundayız çünkü burada temel hedeflerden birisi de terör örgütünü
yalnızlaştırmaktır; uluslararası kamuoyu önünde, komşu devletler önünde örgütü
artık desteğini kaybetmiş, yalnızlaşmış bir örgüt olarak ortada
bırakabilmektir. Bu, bizim hükûmetlerimiz döneminde çok etkili bir dış
politikayla ve diplomasiyle önemli ölçüde gerçekleştirilmiştir. 
Bütün bunlar bir yana, öte yandan bizim devlet olarak, Hükûmet
olarak en önemli görevlerimizden birisi de Türkiye Cumhuriyeti vatandaşı olan
herkesin hakkı olan temel hak ve özgürlüklerin alanını hızla genişletmeye devam
etmektir. Terör olsun ya da olmasın bu zaten bizim temel bir görevimizdir ve bu
konudaki çalışmalarımızı da aynı kararlılıkla devam ettireceğiz.
İnsanımızın özgürlüklerini doyasıya yaşaması, bu konularda
dünyanın en ileri standartlarına ulaşmamız bizim temel hedeflerimizden
birisidir. Yine, ülkemizde demokrasinin daha da ilerlemesi için her türlü
gayreti göstermeye devam edeceğiz. Türkiye'nin gerçek anlamda bir hukuk devleti
olması için reformlarımıza devam edeceğiz. Güneydoğu ve Doğu Anadolu Bölgemizde
altyapı yatırımlarına devam edeceğiz, bölgede refahın artması için özel
sektörün yatırımlarını ve tarımı desteklemeye devam edeceğiz. Tüm bunlar,
örgütün istismar zeminini zayıflatan, istismar zeminini ortadan kaldıracak çok
önemli adımlardır. 
“Müsteşarlığımızın başına neden bir büyükelçi getirildi?” gibi bir
soru sordu Sayın Türkoğlu. Terörle boyutun eğer iç boyutuyla dış boyutunu
beraber, aynı anda, kapsamlı bir şekilde ve bütünleşik bir şekilde ele almazsak
burada başarı mümkün değildir. Kaldı ki Dışişleri Bakanlığımız ve özellikle
eskiden Irak, son görevi Irak Büyükelçiliği olan yeni Müsteşarımız bu konuya
gerçekten hâkim olan, konunun iç ve dış boyutlarına derinlemesine vâkıf olan
bir arkadaşımızdır ve bu konuda bizim en ufak bir soru işaretimiz yoktur. En
başarılı bir şekilde bu Müsteşarlığımızın görevini yapacağını, devam edeceğini
düşünmekteyiz.
HASAN HÜSEYİN TÜRKOĞLU (Osmaniye) – İnşallah yanılırız efendim,
inşallah.
BAŞBAKAN YARDIMCISI ALİ BABACAN (Devamla) – Yine, Sayın Tanal’ın
bir sorusu vardı, daha doğrusu konuşmasında değindiği bir konu: “Yabancı uzman çalıştırılmasına
neden ihtiyaç duyuluyor?” diye. Şimdi, değerli milletvekilleri, bu konuda
gerçekten işin özüne yönelik, sonuç almaya yönelik çalışmak zorundayız. Kuruluş
Kanunu’nun 13’üncü maddesi ne diyor, önce onu dikkatle bir okumamız gerekiyor.
“Belli bir konu veya proje bazında, konu
veya projenin süresiyle sınırlı olmak şartıyla yabancı uzman çalıştırılabilir.”
diyor. Bu personelin daimî kadrolara atanması söz konusu değil. Görüleceği
gibi, bir yabancı uzman çalıştırılması araştırma faaliyetlerinde ve projeyle
sınırlı olarak mümkün olacak. Kaldı ki bugüne kadar da Kanun izin verdiği hâlde
tek bir kişi henüz çalıştırılmış değil ama bu opsiyonun
da açık olması, bu kapının da açık olması özellikle -içeride olsun, dışarıda
olsun- yapılacak bazı çalışmalarda katkı verebilir, bundan istifade edilebilir.
Dolayısıyla, biz terörle mücadelede ne gerekiyorsa yapmalıyız. Terörle
mücadelede ne gerekiyorsa yapmalıyız, kendimizi dar kalıplardan ve basmakalıp
düşüncelerden uzak tutmalıyız, gerekeni gerektiği zaman yapabilecek esnekliğe
ve güce de mutlaka sahip olmalıyız. 
Terörle mücadele gerçekten Hükûmetimizin en önemli konularından
bir tanesi. Hükûmetimizin kurulduğu ilk günden bu yana çok boyutlu ve çok yönlü
bir strateji yürüttük ve burada da önemli başarılar elde ettik. Bugün örgütün
içine düşmüş olduğu durum, kendi içinde yaşadığı sıkıntılar, artık, içeride ve
dışarıda destek zemininin hızla eriyip yok olması, bir çaresizlik, bir
bıkkınlığa da hızla sürüklenmekte ve dediğim gibi, artık, varlık sebebi, iddia
ettiği şeyler her neyse, meşruiyet zemini, dış destek, bunlar tamamen eriyip
gitmekte. Biz bu mücadelede kararlıyız ve en iyi şekilde mücadelemize devam
edeceğiz. Bu mücadelede de her türlü enstrümanı ve her
türlü politika alanını etkin bir şekilde kullanmaya devam edeceğiz. 
Ben hepinize saygılarımı sunuyorum. (AK PARTİ sıralarından
alkışlar)
BAŞKAN – Teşekkür ediyorum Sayın Bakan. 
HURŞİT GÜNEŞ (Kocaeli) – Sayın Başkan, İç Tüzük’ün 69’uncu maddesi
gereğince söz istiyorum çünkü Sayın Başbakan Yardımcısı benim yaptığım
konuşmaya atfen bir iddiada bulundu, onu açıklamak istiyorum. 
BAŞKAN – Nasıl bir iddiada bulundu Sayın Güneş? 
HURŞİT GÜNEŞ (Kocaeli) – Yanlış söylediğimi söyledi, oysa… Ben onu
düzeltmek istiyorum. 
BAŞKAN – Ne söyledi de yanlış söyledi yani? Onu sormak
istiyorum. 
HURŞİT GÜNEŞ (Kocaeli) – Millî gelir hesabıyla ilgili…
AYKUT ERDOĞDU (İstanbul) – Yanlış söylemesi yeter Başkanım. 
BAŞKAN – Sayın milletvekilleri, lütfen.
Sayın milletvekilleri, o zaman benim şunu açıklamam gerekiyor
tekrar.
Sayın Güneş, siz kusura kalmayın. 
Önce, açın, lütfen ama, İç Tüzük’e bakın.
Ben burada Başkan Vekili olarak sormak zorundayım. 
AYKUT ERDOĞDU (İstanbul) – Tamam.
HURŞİT GÜNEŞ (Kocaeli) – Ben de yanıtlıyorum. 
BAŞKAN – Hayır Sayın Güneş, size söylemiyorum, tepki koyan
arkadaşlara söylüyorum. 
AYKUT ERDOĞDU (İstanbul) – Tepki koyan yok. 
BAŞKAN – Niye hemen alınıyorsunuz?
HURŞİT GÜNEŞ (Kocaeli) – Alınmadım. 
BAŞKAN – Size demiyorum Sayın Güneş, lütfen. 
AYKUT ERDOĞDU (İstanbul) – Tamam Başkanım, germeyelim. 
HURŞİT GÜNEŞ (Kocaeli) – Siz beni muhatap alın. 
BAŞKAN – Sizi muhatap almıyorum, onu öncelikle belirttim zaten. 
Buyurun. 
İç Tüzük’ün 69’uncu maddesi gereğince iki dakika söz veriyorum. 
III.- SATAŞMALARA İLİŞKİN
KONUŞMALAR
1.- Kocaeli Milletvekili
Hurşit Güneş’in, Başbakan Yardımcısı Ali Babacan’ın, şahsına sataşması
nedeniyle konuşması
HURŞİT GÜNEŞ (Kocaeli) – Evet, konuşmamda, değerli
milletvekilleri, söylemiştim, Sayın Başbakan Yardımcısı yetenekli birisidir,
ben kendisini eskiden tanıyorum. Bürokratları da öyledir, onlara da güvenim
tamdır, onu da söylemek isterim. 
Tabii, bir siyasi partinin, bir iktidarın bütün icraatlarına
katılmak zorunda değilsiniz. Bizim görevimiz muhalefet, dolayısıyla, doğruları
söylemek.
Sayın Başbakan Yardımcısı, tabii, doğru söyledi, dedi ki: “Millî
geliri biz yıl sonunun döviz kuruyla değil, yılın
ortalaması döviz kuruyla hesaplarız.” dedi. Zaten benim söylemek istediğim de
şuydu: Bu döviz kuruyla hesapları bir kenara bırakın demek istiyordum. 
Şimdi, bakınız, Sayın Başbakan Yardımcısının konuşmasının 34’üncü
sayfasında Türkiye'nin
tarımsal hasılası var. O tarımsal hasılada diyor ki: “2002
yılında tarımsal hasılamız 23,7 milyar dolar, bugün 61,8 milyar dolar.” Şimdi,
bunu neyle hesaplıyorsunuz? Döviz kuruyla hesaplıyorsunuz. Ben bunu deflate
etmeye çalıştım. Deflate edip de kişi başına getirdiğim zaman Türkiye'nin
tarımsal hasılası -kişi başına- yüzde 13 artmış. Oysa bu kitapçıkta yazan yüzde
160 artmış gözüküyor. 
Burada söylemek istediğim hadise şuydu: Eğer döviz bazında
hesaplarsanız yanıltıcı şeyler ortaya çıkabilir, dolayısıyla onları bir tarafa
bırakın, dövizle hesap yanlıştır demek istemiştim. Kişi başına düşen gelirde
olsun millî gelirde olsun deflate edin, reel rakam çıksın. Kaldı ki bu senenin
büyüme hızı kendisinin de ifade ettiği gibi yüzde 7,5 civarında çıkacak. Oysa
kendisi ifade etmedi, sanıyorum Sayın Hazine Müsteşarı not etmiştir, belki
kendisi de biliyordur. Döviz bazında millî gelirimizi hesapladığınız zaman
yüzde 7,5 çıkmayacaktır.
Saygılar sunuyorum. (CHP sıralarından alkışlar) 
BAŞKAN – Teşekkür ediyorum.
Sayın İnce, bir söz talebiniz var İç Tüzük’ün 60’ıncı maddesi
gereğince.
Buyurun.
IV.- AÇIKLAMALAR
1.- Yalova Milletvekili
Muharrem İnce’nin, Genel Kurul çalışmaları sırasında foto muhabirlerine yönelik
sarf etmiş olduğu sözlere ilişkin açıklaması
MUHARREM İNCE (Yalova) – Çok teşekkür ederim Sayın Başkan.
Bu sabaha karşı, on sekiz saatlik çalışmadan sonra, kürsüde “Biz
çalışıyoruz, personel çalışıyor ama bu on sekiz saatlik çalışmanın sonucunda
foto muhabirleri de bizim uyuklarken resmimizi çekiyorlar, esniyoruz.
Esnemeyecek miyiz, yorulmayacak mıyız? Bunu da sonra haber yapıyorlar.” dediğim
için foto muhabiri arkadaşlarım bundan bir alınganlık göstermişler. 
Şöyle bir düzeltme yapalım: Onun altına şöyle yazılsa “On sekiz
saatin sonunda yoruldular.” deyip uyuklayan bir fotoğrafı koysalar daha güzel
olur ama “Uyudular.” diye yazınca hoş olmuyor gerçekten. Belki de foto
muhabirlerinin suçu değil bu, o yazanların suçu. Onlar da çalışıyordu çünkü, biz on sekiz saat sabahın dördünde buradayken foto
muhabirleri de buradaydı, onlar da çalışıyordu. Çalışanların arasına onları
dâhil etmedim, onların da bir gönlünü almak istedim.
Teşekkür ediyorum Sayın Başkan. 
BAŞKAN – Teşekkür ediyorum Sayın İnce. 
II.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A)
Kanun Tasarı ve Teklifleri (Devam)
1.- 2012 Yılı Merkezî
Yönetim Bütçe Kanunu Tasarısı ile Plan ve Bütçe Komisyonu Raporu (1/470) (S.
Sayısı: 87) (Devam)
2.- 2010 Yılı Merkezî
Yönetim Kesin Hesap Kanunu Tasarısı ile Merkezî Yönetim Bütçesi Kapsamındaki
İdare ve Kurumların 2010 Bütçe Yılı Kesin Hesap Tasarısına Ait Genel Uygunluk
Bildi-rimi ve Eki Raporların
Sunulduğuna Dair Sayıştay Başkanlığı Tezkeresi ile Plan ve Bütçe Komisyonu Raporu (1/278, 3/538) (S. Sayısı: 88) (Devam)
A) KAMU DÜZENİ VE GÜVENLİĞİ
MÜSTEŞARLIĞI (Devam)
1.- Kamu Düzeni ve
Güvenliği Müsteşarlığı 2012 Yılı Merkezî Yönetim Bütçesi
2.- Kamu Düzeni ve
Güvenliği Müsteşarlığı 2010 Yılı Merkezî Yönetim Kesin Hesabı
B) AFET VE ACİL DURUM
YÖNETİMİ BAŞKANLIĞI (Devam)
1.- Afet ve Acil Durum
Yönetimi Başkanlığı 2012 Yılı Merkezî Yönetim Bütçesi
2.- Afet ve Acil Durum
Yönetimi Başkanlığı 2010 Yılı Merkezî Yönetim Kesin Hesabı
C) DİYANET İŞLERİ
BAŞKANLIĞI (Devam)
1.- Diyanet İşleri
Başkanlığı 2012 Yılı Merkezî Yönetim Bütçesi
2.- Diyanet İşleri
Başkanlığı 2010 Yılı Merkezî Yönetim Kesin Hesabı
D) TÜRK İŞBİRLİĞİ VE
KOORDİNASYON AJANSI BAŞKANLIĞI (Devam)
1.- Türk İşbirliği ve
Koordinasyon Ajansı Başkanlığı 2012 Yılı Merkezî Yönetim Bütçesi
E) TÜRK İŞBİRLİĞİ VE
KALKINMA İDARESİ BAŞKANLIĞI (Devam)
1.- Türk İşbirliği ve
Kalkınma İdaresi Başkanlığı
2010 Yılı Merkezî Yönetim Kesin Hesabı
F) YURTDIŞI TÜRKLER VE
AKRABA TOPLULUKLAR BAŞKANLIĞI (Devam)
1.- Yurtdışı Türkler ve
Akraba Topluluklar Başkanlığı 2012 Yılı Merkezî Yönetim Bütçesi
2.- Yurtdışı Türkler ve
Akraba Topluluklar Başkanlığı
2010 Yılı Merkezî Yönetim Kesin Hesabı
G) HAZİNE MÜSTEŞARLIĞI
(Devam)
1.- Hazine Müsteşarlığı 2012
Yılı Merkezî Yönetim Bütçesi
2.- Hazine Müsteşarlığı 2010
Yılı Merkezî Yönetim Kesin Hesabı 
H) BANKACILIK DÜZENLEME VE
DENETLEME KURUMU (Devam)
1.- Bankacılık Düzenleme ve
Denetleme Kurumu 2012
Yılı Merkezî Yönetim Bütçesi
2.- Bankacılık Düzenleme ve
Denetleme Kurumu 2010 Yılı Merkezî Yönetim Kesin Hesabı
I) SERMAYE PİYASASI KURULU
(Devam)
1.- Sermaye Piyasası Kurulu 2012 Yılı
Merkezî Yönetim Bütçesi
2.- Sermaye Piyasası Kurulu
2010 Yılı Merkezî Yönetim Kesin Hesabı
BAŞKAN – Şimdi, Hükûmet adına Başbakan Yardımcısı Bekir Bozdağ söz
istemişlerdir. 
Buyurun Sayın Bozdağ. (AK PARTİ sıralarından alkışlar)
BAŞBAKAN YARDIMCISI BEKİR BOZDAĞ (Yozgat) – Sayın Başkan, değerli
milletvekilleri; Diyanet İşleri Başkanlığı, Türk İşbirliği ve Koordinasyon
Ajansı Başkanlığı, Yurtdışı Türkler ve Akraba Topluluklar Başkanlığı ile Afet
ve Acil Durum Yönetimi Başkanlığı bütçesi üzerinde görüşlerimi açıklamak ve
burada serdedilen görüşlere ve eleştirilere cevap vermek üzere
huzurlarınızdayım. Bu vesileyle yüce heyetinizi saygıyla selamlıyorum. 
Değerli milletvekilleri, Diyanet İşleri Başkanlığı ülkemizin
çimento kuruluşlarından bir tanesidir. Birliğimizin, beraberliğimizin,
kardeşlik hukukumuzun güçlenmesi adına en önemli görevlerden birini ifa
etmektedir. O nedenle, cumhuriyetin başında rahmetli Atatürk kurumları
kurarken, bir kanunla, hem Genelkurmay Başkanlığını hem Diyanet İşleri
Başkanlığını eş zamanlı ve aynı kanunla kurmuş. İkisinin de önemi ortada.
Ülkenin bekası için ordunun ne kadar önemi varsa, Diyanet İşleri Başkanlığının
da o kadar büyük önemi vardır. 
Bu nedenle, Diyanet İşleri Başkanlığının Türkiye'de yaşanan
sorunlarla ilgili toplumu din konusunda aydınlatırken, elbette ki dinin o
konudaki kanaatlerini paylaşması zaten Anayasa’yla kendisine verilmiş
görevlerden bir tanesi. 
Diyanet İşleri Başkanlığı çimento kurum dedim. Diyanet İşleri
Başkanlığını mezheplere veya tarikatlara veya başka yapılara göre
yapılandırdığınız takdirde, o zaman çok parçalı bir yapının ortaya çıkacağı da
aşikârdır. O zaman birliğimize, beraberliğimize,
kardeşliğimize ne kadar hizmet edeceği ayrı bir tartışma konusu olabilir, ama
bugün herkes şunu açıklıkla ifade ediyor ki Diyanet İşleri Başkanlığı,
mezheplerin ve tarikatların üzerinde İslam’ı Kur’an ve sünnete ve İslam’ın
temel kaynaklarına göre inanç, kültür ve ahlakıyla ilgili toplumu aydınlatmak,
bilgilendirmek ve ibadet yerlerini yönetmekle önemli görevlerini ifa ediyorlar.
Bu görevlerinden dolayı, görev yapan bütün arkadaşlarıma teşekkür
ediyorum. 
Tabii, burada çok talihsiz bir açıklama yapıldı. Diyanet İşleri
Başkanlığının taşeron olarak nitelendirilmesinin, ben bu kürsüden söylenmiş
talihsiz bir ifade olduğunu düşüyorum.
İHSAN ÖZKES (İstanbul) – O zaman, taşeron yapmayın Sayın Bakan. 
BAŞBAKAN YARDIMCISI BEKİR BOZDAĞ (Devamla) – Çünkü,
şimdiye kadar, hatırladığım kadarıyla…
İHSAN ÖZKES (İstanbul) – O zaman Diyanete taşeron gibi bakmayın,
taşeron yapmayın. 
BAŞBAKAN YARDIMCISI BEKİR BOZDAĞ (Devamla) – Diyanet İşleri
Başkanlığıyla alakalı bugüne kadar bu kürsüden hiç kimse böyle bir beyanda
bulunmadı. Ben üzüntümü ifade etmek isterim. 
İHSAN ÖZKES (İstanbul) – Talihsizliği siz yapıyorsunuz. 
BAŞKAN – Sayın Özkes, lütfen…
İHSAN ÖZKES (İstanbul) - En büyük talihsizliği siz yapıyorsunuz. O
zaman, Diyanete taşeron gibi bakmayın. 
BAŞKAN – Sayın Özkes…
BAŞBAKAN YARDIMCISI BEKİR BOZDAĞ (Devamla) – Tabii, Diyanet İşleri
Başkanlığı, toplum mühendisliği de yapmaz. 
İHSAN ÖZKES (İstanbul) – Lütfen… Taşeron gibi bakmayın Diyanete.
Talihsizliği siz yapıyorsunuz. 
BAŞKAN – Sayın Özkes… 
BAŞBAKAN YARDIMCISI BEKİR BOZDAĞ (Devamla) – Yapması da mümkün
değildir. 
İHSAN ÖZKES (İstanbul) – En büyük talihsizliği siz yapıyorsunuz. 
BAŞKAN – Sayın Özkes, lütfen… Sayın Bakan icraatları anlatıyor. 
BAŞBAKAN YARDIMCISI BEKİR BOZDAĞ (Devamla) – Diyanet İşleri
Başkanlığının vazifesi toplumumuzda İslam esasları çerçevesinde, Anayasa ve
kanunla verilen görevleri ifa etmektir; onu yapıyor. 
Biz de Türkiye’de Diyanet İşleri Başkanlığının hizmetlerini daha
etkin, verimli yapabilmesi için önemli adımlar attık. 
1935 yılında çıkan teşkilat kanunu, daha sonra 1965 yılında
yenilenen yeni teşkilat kanunu, 1979’da Anayasa Mahkemesinin iptali nedeniyle
yaklaşık otuz yıldır ağır aksak yürüyen bir yapıyı 2010 yılında Parlamentoda
değiştirdiğimiz yeni bir teşkilat kanunuyla çağın gereklerine ve ihtiyaçlara
göre yeniden donattık, önemli bir adımı attık; hizmetlerin daha etkin, daha
verimli sağlanması için katkı sunduk. 
Öte yandan, çıkarılan kanun hükmünde kararnameyle, görülen bazı
eksiklikleri de orada giderme imkânı bulduk. 
Peki, neler oldu bu değişmeler içerisinde diye baktığınızda,
önemli olan birkaç tanesini ifade etmek isterim. 
Örneğin, Diyanet İşleri Başkanlığında görev yapan vaizler, imam
hatipler veya başka bazı görevliler herhangi bir suç isnadı olduğu zaman diğer
devlet memurları gibi ceza hukuku anlamında memur kabul edilmiyorlardı. Onlarla
ilgili doğrudan inceleme, soruşturma, yargılama yapılabiliyordu. Eşitlik
ilkesine aykırı bir durum ve bunu Anayasa’nın eşitlik ilkesi ve hukuk
devletinin gereklerine uygun yeniden düzenledik. 
On iki yaş sınırıyla alakalı, Kanunda yer alan ve insan hakları ve
eşitlik ilkesiyle bağdaşmayan bir yapı vardı. Çocuklar Kur’an öğrenmeye gittiği
zaman on iki yaş engeli yaz Kur’an kursları için söz konusuydu. Onunla ilgili
adım attık, böylesi bir yasağı ortadan kaldırdık. 
Başka pek çok konularda Diyanet İşleri Başkanlığıyla ilgili önemli
gelişmeler sağlandı. Bir tanesi de şu: Vekil görevlendirme durumu Diyanette
sadece köy ve kasaba imamlığı için söz konusu idi. Ama Kur’an kursu
öğreticiliği veya şehirdeki görevlilerle alakalı böyle bir uygulamanın imkânı
yoktu. Yapılan değişiklikle Kur’an kursu öğreticiliği, vaizlik, imam hatiplik,
müezzin, kayyımlık gibi her alanda vekil görevlendirmenin yolu açıldı. Çünkü
toplumun ihtiyacı var. Biz oraya sözleşmeli veya kadrolu imam hatip veya bir
din görevlisi görevlendiremediğimiz zaman sorunlar çıkıyor. Bu sorunları
gidermek, hizmetlerin aksamasını ortadan kaldırmak için atılmış önemli
adımlardan bir tanesi de bu oldu. 
REFİK ERYILMAZ (Hatay) – Öğretmenlere de ihtiyacı var. Sayın
Bakan, öğretmenlere de ihtiyacı var bu toplumun.
BAŞBAKAN YARDIMCISI BEKİR BOZDAĞ (Devamla) – Öte yandan, değerli
milletvekilleri, hem din eğitimi konusunda hem ibadethanelerin yönetimi
konusunda hem diğer pek çok konularda Diyanet İşleri Başkanlığımız çok önemli
fonksiyonları yerine getiriyor. Burada Diyanet İşleriyle alakalı genel ve soyut
ifadeler kullanırken veya birtakım sözler söylerken onun altının somut şeylerle
doldurulması lazım. 
İHSAN ÖZKES (İstanbul) – Müsaade edin anlatayım. Sen yirmi dakika
konuştun, ben beş dakika. Müsaade et anlatayım. 
BAŞBAKAN YARDIMCISI BEKİR BOZDAĞ (Devamla) – Diyanet İşleri
Başkanlığının genel ve soyut ifadelerle itham edilmesi gerçekten büyük bir
haksızlık, büyük bir yanlışlık.
İHSAN ÖZKES (İstanbul) – Ben altını çok iyi doldururum.
BAŞBAKAN YARDIMCISI BEKİR BOZDAĞ (Devamla) – Diyanet İşleri
Başkanlığımız, sadece yurt içinde değil, yurt dışında da önemli görevleri ifa
ediyor. Bugün 22 ülkede büyükelçiliklerin bünyesinde din hizmetleri
müşavirlikleri, 28 ülkede başkonsolosluklarda din hizmetleri ataşelikleri
…
AYKUT ERDOĞDU (İstanbul) – Atanamayan öğretmenleri de atayalım
Sayın Bakan.
BAŞBAKAN YARDIMCISI BEKİR BOZDAĞ (Devamla) – Pek çok ülkede,
Kanada, Japonya, Avustralya, Türk cumhuriyetleri, Balkanlar ve pek çok ülkede,
39 ülkede vatandaşlarımıza hizmet veriyor. Bugün, Azerbaycan’da ilahiyat
fakültesi, Türk lisesi; Kırgızistan’da ilahiyat fakültesi, Kazakistan’da
ilahiyat fakültesi, Romanya’da yüksek İslam enstitüsü ve pedagoji lisesi,
Bulgaristan’da yüksek İslam enstitüsü, ilahiyat koleji; Rusçuk, Şumlu ve
Mestanlı’da üç tane imam hatip lisesi, Diyanet Vakfı tarafından bütün
ihtiyaçları karşılanmakta. Yurt dışında yaşayan vatandaşlarımıza daha iyi
hizmet sunmak maksadıyla, oradaki vatandaş olanların çocuklarını Türkiye’de
eğiterek, orada daha kaliteli hizmet vermek için de önemli adımları attı,
atmaya da devam edecektir. 
Diyanet İşleri Başkanımızın cemevleriyle hiç bir araya gelmediği,
birtakım başka dinlerin, işte, Yahudilik, Hristiyanlık dinlerinin önde
gelenleriyle fotoğrafı olduğu hâlde, hiçbir cemevine gitmediği söylendi. 
İHSAN ÖZKES (İstanbul) – Öyle demedim. 
BAŞBAKAN YARDIMCISI BEKİR BOZDAĞ (Devamla) - Diyanet İşleri
Başkanlığımızın…
İHSAN ÖZKES (İstanbul) – Bak, o cümleyi o şekilde kullanmadım! 
BAŞBAKAN YARDIMCISI BEKİR BOZDAĞ (Devamla) – Diyanet İşleri Başkanlığımızın…
İHSAN ÖZKES (İstanbul) - Yalan konuşmayın Sayın Bakan!
BAŞKAN – Sayın Özkes… Lütfen ama…
İHSAN ÖZKES (İstanbul) – O cümleyi o şekilde kullanmadım.
BAŞBAKAN YARDIMCISI BEKİR BOZDAĞ (Devamla) – …cemevlerine de
gittiği ve onlarla görüştüğü…
İHSAN ÖZKES (İstanbul) – O şekilde kullanmadım o cümleyi. 
BAŞKAN – Sayın Özkes…
İHSAN ÖZKES (İstanbul) – Ama olmaz… Söylemediğim bir şeyi
söylüyor.
BAŞBAKAN YARDIMCISI BEKİR BOZDAĞ (Devamla) – …çok açık, çok net
bir biçimde ortada. Bakın, Türkiye’de Alevi inanışına sahip kardeşlerimizin
sorunlarıyla biz ciddi olarak ilgilendik.
İHSAN ÖZKES (İstanbul) - Söylemedim.
BAŞKAN – Sayın Özkes, Sayın Bakanı konuşturmayalım mı?
İHSAN ÖZKES (İstanbul) – Konuşsun ama benim söylemediğim sözü
söylüyor.
BAŞKAN – Lütfen ama…
BAŞBAKAN YARDIMCISI BEKİR BOZDAĞ (Devamla) – İlk defa, ülkemiz,
hükûmet düzeyinde, bu sorunla, muhataplarını bir araya getirerek hem kendi
aralarında hem de hükûmetin temsilcisinin olduğu bir ortamda yüz yüze gelip
konuşma imkânı buldular. Yedi tane çalıştay yapıldı, nihai rapor yayınlandı.
Alevi Bektaşi Klasikleri ilk defa Diyanet İşleri Başkanlığı tarafından Türkçeye
kazandırıldı. Ortaöğretimde okutulan din kültürü ve ahlak bilgisi derslerindeki
Alevi inanışına ilişkin bölümler o konunun saygın insanları tarafından, onların
kabulüne göre yeniden yazıldı ve şu anda okutuluyor. Üniversitelerimizde
Alevilik ve Bektaşilikle ilgili merkezler oluşturuldu. Hazreti Hüseyin
Efendimizin şehit edilişinin yıl dönümü ve aşure günü münasebetiyle, ilk defa,
Diyanet İşleri Başkanlığı mevlidi şerif düzenledi ve bunu bütün Türkiye’de
yaygınlaştırmak için talimat gönderdi ve… 
İHSAN ÖZKES (İstanbul) – Cemevinde mi yaptılar?
BAŞBAKAN YARDIMCISI BEKİR BOZDAĞ (Devamla) – …TRT de bu çerçevede
yayınlar yaptı ve bunlar çok çok önemli adımlar. Biz ilk defa bunları
yapıyoruz. Bugüne kadar pek çok hükûmetler geldi, bunları biz hayata geçirdik
ve doğru adımlar attık, daha atılması gereken adımlar varsa onları da biz
yapacağız.
Madımak Oteli ile ilgili Alevi kardeşlerimizin dile getirdiği
talepleri de herkes dinledi, hayata geçiren, onu uygulayan da biz olduk ve
Madımak Oteli onların talepleri doğrultusunda yeniden yapılandırıldı. 
AYKUT ERDOĞDU (İstanbul) – Sivas katliamının failleri nerede?
HAYDAR AKAR (Kocaeli) - Faillerini de milletvekili yaptınız, onu
da söyleyin.
BAŞBAKAN YARDIMCISI BEKİR BOZDAĞ (Devamla) - Değerli
milletvekilleri, TİKA ve Yurtdışı Türkler Akraba Topluluklar Başkanlığı da
bizim yüz akı kurumlarımızdan bir tanesi. Nereye giderseniz gidin yurt dışına,
sizin karşınızda TİKA’nın eserleri ay yıldızlı al bayrakla sizi saygıyla
selamlayacaklardır. (AK PARTİ sıralarından alkışlar) Gittiğiniz her ülkede
insanlar sizi takdirle karşılayacaklardır. Ülke yöneticileri, oradaki
soydaşlarımız, vatandaşlarımız, akrabalarımızın hepsinin minnet ve şükranla
sizi alkışladıklarını, ağırladıklarını göreceksiniz. Bakın, biz hem Türk
dünyasında hem akraba topluluklarla ilgili hem de ilgimiz olan her yerle
alakalı önemli adımlar attık. Bizim dönemimizde Türk Konseyi kuruldu, önemli
bir adım gerçekleştirilmiş oldu. Bizim dönemimizde TÜRKPA kuruldu, Türk
Parlamenterler Asamblesi, önemli bir adımı yine beraber attık. Türk kültürüne
hizmet için Yunus Emre Vakfını hayata geçirdik, şu anda Yunus Emre Türk Kültür
Merkezleri dünyanın dört bir yanında insanlara hizmet veriyor. Bugün on beş ülkede on sekiz tane Yunus Emre Türk Kültür Merkezini
açtık, orada hizmet veriyor, bunu bütün Türklerin olduğu yerlere ve olmadığı
yerlere de Türk kültürünü yaymak, dilini öğretmek, kendimize ait değerleri
oraya taşımak için yapıyoruz, yapmaya devam edeceğiz; ilk defa bunu biz yaptık,
ilk defa biz hayata geçirdik. Bugün Bosna-Hersek’te, Arnavutluk’ta,
Mısır’da, Makedonya’da, Kazakistan’da, İngiltere, Belçika, Suriye, Kosova,
Romanya, Lübnan, Ürdün ve İran’da var; yakında Almanya’da açıyoruz, başka
yerlerde de çalışmalarımız devam ediyor. Yine Yunus Emre Vakfıyla beraber
Türkoloji Projesi devam ediyor, daha önce TİKA tarafından devam edilen bu proje
şimdi Yunus Emre Vakfı tarafından devam ettiriliyor ve önemli adımlar atılıyor.
Türk dilini dünyanın dört bir yanında öğretmek için adımlarımızı atıyoruz,
çalışmalarımızı yapıyoruz. Şu anda binlerce öğrenci buralarda okuyorlar.
Türklüğün altını doldurmak böyle olur; bir kurum kurarak ve bunları
kurumsallaştırarak, bu millete ve değerlerine hizmet edecek yapıları ayağa
kaldırarak olur. Yunus Emre Vakfını da biz kurduk, şimdi daha önemlisini
yaptık. 
Yurtdışı Türkler ve Akraba Topluluklar Başkanlığını kurduk. Müsteşarlık düzeyinde yapılan bir yapı ve bu yapıyla beraber yurt
dışında bulunan ne kadar vatandaş, ne kadar soydaş, ne kadar akraba varsa orada
olmayı, onlara hizmet etmeyi bir vazife bildik ve orada alanında uzman,
dünyanın hemen hemen her dilini bilecek, Türklerin olduğu yerdeki dilleri
bilecek uzman kardeşlerimizle, görevlilerimizle beraber hizmet ediyoruz, hizmet
etmeye de devam edeceğiz. 
TİKA’nın yeniden yapılandırılması bir zaruretin gereğidir. TİKA
dün öyle kurulmuş olabilir ama Türkiye'nin bugün artan itibarı, gelişen yapısı,
ortaya koyduğu vizyon ve misyona 92’de biçilen bu
gömlek dar geliyordu. Onun için de dar gelen gömleği değiştirdik. 
HAYDAR AKAR (Kocaeli) – Millî görüş müydü?
BAŞBAKAN YARDIMCISI BEKİR BOZDAĞ (Devamla) – Şimdi yakışan
elbiseyi diktik ve koyduk, o da yakışıyor. (AK PARTİ sıralarından alkışlar)
HAYDAR AKAR (Kocaeli) – Dar gelen millî görüş müydü?
BAŞBAKAN YARDIMCISI BEKİR BOZDAĞ (Devamla) – Bugün Türkiye, bölge
devleti değil, dünya devleti. O yüzden, Orta Asya ve Kafkaslar Dairesi
Başkanlığı, Balkanlar ve Doğu Avrupa Dairesi Başkanlığı, Orta Doğu ve Afrika
Dairesi Başkanlığı, Doğu ve Güney Afrika Dairesi Başkanlığı, Dış İlişkiler ve
Ortaklıklar Dairesi Başkanlığı, Strateji Geliştirme Dairesi Başkanlığı kurduk
ve dünyanın her yanında TİKA’nın olmasına özen gösteriyoruz. Bundan sonra da
adımlarımızı atacağız. Bugün 25 ülkede tam 28 tane TİKA’nın koordinasyon ofisi
var. Bunların 18 tanesi, Türk cumhuriyetlerinde ve akraba toplulukların
yaşadığı yerlerdedir. Nerede ihmal var, nerede var? 28 tane, bunun 18 tanesini
kurduğumuz yerler ortada. Biz
devraldığımızda da 1992’den 2003’e kadar -diyelim 1 Ocak’a kadar,
bir iki ay var- toplam 12 taneydi; biz bunun üzerine 16 tane ofis kurduk ve her
yerde ay yıldızlı al bayrağımızı dalgalandırıyoruz, dalgalandırmaya da devam
edeceğiz. 
Bugün dünyanın dört bir yanında ecdat yadigârı eserleri ayağa
kaldırırken, onları yeniden insanların hizmetine sunarken biz TİKA’yla bunu
yapıyoruz.
AYKUT ERDOĞDU (İstanbul) – Arabistan’da Osmanlı eserlerini
yıkıyorlar, ne yaptınız?
BAŞBAKAN YARDIMCISI BEKİR BOZDAĞ (Devamla) – Bakın, 1992’yle 2003
arasında TİKA’nın gerçekleştirdiği toplam proje sayısı 2.506 tane. Bizim, şu
ana kadar gelen süre içerisinde -dokuzuncu yılımızı doldurduk-
gerçekleştirdiğimiz proje sayısı 10 bini aştı. (AK PARTİ sıralarından alkışlar)
Allah aşkına, yaklaşık on senede 2.506 proje, şimdi dokuz senede bizim ortaya
koyduğumuz 10 binden fazla proje. Türklüğün altını doldurmak böyle olur böyle,
hamasetle olmaz. (AK PARTİ sıralarından alkışlar) 
Öte yandan, 2010 yılında TİKA 1.673 tane proje gerçekleştiriyor.
Baktığınız zaman, bu projelerin 862’sini Kafkaslar, Orta Asya ve Orta Doğu
bölgelerinde gerçekleştirmişiz; ama 488’ini Balkanlarda, 314’ünü Orta Doğu ve
Afrika bölgelerinde gerçekleştirmişiz. Bunu rakama döktüğünüzde ne çıkıyor
ortaya: TİKA bütçesinin yüzde 36,55’ini Kafkasya ve Orta Asya, 29,79’unu
Balkanlar bölgesinde, yani akraba toplulukların ve soydaşların olduğu yerde
harcadığımız çıkıyor. Rakam ortada, neredeyse yüzde 70’ini biz buralara
harcıyoruz. Nerede ihmal var? 
Öte yandan, baktığınız zaman, her bir yanda eserlerimiz sizi
selamlıyor ve oraya gittiğinizde de bunu yakından görme imkânınız var. 
Bakın, bana büyükelçiler geliyorlar, soruyorlar “Bu TİKA ne
yapıyor, iş birliği yapabilir miyiz” diye; çünkü TİKA’nın yaptığı hizmetler
bütün dünyanın takdirinde, herkes övgüyle bahsediyor. 
HAYDAR AKAR (Kocaeli) – Sizden başka takdir eden yok!
BAŞBAKAN YARDIMCISI BEKİR BOZDAĞ (Devamla) – Ama bakın, dünyada da
TİKA benzeri örgütler var. Burada konuşuluyor; boya, badana yapıyor. Doğru,
TİKA’nın boya, badana yaptığı yerler var, cam taktığı yerler var, su getirdiği
yerler var, asfalt yaptığı yerler var, hastane yaptığı yerler var, okul yaptığı
yerler var, yol yaptığı yerler var, ilaç malzemesi sunduğu yerler var. Niye
var? Çünkü bu tip kuruluşların yaptığı işler bunlar. Japonya’nın
JIKA’sına bakın aynısını görürsünüz, Amerika’daki ilgili kuruluşa bakın
aynısını görürsünüz, Almanlarınkine bakın aynısını görürsünüz çünkü “kalkınma
yardımı” derken gidip de ülkelere fabrikalar kurup bir şeyler yapmıyorlar,
kalıcı yatırımlar yapıyorlar; ülkelerini görünür kılmak, yaptıkları yardımları
orada göstermek de bu açıdan önemli, bir propaganda açısından da son derece
önemli bir adım. Bir okulu düşünün, insanlar bulunduğu yerde çok fakir,
kış da var ama camını takacak güçleri yok, onlar için en önemli yatırım o camın
takılmasıdır. İşte TİKA, vakti geldi soğuktan donan çocukları kurtarmak için
onların okulunda cam oldu…
HAYDAR AKAR (Kocaeli) – Van’daki soğuktan ölen çocukları söyle. 
BAŞBAKAN YARDIMCISI BEKİR BOZDAĞ (Devamla) - …vakti geldi onların
sobasını ısıtmak için odun oldu, orada onları ısıttı; vakti geldi orada ilaç
oldu, hastane oldu. Biz şimdi Lübnan’da yapıyoruz. Doğru, yapıyoruz, bir
bakarsanız Türkmenlerin olduğu yerde ne yaptığımızı görürsünüz. 
HAYDAR AKAR (Kocaeli) – Biliyoruz, sizi sokmuyorlar ülkelerine… 
BAŞBAKAN YARDIMCISI BEKİR BOZDAĞ (Devamla) - Sayın Başbakan oraya
gitti, orada alkışlarla insanlar Sayın Başbakanımızı karşıladı. 
HAYDAR AKAR (Kocaeli) – Okulları kapatıyorlar, görüyoruz
onları. 
BAŞBAKAN YARDIMCISI BEKİR BOZDAĞ (Devamla) - Bakın, Afganistan’da
Özbekler var, Türk asıllı kardeşlerimiz var, başkaca… 87 tane okul yaptık biz
Afganistan’da. Daha, ben kendim, geçenlerde Kazakistan’da Talgar bölgesinde
Ahıska Türklerine yaptığımız okulun açılışını yaptık. Gidin sorun siz
Ahıskalıların temsilcilerine; neler yapıldı, nasıl yapıldı, size onlar gayet
iyi anlatacaklardır. Biz yaptığımız hizmetlerle hem Türk milletinin onurunu,
haysiyetini yükseltiyoruz hem de milletimizin ay yıldızlı al bayrağını onurla
dalgalandırıyoruz. O yüzden de her yerden destek, her yerden dua, her yerden
alkış alıyoruz.
Somali’yle ilgili de bir şey söyleyeceğim. Somali’de biz 500 bin
TL para bir yere harcamadık şu ana kadar, harcadığımız bütün para şu ana kadar
Somali’de 87,4 milyon. O da ne için? Gıda göndermişiz, başka şeyler
göndermişiz, Kızılay çadırı göndermişiz, aşhane göndermişiz, hastane açmışız,
pek çok şeyler açmışız. 
AYKUT ERDOĞDU (İstanbul) – Önce demokrasi gönderseniz ya
Amerika’yla, asıl orada ihtiyaç var. 
BAŞBAKAN YARDIMCISI BEKİR BOZDAĞ (Devamla) - Şimdi, bakın, bizim topladığımız para burada. Ne kadar
toplamışız paraya baktığınız zaman? Vatandaşlarımızdan değişik yollarla 433,5
milyon toplanmış. 
HAYDAR AKAR (Kocaeli) – Demokrasi var mı demokrasi Somali’de?
Petrol mü yok yoksa orada!
BAŞBAKAN YARDIMCISI BEKİR BOZDAĞ (Devamla) - 102 milyon 100 bin TL
de STK’lar toplamış. Biz bunlarla orada toplu konut yapacağız, biz bunlarla
orada hastane yapıyoruz, biz bunlarla orada yetimhane işletiyoruz…
(Mikrofon otomatik cihaz tarafından kapatıldı) 
BAŞKAN – Teşekkür ediyorum Sayın Bakan. 
BAŞBAKAN YARDIMCISI BEKİR BOZDAĞ (Devamla) – …biz bunlarla orada
Türk milletinin ay yıldızlı al bayrağını gururla, onurla dalgalandırıyoruz. (AK
PARTİ sıralarından alkışlar)
Ben sözlerime son verirken hepinizi saygıyla selamlıyor,
bütçemizin hayırlı uğurlu olmasını diliyorum. (AK PARTİ sıralarından alkışlar)
HAYDAR AKAR (Kocaeli) – Somali’ye ne zaman demokrasi geliyor?
İHSAN ÖZKES (İstanbul) – Sayın Başkan…
BAŞKAN – Buyurun Sayın Özkes. 
İHSAN ÖZKES (İstanbul) – Sayın Bakan bana “talihsiz konuşma” diye
sataşma yaptı. Ayrıca, cemevleriyle ilgili verdiğim bilgiyi yanlış şekilde
söyleyerek yanlış bilgilendirme yaptı. 
BAŞKAN – Sayın Özkes, bütçe görüşmeleri…
İHSAN ÖZKES (İstanbul) – Olabilir efendim. 
BAŞKAN – Bir saniye. 
Barış ve Demokrasi Partisi, AK PARTİ, Milliyetçi Hareket Partisi
ve Cumhuriyet Halk Partisi temsilcileri çıktılar tüm konuşmaları yaptılar,
eleştirileri yaptılar, 2 Sayın Bakan da cevap verdi bunlara. Bütçe
görüşmelerindeki her konuşmanın “sataşma” olarak değerlendirilmesi mümkün
değil. 
İHSAN ÖZKES (İstanbul) – Ama bunların kimyasını ben bozuyorum,
dolayısıyla bana laf atıyorlar. Rica ederim. (AK PARTİ sıralarından “Sen kendi
kimyana bak!” sesleri)
BAŞKAN – Sayın Özkes, buyurun İç Tüzük’ün 69’uncu maddesi
gereğince. Yalnız lütfen sataşmaya mahal vermeyin, istirham ediyorum. 
III.- SATAŞMALARA İLİŞKİN
KONUŞMALAR (Devam)
2.- İstanbul Milletvekili
İhsan Özkes’in, Başbakan Yardımcısı Bekir Bozdağ’ın, şahsına sataşması
nedeniyle konuşması
İHSAN ÖZKES (İstanbul) – Sayın Başkan, değerli milletvekilleri;
ben Diyanet İşleri Başkanlığının taşeron olarak görülmemesini söyledim,
yapılmamasını söyledim. Hem yapıyorlar, yapanlar “talihsizlik” olmuyor,
“talihsiz” olmuyor, bunu söyleyen “talihsiz” oluyor. Allah’tan korkun be,
Allah’tan korkun! 
AHMET AYDIN (Adıyaman) – Kim yapıyor kim?
İHSAN ÖZKES (Devamla) – Siz yapıyorsunuz. Bu bir. 
İkincisi: Cemevinde mi yapıldı aşure günü? Hacıbayram Camisi’nde
yapıldı. Neden Sayın Diyanet İşleri Başkanımız madem bu kadar dedeleri seviyor,
madem cemevleriyle bu kadar içli dışlı, onu cemevinde yapmıyor? Eğer
samimiyseniz cemevlerini ibadet yeri açın. Niye açmıyorsunuz? Niye
açmıyorsunuz? (AK PARTİ sıralarından gürültüler)
İLYAS ŞEKER (Kocaeli) – Müftülüğün süresince kaç kere gittin
cemevlerine? Kaç sefer cemevine gittin görevin esnasında? Söyle…
İHSAN ÖZKES (Devamla) – Öte yandan, bakın elimde resimler var.
Dört yüz elli üç yıllık Süleymaniye Camisi’ni Sayın Başbakan Recebiye Camisi
gibi yeniden açmaya kalkıştı. (CHP sıralarından alkışlar)
Orada bayramlaşma var. Sayın Diyanet İşleri Başkanı gözüküyor mu
Başbakanın arkasından? Gözükmüyor. 
Hacı Bayram Camisi’nin onarım açılışı var; bakanlar açıyor,
Diyanet İşleri Başkanı gözükmüyor. Ben, Diyanet İşleri Başkanının, istiyorum ki
siyaset üstü kalarak saygınlığı olsun. (CHP sıralarından alkışlar)
AHMET AYDIN (Adıyaman) – İşte, siyaset üstü, siyasetçilerle
beraber…
İHSAN ÖZKES (Devamla) – Ben, Diyanet İşleri Başkanlığından emekli
olan, yirmi altı buçuk yıl üzerinden emekli olan bir müftüyüm. Diyaneti senin
kadar mı biliyorum Sayın Bakan? 
(Mikrofon otomatik cihaz tarafından kapatıldı)
İLYAS ŞEKER (Kocaeli) – Maalesef öğrenememişsin.
İHSAN ÖZKES (Devamla) – Siz öğrenememişsiniz. (CHP sıralarından
alkışlar)
BAŞKAN – Teşekkür ediyorum Sayın Özkes.
II.- KANUN TASARI VE
TEKLİFLERİ İLE KOMİSYONLARDAN 
GELEN DİĞER İŞLER (Devam)
A)
Kanun Tasarı ve Teklifleri (Devam)
1.- 2012 Yılı Merkezî
Yönetim Bütçe Kanunu Tasarısı ile Plan ve Bütçe Komisyonu Raporu (1/470) (S.
Sayısı: 87) (Devam)
2.- 2010 Yılı Merkezî
Yönetim Kesin Hesap Kanunu Tasarısı ile Merkezî Yönetim Bütçesi Kapsamındaki
İdare ve Kurumların 2010 Bütçe Yılı Kesin Hesap Tasarısına Ait Genel Uygunluk
Bildi-rimi ve Eki Raporların
Sunulduğuna Dair Sayıştay Başkanlığı Tezkeresi ile Plan ve Bütçe Komisyonu Raporu (1/278, 3/538) (S. Sayısı: 88) (Devam)
A) KAMU DÜZENİ VE GÜVENLİĞİ
MÜSTEŞARLIĞI (Devam)
1.- Kamu Düzeni ve
Güvenliği Müsteşarlığı 2012 Yılı Merkezî Yönetim Bütçesi
2.- Kamu Düzeni ve
Güvenliği Müsteşarlığı 2010 Yılı Merkezî Yönetim Kesin Hesabı
B) AFET VE ACİL DURUM
YÖNETİMİ BAŞKANLIĞI (Devam)
1.- Afet ve Acil Durum
Yönetimi Başkanlığı 2012 Yılı Merkezî Yönetim Bütçesi
2.- Afet ve Acil Durum
Yönetimi Başkanlığı 2010 Yılı Merkezî Yönetim Kesin Hesabı
C) DİYANET İŞLERİ
BAŞKANLIĞI (Devam)
1.- Diyanet İşleri
Başkanlığı 2012 Yılı Merkezî Yönetim Bütçesi
2.- Diyanet İşleri
Başkanlığı 2010 Yılı Merkezî Yönetim Kesin Hesabı
D) TÜRK İŞBİRLİĞİ VE
KOORDİNASYON AJANSI BAŞKANLIĞI (Devam)
1.- Türk İşbirliği ve
Koordinasyon Ajansı Başkanlığı 2012 Yılı Merkezî Yönetim Bütçesi
E) TÜRK İŞBİRLİĞİ VE
KALKINMA İDARESİ BAŞKANLIĞI (Devam)
1.- Türk İşbirliği ve
Kalkınma İdaresi Başkanlığı
2010 Yılı Merkezî Yönetim Kesin Hesabı
F) YURTDIŞI TÜRKLER VE
AKRABA TOPLULUKLAR BAŞKANLIĞI (Devam)
1.- Yurtdışı Türkler ve
Akraba Topluluklar Başkanlığı
2012 Yılı Merkezî Yönetim Bütçesi
2.- Yurtdışı Türkler ve
Akraba Topluluklar Başkanlığı
2010 Yılı Merkezî Yönetim Kesin Hesabı
G) HAZİNE MÜSTEŞARLIĞI
(Devam)
1.- Hazine Müsteşarlığı 2012
Yılı Merkezî Yönetim Bütçesi
2.- Hazine Müsteşarlığı 2010
Yılı Merkezî Yönetim Kesin Hesabı 
H) BANKACILIK DÜZENLEME VE
DENETLEME KURUMU (Devam)
1.- Bankacılık Düzenleme ve Denetleme Kurumu 2012 Yılı
Merkezî Yönetim Bütçesi
2.- Bankacılık Düzenleme ve Denetleme Kurumu 2010
Yılı Merkezî Yönetim Kesin Hesabı
I) SERMAYE PİYASASI KURULU
(Devam)
1.- Sermaye Piyasası Kurulu 2012 Yılı Merkezî Yönetim Bütçesi
2.- Sermaye Piyasası Kurulu 2010 Yılı Merkezî
Yönetim Kesin Hesabı
BAŞKAN - Şimdi, şahsı adına…
ADİL KURT (Hakkâri) - Sayın Başkan, çok özür dilerim. 
BAŞKAN – Lütfen… Lütfen, yok böyle bir usulümüz. Vermeyeceğim hiç…
ADİL KURT (Hakkâri) - Kayıtlara geçmesi açısından bir açıklamada
bulunmak istiyorum, lütfen.
BAŞKAN - Hayır, öyle bir usulümüz yok Beyefendi, Sayın
Milletvekili.
ADİL KURT (Hakkâri) - Burada muhalefet parti temsilcilerinin… 
BAŞKAN – Sayın Milletvekili, lütfen oturur musunuz yerinize.
ADİL KURT (Hakkâri) - …yaptığı konuşmalara Hükûmet adına cevap
verilmesi gerekiyor.
BAŞKAN – Veriyor cevap, verdiler 2 Sayın Bakan.
ADİL KURT (Hakkâri) – Verilmedi. 
Hükûmet temsilcisi kürsüden önceden hazırladığı metni bize
okumuştur.
BAŞKAN – Teşekkür ediyorum.
Sayın bakanlara ne konuşacağını, ne anlatacağını biz söyleyemeyiz.
MAHMUT TANAL (İstanbul) – Sayın Başkan…
BAŞKAN – Sayın Tanal, lütfen oturun.
ADİL KURT (Hakkâri) – Muhalefetin görüşlerine ön yargılı
yaklaşmıştır. Van depremiyle ilgili biz söyledik, sorular sorduk. O
sorularımızın hiçbirine cevap verilmemiştir. Bu sorulara cevap verilmesi
gerekir.
BAŞKAN – Şahsı adına ve bütçenin aleyhinde söz isteyen Alim Işık, Kütahya Milletvekili.
Buyurun.
MAHMUT TANAL (İstanbul) – Değerli Başkanım, ama bakın bir dakika,
özür diliyorum.
BAŞKAN – Sayın Tanal, yok böyle bir usulümüz, lütfen. Lütfen
oturun.
MAHMUT TANAL (İstanbul) – Bakın 12 sayfalık bir kitapçık bize
dağıtıldı, burada Sayın Bakanın 10 tane fotoğrafı var. 
BAŞKAN - Sayın Işık, buyurun lütfen. Siz buyurun Sayın Işık.
MAHMUT TANAL (İstanbul) – Fotoğraf albümünü bize dağıttı.
BAŞKAN – Sayın Tanal, lütfen oturur musun?
MAHMUT TANAL (İstanbul) – Olacak şey mi? 12 sayfada 10 tane
fotoğraf var.
BAŞKAN – Sayın Işık, buyurun.
Sayın Tanal, lütfen yol verin.
Buyurun Sayın Işık.
ALİM IŞIK (Kütahya) - Sayın
Başkan, değerli milletvekilleri; 2012 Yılı Merkezî Yönetim Bütçesi Kanun
Tasarısı’nın aleyhine şahsım üzerine söz almış bulunmaktayım. Hepinizi saygıyla
selamlıyorum.
Değerli milletvekilleri, genel olarak sosyal adaletten uzak,
hastanın, yoksulun, işsizin, fakir fukaranın, çiftçinin, emeklinin, çalışanın,
üretenin ve kısacası dürüst vatandaşın unutulduğu 2012 bütçesi, bir avuç mutlu
azınlığın… (AK PARTİ ve CHP milletvekilleri arasında karşılıklı laf atmalar,
gürültüler)
(CHP’li bir grup milletvekili TİKA tanıtım broşürünü CHP sıraları
önüne bıraktı) 
HAYDAR AKAR (Kocaeli) – Ayıptır ya, her sayfada Bakanın resmi var.
AYŞE NUR BAHÇEKAPILI (İstanbul) – Ay yıldız var…
AKİF ÇAĞATAY KILIÇ (Samsun) – Ay yıldız var onun üstünde.
HAYDAR AKAR (Kocaeli) – Geç… Geç…
AKİF ÇAĞATAY KILIÇ (Samsun) – Ay yıldız var, yere attığınızın
üzerinde ay yıldız var.
AYŞE NUR BAHÇEKAPILI (İstanbul) – Bayrağı yere attınız.
OSMAN AŞKIN BAK (İstanbul) – Saygısızlık yaptınız arkadaşlar.
HAYDAR AKAR (Kocaeli) – Siz Bayrak yaktırıyorsunuz Suriye’de. Geç
onları, geç…
MEHMET ŞANDIR (Mersin) – Sayın Başkan… Sayın Başkan, lütfen
sükûneti sağlayın.
BAŞKAN – Sayın milletvekilleri, gerçekten Meclisin mehabetine
yakışmıyor yani. Lütfen…
ALİM IŞIK (Devamla) - Sayın
Başkanım…
BAŞKAN – Sürenizi tekrarlarım. Bir saniye…
Lütfen sayın milletvekilleri… Sayın milletvekilleri, istirham
ediyorum, 75 milyonluk milletimiz seyrediyor, Türk cumhuriyetleri seyrediyor,
tüm dünyada yaşayan vatandaşlarımız seyrediyor ve dünya bizi seyrediyor. (CHP
sıralarından gürültüler)
Lütfen… Lütfen…
MUHARREM İNCE (Yalova) – Dünyanın başka işi yok mu Sayın Başkan?
HAYDAR AKAR (Kocaeli) – Bir de Bakanı seyrediyor, bir de Bakana
bakıyor Sayın Başkan, onu da söyle.
AYŞE NUR BAHÇEKAPILI (İstanbul) – Alkışlıyor Bakanı.
BAŞKAN – Herkes seyrediyor, tüm Genel Kurulu seyrediyor.
HAYDAR AKAR (Kocaeli) – Devletin vergileriyle yapılan, vatandaşımızın
vergileriyle yapılan bu kitapçığın her sayfasında resmi var. Ayıp ya!
AYŞE NUR BAHÇEKAPILI (İstanbul) – Alkışlıyor Bakanı.
BAŞKAN – Sayın Işık, sürenizi yeniden başlatıyorum.
Buyurun.
ALİM IŞIK (Devamla) – Sayın
Başkan, değerli milletvekilleri; hepinizi saygıyla selamlıyorum.
Genel olarak 2012 bütçesi sosyal adaletten uzak, hastanın,
yoksulun, işsizin, fakir fukaranın, çiftçinin, emeklinin, çalışanın, üretenin,
velhasıl, dürüst vatandaşın unutulduğu ancak buna karşın bir avuç mutlu
azınlığın daha da mutlu edileceği, iktidar yandaşlarının servetlerine servet
katacağı, ithalata dayalı bir büyümenin hedeflendiği ve her sayfasında âdeta
tüccar zihniyetinin koktuğu bir bütçedir.
Millet iradesi hiçe sayılarak son altı ayda tam otuz beş adet
kanun hükmünde kararnamenin çıkartılmasıyla devletin temelleri sarsılmış,
birçok kurum yok edilmiş, egemen güçlerin ve terör örgütünün taleplerinin tek
tek yerine getirilmiş olduğu bir dönemde hazırlanan bu bütçeyi, içinde
bulunduğumuz bu sürecin birlikte değerlendirilmesiyle anlayabiliriz.
Süremin kısıtlılığı nedeniyle sadece bir kurumun, kısa adı “AFAD”
olan Afet ve Acil Durum Yönetimi Başkanlığının bütçesini örnek alarak
görüşlerimi sizlerle paylaşmak istiyorum. Bu vesileyle, anılan kurum
çalışanlarına da başarılar diliyorum. Afet ve acil durumlar ile sivil savunmaya
ilişkin hizmetleri yürütmek üzere 5902 sayılı Kanun’la Başbakanlığa bağlı
olarak kurulan bu kurumun görevleri ve teşkilat şeması kanunda açıklanmıştır.
Ayrıca ilgili mevzuat ve kurumun faaliyetleri de kurumun resmî web sitesinden
yayınlanmıştır. Ancak kurum sitesinin bir an önce güncellenerek Hükûmetin âdeta
bir reklam sitesi olmasından çıkartılması gerekiyor. 
Peki, bu önemli kurumumuz kanunda belirtilen görevleri yerine
getirebilmiş midir? Bunu sadece son altı ayda yaşanan Simav depremi, Antalya ve
Muğla sel baskınları ve Van depremi gibi üç büyük felakette yaşananlarla
anlatmak mümkündür. Yaşanan bu afetlerde kurum, maalesef, kendi iradesiyle
çalıştırılmamış, kurumun iç işlerine siyaset karıştırılmış, insan olarak
hepimizi üzen ve utandıran görüntülerin yaşanmasına neden olunmuştur. Bunların
en son yaşananı, “Depremzede reklam için gönderilen AKP battaniyesini yırttı.”
başlığıyla on gün önce medyada çıkan bu görüntüdür. Bu görüntü, bir camiden
dağıtılan, Van’daki depremzedelerin açtığı paketten çıkan AKP yazılı AK PARTİ
reklamını veren battaniye görüntüsüdür. Bu utanç vericidir, bu çağda bu ülkede
böyle bir görüntü hiç kimseye yakışmıyor. 
Bir bakanının maalesef “Van ve Erciş en güvenilir bölgedir, az hasarlı
binalara girilebilir.” diye ifade ettiği bir tavsiyenin ardından onlarca
vatandaşımız göçük altında canını kaybetmiştir. Mayıs ayında Simav’da meydana
gelen ve bölgedeki on dört bin dolayındaki konutun yüzde 55’inin hasar gördüğü
bir deprem sonucu feryatlar duyulmamış, her türlü girişim ve başvurular
sonuçsuz kalmış, vatandaşın mağduriyeti bugüne kadar çözülememiştir. Sayın Maliye Bakanının Van depreminden zarar gören depremzedelere
Sosyal Sigortalar ve Genel Sağlık Sigortası Kanunu’na eklenen geçici maddeyle
kurumca aylık bağlanacağı yönündeki bir kanun tasarısının hazırlandığı ve Van
merkez ve Erciş’te görev yapan kamu çalışanlarına altı ay süreyle 300 TL
tazminat ödeneceği yönündeki açıklamaları Van’daki depremzedeler için
sevindiricidir, daha fazlası yapılmalıdır. Ancak aynı konuda Kütahya
Valiliğinin 27/6/2011 tarih ve 521 sayılı resmî
müracaatına rağmen Simav depreminde çalışan devlet memurlarının yok sayılması,
bu açıklamalara dâhil edilmemesi zihniyetin ne olduğunu tüm milletimize açıkça
göstermektedir. Bu ayrımcı zihniyetin derhâl bitirilmesi lazımdır. 
Sayın bakanlara buradan soruyorum: Sayın bakanlar, Van’da yaşanan
deprem de Simav da yaşanan deprem değil mi? Van’da çalışanlar devlet memuru da
Simav’da çalışanlar, Kütahya’nın diğer ilçelerinde çalışanlar devlet memuru
değil mi? Bu nasıl adalet? Bu nasıl kalkınma? Bu nasıl bir anlayış? Lütfen,
derhâl bu ayrımcılığa son veriniz. Kafanızda insanları bölmek isteyebilirsiniz
ama 75 milyon kardeştir, bunu bölemeyeceksiniz.
Afet ve Acil Durum Yönetimi Başkanlığının bir önceki yıla göre
yaklaşık yüzde 11 dolayında artırılarak 768 milyon TL’ye çıkarılan bütçesi,
maalesef bu kurum için son derece yetersizdir. Daha birçok acının ve kötü
görüntünün yaşanmasına neden olacaktır.
Bu vesileyle, tekrar, ülkemizde bir afet daha yaşanmamasını
diliyor, 2012 bütçesinin hayırlara vesile olması temennisiyle saygılar
sunuyorum. (MHP sıralarından alkışlar)
BAŞKAN – Teşekkür ediyorum Sayın Işık.
Sayın milletvekilleri, birleşime on dakika ara veriyorum.
Kapanma Saati: 17.14
ÜÇÜNCÜ OTURUM
Açılma Saati: 17.28
BAŞKAN: Başkan Vekili Sadık
YAKUT
KÂTİP ÜYELER: Tanju ÖZCAN
(Bolu), Mine LÖK BEYAZ (Diyarbakır)
BAŞKAN – Sayın milletvekilleri, Türkiye Büyük Millet Meclisinin
33’üncü Birleşiminin Üçüncü Oturumunu açıyorum. 
2012 yılı Merkezî Yönetim Bütçe Kanunu Tasarısı ile 2010 yılı
Merkezî Yönetim Kesinhesap Kanunu Tasarısı’nın görüşmelerine devam ediyoruz.
Komisyon ve Hükûmet yerinde.
Şimdi, üçüncü turda, tur üzerinde yirmi dakika süreyle soru-cevap
işlemi yapılacaktır. On dakika soru sorma süresi.
Sayın Işık, Sayın Varlı, Sayın Kuşoğlu, Sayın Yılmaz, Sayın
Eyidoğan, Sayın Işık, Sayın Özgündüz, Sayın Dinçer, Sayın Canalioğlu, Sayın
Çelebi, Sayın Özkes, Sayın Vural, Sayın Türkoğlu, Sayın Oğan, Sayın Gümüş,
Sayın Şandır, Sayın Ata, Sayın Demiröz, Sayın Eryılmaz, Sayın Erdem, Sayın
Çavuşoğlu sisteme girmişlerdir. On dakika içerisinde kaç sayın milletvekilimiz
soru sorabilirse…
Sayın Işık, buyurun.
ALİM IŞIK (Kütahya) – Teşekkür
ediyorum Sayın Başkan.
Sayın Bakan, son dönemde çıkartılan bir kanun hükmünde
kararnameyle KPSS ve yeterlilik belgesi aranması şartı kaldırılarak sekiz aylık
çalışma esasına bağlanan imam-hatip ve din görevlilerinin ataması bu konuda
yıllarca hazırlık yapmış binlerce vatandaşı mağdur etmiştir. Bu son uygulamayla
ilgili olarak ne düşünüyorsunuz? Bu mağdur olan vatandaşların mağduriyetini
nasıl gidereceksiniz?
İkincisi, hac ve umre kontenjanlarının dağıtılmasında ve
organizasyonunda yaşanan olumsuzlukların önlenmesi konusunda Bakanlığınızca
veya Hükûmetinizce ne tür tedbirler alınmış ya da alınmaktadır?
Ekonomiden sorumlu Sayın Başbakan Yardımcısına: Son dokuz yılda
ülkemizdeki milyarder sayısı kaç kişi olmuştur? Bu milyarderler hangi işleri
yapmaktadırlar? 
Son olarak da 100 milyar dolarlık cari açığın milyonlarca işsize
ve vatandaşa yansıması…
(Mikrofon otomatik cihaz tarafından kapatıldı) 
BAŞKAN – Teşekkür ediyorum.
Sayın Varlı, buyurun.
MUHARREM VARLI (Adana)- Teşekkür ederim Sayın Başkan.
Van depreminden sonra hayatını yitiren vatandaşlarımızın emeklilik
şartlarını dolduramamış olanları için Sosyal Güvenlik Bakanının bir açıklaması
olmuştu. Bunların emekli edileceğini, bununla ilgili kanuni düzenleme
yapacaklarını söylemişti.
Birinci sorum: Bu kapsama kaç kişi girmektedir, bu mağduriyet
sayısı kaçtır, kaç kişi faydalanacaktır bundan?
İkinci sorum: Sadece Van depremi mağdurları mı bundan
faydalanacaktır, yoksa 17 Ağustos Marmara depremi ve 98 Adana-Ceyhan depreminde
bu tip mağduriyeti yaşayan vatandaşlarımız da bundan faydalandırılacak mıdır?
Diğer sorum: Adana-Ceyhan depreminden sonra orta hasarlı ve çok
hasarlı binalarda yapılan güçlendirmeden kaynaklı birçok insanımız hâlâ devlete
borçludur. Tapu işlemlerinde hacizle karşılaşmaktadırlar. Bu konuda…
(Mikrofon otomatik cihaz tarafından kapatıldı) 
BAŞKAN – Teşekkür ediyorum.
Sayın Kuşoğlu…
BÜLENT KUŞOĞLU (Ankara) – Teşekkür ederim.
Sayın Bozdağ, son iki Genel Kurul konuşmanızda “Türk milletinin
şeref ve haysiyetini yükseltiyoruz.” diye söylediniz özellikle. Çok yatırım
yapmakla, para harcamakla şeref ve haysiyet yükselmez. Özellikle bu cümleleri
lütfen kullanmayın. Görevlerinizi yapıyorsunuz. Şeref ve haysiyet farklı
konudur.
Sayın Babacan’a sormak istiyorum. IMF’den yapılan açıklamada 30
Kasımda 4’üncü madde gözden geçirmeleri tamamlandı. IMF gözden geçirmelerinin ne
anlama geldiğini kamuoyunun bilmesi açısından lütfen açıklayabilir misiniz? 
Bir de afete maruz bölge ile tabii afete maruz yöre arasında ne
fark vardır? Bununla ilgili bir açıklama yapabilir misiniz?
BAŞKAN – Teşekkür ediyorum.
Sayın Yılmaz…
SEYFETTİN YILMAZ (Adana) – Teşekkür ediyorum Sayın Başkan.
Diyanet İşleri Başkanlığı, toplumumuzda her siyasi kesim
tarafından saygı duyulan bir makamdır. Yeni Diyanet İşleri Başkanının “Kürt
açılımı” denilen yıkım projesinde de siyasi bir ivme kazandırmaya yönelik çabaları
ve siyasi konular hakkında fikir beyan etmesini Diyanet İşleri Başkanlığı
makamının saygınlığına zarar verdiğini düşünüyor musunuz? 
Trabzon Sümela Manastırı’nı ve Van Akdamar Kilisesi’ni açarken ve
ayin izni verirken acaba Yunanistan’da veya Ermenistan’da bir cami açılması
için girişimde bulunuyor musunuz?
Üçüncü sorum da: İktidarınız döneminde belediye İmar Kanunu’nda
yapılan değişiklikle “Gereken yerlere cami yapılır.” ibaresi kaldırılıp
“İbadethaneler yapılır.” cümlesi konmuştur. Bu değişiklik sonrasında ülkemizde
başta büyük şehirler olmak üzere yüzlerce ev kilisesi açılmıştır. Bu
misyonerlik faaliyetleriyle etkin bir mücadele yapmayı düşünüyor musunuz?
Teşekkür ediyorum.
BAŞKAN – Teşekkür ediyorum.
Sayın Eyidoğan…
HALUK EYİDOĞAN (İstanbul) – Teşekkür ediyorum Başkan.
Bugün Van depreminin ellinci günü. Bölgede ön ve kesin hasar tespiti yapılmış, yıkık, ağır, orta ve
hafif hasarlı bina sayısı nedir? 
Bu yıl açılan beş yüz yataklı Van Eğitim ve Araştırma Hastanesinde
uzmanlar hasarsız raporu vermesine rağmen halk hastaneye girmemektedir,
ameliyatlar yapılmamaktadır. Bu sorunu nasıl çözersiniz?
BAŞKAN – Sayın Işık…
MUHARREM IŞIK (Erzincan) – Teşekkür ederim Sayın Başkan.
“Deprem” deyince aklımıza ilk gelen şehir Erzincan’da en son 22
Eylül 2011 yılında 5,6 şiddetinde bir deprem meydana geldi. Köylerimizde orta
ve hafif hasarlılar var. Yalnız, buradaki binaların toprak olması ve taş olan
binaların da topraktan tutturulmasından dolayı yeni bir depremde tekrar yerle
bir olacağı kesindir. Bu konuda bir çalışmanız var mı? Diğer köylerimiz ve 92
depreminde tadilat görmeyen binalarla ilgili bir çalışmanız var mı? 
İkinci sorum: Yedi tane Alevi çalışması yaptığınızı söylüyorsunuz.
Bu çalışmalarda alınan sonuçlar kimseyi tatmin etmemiştir. Cemevlerinin
ibadethane yapılmasını düşünüyor musunuz? 
Bir diğer sorum: Daha önceki TİKA Başkanıyla ilgili, bir gazetede
çıkan bir röportajda “Fethullah Gülen’in okulları, iş yerleri ve fabrikalarıyla
ilgili bir birliktelik, iş birliği var mı?” diye sorulduğunda “Evet.” cevabını
vermişti. Bu iş birliği nasıl bir safhada? Parasal bir yardımlaşma var mı? 
(Mikrofon otomatik cihaz tarafından kapatıldı) 
BAŞKAN – Teşekkür ediyorum.
Sayın Özgündüz…
ALİ ÖZGÜNDÜZ (İstanbul) – Teşekkür ediyorum Sayın Başkan.
Sayın Bozdağ, nüfusumuzun yaklaşık üçte 1’inin yüzyıllardır “Hak,
Muhammed, Ali” diyerek ibadetlerini yaptıkları ve bugün yaklaşık iki bin adedi
faaliyette olan cemevlerine yasal statü kazandırılması yolunda bir çalışmanız
var mı?
Bir başka nokta: Cemevlerine ödenek ayrılması konusunda ne
düşünüyorsunuz? Bu konuda bizim verdiğimiz bir yasa teklifi var, destek verecek
misiniz?
İkinci bir sorum: Suriye’den gelen göçmenler için eksi 20 dereceye
dayanıklı, altları halıfleks döşeli, katalitik sobalı çadırlar kurulduğu
söylendi. Van’daki evlerini kaybeden yurttaşlarımız için bu yönde bir çalışma
var mıdır?
Teşekkür ediyorum.
BAŞKAN – Teşekkür ediyorum.
Sayın Dinçer…
CELAL DİNÇER (İstanbul) – Teşekkür ederim Sayın Başkanım.
Benim iki sorum olacak Sayın Başbakan Yardımcısı ve Diyanetten
sorumlu Bakanımız Bekir Bozdağ’a. 
Soracağım birinci soruyu yazılı olarak da sormuştum ama cevabımı
alamadım. 
Sayın Bakanımız basına yansıyan bir konuşmasında, ilköğretimi
bitirmeyen çocukların Kur'an kurslarına gidebilmesi için mevcut yasanın
değiştirileceğini beyan etmiş ve “Bir baba, bir anne çocuğunu yazın her türlü
kursa, etkinliğe rahatlıkla gönderirken kendi dininin kitabını öğretmek
istediğinde engelle karşılaşıyor. Bu, demokrasi ayıbıdır, hukuk ayıbıdır, insan
hakları ihlalidir. Türkiye’yi bu ayıptan kurtarmak için gerekeni yapacağız, bu
uyduruk yasaları değiştireceğiz, bu sorunu çözeceğiz.” demiştir. Geçmişte Sayın
Başbakan ve Sayın Faruk Çelik de buna benzer yorumlar yapmıştı.
Şimdi soruyorum: Bir Alevi babanın kendi çocuğuna, kendi inancını
öğretmek istediğinde, kendi inancını yaşatmak istediğinde cemevi engeliyle
karşılaşmasını nasıl değerlendiriyorsunuz? Bu durumu da demokrasi ayıbı, hukuk
ayıbı olarak görüyor musunuz, insan hakkı ihlali olarak görüyor musunuz?
Türkiye’yi bu ayıptan kurtarmak için gerekeni yapacak mısınız?
BAŞKAN – Teşekkür ediyorum.
Sayın Çelebi…
SÜLEYMAN ÇELEBİ (İstanbul) – Sayın Bakan, Cumhuriyet Halk Partisi
milletvekili heyeti olarak Van’dan geliyoruz. Halk donuyor, çocuklar zatürre
oluyor. İktidarın adil davranmadığı, yandaşlara her türlü imkânın sağlandığı
konusunda şikâyeti iletmemi istediler. Biraz önce burada TİKA’nın birçok
faaliyeti sunulmaya çalışıldı. Esas sunulması gereken faaliyet sanıyorum
Van’daki yurttaşlarımızadır. Orada yerel yönetimler baypas edilmiş durumda. Van
halkı SOS veriyor, esnaf, çiftçi orada şikâyetlerini dile getiriyor. Halk
barınma sorunu yaşıyor, beslenme sorunu yaşıyor, ısınma sorunu yaşıyor, eğitim
sorunu yaşıyor. Laf değil, icraat istiyorlar. Bu nedenle bu konuda acil önlem
alınması talebi konusunda ne düşünüyorsunuz?
BAŞKAN – Teşekkür ediyorum.
Sayın Canalioğlu…
MEHMET VOLKAN CANALİOĞLU (Trabzon) – Teşekkürler Sayın Başkan.
Benim sorum Sayın Bozdağ’a. 
Sayın Bakanım, bilindiği gibi camilerimizde iki türlü uygulama
yapılıyor. Birincisi ısıtıcılar için para alınıyor, aydınlatma için para
alınmıyor ve çifte saat uygulaması yapılıyor. Bu durumdan imam-hatiplerimiz çok
mutsuz çünkü her cuma günü para toplamak durumunda kalıyorlar. Bunun çözümü
için bir öneriniz olacak mı? Tek saat uygulamasına geçip bütün bu ısıtma,
elektrik giderlerini tek elden devletçe karşılamayı düşünüyor musunuz? 
Teşekkürler.
BAŞKAN – Sayın Aygün… Yok.
Sayın Tanal…
MAHMUT TANAL (İstanbul) – Teşekkür ederim Değerli Başkan.
Sorum şu: Bu Kamu Düzeni ve Güvenliği Müsteşarlığı bünyesinde
terörle ilgili bir kurul var. Kurulun içerisinde Adalet Bakanlığı Müsteşarlığı
var. Bu, kuvvetler ayrılığı ilkesine aykırı değil mi? 
Teşekkür ederim.
BAŞKAN – Teşekkür ediyorum.
Sayın Özkes…
İHSAN ÖZKES (İstanbul) – Teşekkür ederim Sayın Başkan. 
“Allah katında yegâne din İslam’dır.” anlamındaki ayetin
hutbelerde okunması geleneği vardı. AKP döneminde bu ayetin okunması
uygulamasına son verildi. Bu ayetin kaldırılmasını Avrupa Birliği istedi, AKP
de kaldırdı, tıpkı zinanın suç olmaktan çıkarılması gibi. İslami hükümlerden ve
ayetlerden duyulan rahatsızlık nedir? 
Teşekkür ederim.
BAŞKAN – Teşekkür ediyorum Sayın Özkes.
Sayın Bakan, buyurun.
BAŞBAKAN YARDIMCISI ALİ BABACAN (Ankara) – Sayın Başkan, Sayın
Işık’ın sorduğu iki soru vardı. Birincisi, “Türkiye’de kaç tane milyarder var?”
diye sordu. 
Bunlar, ara ara, biliyorsunuz, bazı dergiler, basın kuruluşları
tarafından yayınlanıyor ama bizim yaptığımız bir çalışma yok. Yani devlet
olarak bu konuda bir servet araştırması, servet çalışması yapmıyoruz ama şunu
rahatlıkla söyleyebiliriz ki bir Latin Amerika’yla mukayese ettiğinizde, bir
Asya’yla mukayese ettiğinizde, gelişmekte olan ülkelere şöyle bir baktığınızda
milyar doların üzerinde serveti olan iş adamının sayısı Türkiye’den çok daha
fazladır. Türkiye’de bir rekabet ortamı vardır, Türkiye’de kıyasıya bir
mücadeleyle iş hayatı yürümektedir dolayısıyla böyle bir ortamda aşırı
zenginlerin sayısı da ancak sınırlı kalabilmektedir. 
Dün ben konuşmamda da söylediğim gibi, OECD verilerine göre gelir
dağılımı geçtiğimiz yıllarda düzelen iki ülkeden biridir Türkiye ve Gini
katsayısına baktığımızda da benzer ülkelere göre en düzgün gelir dağılımına
sahip ülke Türkiye’dir.
Sayın Işık cari açığın 100 milyar dolar olduğundan bahsetti. Yani
rakam şu anda yaklaşık 75 milyar dolar civarında, biz bu senenin toplam olarak
bunu bekliyoruz ama gelecek sene ve daha sonraki senelerde bunun tedricî olarak
düşeceğini bekliyoruz.
Sayın Kuşoğlu’nun “4’üncü madde göz geçirmesi ne demek?” diye bir
sorusu vardı.
O şu demek: Uluslararası Para Fonunun kuruluş anlaşmasının bir
4’üncü maddesi vardır ve kuruluşa üye 187 ülkenin tümü yılda bir defa olmak
üzere bir gözden geçirme çalışması yapar. Bu çalışmada o ülkenin ekonomisiyle
ilgili bir değerlendirme yapılır ve Uluslararası Para Fonunun teknik heyetinin
yine bazı önerileri o raporda yer alır. 187 üyenin tümü bu çalışmayı yılda bir
defa yapar. Türkiye de bu çalışma çerçevesinde Uluslararası Para Fonu heyetiyle
bunu yapmıştır ve bununla ilgili raporun özeti de geçtiğimiz günlerde
yayınlanmıştır. 
“Yeni kurulan Müsteşarlıkta Adalet Bakanlığı Müsteşarı niye var?
Bu güçler ayrılığı ilkesine ters değil mi?” gibi bir soru vardı.
Biliyorsunuz, Adalet Bakanlığımız bir yürütme birimidir. Adalet
Bakanlığı Müsteşarı da bu yürütme biriminin bir görevlisidir. Dolayısıyla, bu
Müsteşarlık bünyesinde yapılacak koordinasyon çalışmalarında yasal düzenlemeler
gerektiğinde ya da hukukla ilgili bir konu gerektiğinde kuşkusuz Adalet
Bakanlığının da mutlaka resmin içerisinde, çalışmaların içerisinde olması
lazımdır ve burada olma sebebi de budur. 
Teşekkür ediyorum.
BAŞBAKAN YARDIMCISI BEKİR BOZDAĞ (Yozgat) – Sayın Başkan, değerli
milletvekilleri; bana sorulan sorular oldukça fazla, süre yetmezse kalanlarına
yazılı cevap vereceğim, onu öncelikle ifade etmek istiyorum.
Tabii, Süleymaniye Camii’nin restorasyonu
sonrası açılışı yapılmamıştır. Sadece restorasyon
sonrası ibadete açıldığında Sayın Başbakanımız, Süleymaniye Camii’nde bayram
namazı kılmıştır. Namazdan sonra da halkla bayramlaşmıştır. Herhangi bir açılış
merasimi kesinlikle yapılmamıştır. Bunu öncelikle ifade etmek isterim.
İHSAN ÖZKES (İstanbul) – Yapmayın ya, ilanlar verildi Sayın Bakan!
BAŞBAKAN YARDIMCISI BEKİR BOZDAĞ (Yozgat) – Sayın Işık’ın
söylediği KPSS ve yeterlik sınavı şartı aranmaksızın Kur’an kursu öğreticilerinin
kadroya geçirilmesiyle ilgili konu, doğrudur, kanun hükmünde kararnameyle bu
yönde bir düzenleme yapıldı. Hatırlarsanız Diyanet İşleri Başkanlığının Kuruluş
ve Görevleri Hakkında Kanun Parlamentoda görüşülürken de bu yönde MHP Grubunun
bir önergesi vardı ama o dönemde bu önerge kabul görmedi, sadece imam-hatip ve
müezzin kayyımlarla ilgili bir kabul oldu Parlamentomuz tarafından, orada bir
eksiklik olmuştu. Biz bu eksikliği gidermiş olduk, eşitliği sağlamış olduk.
OKTAY VURAL (İzmir) – Vekil imamların hepsini atamadınız.
BAŞBAKAN YARDIMCISI BEKİR BOZDAĞ (Yozgat) – Tabii, diğerleriyle
alakalı da sözleşmeli pek çok personele kadro verildiğini siz biliyorsunuz,
diğer konularla ilgili elbette gönül arzu ediyor ki, imkânlar olsa, herkesle
ilgili sorunları çözsek, bizim de arzumuz o, ancak tabii bu biraz da imkân
meselesi.
Hac ve umreyle ilgili konu: Tabii, bu, milletimizin de büyük
talebi, bizim de gerçekten büyük sıkıntımız, çok büyük bir organizasyon ama
bütün problemleri çözdük dersek yanlış olur. Pek çok problem var, pek çok
aksama var ama her geçen gün daha iyiye gidiyor. Umre konusunda kota
sınırlaması yok. İsteyen vatandaşlarımız umreye gidebiliyorlar. Organizasyonda
da bir sıkıntıya şu ana kadar rastlamadık ama hacla ilgili bir kota meselesi
var. Türkiye’ye uygulanan kota 74 bin vatandaşımıza tekabül ediyor. Tabii,
zaman zaman değişik görüşmelerle buna birtakım ilaveler yapılabiliyor ama bizim
ana kotamıza baktığınız zaman 74 bin olduğunu görüyoruz. 
Tabii, depremle alakalı, Van’la ilgili de, arkadaşlarımız, değişik
arkadaşlarımız birtakım şeyler ifade ettiler. Benim elimdeki rakamlara göre,
Van merkez ve Erciş ilçesinde 14 çadır kentte yaklaşık 17 bin vatandaşımız
yaşamaktadır. 22 bin konteyner siparişi verildi, bunun 8 bini şu anda teslim edildi.
Aralık sonuna kadar çadırda herhangi bir vatandaşımız kalmayacaktır.
Vatandaşlarımızın 20 binden fazlası şu anda kamu kuruluşlarına nakledilmiş
durumda. Bununla beraber, bakiyesinin 30 bini -nakil bekleyenler de var-
geçeceğini tahmin ediyoruz. 
Şu anda orada konut yapımıyla ilgili de önemli adımlar atılıyor. 3
bin konutun temeli atıldı, 12 bin konutun temel atılma çalışmaları sürüyor.
Örnek köyler yapılacak orada. Ağustos ayı sonuna kadar da konutların yetişmesi
planlanıyor. 
Diğer çalışmaların hepsi de orada devam ediyor. Bizim
vatandaşımıza şu ana kadar 73.679 tane çadırın dağıtıldığını görüyoruz. 
Hasar tespitleriyle ilgili soru soruldu. Tabii, çok uzun rakamlar
ama hasar tespitleri, kesin hasar tespitleri Van merkezin dışındaki bütün
yerlerde yapılmış durumda. Yapılan tespitlere baktığımızda, Van ili merkez
köylerinde toplam 10.890 konut incelenmiş; bunlardan 6.090’ı yıkık, ağır
hasarlı, 294’ü orta hasarlı, 3.210’u az hasarlı, 1.296’sı ise hasarsız olarak
tespit edilmiştir. 
Van ili merkez ilçesinde toplam 1.250 iş yeri incelenmiş;
bunlardan 295’i yıkık, ağır hasarlı, 480’i orta hasarlı, 352’si az hasarlı,
123’ü hasarsız olarak tespit edilmiş, ayrıca toplam 5.528 bina incelenmiş,
bunlardan 979’u yıkık, ağır hasarlı, 996’sı orta hasarlı, 2.420’si az hasarlı,
1.333’ü ise hasarsız olarak tespit edilmiştir. 
Yine, Erciş ilçesinde 13 mahalle ve 2 beldede kesin hasar tespit
çalışmaları tamamlanmıştır. Yapılan kesin hasar tespit çalışmasında, Erciş
ilçesinde toplam 3.110 iş yeri incelenmiş, bunlardan 1.080’i yıkık, ağır
hasarlı, 443’ü orta hasarlı, 1.167’si az hasarlı, 420’si hasarsız olarak tespit
edilmiştir. Ayrıca, toplam 16.614 konut incelenmiş, bunlardan 4.413’ü yıkık,
ağır hasarlı, 1.326’sı orta hasarlı, 6.723’ü az hasarlı, 4.152’si hasarsız
olarak tespit edilmiştir. 
Erciş’e bağlı köylerde, 84 köyün tamamında hasar tespit
çalışmaları tamamlanmıştır. Yapılan kesin hasar tespit çalışmalarında toplam
9.883 konut incelenmiş, bunlardan 3.287’si yıkık, ağır hasarlı, 299’u orta
hasarlı, 4.750’si az hasarlı ve 1.617’si ise hasarsız olarak tespit edilmiştir.

Tabii emeklilikle ilgili bir soru sordu Değerli Milletvekilimiz.
Bununla ilgili Çalışma ve Sosyal Güvenlik Bakanlığımız bir çalışma yapıyor. İşin doğrusu, açıklamaya baktığımızda, benim aldığım bilgide, Van
depremiyle ilgili ve sınırlı olmak üzere, otuz gün SGK’ya prim ödemiş veya
oraya kaydı olan bütün vatandaşlarımızın bundan istifade etmesi öngörülüyor ama
sizin sorunuz çevresinde, başka yerlerde olanlara teşmil edilebilir mi, şu anda
bir bilgim yok ama ben Sayın Bakana, bu çalışmayı yapan Bakanımıza da bu konuyu
hassaten iletmek istiyorum ve kendisine de ileteceğim, onlarla ilgili ne
yapılabilir. 
Cemevlerinin statüsüyle ilgili önemli bir soru. Tabii, her zaman
burada da konuşuldu, dışarıda da konuşuldu. Biz, cemevlerimizin elbette belli
bir statüye kavuşturulması taraftarıyız ve bu noktada da önemli çalışmaları,
önemli adımları attık atmaya da özen gösterdik, sorunu konuştuk ama
cemevlerinin ibadethane olarak tanınması konusunu siyasetin bir konusu olarak
görmüyoruz. Bu, teolojik bir tartışmadır. 
BAŞKAN – Sayın Bakan, süreniz tamamlandı, lütfen…
BAŞBAKAN YARDIMCISI BEKİR BOZDAĞ (Yozgat) – Bitiriyorum.
Bir dinin ibadethanesiyle ilgili veya o dinin içerisindeki
inanışlarla alakalı yerlerle, kutsal olan yerlerle ilgili, parlamentoların veya
kanunların karar vermesinin doğru olmadığı kanaatindeyiz ama bu konuda karar
verecek olan tabii, teolojik tartışmaları yapanlardır, onlar o noktada karar
vereceklerdir ama biz, İslam dininin…
(Mikrofon otomatik cihaz tarafından kapatıldı) 
İHSAN ÖZKES (İstanbul) – Sayın Bakan, hiçbir mahzur yoktur, ibadet
yeri olmasında hiçbir mahzur yoktur.
BAŞKAN – Teşekkür ediyorum Sayın Bakan.
BAŞBAKAN YARDIMCISI BEKİR BOZDAĞ (Yozgat) – …tartışmalarını biz
siyasetçiler yapamayız, kanunla çözülemez.
ALTAN TAN (Diyarbakır) – Bir Budist eğer Budist tapınağına
“ibadethane” diyorsa orası onun ibadethanesidir.
BAŞBAKAN YARDIMCISI BEKİR BOZDAĞ (Yozgat) – İbadethanelere halk
karar vermez. 
İHSAN ÖZKES (İstanbul) – Cemevlerinin ibadethane, ibadet yeri
olmasında hiçbir mahzur yoktur. 
BAŞKAN – Sayın milletvekilleri, soru-cevap işlemi tamamlanmıştır.
ALTAN TAN (Diyarbakır) – Bu tamamen yanlış Sayın Bakan, buna halk
karar vermeli, tamamen yanlış.
BAŞKAN – Şimdi, sırasıyla üçüncü turda yer alan bütçelerin
bölümlerine geçilmesi hususunu ve bölümlerini ayrı ayrı okutup oylarınıza
sunacağım.
ALTAN TAN (Diyarbakır) – Bu sizin zihniyetiniz, devletçi bir
zihniyet. Devlet nasıl kabul ediyorsa öyle…
BAŞBAKAN YARDIMCISI BEKİR BOZDAĞ (Yozgat) – Her dinin kutsal kitabında
vardır, peygamberinin öğretisinde vardır.
ALTAN TAN (Diyarbakır) – Nasıl inanıyorsa öyle olur, tamamen
yanlış bir bilgi. İlahiyat fakültesi mezunusun, tamamen yanlış.
BAŞKAN - Kamu Düzeni ve Güvenliği Müsteşarlığı 2012 yılı merkezî
yönetim bütçesinin bölümlerine geçilmesini oylarınıza sunuyorum: Kabul
edenler... Etmeyenler... Kabul edilmiştir.
Bölümleri okutuyorum:
10-84 KAMU DÜZENİ VE GÜVENLİĞİ MÜSTEŞARLIĞI
1.– Kamu Düzeni ve
Güvenliği Müsteşarlığı 2012 Yılı Merkezî Yönetim Bütçesi

ÖDENEK CETVELİ
Kodu
Açıklama
(TL)
03 Kamu
Düzeni ve Güvenlik Hizmetleri 19.123.000
 BAŞKAN– Kabul edenler...
Etmeyenler... Kabul edilmiştir. 
 TOPLAM 19.123.000
BAŞKAN– Kabul edenler... Etmeyenler... Kabul edilmiştir.
Kamu Düzeni ve Güvenliği Müsteşarlığı 2012 yılı merkezî yönetim
bütçesinin bölümleri kabul edilmiştir.
Kamu Düzeni ve Güvenliği Müsteşarlığı 2010 yılı merkezî yönetim
kesin hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.

2.– Kamu Düzeni ve
Güvenliği Müsteşarlığı 2010 Yılı Merkezî Yönetim Kesin Hesabı
BAŞKAN– (A) cetvelinin genel toplamını okutuyorum:
A – C E T V E L İ

(TL)
- Toplam Ödenek
: 6.671.000.00
- Bütçe Gideri
: 4.304.367.69
- İptal Edilen Ödenek
: 2.366.632.31
BAŞKAN– (A) cetvelini kabul edenler... Etmeyenler... Kabul
edilmiştir.
Kamu Düzeni ve Güvenliği Müsteşarlığı 2010 yılı merkezî yönetim
kesin hesabının bölümleri kabul edilmiştir.
Afet ve Acil Durum Yönetimi Başkanlığı 2012 yılı merkezî yönetim
bütçesinin bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
Bölümleri okutuyorum:
07.96 - AFET VE ACİL DURUM YÖNETİMİ BAŞKANLIĞI
1.– Afet ve Acil Durum
Yönetimi Başkanlığı 2012 Yılı Merkezî Yönetim Bütçesi
ÖDENEK CETVELİ
Kodu Açıklama
(TL)
01 Genel
Kamu Hizmetleri 12.755.000
BAŞKAN– Kabul edenler... Etmeyenler... Kabul edilmiştir.
02 Savunma
Hizmetleri 176.516.000
BAŞKAN– Kabul edenler... Etmeyenler... Kabul edilmiştir.
03 Kamu
Düzeni ve Güvenlik Hizmetleri 1.150.000
BAŞKAN– Kabul edenler... Etmeyenler... Kabul edilmiştir.
10 Sosyal
Güvenlik ve Sosyal Yardım Hizmetleri 577.440.000
BAŞKAN– Kabul edenler... Etmeyenler... Kabul edilmiştir. 
 TOPLAM 767.861.000
BAŞKAN– Kabul edenler... Etmeyenler... Kabul edilmiştir.
Afet ve Acil Durum Yönetimi Başkanlığı 2012 yılı merkezî yönetim
bütçesinin bölümleri
kabul edilmiştir.
Afet ve Acil Durum Yönetimi Başkanlığı 2010 yılı merkezî yönetim
kesin hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
2.– Afet ve Acil Durum
Yönetimi Başkanlığı 2010 Yılı Merkezî Yönetim Kesin Hesabı
BAŞKAN– (A) cetvelinin genel toplamını okutuyorum:
A – C E T V E L İ

(TL)
- Toplam Ödenek : 797.152.847.00
- Bütçe Gideri
: 751.862.330.57
- İptal Edilen Ödenek : 45.290.516.43
BAŞKAN– (A) cetvelini kabul edenler... Etmeyenler... Kabul
edilmiştir.
Afet ve Acil Durum Yönetimi Başkanlığı 2010 yılı merkezî yönetim
kesin hesabının bölümleri kabul edilmiştir.
Diyanet İşleri Başkanlığı 2012 yılı merkezî yönetim bütçesinin
bölümlerine geçilmesini oylarınıza sunuyorum: Kabul edenler... Etmeyenler...
Kabul edilmiştir.
Bölümleri okutuyorum:
07.86 - DİYANET İŞLERİ
BAŞKANLIĞI
1.– Diyanet İşleri
Başkanlığı 2012 Yılı Merkezî Yönetim Bütçesi
ÖDENEK CETVELİ
Kodu
Açıklama
(TL)
01 Genel
Kamu Hizmetleri  29.713.500
BAŞKAN– Kabul edenler... Etmeyenler... Kabul edilmiştir.
02 Savunma
Hizmetleri  170.000
BAŞKAN– Kabul edenler... Etmeyenler... Kabul edilmiştir. 
03 Kamu
Düzeni ve Güvenlik Hizmetleri  6.150.000
BAŞKAN– Kabul edenler... Etmeyenler... Kabul edilmiştir.
07 Sağlık
Hizmetleri  297.000
BAŞKAN– Kabul edenler... Etmeyenler... Kabul edilmiştir.
08 Dinlenme,
Kültür ve Din Hizmetleri 3.854.255.500
BAŞKAN– Kabul edenler... Etmeyenler... Kabul edilmiştir.
09 Eğitim
Hizmetleri  580.000
BAŞKAN– Kabul edenler... Etmeyenler... Kabul edilmiştir. 
 TOPLAM 3.891.166.000
BAŞKAN– Kabul edenler... Etmeyenler... Kabul edilmiştir.
Diyanet İşleri Başkanlığı 2012 yılı merkezî yönetim bütçesinin
bölümleri kabul edilmiştir.
Diyanet İşleri Başkanlığı 2010 yılı merkezî yönetim kesin
hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
2.– Diyanet İşleri
Başkanlığı 2010 Yılı Merkezî Yönetim Kesin Hesabı
BAŞKAN– (A) cetvelinin genel toplamını okutuyorum:
A – C E T V E L İ
 (TL)
- Toplam Ödenek
: 2.287.177.581.00
- Bütçe Gideri  : 2.733.107.932.55
- Ödenek Üstü Gider : 464.571.483.42
- İptal Edilen Ödenek : 18.641.131.87
BAŞKAN– (A) cetvelini kabul edenler... Etmeyenler... Kabul
edilmiştir.
Diyanet İşleri Başkanlığı 2010 yılı merkezî yönetim kesin
hesabının bölümleri kabul edilmiştir.
Türk İşbirliği ve Koordinasyon Ajansı Başkanlığı 2012 yılı merkezî
yönetim bütçesinin bölümlerine geçilmesini oylarınıza sunuyorum: Kabul
edenler... Etmeyenler... Kabul edilmiştir.
Bölümleri okutuyorum:
42.32–TÜRK İŞBİRLİĞİ VE
KOORDİNASYON AJANSI BAŞKANLIĞI
1.– Türk İşbirliği ve
Koordinasyon Ajansı Başkanlığı 2012 Yılı Merkezî Yönetim Bütçesi
ÖDENEK CETVELİ
Kodu Açıklama (TL)
01 Genel
Kamu Hizmetleri 85.902.000
BAŞKAN– Kabul edenler... Etmeyenler... Kabul edilmiştir.
03 Kamu
Düzeni ve Güvenlik Hizmetleri  341.000
BAŞKAN– Kabul edenler... Etmeyenler... Kabul edilmiştir
 TOPLAM 86.243.000
BAŞKAN– Kabul edenler... Etmeyenler... Kabul edilmiştir.
Gelir cetvelini okutuyorum:
GELİR CETVELİ
KOD Açıklama (TL)
03 Teşebbüs
ve Mülkiyet Gelirleri 100.000
BAŞKAN– Kabul edenler... Etmeyenler... Kabul edilmiştir.
04 Alınan
Bağış ve Yardımlar ile Özel Gelirler 86.143.000
BAŞKAN– Kabul edenler... Etmeyenler... Kabul edilmiştir.
 TOPLAM 86.243.000
BAŞKAN– Kabul edenler... Etmeyenler... Kabul edilmiştir.
Türk İşbirliği ve Koordinasyon Ajansı Başkanlığı 2012 yılı merkezî
yönetim bütçesinin bölümleri kabul edilmiştir.
Türk İşbirliği ve Koordinasyon Ajansı Başkanlığı 2010 yılı merkezî
yönetim kesin
hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
TÜRK İŞBİRLİĞİ VE KALKINMA
İDARESİ BAŞKANLIĞI
1.– Türk İşbirliği ve
Kalkınma İdaresi Başkanlığı 2010 Yılı Merkezî Yönetim Kesin Hesabı
BAŞKAN– (A) cetvelinin genel toplamını okutuyorum:
A – C E T V E L İ
  (TL)
- Toplam Ödenek : 69.180.734.76
- Bütçe Gideri  : 47.361.928.12
- İptal Edilen Ödenek : 17.870.986.73
- Ertesi Yıla Devreden Ödenek :  3.947.819.91
BAŞKAN– (A) cetvelini kabul edenler... Etmeyenler... Kabul
edilmiştir.
(B) cetvelinin genel toplamını okutuyorum:
B – C E T V E L İ
  (TL)
- Bütçe Tahmini : 64.351.000.00
- Yılı Net Tahsilatı : 65.238.319.86
BAŞKAN– (B) cetvelini kabul
edenler... Etmeyenler... Kabul edilmiştir.
Türk İşbirliği ve Kalkınma İdaresi Başkanlığı 2010 yılı merkezî yönetim kesin
hesabının bölümleri kabul edilmiştir.
Yurtdışı Türkler ve Akraba Topluluklar Başkanlığı 2012 yılı
merkezî yönetim bütçesinin bölümlerine geçilmesini oylarınıza sunuyorum: Kabul
edenler... Etmeyenler... Kabul edilmiştir.
Bölümleri okutuyorum:
40.51 - YURTDIŞI TÜRKLER VE
AKRABA TOPLULUKLAR BAŞKANLIĞI
1.– Yurtdışı Türkler ve
Akraba Topluluklar Başkanlığı 2012 Yılı Merkezî Yönetim Bütçesi
ÖDENEK CETVELİ
Kodu Açıklama (TL)
01 Genel
Kamu Hizmetleri 32.833.000
BAŞKAN– Kabul edenler... Etmeyenler... Kabul edilmiştir.
03 Kamu
Düzeni ve Güvenlik Hizmetleri  250.000
BAŞKAN– Kabul edenler... Etmeyenler... Kabul edilmiştir.
09 Eğitim
Hizmetleri  200.000
BAŞKAN– Kabul edenler... Etmeyenler... Kabul edilmiştir.
 TOPLAM 33.283.000
BAŞKAN– Kabul edenler... Etmeyenler... Kabul edilmiştir.
Gelir cetvelini okutuyorum:
GELİR CETVELİ
KOD Açıklama (TL)
03 Teşebbüs
ve Mülkiyet Gelirleri  25.000
BAŞKAN– Kabul edenler... Etmeyenler... Kabul edilmiştir.
04 Alınan
Bağış ve Yardımlar ile Özel Gelirler 33.208.000
BAŞKAN– Kabul edenler... Etmeyenler... Kabul edilmiştir.
05 Diğer Gelirler  50.000
BAŞKAN– Kabul edenler... Etmeyenler... Kabul edilmiştir.
 TOPLAM 33.283.000

BAŞKAN– Kabul edenler... Etmeyenler... Kabul edilmiştir.
Yurtdışı Türkler ve Akraba Topluluklar Başkanlığı 2012 yılı
merkezî yönetim bütçesinin bölümleri kabul edilmiştir.
Yurtdışı Türkler ve Akraba Topluluklar Başkanlığı 2010 yılı
merkezî yönetim kesin
hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
2.– Yurtdışı Türkler ve
Akraba Topluluklar Başkanlığı 2010 Yılı Merkezî Yönetim Kesin Hesabı
BAŞKAN– (A) cetvelinin genel toplamını okutuyorum:
A – C E T V E L İ
  (TL)
- Toplam Ödenek : 10.419.455.56
- Bütçe Gideri : 3.943.832.34
- İptal Edilen Ödenek : 6.475.623.22
- Ertesi Yıla Devreden Ödenek
: 
BAŞKAN– (A) cetvelini kabul edenler... Etmeyenler... Kabul
edilmiştir.
GÜRKUT ACAR (Antalya) – Sayın Başkan, kabul etmemek de bir haktır,
bizim hakkımızı kullanmamıza saygı gösterin!

BAŞKAN – (B) cetvelinin
genel toplamını okutuyorum:
B – C E T V E L İ
  (TL)
- Bütçe Tahmini :  
- Yılı Net Tahsilatı
: 10.419.455.56
BAŞKAN– (B) cetvelini kabul
edenler... Etmeyenler... Kabul edilmiştir.
GÜRKUT ACAR (Antalya) – Sayın Başkan, kabul etmemek de bir haktır.
Bize bakmıyorsunuz, kimler kabul etmedi, görmüyorsunuz. Bu kadar ucuz değil bu
iş! Lütfen, bizim hakkımızı kullanmamıza saygı gösterin. 
BAŞKAN – Teşekkür ediyorum Sayın Milletvekilim. Lütfen Sayın
Milletvekili… 
Sayın Milletvekilim, sizin bizi görüp görmediğinizi bilmiyorum ama
biz sizi görüyoruz buradan, bakıyoruz size, merak etmeyin. (AK PARTİ sıralarından
alkışlar) 
GÜRKUT ACAR (Antalya) – Bakmıyorsunuz Sayın Başkan. Bu
saygısızlıktır! Bize de bakın. 
BAŞKAN – Lütfen Sayın Milletvekilim… Benim bakıp bakmadığıma siz
değil, herhâlde… 
GÜRKUT ACAR (Antalya) – Biz de saygıdeğer bir iş yapıyoruz, muhalefet
etmek de bir görevdir ve bir haktır. (CHP sıralarından alkışlar)
BAŞKAN – Hakkınıza riayet ediyorum, saygı duyuyorum, tabii ki
hakkınız. 
Yurtdışı Türkler ve Akraba Topluluklar Başkanlığı 2010 yılı
merkezî yönetim kesin
hesabının bölümleri kabul edilmiştir.
Hazine Müsteşarlığı 2012 yılı merkezî yönetim bütçesinin
bölümlerine geçilmesini oylarınıza sunuyorum: Kabul edenler... Etmeyenler...
Kabul edilmiştir.
Bölümleri okutuyorum:
07.82 - HAZİNE MÜSTEŞARLIĞI
1.– Hazine Müsteşarlığı 2012 Yılı Merkezî Yönetim
Bütçesi
ÖDENEK CETVELİ
Kodu Açıklama (TL)
01 Genel
Kamu Hizmetleri 51.838.133.000
BAŞKAN– Kabul edenler... Etmeyenler... Kabul edilmiştir.
03 Kamu
Düzeni ve Güvenlik Hizmetleri  907.000
BAŞKAN– Kabul edenler... Etmeyenler... Kabul edilmiştir.
04 Ekonomik
İşler ve Hizmetler 
9.872.223.000
BAŞKAN– Kabul edenler... Etmeyenler... Kabul edilmiştir
06 İskân
ve Toplum Refahı Hizmetleri 1.165.938.000
BAŞKAN– Kabul edenler... Etmeyenler... Kabul edilmiştir
10 Sosyal
Güvenlik ve Sosyal Yardım Hizmetleri 1.828.000.000
BAŞKAN– Kabul edenler... Etmeyenler... Kabul edilmiştir.
 TOPLAM 64.705.201.000
BAŞKAN– Kabul edenler... Etmeyenler... Kabul edilmiştir.
Hazine Müsteşarlığı 2012 yılı merkezî yönetim bütçesinin bölümleri
kabul edilmiştir.
Hazine Müsteşarlığı 2010 yılı merkezî yönetim kesin hesabının bölümlerine
geçilmesini oylarınıza sunuyorum: Kabul edenler... Etmeyenler... Kabul
edilmiştir.
2.– Hazine Müsteşarlığı
2010 Yılı Merkezî Yönetim Kesin Hesabı
BAŞKAN– (A) cetvelinin genel toplamını okutuyorum:
A – C E T V E L İ
  (TL)
- Toplam Ödenek : 69.974.552.293.00
- Bütçe Gideri  : 60.746.551.638.64
- İptal Edilen Ödenek :  9.228.000.654.36
- Ertesi Yıla Devreden Ödenek
:  18.201.220.00
BAŞKAN– (A) cetvelini kabul edenler... Etmeyenler... Kabul
edilmiştir.
Hazine Müsteşarlığı 2010 yılı merkezî yönetim kesin hesabının bölümleri kabul
edilmiştir.
Bankacılık Düzenleme ve Denetleme Kurumu 2012 yılı merkezî yönetim
bütçesinin bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
Bölümleri okutuyorum:
42.04–BANKACILIK DÜZENLEME
VE DENETLEME KURUMU
1.– Bankacılık Düzenleme ve
Denetleme Kurumu 2012 Yılı Merkezî Yönetim Bütçesi
ÖDENEK CETVELİ
Kodu Açıklama  (TL)
01 Genel
Kamu Hizmetleri  9.835.000
BAŞKAN– Kabul edenler... Etmeyenler... Kabul edilmiştir.
04 Ekonomik
İşler ve Hizmetler 155.165.000
BAŞKAN– Kabul edenler... Etmeyenler... Kabul edilmiştir
 TOPLAM 165.000.000
BAŞKAN– Kabul edenler... Etmeyenler... Kabul edilmiştir.
Gelir cetvelini okutuyorum:
GELİR CETVELİ
KOD Açıklama (TL)
05 Diğer Gelirler 165.000.000
BAŞKAN– Kabul edenler... Etmeyenler... Kabul edilmiştir.
 TOPLAM 165.000.000
BAŞKAN– Kabul edenler... Etmeyenler... Kabul edilmiştir.
Bankacılık Düzenleme ve Denetleme Kurumu 2012 yılı merkezî yönetim
bütçesinin bölümleri kabul edilmiştir.
Bankacılık Düzenleme ve Denetleme Kurumu 2010 yılı merkezî yönetim kesin
hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
2.– Bankacılık Düzenleme ve
Denetleme Kurumu 2010 Yılı Merkezî Yönetim Kesin Hesabı
BAŞKAN– (A) cetvelinin genel toplamını okutuyorum:
A – C E T V E L İ
  (TL)
- Toplam Ödenek : 165.000.000.00
- Bütçe Gideri
: 141.759.273.35
- İptal Edilen Ödenek :  23.240.726.65
BAŞKAN– (A) cetvelini kabul edenler... Etmeyenler... Kabul
edilmiştir.
(B) cetvelinin genel toplamını okutuyorum:
B – C E T V E L İ 
  (TL)
- Bütçe Tahmini : 90.000.000.00
- Yılı Net Tahsilatı : 155.824.120.79
BAŞKAN– (B) cetvelini kabul
edenler... Etmeyenler... Kabul edilmiştir.
Bankacılık Düzenleme ve Denetleme Kurumu 2010 yılı merkezî yönetim kesin
hesabının bölümleri kabul edilmiştir.
Sermaye Piyasası Kurulu 2012 yılı merkezî yönetim bütçesinin
bölümlerine geçilmesini oylarınıza sunuyorum: Kabul edenler... Etmeyenler...
Kabul edilmiştir.
Bölümleri okutuyorum:
42.03–SERMAYE PİYASASI
KURULU
1.– Sermaye Piyasası Kurulu
2012 Yılı Merkezî Yönetim Bütçesi
ÖDENEK CETVELİ
Kodu Açıklama  (TL)
01 Genel
Kamu Hizmetleri 30.483.000
BAŞKAN– Kabul edenler... Etmeyenler... Kabul edilmiştir.
03 Kamu
Düzeni ve Güvenlik Hizmetleri 7.042.000
BAŞKAN– Kabul edenler... Etmeyenler... Kabul edilmiştir
04 Ekonomik
İşler ve Hizmetler 45.257.000
BAŞKAN– Kabul edenler... Etmeyenler... Kabul edilmiştir
 TOPLAM 82.782.000
BAŞKAN– Kabul edenler... Etmeyenler... Kabul edilmiştir.
Gelir cetvelini okutuyorum:
GELİR CETVELİ
KOD Açıklama (TL)
03 Teşebbüs
ve Mülkiyet Gelirleri 63.079.000
BAŞKAN– Kabul edenler... Etmeyenler... Kabul edilmiştir.
05 Diğer
Gelirler 19.703.000
BAŞKAN– Kabul edenler... Etmeyenler... Kabul edilmiştir.
 TOPLAM 82.782.000
BAŞKAN– Kabul edenler... Etmeyenler... Kabul edilmiştir.
Sermaye Piyasası Kurulu 2012 yılı merkezî yönetim bütçesinin
bölümleri kabul edilmiştir.
Sermaye Piyasası Kurulu 2010 yılı merkezî yönetim kesin hesabının bölümlerine
geçilmesini oylarınıza sunuyorum: Kabul edenler... Etmeyenler... Kabul
edilmiştir.
2.– Sermaye Piyasası Kurulu
2010 Yılı Merkezî Yönetim Kesin Hesabı
BAŞKAN– (A) cetvelinin genel toplamını okutuyorum:
A – C E T V E L İ
  (TL)
- Toplam Ödenek
: 69.426.000.00
- Bütçe Gideri : 58.288.483.42
- İptal Edilen Ödenek : 11.137.516.58
- Ertesi Yıla Devreden Ödenek
: 
BAŞKAN– (A) cetvelini kabul edenler... Etmeyenler... Kabul
edilmiştir.
(B) cetvelinin genel toplamını okutuyorum:
B – C E T V E L İ 
  (TL)
- Bütçe Tahmini : 69.426.000.00
- Yılı Net Tahsilatı : 69.381.081.23
BAŞKAN– (B) cetvelini kabul
edenler... Etmeyenler... Kabul edilmiştir.
Böylece Kamu Düzeni ve Güvenliği Müsteşarlığı, Afet ve Acil Durum
Yönetimi Başkanlığı, Diyanet İşleri Başkanlığı, Türk İşbirliği ve Koordinasyon
Ajansı Başkanlığı, Yurtdışı Türkler ve Akraba Topluluklar Başkanlığı, Hazine
Müsteşarlığı, Bankacılık Düzenleme ve Denetleme Kurumu ve Sermaye Piyasası
Kurulunun 2012 yılı Merkezî Yönetim bütçeleri ile 2010 yılı Merkezî Yönetim
kesin hesapları ve Türk İşbirliği ve Kalkınma İdaresi Başkanlığının 2010 yılı
Merkezî Yönetim Kesin Hesabı kabul edilmiştir, hayırlı olmasını temenni
ediyorum.
Sayın Metiner, bir söz talebiniz vardı İç Tüzük’ün 60’ıncı
maddesine göre, yerinizden… Yerinizden lütfen…
MEHMET METİNER (Adıyaman) – Sayın Başkan…
BAŞKAN – Sayın Metiner, itiraz etmeyin, buyurun, yerinizden söz
veriyorum İç Tüzük’ün 60’ıncı maddesi gereğince. Niye itiraz ediyorsunuz her şeye?
MEHMET METİNER (Adıyaman) – Neye her şeye itiraz ediyoruz Sayın
Başkan?
BAŞKAN – Şimdi, Sayın Metiner, grupların anlaşması üzerine dünkü
yapılan bir, aranızdaki, konuşmayı düzeltmek için söz verdim ve yerinizden
vermem gerekiyor.
IV.- AÇIKLAMALAR (Devam)
2.- Adıyaman Milletvekili
Mehmet Metiner’in, şahsına yönelik olarak “Mahalle karısı gibi car car
konuşuyor.” şeklinde günlük bir gazetede çıkan haber üzerine, Yalova
Milletvekili Muharrem İnce’nin böyle bir söz söyleyip söylemediği konusunda
açıklama yapması gerektiğine ilişkin açıklaması
MEHMET METİNER (Adıyaman) – Evet.
Sayın Başkan, değerli milletvekilleri; bugün günlük bir gazetede
çıkan bir haber var. Bu haberin mahreci Anadolu Ajansı. Anadolu
Ajansı biliyorsunuz bir devlet ajansı, saygınlığından hiçbirimizin kuşku
duymayacağı bir haber ajansı. Burada CHP Grup Başkan Vekilinin şahsıma yönelik
olarak “Mahalle karısı gibi car car konuşuyor.” dediği söyleniyor. Bu haberin
doğru olup olmadığını, böyle bir ifadenin doğru olup olmadığını bilmiyorum ama
bu son derece kaba, yaralayıcı, yakışıksız, ancak bir sokak çocuğunun
söyleyebileceği tarzda terbiyesizce bir sözün bir grup başkan vekili tarafından
söylenmiş olabileceğine ihtimal vermiyorum. Bu yüzden, Sayın İnce’yi…
AYKUT ERDOĞDU (İstanbul) – İhtimal vermiyorsan niye “Sokak çocuğu”
diyorsun? Madem ihtimal vermiyorsun, niye diyorsun?
BAŞKAN – Sayın milletvekilleri, lütfen… Bir saniye… Sayın İnce
cevap verirler, lütfen…
AYKUT ERDOĞDU (İstanbul) – Hem “İhtimal vermedim.” diyor hem
“sokak çocuğu” diyor! 
MEHMET METİNER (Adıyaman) – …böyle bir söz söyleyip söylemediği
konusunda açıklamaya çağırıyorum. 
Yüce Heyetinizi saygıyla selamlıyorum.
AYKUT ERDOĞDU (İstanbul) – Bu Mecliste senin yaptığın ıstırap
nedir ya?
BAŞKAN – Sayın İnce, lütfen yerinizden cevap vereceksiniz.
Buyurun.
3.- Yalova Milletvekili
Muharrem İnce’nin, Adıyaman Milletvekili Mehmet Metiner’in konuşmasına
istinaden Meclis tutanaklarında söz konusu ifadenin olmadığına ilişkin açıklaması
MUHARREM İNCE (Yalova) – Teşekkür ederim.
Meclisin gelmiş geçmiş en büyük laf atıcısıyla, insanları sürekli
rahatsız eden, ön sıraya kombine bilet almış, yerine oturup sürekli insanları
rahatsız eden birisiyle değerli milletvekillerini meşgul ettiğim için, rahatsız
ettiğim için gerçekten onlardan özür dilerim. Az önce de konuşması “Sokak
çocuğu” falan... Kötü söz sahibine aittir. Şunu söyleyeyim: Bizim için esas
olan… 
MEHMET METİNER (Adıyaman) – Söylemişsen söylediğini söyleyeceksin.
BAŞKAN – Sayın milletvekilleri, lütfen…
MUHARREM İNCE (Yalova) - …milletvekilleri için esas olan gazete kupürü değil Meclis tutanaklarıdır. Meclis tutanaklarında
böyle bir şey yok, dolayısıyla ben böyle bir şey demedim. Uzatacak bir şey yok.

Mehmet Metiner’le de muhatap olduğum için üzgünüm, keşke başka bir
arkadaşımla söz dalaşına girişseydim. (CHP sıralarından alkışlar)
MEHMET METİNER (Adıyaman) – Saygısızlık yapma! Saygısızlık yapma!
BAŞKAN – Teşekkür ediyorum Sayın İnce.
Gündemimize göre, 2012 yılı Merkezî Yönetim Bütçe Kanunu Tasarısı
ile 2010 yılı Merkezî Yönetim Kesin Hesap Kanunu Tasarısı üzerindeki
görüşmelere devam edeceğiz. (AK PARTİ ve CHP sıralarından gürültüler)
MEHMET METİNER (Adıyaman) – Yüreğini varsa söylediğinin arkasında
dur!
BAŞKAN – Lütfen…
MUHARREM İNCE (Yalova) – Senin yüzünden Meclise gelmek
istemiyorum.
MEHMET METİNER (Adıyaman) – Ses kayıtları var, ses kayıtları…
Bunun hesabını soracağım senden!
MUHARREM İNCE (Yalova) – Yoğurt kesesi ağzından eskir!
BAŞKAN - Sayın İnce, lütfen… Sayın Metiner… (AK PARTİ ve CHP
sıralarından gürültüler)
OKTAY VURAL (İzmir) – Sayın Salim Uslu’yu göreve çağırın.
MUHARREM İNCE (Yalova) – Ben adamım.
MEHMET METİNER (Adıyaman) – Ses kayıtları var, ses kayıtları!
BAŞKAN – Sayın Metiner, lütfen…
MUHARREM İNCE (Yalova) – Sen tutanaklara bak… Sen tutanaklara bak…

MEHMET METİNER (Adıyaman) – Senin yüreğin varsa söylersin. Sende o
yürek yok.
MUHARREM İNCE (Yalova) – Benim yüreğimin zekâtını sana versem
cesur olursun.
BAŞKAN – Görüşmelere devam edeceğiz, lütfen…
MUHARREM İNCE (Yalova) – Sen kimsin? Otur yerine!
BAŞKAN – Sayın İnce…
MEHMET METİNER (Adıyaman) – Açıklıyorum bu ses kayıtlarını.
MUHARREM İNCE (Yalova) – Beni niye bununla muhatap ediyorsunuz?
Bak, kabahat grup başkan vekillerinin, bana “Şunu yumuşatalım.” dediniz. Yaptım,
adamınızı gördünüz mü?
BAŞKAN – Sayın milletvekilleri, birleşime beş dakika ara
veriyorum.
Kapanma Saati: 18.11
DÖRDÜNCÜ OTURUM
Açılma Saati: 18.15
BAŞKAN: Başkan Vekili Sadık
YAKUT
KÂTİP ÜYELER: Mine LÖK
BEYAZ (Diyarbakır), Tanju ÖZCAN (Bolu)
BAŞKAN – Sayın milletvekilleri, Türkiye Büyük Millet Meclisinin
33’üncü Birleşiminin Dördüncü Oturumunu açıyorum. 
Gündemimize göre, 2012 Yılı Merkezî Yönetim Bütçe Kanunu Tasarısı
ile 2010 Yılı Merkezî Yönetim Kesin Hesap Kanunu Tasarısı üzerindeki
görüşmelere devam edeceğiz.
Dördüncü turda Adalet Bakanlığı, Ceza ve İnfaz Kurumları ile
Tutukevleri İş Yurtları Kurumu, Türkiye Adalet Akademisi Başkanlığı, Hâkimler
ve Savcılar Yüksek Kurulu, İçişleri Bakanlığı, Emniyet Genel Müdürlüğü,
Jandarma Genel Komutanlığı, Sahil Güvenlik Komutanlığı bütçeleri yer
almaktadır. 
II.- KANUN TASARI VE
TEKLİFLERİ İLE KOMİSYONLARDAN 
GELEN DİĞER İŞLER (Devam)
A)
Kanun Tasarı ve Teklifleri (Devam)
1.- 2012 Yılı Merkezî
Yönetim Bütçe Kanunu Tasarısı ile Plan ve Bütçe Komisyonu Raporu (1/470) (S.
Sayısı: 87) (Devam)
2.- 2010 Yılı Merkezî
Yönetim Kesin Hesap Kanunu Tasarısı ile Merkezî Yönetim Bütçesi Kapsamındaki
İdare ve Kurumların 2010 Bütçe Yılı Kesin Hesap Tasarısına Ait Genel Uygunluk
Bildi-rimi ve Eki Raporların
Sunulduğuna Dair Sayıştay Başkanlığı Tezkeresi ile Plan ve Bütçe Komisyonu Raporu (1/278, 3/538) (S. Sayısı: 88) (Devam)
İ) ADALET BAKANLIĞI
1.- Adalet Bakanlığı 2012
Yılı Merkezî Yönetim Bütçesi
2.- Adalet Bakanlığı 2010
Yılı Merkezî Yönetim Kesin Hesabı
J) CEZA VE İNFAZ KURUMLARI
İLE TUTUKEVLERİ İŞ YURTLARI KURUMU
1.- Ceza ve İnfaz Kurumları ile Tutukevleri İş
Yurtları Kurumu 2012 Yılı Merkezî Yönetim Bütçesi 
2.- Ceza ve İnfaz Kurumları
ile Tutukevleri İş Yurtları Kurumu 2010 Yılı Merkezî Yönetim Kesin Hesabı
K) TÜRKİYE ADALET AKADEMİSİ
BAŞKANLIĞI
1.- Türkiye Adalet
Akademisi Başkanlığı 2012 Yılı Merkezî Yönetim Bütçesi
2.- Türkiye Adalet
Akademisi Başkanlığı
2010 Yılı Merkezî Yönetim Kesin Hesabı
L) HÂKİMLER VE SAVCILAR
YÜKSEK KURULU
1.- Hâkimler ve Savcılar
Yüksek Kurulu 2012 Yılı Merkezî Yönetim Bütçesi
M) İÇİŞLERİ BAKANLIĞI
1.- İçişleri Bakanlığı 2012 Yılı
Merkezî Yönetim Bütçesi
2.- İçişleri Bakanlığı 2010 Yılı
Merkezî Yönetim Kesin Hesabı
N) EMNİYET GENEL MÜDÜRLÜĞÜ
1.- Emniyet Genel Müdürlüğü
2012 Yılı Merkezî Yönetim Bütçesi
2.- Emniyet Genel Müdürlüğü
2010 Yılı Merkezî Yönetim Kesin Hesabı
O) JANDARMA GENEL
KOMUTANLIĞI
1.- Jandarma Genel
Komutanlığı 2012 Yılı Merkezî Yönetim Bütçesi
2.- Jandarma Genel
Komutanlığı 2010 Yılı Merkezî Yönetim Kesin Hesabı
Ö) SAHİL GÜVENLİK
KOMUTANLIĞI
1.- Sahil Güvenlik
Komutanlığı 2012 Yılı Merkezî Yönetim Bütçesi
2.- Sahil Güvenlik
Komutanlığı 2010 Yılı Merkezî Yönetim Kesin Hesabı
BAŞKAN – Komisyon ve Hükûmet? Yerinde.
Sayın milletvekilleri, alınan karar gereğince tur üzerindeki
görüşmeler bittikten sonra yirmi dakika süreyle soru-cevap işlemi yapacağız.
Soru sorma işlemiyle ilgili açıklamalar daha öncelerde yapıldığı için
tekrarlamıyorum. Soru sormak isteyen milletvekilleri görüşmelerin bitimine
kadar yerlerinden soru için giriş yapabilirler.
Soru sorma işlemini başlatıyorum.
Bilgilerinize sunulur.
Sayın milletvekilleri, Cumhuriyet Halk Partisi ve Milliyetçi
Hareket Partisi gruplarının ortak talepleri üzerine iki grubun konuşma sırası,
bu tura münhasır olmak üzere yer değiştirilmiştir.
Dördüncü turda grupları ve şahısları adına söz alan sayın üyelerin
söz taleplerini bu sıraya göre okuyorum: 
Milliyetçi Hareket Partisi adına Faruk Bal, Konya Milletvekili;
Mehmet Erdoğan, Muğla Milletvekili; Hasan Hüseyin Türkoğlu, Osmaniye Milletvekili;
Enver Erdem, Elâzığ Milletvekili. 
Barış ve Demokrasi Partisi Grubu adına Murat Bozlak, Adana
Milletvekili, süresi on beş dakika; Ertuğrul Kürkcü, Mersin Milletvekili, on
beş dakika; Sırrı Süreyya Önder, İstanbul Milletvekili, yirmi dakika.
AK PARTİ Grubu adına Mehmet Doğan Kubat, beş dakika -AK PARTİ
konuşmacılarının tümü beş dakika- Ramazan Can, Kırıkkale Milletvekili; Fehmi
Küpçü, Bolu Milletvekili; Ali Aşlık, İzmir Milletvekili; Yusuf Başer, Yozgat
Milletvekili; Feyzullah Kıyıklık, İstanbul Milletvekili; Hüseyin Bürge,
İstanbul Milletvekili; Mehmet Ersoy, Sinop Milletvekili; Şirin Ünal, İstanbul
Milletvekili ve İhsan Şener, Ordu Milletvekili. 
Cumhuriyet Halk Partisi Grubu adına Ali Özgündüz, İstanbul
Milletvekili, dokuz dakika; Malik Ecder Özdemir, Sivas Milletvekili, sekiz
dakika; Ömer Süha Aldan, Muğla Milletvekili, sekiz dakika; Ali Serindağ,
Gaziantep Milletvekili, dokuz dakika; Mehmet Siyam Kesimoğlu, Kırklareli
Milletvekili, sekiz dakika; Celal Dinçer, İstanbul Milletvekili.
Şahıslar adına lehinde söz isteyen Hüseyin Cemal Akın, beş dakika;
aleyhinde Hasip Kaplan, Şırnak Milletvekili, beş dakika. 
Şimdi söz sırası Milliyetçi Hareket Partisi Grubu adına söz
isteyen Faruk Bal, Konya Milletvekili. 
Buyurun Sayın Bal. (MHP sıralarından alkışlar)
Süreniz yirmi dakikadır. 
MHP GRUBU ADINA FARUK BAL (Konya) – Sayın Başkan, değerli
milletvekilleri; Milliyetçi Hareket Partisi Grubu adına Adalet Bakanlığı, ceza
infaz kurumları, Türkiye Adalet Akademisi ve Hâkimler ve Savcılar Yüksek Kurulu
bütçeleri hakkında görüşlerimi arz etmek üzere huzurunuzdayım. Yüce heyeti
saygıyla selamlıyorum. 
Bu vesileyle, adalete hizmeti şerefli bir hayat tarzı olarak
benimsemiş olan…
BAŞKAN – Sayın milletvekilleri, salonda uğultu var, lütfen…
FARUK BAL (Devamla) - …yüksek mahkemelerimizin değerli
başkanlarını, üyelerini, hâkimlerimizi, savcılarımızı, yazı işleri
müdürlerimizi, kâtiplerimizi, infaz koruma memurlarımızı, mübaşirlerimizi
saygıyla selamlıyorum. Zor şartlar altında görev yapan yargı çalışanlarına
sağlık ve mutluluk diliyorum.
Değerli milletvekilleri, yargının sorunları madalyon gibidir ve iki yüzlüdür, bir yüzüne baktığımızda yargının ve yargı
mensuplarının sorunu, diğer yüzüne baktığımızda ise adalet hizmeti bekleyen,
adaletle yüzleşmek isteyen ve adalet arayan insanların sorunları olarak
karşımıza çıkmaktadır. Meselenin cesametini ve vahametini sizlerle
paylaşabilmem için bir kısım rakamları takdirlerinize sunmak istiyorum.
2009 yılı rakamlarına göre, tabii 2010 ve 2011 rakamlarına
ulaşmamız mümkün değil çünkü Adalet Bakanlığının verileri ancak iki yıllık bir
gecikmeyle yansıyabilmekte ve bundan dolayı da iki yıl geriden başlamak zorundayız. İşte, bu 2009
yılının rakamlarını 2011 yılına yüzdelik artış oranları itibarıyla taşıyarak
ifade ettiğimizde ceza mahkemelerine, hukuk mahkemelerine, Yargıtaya, Yargıtay
Başsavcılığına, Yargıtay hukuk ve ceza genel kurullarına, idare mahkemelerine,
bölge idare mahkemelerine, Danıştaya ve icra dairelerine gelen iş sayısı
yaklaşık olarak 10 milyona yaklaşmıştır.
Değerli arkadaşlarım, bu 10 milyonun -yargıya, mahkemelere, icra
dairelerine, savcılıklara intikal eden, 2011 rakamlarına taşınarak
ölçüldüğünde, 10 milyona yakın iş bulunmaktadır- alacaklısı vardır, borçlusu
vardır, davalısı vardır, davacısı vardır, müştekisi vardır, şüphelisi vardır,
mağduru vardır, müdahili vardır, şahidi vardır, avukatı vardır ve bunlardan
alacaklı olanlar ya da borçlu olanlar vardır. Bunları değerlendirdiğimiz zaman ve ortalama en asgari rakam olan
3’le çarptığımız zaman, 30 milyon insan yargıdan iyi hizmet, yargıdan iyi
adalet ve yargıyla ilgili işlerinde verimli ve kaliteli hizmet beklemektedir.
30 milyon nüfusumuzun yarısıdır ve yargıyla ilgili görüştüğümüz bugünkü bütçe,
demek ki nüfusumuzun yarısından fazlasını ilgilendiren bir cesamete ve yargı
hizmetlerindeki zafiyet itibarıyla da o nispette bir vahamete sahiptir. 
Değerli arkadaşlarım, yargıdan hizmet bekleyenlerin boyutunu bu
şekilde izah ettikten sonra, madalyonun ikinci yüzünde bulunan yargının ve
yargı mensuplarının sorunlarına değinmek istiyorum.
Değerli arkadaşlarım, 10 milyona yakın dosya ya da adli işin büyük
bir fedakârlıkla altından kalkmaya çalışan Yargıtay üyesinden Danıştay üyesine,
hâkiminden savcısına, yazı işleri müdüründen, icra müdüründen, cezaevi
müdüründen, seçim müdüründen, kâtibinden mübaşirine, infaz memuruna kadar
herkes ama herkes hayat standardından şikâyetçidir. 
Yargı mensupları yapmış oldukları işin mehabetiyle bulundukları
hayat standardının birbirleriyle örtüşmediğinden şikâyet etmektedirler, açıkça
maaşlarından şikâyet etmektedirler, bunların emeklileri emekli maaşlarının
yetersizliğinden şikâyet etmektedirler. Yargı mensupları, pek
çok diğer benzer kamu görevlilerinin almış olduğu, kendilerinin henüz
ulaşamadığı nöbet ücretinden, fazla mesai ücretinden, yargı ödeneğinden, iş
riski tazminatından, adalet hizmeti tazminatından, ek göstergeden, teknik
destek hizmetinden, kreşten, servisten, yiyecek ve giyecek yardımından talepte
bulunmaktadırlar, bunların kendilerine bir hizmet olarak sunulması gerektiğini
ifade etmekte ve sunulamamasından dolayı da şikâyet etmektedirler. 
Yargının ayrı bir sorunu, yargıda 4/B ve 4/C kapsamında çalışan
personelin sorunları çözüm beklemektedir. 
Yargının personel olarak yaşadığı bu sorunların yanı sıra, bir
kısım iyileştirmeler yapılmasına rağmen -sadece bina açısından- araç gereç ve
altyapı ve teknoloji hizmetlerinde çok büyük zafiyet bulunmaktadır. Övünülen
UYAP yetersizdir, teknolojisi kifayetsizdir, yargıya teknolojik yardım yerine
çoğu yerde yargının önünde ciddi bir engel olarak karşımıza çıkmaktadır. 
Bilirkişilik müessesesi tefessüh etmiştir. Bilirkişilik müessesesi
yargının önüne geçmiştir. Bilirkişilik müessesesi artık kendi hakkını kendi
alma gayreti içerisinde bulunan insanların yargı dışında sorunlarını çözüm
aracı hâline getirilmiştir. 
Hazine avukatlığı, hukuk müşavirliği, sorunlarının çözümünü
beklemektedir. 
Avukatlar, delil toplama yetkisini beklemekte ve yargının üç
unsurunu teşkil eden iddia, karar ve savunma üçgeninde delil toplama yetkisinin
kendisine verilmesini beklemektedir. 
Adli hizmetler içerisinde tutukluluk süresi artık mahkûmiyete
dönüşmüş bulunmaktadır. Çok uzun olan tutukluluk süresi aynı zamanda ceza ve
infaz kurumlarında da ayrı bir sorunun temelini teşkil etmektedir. 
Cezaevi kapasitelerinin çok üzerinde tutuklu ve hükümlü bulunmakta
ve bunların hayat standardı cezaevinde bulunmalarını gerektiren suçlardan daha
büyük cezaya çarptırılması gibi bir sonucu doğurmaktadır. 
İcra ve iflas dairelerinde takip sayısı patlamıştır. Vatandaşın
adalete ulaşımı engellenmiştir. 
136 ilçede adalet binaları kapatılmış, pek çok ilçede ceza ve
infaz kurumları kapatılmıştır. Bu kapsam içerisinde Konya’nın Çeltik, Tuzlukçu,
Emirgazi, Akören, Güneysınır, Taşkent, Ahırlı, Derebucak ve Yalıhüyük
ilçelerinde artık adliye binası bulunmamaktadır. Vatandaşlar adaleti başka
ilçelere giderek aramak durumunda ve dolayısıyla zulüm ile ifade edilebilecek
bir sorunla karşı karşıya bulunmaktadır. 
Değerli arkadaşlarım, özetlemeye çalıştığım tüm bu sorunlar
herkesin bildiği, herkesçe malumumuz olan sorunlardır. Bu sorunların tümünün
muhatabı Adalet ve Kalkınma Partisidir. Çünkü Adalet ve Kalkınma Partisi on
yıldır bu ülkede tek başına iktidardır. Bu sorunların çözümü için önünde hiçbir
engel bulunmamaktadır. Dolayısıyla demokratik parlamenter sistemde, Adalet ve
Kalkınma Partisi iktidarında bu sorunların diğer muhatabı doğrudan Sayın Adalet
Bakanıdır. 
Değerli arkadaşlarım, on yıl geçmesine rağmen adaletin bu
sorunları bütün haşmetiyle karşımızda bulunmaktadır. Haşmet cesametindeki
yargıyı ve yargıdan hizmet bekleyenleri memnun edecek hizmet kalitesi ve
sorunlarını çözebilmek için Adalet Bakanlığına ayrılmış olan 5 milyar 277
milyon 312 bin liralık ödenek yeterli değildir. 
Değerli arkadaşlarım, bu ödeneğin -devasa boyuta ulaşmış olan adli
sorunlara çözüm bulabilmek için- artırılmasında fayda bulunmaktadır.
Diğer taraftan, ceza ve tevkif evleriyle ilgili takdir edilen,
2012 yılı bütçesinden ayrılan 772 milyon 457 bin liralık bütçe de yeterli
değildir. Çünkü cezaevlerinde hâlen 53.913’ü tutuklu, 73 bin hükümlü olmak
üzere; 120 bin küsur insan bulunmaktadır. 
Dolayısıyla bu insanların birinci olarak insani şartlar içerisinde
cezaevlerinde barındırılması, ikinci olarak da hükümlülerin ıslah edilerek,
rehabilite edilerek topluma tekrar kazandırılabilmesi için, onların bu
hizmetlerden yararlandırılabilmesi için bütçenin artırılmasında fayda olduğunu
mülahaza etmekteyiz. 
Değerli arkadaşlarım, bu kapsamda iş yurtlarıyla ilgili bazı
sorunlara temas etmek istiyorum. İş yurtları on yıllık AKP İktidarı boyunca
müflis bir KİT hâline dönüştürülmüştür ya da iflas etme eğiliminde olan bir KİT
hâline dönüştürülmüştür. Buradan çıkarılarak, iş yurtlarının, Adalet
Bakanlığına kaynak aktaran bir kurum hâline dönüştürülebilmesi için haksız
rekabet hükümlerini doğurabilecek birtakım teşebbüsleri duymaktayız. Yani iş
yurtlarına, un fabrikası kurmak, ekmek fabrikası kurmak, yem fabrikası kurmak
ya da temizlik işçiliği ile birtakım kamu kurumlarının hizmetine talip olmak
gibi faaliyetlerin tasarlandığını ya da yapıldığını duymaktayız. Bütün bunlar,
değerli arkadaşlarım, KİT özentisinin Adalet Bakanlığına yansımasının ürünüdür.
Dolayısıyla iş yurtları, kader mahkûmu olan, cezaevine girmiş hükümlü olan
insanlara meslek edindirerek, kurslar düzenleyerek bunları birer eğitilmiş
insan olarak topluma iade amacını taşımaktadır. Onun yerine, piyasada, devlet
gücünü arkasına alarak haksız bir rekabet neticesinde piyasaya müdahale yapma
aracı değil, aynı zamanda da Adalet Bakanlığına bir kaynak yaratan, fon yaratan
bir kurum hâlinde de değildir.
Değerli arkadaşlarım, kısaca ve hepimizin bildiği, yargıyla ilgili
sorunları, hem yargının kendi içerisinde şikâyet mevzusu olan sorunlarını hem
de yargıdan hizmet bekleyen vatandaşlarımızın sorunlarını sizlerle paylaşmaya
çalıştım. Bu süre içerisinde de, on yıl içerisinde Adalet ve Kalkınma
Partisinin tek başına iktidarında yargının bu sorunlarını çözemediğini ifade
ettim. 
Şimdi, Adalet ve Kalkınma Partisi on yıl içerisinde bunlarda
başarısız olurken başardığı hiç olmadı mı? Başardığı çok şey oldu. Bunlardan üç
tanesini sizlerle paylaşmak istiyorum: 
AKP’nin başardığı birinci iş, yandaş sermaye yaratmaktır. AKP bunu
kâmilen başarmıştır ve bir ekonomik ihtilal anlamına gelen sermaye transferini
gerçekleştirmiştir. 
İkinci olarak AKP, devleti partileştirmiştir. Devlet içerisinde
partizan uygulamalarla temayüz etmiş ve bunda da kâmilen başarılı olmuştur. 
Üçüncü olarak da AKP, basını siyasallaştırmıştır ve basının
siyasallaştıramadığı cüzi bir kısmını da korkutmuştur. İşte, AKP, on yıllık
iktidarı boyunca, siyasallaştırdığı ve yandaş hâle getirdiği sermayeye,
siyasallaştırdığı devlet organlarına, siyasallaştırdığı basına ya da korkuttuğu
basına bir şey arıyor. Aradığı nedir? Bunları koruyacak hukuk. Oysa parlamenter
demokratik sistemde bu insanların arasında bir farklılık gözetilmez, herkes
diline, dinine, felsefesine, soyuna, geçmişine ve bu arada siyasi düşüncesine
bakılmaksızın eşittir. Bu, hukukun üstünlüğünün ve hukuk devletinin temel
prensibidir. Adalet ve Kalkınma Partisi, işte bu on yıllık iktidarında hukukun
üstünlüğü yerine üstünlere bir hukuk yaratmıştır. Şimdi, üstünlere hukuk
yaratan bu on yıllık iktidarın gerisine de bir bakmak gerekmektedir. AKP
İktidarından önce yargıda siyasallaşma sorunu yok muydu? Evet, vardı. AKP’den
önce yargının ideolojik tavrı yok muydu? Evet, vardı. AKP’den önce yargının
vesayet makamı gibi davrandığı hâller yok muydu? Evet, vardı. Hatta yargının da
üzerinde vesayet makamı gibi davrananlar yok muydu, 28 Şubat örneğinde olduğu
gibi? Evet, vardı. Bütün bunların çaresi yargıyı
bağımsızlaştırmak, yargıyı tarafsızlaştırmak ve yargıyı peygamber postunda
oturan herkesin günü geldiğinde, bir haksızlığa uğradığında, bir itham altında
kaldığında güvenle sığınabileceği bir liman hâline getirmek gerekir iken Adalet
ve Kalkınma Partisi on yıllık iktidarı sürecinde yapmış olduğu uygulamalarla
kanı kanla yıkadı, yargıyı bağımsızlaştırmak, yargıyı tarafsızlaştırmak ve
yargıyı herkesin günü geldiğinde sığınabileceği güvenli bir liman hâline
getirmek yerine yargıyı kendi yandaşı kurumu hâline getirebilmek için çaba sarf
etti. 
Değerli arkadaşlarım, AKP’den önce yargıda güven sorunu yok muydu?
Evet, vardı. “Vicdan ile cüzdanı arasına sıkıştırılan hâkim” sözü bir Yargıtay
başkanına aittir. Diğer taraftan “Avukat tutma, hâkim tut.” şeklindeki
güvensizliğin şahikasına ulaşmış olan söz de halkımızın güven duyusunu ifade
eden bir hissiyatını ortaya koymaktadır. 
İşte bu iki dönem arasında ortaya çıkması gereken bağımsız ve
tarafsız yargı, tahterevalli siyasetine kurban edilmiştir. Bazı siyasi tartışma
mevzusu olan davalar, tahterevalli siyasetinde araç olarak kullanılmıştır. 
Değerli arkadaşlarım, “Ümraniye” diye bildiğimiz birilerinin
“Ergenekon” olarak adını koyduğu davada bir taraf savcı, bir taraf avukatlığı
üstlenmiş ve yargının bağımsızlığı ve tarafsızlığı işte böyle örselenmiştir. 
Değerli arkadaşlarım, “Yargıyı 28 Şubatın ve daha öncekilerin
vesayet makamından kurtaracağım.” derken yeni bir vesayet makamı yaratılmıştır.
Yargının üzerindeki vesayet makamının yerine de Adalet ve Kalkınma Partisinin
siyasi baskısı ve yandaşlarını etkin mevkilere getiren, yandaşı olmayanları da
korkutan yapısıyla yeniden tecelli etmiştir. 
Değerli arkadaşlarım, bunlara birkaç tane örnek vermek istiyorum: 
2007 yılında Yargıtay üyelerinin ve dairelerinin sayısının
azaltılmasına ilişkin bir kanun tasarısı verdi AKP, yani Yargıtayı küçültmek
istedi. Yine 2007 yılında Danıştayı küçültmek istedi. Ancak 2010 yılına
geldiğimizde, Danıştaya 80, Yargıtaya da 160 hâkim atamak suretiyle dünyanın en
obez mahkemesi yaratıldı. Değerli arkadaşlarım, 387 üyeli bir mahkeme dünyanın
hiçbir ülkesinde yoktur ve bunun yargıyla da hiçbir alakası yoktur. Sadece
yargının siyasallaştırılması için, yandaş yargıya eleman temini için
başvurulmuş bir metottur. 
Diğer taraftan, Anayasa Mahkemesinde raportörlükten
hülle yoluyla müsteşar muavinliğine, arkasından bir ay sonra Anayasa Mahkemesi
üyeliğine ve altı ay sonra da başkan vekilliğine getirilen insanları gördük. 
Kayseri il başkanının referandumda evet çalışması nedeniyle tebrik
ettiği, siyasi rengini ortaya koyduğu bir şahsiyetin de HSYK üyeliğine
getirilmiş olduğunu gördük. Balyoz davasında, Dink davasında, Deniz Feneri
davasında ve süre yetmediği için isimlerini sıralayamayacağım pek çok kamunun
ilgilendirdiği davada bir kısım hâkimlerin ve savcıların yerlerinden edilmesi,
zülfüyâra dokunan karar veren hâkimlerin tenzilirütbeyle küçük değerdeki
mahkemelere sürülmesi ama yandaşlık görevini yerine getiren insanların ise
önemli mevkilere getirilmesi bunun en çarpıcı örnekleridir.
Değerli arkadaşlarım, Deniz Feneri skandalı dünya hukuk tarihine
geçebilecek cesamette bir skandaldır. Özellikle seçilmiş belediye başkanlarına
ve bilhassa Milliyetçi Hareket Partisi belediye başkanlarına, Adana’da,
Erdemli’de, Konya Ereğli’de, Isparta’da, son olarak İlkadım Belediyesinde
yapılan zulümler, yargının artık yandaş hâlden çıkarıldığını ve silah hâline
getirildiğini ortaya koymaktadır. 
Tabii ki bütün bunların bir hesabı olacaktır. Nasıl Sayın
Başbakan, Çanakkale toplantısında ayağa kalkmayan Sayın Engin Alan’ın “Şimdi
gittiği yeri görüyorsunuz.” şeklinde tutuklanması sonucunu doğuran bir
muameleye tabi olduğu gibi, siz de günü geldiğinde bir yargıdan geçeceksiniz.
Siz de günü geldiğinde en azından Cenabıallah’ın mahkemei kübrâsında ama burada
da Yüce Divandan geçeceksiniz. Yargıyı siyasallaştırmanın, yargı içerisinde
böyle oynamanın hiçbir anlamanın olmadığını işte o zaman fark edeceksiniz. 
Değerli arkadaşlarım, zaman yetmediği için kısaca ifade ediyorum
ve milliyetçi hareketin gözünde…
(Mikrofon otomatik cihaz tarafından kapatıldı)
BAŞKAN – Teşekkür ediyorum Sayın Bal.
FARUK BAL (Devamla) – Ek sürem yok mu Sayın Başkanım?
BAŞKAN – Buyurun. Aslında ek süre verecek bir şey yok ama bir
dakika veriyorum.
FARUK BAL (Devamla) – Teşekkür ediyorum.
…aynen Mecellede geçtiği gibi biz, hâkimin, hakim,
fehim, müstakim, emin, mekin ve metin olduğu günleri görmek istiyoruz. 
Diğer taraftan, sizin, geçen defa da okumuştum, şimdi yine sizlere
okuyarak, hali pür melalinizi ifade edecek bir Osmanlı valisinin bir Osmanlı
hâkimine yazmış olduğu şiiri de hatırlatmak istiyorum. O şiirde yargının siyasallaştırılmasının
ve baskı altına alınmasının vahametini hep birlikte görmüştük, belki bugünlerde
alınacak ders vardır. 
Osmanlı valisi diyor ki Silivri’deki naibe, tesadüfen bugün de bir
Silivri var ama o zamanki de Silivri: “Silivri Naibi, şeriat haini/İlamını
okudum, kahkaha ile güldüm/Meali hezeyan, hükmü hilâfı Kur’an/Mührü müeyyidemi
basarım/Gelir seni mahkeme kapısına asarım.” 
İşte, hâkimlerin korkutulmadığı, hâkimlerin dışlanmadığı…
(Mikrofon otomatik cihaz
tarafından kapatıldı) 
FARUK BAL (Devamla) – …ötekileştirilmediği günleri hep birlikte
yaşamak arzusuyla Adalet Bakanlığı bütçesinin hayırlı olmasını temenni
ediyorum.
Teşekkür ederim Sayın Başkan. (MHP sıralarından alkışlar)
BAŞKAN – Teşekkür ederim Sayın Bal.
Milliyetçi Hareket Partisi Grubu adına ikinci konuşmacı Mehmet
Erdoğan, Muğla Milletvekili.
Buyurun Sayın Erdoğan. (MHP sıralarından alkışlar)
MHP GRUBU ADINA MEHMET ERDOĞAN (Muğla) – Sayın Başkan, değerli
milletvekilleri; Milliyetçi Hareket Partisi Grubu adına İçişleri Bakanlığı
bütçesi üzerinde söz almış bulunmaktayım. Bu vesileyle yüce heyetinizi saygıyla
selamlıyorum.
Değerli milletvekilleri, sözlerime İçişleri Bakanlığının görev ve
yetkilerini hatırlatarak başlamak istiyorum. Türkiye
Cumhuriyeti İçişleri Bakanlığı, bağlı ve ilgili kuruluşları aracılığıyla, ülke
sathına yayılmış teşkilat yapısıyla birlikte yurdun iç güvenliğinin ve
asayişinin, ülkesi ve milletiyle bölünmez bütünlüğünün, Anayasa’da yazılı hak
ve hürriyetlerinin, kamu düzeninin ve genel ahlakın korunması, sınır, kıyı ve kara
sularımızın muhafaza ve emniyetinin sağlanması, yurdun iç politikası, mülki
idare bölümlerinin kurulması ve kaldırılması ile ilgili çalışmaların yapılması,
mahallî idarelerin merkezî idareyle olan alaka ve münasebetlerinin
düzenlenmesi, yönlendirilmesi, koordinasyonu ve denetimi, kaçakçılığın men ve
takibi, dernekler, nüfus ve vatandaşlık ile ilgili görev ve hizmetlerini ifa
eder. 
Değerli milletvekilleri, bu hatırlatma üzerine İçişleri
Bakanlığının ülkemizin her yerinde bütün vatandaşlarımızın can ve mal
güvenliğini temin etmesi gerektiği açıktır. 13 Ağustos 2011 tarihinde terör
örgütü PKK tarafından kaçırılan bir kaymakam adayımızın akıbetinden bugüne
kadar haber alınamamıştır. Kendi memurunun, hele bir de bu bir kaymakam ise,
can güvenliğini temin edemiyorsa bu Bakanlık, kenar mahalledeki, Fırat’ın
kenarındaki, ücra köylerdeki vatandaşlarımızın akıbeti nasıl olacak, bunu yüce
heyetinizin takdirlerine sunuyorum. Bunu da varın siz sorun. 
Değerli milletvekilleri, elbette ki terörü şımartan bir iktidar, kardeşlik
duygusunu zedeleyen bir açılım projesiyle terörü ziyadesiyle azdırmış, bu da
bin yıllık kardeşlik duygularımızı zedelemekten başka bir işe yaramamıştır. Bu
ihanet projesinin bütün tahribatını en kısa zamanda ortadan kaldıracak
çalışmalar bir an önce başlatılmalı, bu yanlıştan dönülmeli ve milletimizden
süratle özür dilenmelidir. Aksi takdirde ülkemiz karanlık günlere doğru gitmeye
devam edecektir. İleride daha nice kaymakamların, kamu görevlilerinin,
vatandaşlarımızın akıbetini merak etmeye devam etmeyeceksek bunun süratle
yerine getirilmesi gerekmektedir. 
Bu açılım saçmalığından cesaret alan terör örgütü dağdaki kanlı
eylemleriyle yetinmemiş, kamuoyunda “KCK” diye bilinen şehir yapılanması
örgütlenmesine de başlamıştır. Yıllardır faaliyet gösteren alternatif devlet
yapılanması KCK, terör örgütünden ve İmralı’dan talimat alarak ülkemizin
bölünmez bütünlüğünü, bin yıllık kardeşlik duygularını zedelemeyi amaçlamış, bu
hususta da maalesef çok mesafe almıştır. Bugünlerde terör örgütünün şehir
yapılanmasına karşı yürütülen operasyonlar ve tutuklamalar yandaş medya
tarafından kamuoyunu memnun etmiş gibi gösterilmeye çalışılmaktadır. Ama
tecrübelerimiz bundan önceki dönemlerde İmralı canisiyle yapılmakta olan
pazarlıklardan dolayı bizi ister istemez kuşkuya sevk etmektedir. 
Bu yapılanlar, gerçekten teröre ve terörizme karşı bir mücadele mi
yoksa iktidarın önümüzdeki günlerde yeniden başlamayı düşündüğü pazarlıklar
için bir altyapı mı oluşturmaktadır? Milliyetçi Hareket Partisi olarak bu
konuda ciddi endişelerimiz vardır.
Kıymetli milletvekilleri, konuşmamın başında yaptığım İçişleri
Bakanlığının görev tanımı içinde yer alan kaçakçılıkla mücadele konusunda,
Bakanlığımızın iyi bir sınav verdiği kanaatinde değilim. Otuz yıla yakındır
milletimizin huzurunu, refahını bozan terör ve terörizmin kaçakçılıktan
beslendiğini cümle âlem bilmektedir. Ancak kaçakçılıkla mücadele konusunda,
Ankara’nın göbeğinde, ülkemize kaçak yollardan gelen sigara, akaryakıt ve bunun
gibi emtialar da maalesef satılmaya devam etmektedir. 
İdare merkezi Ankara’da olan bir bakanlık, kendisinden otuz-kırk
kilometre uzaklıktaki akaryakıt istasyonlarında hem de ucuz mazot levhalarıyla
reklamı yapılan bu açık kaçakçılığı görmüyorsa, göremiyorsa, Allah aşkına size
soruyorum, neyi, nereyi, ne zaman görecek? 
Gözünün önündeki kaçakçılığı göremeyen iktidar, suçlulara müsamaha
gösterirken, suçsuz ve masum insanları dinlemekten imtina etmiyor.
Değerli milletvekilleri, mahremiyet çok önemlidir. Özel hayata
saygı, hem yüce dinimizin hem millî kültürümüzün hem de evrensel insanlık
değerlerinin bir gereğidir, sonucudur. Bundan dolayıdır ki dün de, bugün de
bütün devletler, kişi mahremiyetini ve özel hayatını kanunla koruma altına
almıştır. Bu konu ülkemizde de kanunlarla teminat altına alınmışken, kolluk kuvvetleri
ve mahkemeler tarafından tam tersi bir uygulamaya şahit olmaktayız. 
Kişilerin özel hayatına müdahale AKP İktidarı döneminde sanki
meşru bir hâl almıştır. Kamuoyunda “telekulak” olarak bilinen dinlemeler,
ilgili birimlerin vurdumduymazlığından cesaret alınarak, özel hayatlar İnternet
sitelerinden gazete köşelerine kadar tefrikalar hâlinde yayınlanmaya
başlanmıştır. Toplumda hemen herkes “Ben de izleniyorum, ben de dinleniyorum.”
paranoyasına kapılmıştır. Son derece istisnai hâllerde başvurulması gereken bu
yöntem, AKP İktidarı döneminde genel bir uygulama hâline gelmiş,
kurumsallaşmıştır. 
Yasaların en kısa zamanda uygulanması, kişi hak ve özgürlüklerinin
en üst saygıyı görmesi elzemdir. AKP İktidarının bu yasa dışı ve gayriahlaki
metotlardan beslenmeye son vermesi şarttır. Eğer bu meselelerde iktidarın dahli
yoksa, kanunları uygulayarak suçluların
cezalandırılmasını sağlamalı ve toplumda yeniden huzur ortamı oluşturmalıdır.
İnanıyoruz ve biliyoruz ki siz ne kadar uğraşırsanız uğraşın
herkesi dinleyemiyor ve kaydedemiyorsunuz ama siz de biliniz ki yüce Mevla’m kainatta olan her şeyi görüyor, duyuyor ve kaydediyor. Buna
sizin yaptıklarınız da dâhil. (MHP sıralarından alkışlar)
Değerli milletvekilleri, İçişleri Bakanlığının yerel yönetimler
üzerindeki mali denetimle ilgili görevi 5018 sayılı Kanun’la Sayıştay
Başkanlığına devredilmiştir ancak bu Kanun yürürlüğe girdiği tarihten bu yana
Sayıştay Başkanlığı bu görevini bihakkın yerine getirmeyi hâlihazırda
becerememiştir.
İktidar, Kanun’un istisnai hükümlerinden istifade ederek muhalefet
belediyeleri üzerinde baskı oluşturmakta ve özel denetim yaptırmaktadır. Bu
denetim, ya tekrar İçişleri Bakanlığına yeniden devredilmeli ya da muhalefeti
sindirme amaçlı özel denetimlerden bir an önce vazgeçilmelidir. 
Ayrıca, taşrada vatandaşın teveccühünü kazanan ve her birisi birer
hizmet abidesi olan Milliyetçi Hareket Partili belediyelerimiz ve değerli
başkanları partimizin göz bebeğidir. Bu başkanlarımızı ve onların hizmetlerini
engellemekle iktidar, sadece Milliyetçi Hareket Partili belediyeleri değil,
onların görev yaptığı beldelerdeki vatandaşlarımızı da cezalandırmaktadır.
Sayın Bakan, bu hizmet gasbını, asil Türk milletine ve Milliyetçi
Hareket Partisine oy veren seçmenlerimizin vicdanına şikâyet ediyorum. Size tekrar
sesleniyorum: Vakit geçmeden, Milliyetçi Hareket Partili belediyelerin
üzerinden elinizi çekin. Sebep ne olursa olsun belediye başkanlarımız en adil
ve en doğru hizmeti vermeye devam edecektir. İktidarın baskısı, ülkücü belediye
başkanlarımızı asla sindiremeyecektir.
İktidar, vali yardımcısı ve kaymakamların üstün çabalarıyla
uygulanan KÖYDES ve BELDES projesinin gerçek kahramanlarını yok saymıştır. 
Değerli milletvekilleri, ben de mülki idare amiri mesleğinden
gelen bir arkadaşınızım. Kendisi de mesleğin içinden gelen Sayın İçişleri
Bakanının bakanlığı döneminde çıkartılan kanun hükmünde kararname ile vali
yardımcısı ve kaymakamlarımızın özlük haklarının geriye götürülmesi beni ve
bütün meslek camiasını derinden üzmüştür. Zaman kaybetmeden birinci sınıf mülki
idare amirleriyle birinci sınıf hâkimlerin özlük haklarının eşit hâle
getirilmesi taşrada benzer şartlarda görev yapan iki meslek grubu arasındaki
adaletsizliğin ortadan kalkmasını sağlayacaktır. 
Sayın Başkan, değerli milletvekilleri; demokrasimizin en temel
noktasında, vatandaşlarımıza en yakın mesafede görev yapan mahalle ve köy
muhtarlarımızın özlük hakları hakkında bugüne kadar ciddi bir adım
atılmamıştır. Hem vatandaşlarımızın hem de kamu görevlilerimizin gece gündüz
hizmetinde olan muhtarlarımız acilen sosyal güvenceye kavuşturulmalıdır.
Emeklilik kesenekleri bütçeden karşılanmak kaydıyla muhtarımıza en az asgari
ücret kadar maaş ödenmelidir. Gene demokrasimizin temel taşlarından olan il
genel meclis üyelerinin özlük haklarında görevlerine mütenasip bir düzenlemenin
süratle yapılması elzemdir. 
Değerli milletvekilleri, önümüzdeki günlerde Meclis gündeminde yer
alacak olan yeni büyükşehir belediye yasası hakkında Milliyetçi Hareket Partisi
olarak ciddi endişelerimiz vardır. Umut ediyoruz ki bu tasarı terör örgütünün
yerel özerklik talebinin altyapısını hazırlayıcı nitelikte olmasın. 
Sayın Başkan, teşekkür ediyorum. Saygıyla selamlıyorum yüce
heyetinizi. (MHP sıralarından alkışlar)
BAŞKAN – Teşekkür ediyorum Sayın Erdoğan. 
OKTAY VURAL (İzmir) – Sayın Başkan… 
BAŞKAN – Buyurun Sayın Vural. 
OKTAY VURAL (İzmir) – Efendim, bütçe görüşmeleri Türkiye Büyük
Millet Meclisinin en önemli görüşmelerinden biridir. Buraya siyasal sorumluluğu
olan bakanlar gelmeli ve sorulara cevap vermelidir ama Sayın Bakan, maalesef,
bakın grubumuzun konuşmaları sırasında daha yeni geliyor. Dün Sayın Bülent
Arınç yoktu, bugün de Beşir Atalay bir göründü sonra kayboldu. Türkiye Büyük
Millet Meclisine gereken saygıyı göstermelerini sayın bakanlardan özellikle
istirham ediyorum. 
BAŞKAN – Teşekkür ediyorum Sayın Vural, tutanaklara geçti. 
Milliyetçi Hareket Partisi Grubu adına üçüncü konuşmacı Hasan
Hüseyin Türkoğlu, Osmaniye Milletvekili. 
Buyurun. (MHP sıralarından alkışlar) 
MHP GRUBU ADINA HASAN HÜSEYİN TÜRKOĞLU (Osmaniye) – Sayın Başkan,
Türk milletinin saygıdeğer milletvekilleri; Emniyet Genel Müdürlüğü 2010 yılı
kesin hesabı, 2012 yılı bütçe kanun tasarısı için Milliyetçi Hareket Partisi
görüşlerini açıklamak üzere huzurlarınızdayım. Yüce heyetinizi saygıyla
selamlıyorum.
Emniyet Genel Müdürlüğü 1845 yılından bu yana bugünkü yaklaşık
sayısıyla 230 bin civarında personeli ve 1.300’ün üzerinde polis merkeziyle
vatandaşın huzuru, can ve mal emniyeti için hizmet vermektedir. 
Bugün, AKP Hükûmeti tarafından hazırlanan bütçesi üzerinde
değerlendirme yapacağımız Emniyet Genel Müdürlüğünün kurumsal ve mesleki olarak
çeşitli sorunları vardır. Emniyet teşkilatı çalışma şartları itibarıyla
maalesef ulusal ve uluslararası standartların dışında hizmet vermektedir. Bir
emniyet mensubu için çalışma saati, mesai belli bir saatte başlamakta ama ne
zaman biteceği bilinmemektedir. Dolayısıyla ulusal ve uluslararası
standartların dışında bulunan bu çalışma saatleri herhangi bir fazla ödemeyle
de, ilave ödemeyle de karşılık bulunamamaktadır. Bu açıdan, Emniyet Genel
Müdürlüğü çalışanlarının, ya ilave ödemelerle ya da çalışma saatlerinin
düzenlenmesiyle bir huzura, bir düzene kavuşturulması gerekmektedir. 
Özlük hakları açısından da emniyet personelimiz maalesef çok da
iyi durumda değildir. Ek göstergeleri 2200
civarında olan emniyet amirinden polis memuruna kadar olan kesim diğer
mesleklerdeki muadilleri 3600 ek gösterge almakta iken buna razı
durumdadırlar. 
Yüzde 85’i yüksekokul mezunu olduğu söylenen ve bununla
övündüğümüz emniyet mensuplarının ek göstergelerinin en az 3600 olarak
düzenlenmesi, diğer rütbelerin de buna göre teselsül ettirilmesi hakkaniyet
açısından doğru bir yaklaşım olacaktır. 
Bu arada, 666 sayılı Kanun Hükmünde Kararname ile özlük haklarında
yapılan düzenlemelerde polis başmüfettişleri ve merkez emniyet müdürlerinin
hariç tutulmasını da anlamak mümkün değil. İktidar partisi isminde bulunan
“adalet” kelimesiyle ilgili en ufak bir fikir sahibi ise lütfen bu
adaletsizliği düzeltsin.
Diğer yandan, son dönemde emniyet teşkilatına terörle ilgili
yapılan ödemelerde adı terör olaylarıyla daha çok zikredilmeye
çalışan illerin de dâhil edilmesinin, özellikle Osmaniye gibi illerin, oradaki
personelin terör tazminatıyla ödüllendirilmesinin ya da hizmetlerinin
karşılığının verilmesinin uygun olacağını düşünüyorum.
Emniyet Genel Müdürlüğü bünyesinde çalışan sivil memurların da
durumları pek iç açıcı değildir. Muadilleri olan diğer kurumlarda çalışan
personele göre çok daha zor ve adaletsiz çalışma şartları vardır. 
Çarşı ve mahalle bekçilerimiz hâlâ iltifat beklemektedirler.
Özel kuruluşlarda çalışan özel güvenlik personeli sosyal güvenlik
açısından ciddi sıkıntılara sahiptirler. 
Emniyet personelinin hemen yanı başında bulunan ve benden önceki
hatibin de ifade ettiği gibi, mülki idare amirlerinin 6400 ek göstergesi
konusunda da Sayın Bakana ve Hükûmete olan inancımı muhafaza etmek istiyorum.
Polis meslek yüksekokullarında geçmiş yıllarda yaşamış olduğumuz
hırsızlık, soru hırsızlığı, belli grupların bu soruları alıp yandaşlarına
vermesine ilişkin olaylarla bir daha karşılaşmak istemediğimizi ifade etmek
istiyorum.
Sayın Başkan, saygıdeğer milletvekilleri; iç güvenlikle ilgili en
önemli kurumlardan birisi olan emniyet teşkilatı şüphesiz ki terörle mücadelede
devletin en önemli organlarından birisidir. Türk devleti ve Türk milleti yirmi
sekiz yıldır terörle geçen bir sıkıntıya muhatap olmuştur ve bu yirmi sekiz
yılın on yılı AKP hükûmetleri tarafından Türk devletinin yönetilmesiyle
geçirilmiştir fakat bu terörle ilgili sıkıntılarımız maalesef hâlâ devam
etmektedir. Burada en önemli sorunun ben Hükûmetin terörü teşhis etmede büyük
bir hata yaptığı kanaatindeyim. Terörün etnik temelli bir sorun mu, bir insan
hakları ve demokrasi sorunu mu, yoksa bir terör sorunu mu olduğu konusunda
seçenekler arasında bocalayan Hükûmet, maalesef doğru bir teşhis koyamamış,
dolayısıyla tedaviyle ilgili de ciddi programlar ortaya koyamamıştır. 
2002 yılından bu yana iktidar ile başlayan millî değerler ve
anayasal kurumlar üzerinden yürütülen gerilimden beslenen siyaset üretme
modeli, bugün toplumumuzun barış ve huzurunu tehdit eden bir seviyeye
ulaşmıştır.
Hükûmetin iktidar hırsının tahrik ettiği seçim kaybetme endişesi,
Türkiye’nin güvenlik kaygılarını ikinci plana itmesine neden olmuştur. Her
seçim öncesi artan terör eylemleri Hükûmetin geçici bir rahatlama sağlama adına
terör örgütü ve İmralı’ya tavizler vermesine neden olmuştur. 2005 terör,
hükûmete terör sorununun siyasal bir sorun olduğunu ve güvenlik merkezli
tedbirlerin bir tarafa bırakılarak siyasi çözüme yönelmesini dayatmıştır. Terör
karşısında acze düşen Hükûmet bu dayatmaya “eyvallah” demiş ve PKK’nın
dayattığı bölücü siyasi çözümü bir hükûmet projesi haline getirmiştir. 
Sayın Başbakanın, Anayasa’da yer alan “Türk vatandaşlığı”
kavramını basit bir etnik kimlik olarak kabul edip, bunun yerine Türklüğü
tasfiye edecek olan “Türkiye vatandaşlığı” tanımını yüceltmesi, Hükûmetin
teröre teslim oluşunun bizzat Sayın Başbakanın ağzından kabul ve ilan
edilmesidir. 
Hükûmetin teslimiyetini Türk devletine karşı kazanılmış bir zafer
olarak ilan eden PKK, Habur’da düzenlediği terörist karşılama törenlerine eli
kanlı, üniformalı teröristlerini göndermiş ve bütün Türk milletine açıkça
meydan okumuştur. Hiçbir pişmanlık duymadığını ve PKK’nın sözde mütareke ve
barış şartlarını getirdiğini söyleyen teröristler için mobil mahkemeler
kurulmuş ve birer birer hepsi serbest bırakılmıştır. Bu durumun Sayın Başbakan
tarafından memnuniyetle karşılanması, Hükûmetin içerisinde bulunduğu âciz,
çaresiz ve teslimiyetçi durumun açıkça ilanı olmuştur.
Başbakan, İmralı canisi ve PKK ile müzakerelere başladığını artık
saklamamaktadır. Hükûmetle müzakere yürüttüğü yolunda -İmralı ve Kandil’in-
ileri sürülen iddialar, bizzat Sayın Başbakanın ağzından ikrar edilmiş, görüşme
tutanakları medyaya yansımıştır. KCK soruşturmalarının neden dört beş yıl
bekletildiği bu şekilde anlaşılmıştır. Artık merak edilen şey, Oslo
görüşmelerinde varılan mutabakatın içinde daha neler olduğudur.
Sayın Başkan, saygıdeğer milletvekilleri; devletlerin temel
görevi, terör tehdidine karşı vatandaşlarının can ve mal emniyetini
sağlamaktır. İster dağda olsun ister şehirlerde yaşasın, vatandaşını
koruyamayan devlet varlık nedenini kaybetmiş olan bir devlettir. Devleti
yönetme hak ve yetkisini elinde tutan hükûmetler, terör örgütlerinin yarattığı
tehdit ortamını defetmek için, bir yandan güvenlik kuvvetleri eliyle teröristi
imha etmek, bir yandan da ekonomik, sosyal ve psikolojik tedbirlerle terörün
istismar ettiği sorun alanlarını ortadan kaldırmak durumundadırlar. Teröristle
mücadele silahla yapılırken, terörizmle mücadele ekonomik ve sosyal enstrümanlarla birlikte yürütülmek zorundadır. Buna
karşılık, güvenlik ve diğer sosyal tedbirleri bir yana bırakarak sadece terörle
siyasi müzakere yöntemini benimseyen çözümler yenilmişlerin, âcizlerin ve
güçsüzlerin çözümüdür. Terör örgütünün silahlı güçlerini imha etmeden, şiddetin
pazarlık gücünü ortadan kaldırmadan müzakereleri başlatma anlayışı, terörü
bitirme değil, terörle silahlı mücadelenin kaybedildiğini itiraf eden ve tek çarenin
teröristle anlaşmak olduğunu kabul eden bir anlayıştır. Türk milleti böyle bir
anlayışı kabul ve tasvip edemez. 
Türk devleti ve emniyet güçlerimiz PKK karşısında yirmi sekiz
yıldır şerefli ve fedakâr bir mücadele yürütmektedir. Bu mücadelede terör örgütü
defalarca mağlup edilmiş, liderleri yargılanmış ve cezalandırılmıştır. Dağda
eli silahlı terörist, bölücü tehditlerine ve cinayetlerine devam ederken,
terörist silahlarının gölgesinde eşkıya başlarıyla müzakere yürütme yöntemi
Türkiye devletinin kabul edebileceği bir yöntem değildir. 
Buradan yüce Meclise soruyorum: Binyıllık coşkuların ve
kederlerin, ortak sevinçlerin, hüzünlerin mayaladığı büyük Türk milleti
ailesini etnik kalıntılara, kabilelere, kabile artıklarına, aşiret bozmalarına
ve ilkel topluluklara ayrıştıracak, ülkemizde suni azınlıklar yaratacak ve bu
sözde azınlıkları anayasal statüye kavuşturacak etnik menşeli siyasal bombaları
patlatan bu Hükûmet değil midir? Devletimize adını, karakterini, kokusunu
veren, köklerimizin, kökenlerimizin, ana dillerimizin ve mezheplerimizin
üstünde bir maddi-manevi bağ ile bizi birleştiren, hepimizi bu ülkenin eşit ve
onurlu bireyleri yapan “Türk vatandaşlığı” anlayışımızı, “Türkiyelilik” tezi
gibi bölücü ve ayrıştırıcı mayınlarla tahrip eden bu Hükûmet değil midir?
Terör örgütü bu ülkede yirmi sekiz yıldır bomba patlatmakta, yirmi
sekiz yıldır milletimize ve devletimize kurşun sıkmaktadır. Ancak hiçbir
dönemde Türk milleti ve Türkiye devleti bu kadar yaralanmamış, bu kadar
hırpalanmamıştır. Hiçbir terörist bomba Türk milletinin millî ve manevi varlığı
üzerinde bu kadar tahribata yol açamamıştır.
(Mikrofon otomatik cihaz tarafından kapatıldı) 
BAŞKAN – Teşekkür ediyorum Sayın Türkoğlu.
HASAN HÜSEYİN TÜRKOĞLU (Devamla) – Sayın Başbakanın ve Hükûmetinin
açılım süreci ile milletimiz ve devletimiz üzerinde yarattığı tahribat yirmi
sekiz yıldır PKK’nın patlattığı bomba ve mayınlardan daha büyük millî hasarlara
sebep olmuştur.
Bu duygu ve düşüncelerle 2012 bütçesinin hayırlı olmasını diler,
yüce Türk milletinin milletvekillerini saygıyla selamlarım. (MHP sıralarından
alkışlar)
BAŞKAN – Milliyetçi Hareket Partisi Grubu adına dördüncü konuşmacı
Enver Erdem, Elâzığ Milletvekili.
Buyurun Sayın Erdem. (MHP sıralarından alkışlar)
Süreniz on dakikadır.
MHP GRUBU ADINA ENVER ERDEM (Elâzığ) – Sayın Başkan, değerli
milletvekilleri; Jandarma Genel Komutanlığı ve Sahil Güvenlik
Komutanlığı bütçeleri üzerinde Milliyetçi Hareket Partisi adına söz almış
bulunmaktayım. Yüce heyetinizi saygıyla selamlıyorum. Jandarma Genel
Komutanlığı ve Sahil Güvenlik Komutanlığının bütçelerinin hayırlara vesile
olmasını temenni ediyorum.
Jandarma Genel Komutanlığının bütçesi üzerinde konuşurken,
öncelikli olarak terörle mücadele hususu üzerinde hassasiyetle durmakta fayda
olduğunu düşünüyorum. Bu vesileyle de, yılmadan ve usanmadan, canları pahasına
terörle mücadele eden Jandarma teşkilatının erinden Jandarma Genel Komutanına
kadar bütün mensuplarını saygıyla selamlıyorum. 
Terörle mücadele öncelikle beyinlerde kazanılması gereken
psikolojik bir savaştır. “Terörle mücadelede askerî yoldan sonuç alınamaz.”,
“Demokratik haklar verilmelidir.”, “Siyasi çözüm bulunmalıdır.” gibi ifadeler,
PKK’nın askerî yollardan elde edemediği sonuçları siyasi yollardan elde
etmesini, muhatap alınmasını, pazarlık yapılmasını amaçlayan ifadelerdir.
Terörle mücadelenin beyinlerde kazanılabilmesi için PKK ve Kürdistan fikri
beyinlerden silinmeli, bunun için de Türkiye, Kuzey Irak’ta kurulmuş ve diğer
parçaları ile bütünleştirilmek istenen bu hayali, yani Büyük Kürdistan hayalini
bitirip bu rüyadan herkesin uyanmasını sağlamalıdır. 
Türkiye’nin terörle mücadelede yeni politikalar ve stratejiler
uygulama zamanı gelmiştir. Bu politikaların başında Avrupa Birliği ve Amerika
Birleşik Devletleri’nin dümen suyundan giderek terörle mücadele edilemeyeceğini
kabul edip kendi çıkarlarına, kendi gücüne ve kaynaklarına dayanarak hareket
etmek gerekmektedir. Kimse bizim için terörist yok etmez, bize doğru bilgi
vermez, bize terör konusunda yardım etmez, hele hele o teröristler kendilerinin
o bölgede kalmalarına ve çıkarlarına hizmet ediyorsa veya o terörist örgütü
kendileri kurmuş veya hâlâ destekliyorlarsa.
Türkiye’nin önündeki en büyük tehlike ve tehdit sanıldığı gibi
sadece PKK değil aynı zamanda Barzani ve onun bağımsız devlet kurma hayalidir.
Türkiye, gerek Irak gerekse Kuzey Irak’taki menfaatlerini Amerika Birleşik
Devletleriyle uyum içerisinde gerçekleştirme şansı olmadığını artık görmelidir.
Bugün PKK’nın ve uzantılarının hedef ve söylemleri netleşmiştir. Önce kültürel
hakların elde edilmesi, ikinci olarak özerklik, üçüncü olarak federasyon ve son
aşamada dört ülkeden ayrılan parçalardan kurulacak olan bağımsız bir
Kürdistan’ın kurulmasıdır. Bu stratejik hedefler karşısında Hükûmetin de
tavrını net olarak
ortaya koyması gerekmektedir. Bizim de vazgeçilmezlerimiz bellidir. Biz de
Türkiye Cumhuriyeti’nin tek dil, tek devlet, tek millet ve tek bayrak ve üniter
yapısını elbette pazarlık konusu yapmıyoruz. Bu hususta AKP iktidarları çok
sayıda hatalar yapmışlardır. Bu hatalar da milletimize çok pahalıya mâl
olmuştur. “İyi şeyler olacak.” diye başlatılan açılım projesinin bir yılı aşan
seyri maalesef kan, gözyaşı, eylem, ihanet ve şehadet olarak geri dönmüştür.
Açılımdan itibaren geçen süre içinde şehit olan güvenlik görevlilerimizin
sayısı maalesef 300’e yaklaşmıştır. Terör saldırılarında şehit olan
askerlerimize ve polislerimize bir kere daha Allah’tan rahmet diliyorum.
Açılım hatasının bir sonucu da 25 Mayıs 2007’de KONGRA-GEL
tarafından onaylanıp yürürlüğe konulan KCK sözleşmesinin ve KCK yapılanmasının
uygulanmasına müsaade edilmiştir. Devlet içinde başka bir devlet yapılanmasına
zamanında müdahale edilmemiştir. Bu KCK yapılanması, terör örgütünün
köklerinin, sahiplerinin ve fikir babalarının da Amerika'da olduğunu göstermesi
bakımından oldukça önemlidir. Çünkü bu KCK modeli, Amerikalı sosyalist Murray
Bookchin’in “Toplumsal Ekoloji” felsefesinin terör örgütünce keşfedilip
çevirisi yapılmak suretiyle hayata geçirilmesinden ibarettir. Bu çeviri,
düşünce temelinde ve ideoloji üretmede çıkmaza giren terör örgütüne de sıkı
sıkıya sarılacağı bir can simidi olmuştur.
Değerli milletvekilleri, AKP iktidarlarının terörle ilgili yapmış
olduğu en büyük hatalardan birisi de teröristlerin yuvalandığı Kuzey Irak
bölgesinde bulunan Peşmerge yapısına müsaade etmesidir.
Dikkatinizi çekmek istediğim diğer bir husus da küresel güçler
tarafından Türkiye‘ye “Siz büyüdünüz, güçlendiniz hatta bölgesel güç oldunuz.”
denilirken, diğer taraftan Büyük Orta Doğu Projesi’nde bölgesel aktör olma vizyonları biçilirken, bir diğer taraftan da ülkemizin
bölünmesi ve parçalanması sonuçlarını doğuracak açılım, yeni anayasa ve Kuzey
Irak politikası da ne yazık ki adım adım uygulamaya konulmuştur.
Kuzey Irak’tan ülkemize yönlendirilen, esas adı savaş olan
terörist saldırıları karşısında Hükûmetimiz tarafından Suriye’ye gösterilen
tepkiler Barzani'ye gösterilmemiştir. Habur Sınır Kapısı kapatılmıyor, Ovaköy
Sınır Kapısı açılarak o bölgedeki Türkmenler rahatlatılamıyor. Koskoca Türkiye
Cumhuriyeti avuç kadar Peşmerge’nin güneyde Türkmenlere, kuzeyde Türk milletine
kan, gözyaşı ve acı çektirmesine seyirci kalıyor.
Bundan daha elim ve daha vahimi de PKK terör örgütünün sona
erdirilmesi için PKK'yı Bekaa vadisinden çıkarıp 1980’li yıllarda topraklarına
yerleştiren Mesut Barzani’den yardım isteniyor.
Yeri gelmişken Türkiye'nin uluslararası güç ve bölgesel güç
olduğu, küresel güçlerle beraber veya onların projelerinin hayata geçirilmesi
için ortaya konan politikalara katılmadığımızı da belirtmek istiyorum. 
Bölgesel güç olabilmek için önemli iki şartın birlikte mevcut
olması gerekir. Bunlardan birincisi askerî güç, ikincisi
ekonomik güç. “Askerî güç” denince bölgesinde her türlü askerî
operasyonları yapabilecek kara, hava ve deniz kuvvetlerine sahip, her türlü
modern konvansiyonel silahlara, aynı zamanda nükleer silahlara sahip bir askerî
güçten bahsedilmelidir. Türkiye'nin askerî gücünden bahsedilirken son nesil
savaş uçaklarından, tanklardan ve nükleer silahlardan bahsetmek pek de mümkün
görünmüyor.
Bir de Türkiye'nin Ortadoğu, Balkanlar, Orta Asya ve Kafkasya
bölgesindeki hinterlantta böyle bir operasyonel yeteneğe sahip olduğunu
söylemek de pek mümkün görünmüyor. Ayrıca, Türkiye askerî operasyonlar yapan
değil, maalesef ülkesi üzerinde askerî operasyonlar yapılan bir ülke konumunda.
Bölgesel güç olmanın ikinci şartı da bölgesel ekonomik güç
olmaktır. Dünya ekonomik büyüklüğü içerisinde Türkiye ekonomisinin büyüklüğü
maalesef istenen büyüklükte değildir. Dünya ekonomisi içerisinde yüzde 0,5’lik
bir büyüklüğe sahiptir. Gayrisafi millî hasılası 15 trilyon dolar olan Amerika
Birleşik Devletleri, 6 trilyon dolar olan Çin, 5,5 trilyon dolar olan Japonya,
3,5 trilyon dolar olan Almanya, 2,5 trilyon dolar olan İtalya, İngiltere…
Bunların yanında henüz 1 trilyon dolara varmamış ekonomik büyüklüğüyle Türkiye’nin
bölgesinde ekonomik bir güç olduğundan da bahsetmek maalesef mümkün değildir.
Ekonomik açıdan bölgesel güç olmanın diğer şartları da bölgesinde ortak pazar
konumunda bir ülke olmak gerekmektedir. Türkiye’nin bölgesel güç olması,
elbette ki Türk milliyetçileri olarak en çok bizim istediğimiz, bizim
arzuladığımız bir konudur.
Değerli milletvekilleri, Milliyetçi Hareket Partisi olarak,
terörle mücadeleye yönelik her ciddi ve kararlı tutumun yanında Hükûmete
geçmişte destek verdik, bundan sonra da ciddi ve kararlı olmak kaydıyla
getirilecek her projeye destek vereceğimizi bir kere daha buradan hatırlatmak
istiyor, hepinize saygılar sunuyorum. (MHP sıralarından alkışlar) 
BAŞKAN – Teşekkür ediyorum Sayın Erdem.
Sayın milletvekilleri, birleşime saat 20.00’ye kadar ara
veriyorum.
Kapanma Saati: 19.13
BEŞİNCİ OTURUM
Açılma Saati: 20.01
BAŞKAN: Başkan Vekili Sadık
YAKUT
KÂTİP ÜYELER: Mine LÖK
BEYAZ (Diyarbakır), Tanju ÖZCAN (Bolu)
BAŞKAN – Sayın milletvekilleri, Türkiye Büyük Millet Meclisinin
33’üncü Birleşiminin Beşinci Oturumunu açıyorum. 
2012 Yılı Merkezî Yönetim Bütçe Kanunu Tasarısı ile 2010 Yılı
Merkezî Yönetim Kesin Hesap Kanunu Tasarısı’nın görüşmelerine devam ediyoruz.
Komisyon ve Hükûmet yerinde.
Şimdi, dördüncü tur üzerinde söz sırası Barış ve Demokrasi Partisi
Grubu adına Murat Bozlak, Adana Milletvekili.
Buyurun Sayın Bozlak. (BDP sıralarından alkışlar)
BDP GRUBU ADINA MURAT BOZLAK (Adana) – Sayın Başkan, değerli
milletvekilleri; Adalet Bakanlığının 2012 yılı bütçesi üzerine, Barış ve
Demokrasi Partisi Grubu adına konuşmak üzere söz almış bulunmaktayım. Bu
vesileyle Sayın Genel Kurulu saygıyla selamlıyorum. 
Demokratik ülkelerde adalet her şeyin üstündedir. Toplumun huzuru
ve güveni için adaletin etkin bir biçimde işlemesi gerekir. Demokratik hukuk
devletlerinde adalet, bağımsız, tarafsız, adil yargıyla sağlanır. 
Ülkemizde yargının içinde bulunduğu durumu, fiziki koşulları,
yargı personelinin durumu, yargı mensuplarının tayin, terfi, atama durumlarının
düzenleniş tarzı, bağımsız yargı açısından ciddi olumsuzluklar yaratmaktadır. 
Bugüne kadar çoktan giderilmiş olması gereken yargının
sorunlarının giderilmemesinin temelinde, mevcut bugünkü Hükûmet de dâhil olmak
üzere gelip geçen tüm hükûmetlerin yargıyı biraz da olsa arka bahçeleri olarak
görmek istemelerinden kaynaklanmaktadır. Bundan derhâl vazgeçilmesi gerekir.
Bağımsız yargı herkes için gereklidir. Yargının asla ve katiyetle siyasal
iktidarların yönlendirmesine açık bırakılmaması gerekir. 
2012 bütçesinden Adalet Bakanlığına önemli bir pay ayrılmış
durumdadır. Birçok il ve ilçede hâlâ mahkemeler çalışma koşulları açısından
müsait olmayan binalarda bulunmaktadırlar. Bunlardan bir tanesi de Adana
Adliyesidir. Umarım Adalet Bakanlığı, bütçesinin belli bir kısmını bina
problemlerinin çözümüne ayırır ve bina sorununa kısa sürede çözüm getirilir. 
Sayın Bakan, sizden ayrıca, birey olarak bir ricam var. Birkaç
tane de ring aracı alırsanız, belki cezaevi nakilleri sırasında insanlar ring
araçlarının içinde cayır cayır yanmaktan kurtulurlar. Fiziki koşulların öyle
veya böyle düzeltileceği, bina probleminin kısa sürede çözüleceği
kanaatindeyim, ancak yargıdaki personel probleminin, özellikle hâkim ve
savcıların mesleğe kabullerinden tutun tayin ve terfi işlerine kadar kolay
kolay düzeleceği kanaatinde değilim. Zira, buradan
hareketle yargı bağımlı hâle getirilmek istenmektedir. Bu yolla yargı üzerinde
baskı ve hâkimiyet sağlanmaktadır. 
Tam bu noktada da Hâkimler ve Savcılar Yüksek Kurulunun oluşum
tarzı Hükûmete bu imkânı sunmaktadır. Bir hukukçu olarak dışarıdan izlediğim
kadarıyla, Hâkimler ve Savcılar Yüksek Kurulu üyelerinin seçiminde, daha
doğrusu belirlenmesinde Adalet Bakanlığı tarafgir, titiz bir çalışma yapmıştır.
Hâkimler ve Savcılar Yüksek Kuruluna seçilen üyelerin AKP ile ideolojik
yandaşlık içerisinde oldukları konusunda toplumda oluşmuş genel bir algı
vardır. Yargının en tepesinde yer alan, hâkim ve savcıların tayin, terfi, atama
ve özlük işlerine bakan kurum tarafsız değilse böylesi bir durumda yargı
bağımsızlığından bahsetmek asla mümkün değildir. Balık baştan kokar misali,
tepe bağımsız değilse alt kademede bağımsızlık aramak beyhudedir. 
Tayin ve terfi işlerinde HSYK tarafsız ve eşit davranmayıp kendi
anlayışlarına yakın olanları korur, kollarsa “Bizim bölük” hesabı, aynı bölüğe
dâhil olan yargıçlarla adil ve tarafsız yargılama yapılabilinir mi?
Yapılamayacağını AKP’li sayın milletvekilleri bizden daha iyi bilirler. “Yok böyle bir şey, hakîm ve savcı atamalarında asla ayrım
yapılmıyor.” diyenler için bir örnek vermek istiyorum, özellikle Sayın Adalet
Bakanının olaydan haberi yok ise duyup düzeltmesi için örnek vermek istiyorum: 
Bundan kısa bir süre önce yol boyundaki bir mola yerinde on beş
yıldır hiç görmediğim tanıdık bir savcıyla rastlaştık. Bu savcı birçok il ve
ilçede görev yaptıktan sonra Ankara’ya tayin olmuş. Uzun yıllar Ankara’da görev
yaptıktan sonra, Refahyol Hükûmeti döneminde rızası dışında Afyon’a tayin
ediliyor. Nedenini merak ediyor, soruyor ve kendisinin Afyon’a gönderilmesinin
isminden kaynaklandığını öğreniyor. İsim ve soyadı Sünnilerin çok kullandığı
bir isim değilmiş; oysa kendisi Sünni ve Karadenizli. Epey uğraştan sonra
tekrar Ankara’ya dönüyor. Bundan üç dört ay önce de bu kez Adana’ya tayin
ediliyor. Savcının evi Ankara’da. Çocukları Ankara’da
ve meslekte de otuz altı yılını doldurmuş bir savcı. “Gideceksin” deniliyor
kendisine ve mecburen Adana’ya gidip, görevine o da başlıyor. Hâkimler ve
Savcılar Yüksek Kurulunun hışmına uğradığını bu arkadaşımız düşünüyor. Bu
savcının ismini de Sayın Bakan vaki haksızlığı gidermesi için kendisine
vereceğim. 
Hâkimler ve Savcılar Yüksek Kurulu yandaş oluşturmak kurulu
değildir. Bu savcıya yapılan haksızlıktır, keyfîliktir. Umuyorum, Sayın Bakan
bu haksızlığın üzerine gidecektir. 
Değerli milletvekilleri, cumhuriyetin kuruluşundan bu yana
iktidara gelen siyasi partiler her ne hikmetse özel mahkemeler sevdasından hiç
vazgeçmediler. 1920 yılından itibaren istiklal mahkemeleriyle başlayan özel
mahkemelerin tamamı statükoyu korumak amacıyla
kurulan, resmî devlet ideolojisi doğrultusunda karar veren, statükoya ve resmî
devlet ideolojisine muhalif olan herkesi cezalandırma amacı güden
mahkemelerdir. Statükocuların oluşturduğu mahkemelerdir. Bu mahkemeleri
koruyan, bu mahkemelerin varlığına son vermeyen hükûmetler de statükoyu savunan hükûmetlerdir. Bu anlamda, özel görevli
mahkemeleri oluşturan AKP Hükûmeti de maalesef statükocudur.

Özel mahkemeler demokrasiye, hukuk devletine, düşünce ve ifade
özgürlüğüne, örgütlenme özgürlüğüne katkı sunan mahkemeler değildir; tam tersi
bunları darbeleyen, bağımsız ve tarafsız yargıyı zedeleyen mahkemelerdir. 
İstiklal mahkemeleriyle başlayan özel mahkemeler uygulamasına
sıkıyönetim mahkemeleri, devlet güvenlik mahkemeleri ve günümüzde de “özel
görevli mahkemeler” adı altında devam edip, gelinmiştir. İstiklal mahkemeleri
muhalif olan yurttaşların kellesini koparmaktan, sıkıyönetim mahkemeleri ile
devlet güvenlik mahkemeleri gencecik insanların ölüm fermanlarını yazmaktan
başka hangi işe yaramışlardır? Şimdiki özel görevli mahkemeler de tekçi
zihniyete dayalı resmî devlet ideolojisine, diğer bir deyimle statükoya muhalif olan on binlerce insanı cezaevine atmaktan
başka hangi işe yaramaktadırlar? Demokrasimize katkı sunmuşlar mıdır? Yargı
bağımsızlığına mı katkı sunmuşlardır? Muhalifleri susturmaktan başka hangi işe
bu mahkemeler yaramışlardır? Bu mahkemeler için, halkın sırtından, boğazından
çekip aldığınız vergi paralarıyla oluşan bütçeden pay ayırmak bana göre
günahtır, yazıktır. Yapılacak tek şey, bu mahkemeleri derhâl kapatmaktır. Ziya
Paşa der ki: “Kadının davacı olduğu, mübaşirin de şahit olduğu mahkemenin
adaletinden kuşku duyulmaz mı?” Tam da Ziya Paşa’nın dediği gibi, özel görevli
mahkemeler, hâkimin davacı, mübaşirin şahit olduğu türden mahkemelerdir. Bu
mahkemeler var olduğu sürece toplumsal barışı sağlamamız asla ve asla mümkün
olmadığı gibi, adalet ekseninde devletin güvenilirliğini de sağlayamayız. 
Değerli milletvekilleri, bu mahkemeler üzerinden, AKP Hükûmeti,
muhalif siyasi partiler, sivil toplum örgütleri, sendikalar, aydınlar,
gazeteciler, yayıncılar, bilim adamları, üniversite gençliği üzerinde terör
estirmektedir. Demokratik yollarla susturamadığı muhalefeti bu mahkemeler
üzerinden susturmaya, baskı altında tutmaya çalışmaktadır. Yüz binlerce oy
almış, seçilmiş milletvekillerinin tutukluluklarının devamında ısrar eden, ne
yazık ki bu mahkemelerdir. Seçilmiş belediye başkanlarını, belediye meclis
üyelerini, il genel meclis üyelerini, siyasi parti üst düzey yönetici ve
üyelerini, gözünü kırpmadan topluca tutuklayan yine bu mahkemelerdir. Saçını
kesen üniversite öğrencilerini, poşu takan üniversite öğrencilerini, üniversite
profesörlerini, bilim adamlarını, yazarları, yayıncıları, gazetecileri
tutuklayan işte bu mahkemelerdir.
Değerli milletvekilleri, adaletsizliğin alabildiğince yaşandığı
bir dönemden geçiyoruz. Yargılamanın her aşamasında adaletsizlik, hukuksuzluk
diz boyudur. Öyle bir ülke hâline getirildik ki takip edilmeyen, gizlice
dinlenilmeyen, mahremiyetine kadar izlenmeyen tek kişi kalmadı. Bunun hesabını
yarın AKP nasıl verecek, işin doğrusu anlamış değilim. Toplum giderek adaletsiz
ve karanlık bir ortama doğru sürüklenmektedir. Soruşturması gizli, takibi
gizli, dinlenmesi gizli, tanığı gizli kovuşturma ve soruşturmalara uğramayan
neredeyse tek muhalif kişi bu ülkede kalmamıştır. Yargılamada taraf olan,
savunma görevi yapan, mesleklerini ifa eden avukatların topluca suçlanıp
tutuklandığı, savunma haklarının ortadan kaldırıldığı bir dönemi yaşıyoruz.
Hazırlık soruşturmaları toplu gözaltılarından dolayı çok uzun sürüyor,
iddianameler geç hazırlanıyor, davalar geç açılıyor. Pratikte ne yazık ki önce
sanık veya sanıklar bulunuyor, sonra deliller toplanıyor, insanlar mağdur
ediliyor. Cezaevlerine konan tutuklular cezaevi koşullarından dolayı âdeta
işkence görmektedirler. Cezaevleri kapasitelerinin çok üstünde tutuklu veya
hükümlerle doldurulmuştur, 6 kişilik koğuşta 18 kişi kalıyor, bu bile tek
başına işkencedir. Adana Kürkçüler Cezaevinden, Osmaniye Cezaevinden, Gaziantep
ve Pozantı cezaevlerinden yüzlerce mektup geliyor, deniliyor ki: “Bize dışarıdan
eşya alma yasağı konulmuş, 1 liraya, 1,5 liraya dışarıdan aldığımız bir diş
fırçasını, diş macununu biz burada 6 liraya alıyoruz, 4 misli, 5 misli daha
pahalısına alıyoruz.” Ben soruyorum: Bu cezaevleri kantinlerine hangi yandaşın
firması mal veriyor, kantine hangi yandaşın firmasından mal alınıyor? 
TRT 3 yayınlarının da özellikle Meclis yayınlarını verdiği için
cezaevlerinde izlenmesi yasaklanmıştır. 
Tüm bu olup bitenlere Meclis seyirci kalmamalı. Bu duruma isyan
etmeliyiz. Bu durumu düzeltecek yasal düzenlemeleri derhâl yapmalıyız. Hak ve
özgürlüklerden dem vuran Sayın Başbakan ve partisi AKP, başta örgütlenme
özgürlüğü, düşünce ve ifade özgürlüğü olmak üzere tüm özgürlüklerin rafa
kaldırıldığını görmüyorlar mı? Mevcut Terörle Mücadele Yasası’nın 7’nci maddesi
ile Türk Ceza Kanunu’nun içine serptirilmiş onlarca madde varken hak ve
özgürlüklerin olamayacağını bilmiyorlar mı? Şiddet unsurunun varlığını dahi
aramayan Terörle Mücadele Yasası’ndan muzdarip on binlerce insanın var olduğunu
görmüyor muyuz? 
Özel görevli ağır ceza mahkemelerinin Türkiye'nin de imzacıları
arasında yer aldığı Avrupa İnsan Hakları Sözleşmesi’ne aykırı olduğunu hepimiz
çok iyi biliyoruz. Avrupa Birliği uyum yasaları çerçevesinde Avrupa Birliğinin
istemi üzerine ortadan kaldırmak zorunda kaldığımız devlet güvenlik
mahkemelerinin yerine, AKP tarafından, hülleyle, özel görevli ağır ceza
mahkemelerinin ikame edildiğini de hepimiz çok iyi biliyoruz. Devlet güvenlik
mahkemeleri ile özel görevli ağır ceza mahkemeleri arasındaki tek farkın isim
değişikliği olduğunu; görev, yetki, yargılama usulleri açısından aralarında
hiçbir farkın olmadığını bilmeyen tek Allah’ın kulu var mıdır? 
AKP’nin totaliter bir rejimi savunduğu veya savunacağı
düşüncesinde değilim ancak son dönemlerde işlerlik kazandırılan yasalar,
güvenlik güçlerinin aşırı derecede öne çıkarılması, ne yazık ki, polis devleti
görüntüsü verdiği gibi “Totaliter bir rejime doğru mu gidiyoruz?” düşüncesine
katkı sunmaktadır. Bu ülke böyle bir görüntüyü hak etmiyor. Gelin, demokratik
bir Türkiye için, daha demokratik bir cumhuriyet için el ele verelim, bin
yıldır birlikte yaşadığımız, burada…
(Mikrofon otomatik cihaz tarafından kapatıldı)
BAŞKAN – Teşekkür ediyorum Sayın Bozlak.
MURAT BOZLAK (Devamla) – Bir dakika süre verirseniz…
BAŞKAN – Öyle bir usulümüz yok, lütfen Sayın Bozlak.
SIRRI SÜREYYA ÖNDER (İstanbul) – Var Sayın Başkanım, herkese
kullandırdınız. Bir dakikadan ne olur? Kesenizden ne çıkar?
BAŞKAN – Evet, sözünü kesmiştim, onun için efendim.
Lütfen Sayın Bozlak.
MURAT BOZLAK (Devamla) – Peki Sayın Başkan.
Teşekkürler Sayın Başkanım. (BDP sıralarından alkışlar)
BAŞKAN – Teşekkür ediyorum.
Barış ve Demokrasi Partisi Grubu adına Ertuğrul Kürkcü, Mersin
Milletvekili.
Buyurun Sayın Kürkcü. (BDP sıralarından alkışlar)
BDP GRUBU ADINA ERTUĞRUL KÜRKCÜ (Mersin) – Sayın Başkan, sevgili
arkadaşlar; her şeyden önce bugün 10 Aralık Dünya İnsan Hakları Günü. Bu günde,
hakları ellerinden alınan, insan hakları ihlal edilen mağdurlarla dünyanın her
yerinde dayanışma içinde olduğumuzu belirtmek isterim. Tıpkı bunun gibi, İnsan
Hakları Evrensel Beyannamesi’nin girişinin üçüncü paragrafında bütün insanlığa
tanınmış olan zulme karşı isyan hakkını dünyanın dört bir tarafında beş kıtada
kullanarak kendi kurtuluşları ve özgürlükleri için mücadele eden halkların da
yanında olduğumuzun bilinmesini isterim.
Sevgili arkadaşlar, bugün Dünya İnsan Hakları Günü’ne girerken ne
yazık ki Türkiye’deki tablo, her ne kadar Hükûmetimiz, bu Anayasa oylamasından
ve seçimlerden sonra Türkiye’nin demokrasi alanının genişlediğini söylemeye
devam etse de, işkence yasağı ihlallerinin sürdüğü, işkence yasağını ihlal
edenlerin cezasızlığının sürdüğü, özel yetkili mahkemelerinin adil yargılanma
hakkını sürekli olarak ve sistematik olarak ihlal ettiği, keyfî ve uzun
tutuklamalarla düşünenlerin, mücadele edenlerin, siyaset yapanların haklarının
baltalandığı bir yıl oldu. 
Bu yıl içerisinde cezaevlerinde toplam 384 ceza ve infaz kurumunda
124.074 tutuklu ve hükümlü var. Bu rakam tek başına hiçbir anlam ifade
etmeyebilir eğer bir kıyaslama yapmazsak. 2001’de Türkiye’de 55.209 tutuklu ve
hükümlü vardı, on yılda Türkiye’nin nüfusu sadece yüzde 4,2 artarken cezaevi
nüfusu yüzde 250 arttı yani Adalet Bakanlığı çalıştıkça suçlu üreten bir
Bakanlık hâlindedir. Adalet Bakanlığının bütçesinin artışı kadardır
Türkiye’deki tutuklu ve hükümlü sayısındaki artış. 2001’deki Adalet Bakanlığı
bütçesine nazaran 2012’de teklif edilen bütçe 2,5 kat artış göstermektedir.
Demek ki Adalet Bakanlığı bütçesini reddetmek gerekmektedir ki tutuklu ve
hükümlü sayısındaki artış dursun. Bir ülkede hem demokratik haklar ve
özgürlükler gelişmeye devam edecek hem de tutuklu ve hükümlü sayısı on yılda
2,5 kat artacak, nüfus artışına oranla tamamen orantısız bir artışla
karşılaşacağız; bu ülkede demokrasi ve özgürlüklerin geliştiğini söylemek
sadece eğer kanan birisi bulunursa kandırma olacaktır.
Bu tutuklu ve hükümlülerden 6.850’si terör tutuklu ve hükümlüsü
olarak tasnif edilmiştir. Bunlardan sadece 3.558’si KCK davası gerekçe
gösterilerek tutuklanmıştır, 15’i belediye başkanı olan 442 seçilmiş il genel
meclisi üyesi, belediye meclisi üyesi, muhtarlar ve diğer seçilmişlerle
birlikte bu 3.552 kişinin yanında gazeteci ve yazar tutukluların sayısı 70,
500’ü aşkın öğrenci de hapistedir.
11 Eylül 2001’den bu yana tüm dünyada, Associated Press ajansının
yaptığı araştırmaya göre -ki bunu yetkili hükûmetlerle görüşerek, yazışarak
elde etmiştir- 35.117 kişi terörden suçlanmıştır ve hüküm giymiştir. Bunların
12.089’u Türkiye’dedir. Türkiye’de 2005’te 273, 2009’da 6.345, 2011’de ise 6.850
kişi terörden tutuklu ve hükümlüdür.
Şimdi, gözümüzün önüne getirelim, bu Adalet Bakanlığının
çalışmaları sonucu yargıçların durmaksızın insanları siyasi kanaatlerinden
ötürü tutukladığı, cezaevlerinin kapasitesinin de buna yetmediği bir bakanlığın
bütçesinin 2,5 kat artırılmasının Türkiye'nin gelişmesi bakımından nasıl bir
önemi olduğunu hepinizin sorgulamasını istiyorum. 
Adalet Bakanlığı ya da Türkiye adaleti esasen Hâkimler ve Savcılar
Yüksek Kurulu eliyle bu fiilleri işlemektedir. Hâkimler ve Savcılar Yüksek
Kurulu aslında bu Kurul üyelerinin, bu Kurul seçimlerine katılanların açıkça
itiraf ettikleri gibi, Adalet Bakanlığı bürokrasisinin gösterdiği listeyle
oluşmuştur. Özellikle özel yetkili mahkemelere yapılan tayinler, kritik denilen
davalara yapılan tayinler doğrudan doğruya Hükûmetin kontrolündedir. 
Aslında bu tutuklamaların Hükûmetin doğrudan işe karışmasıyla
yapıldığına Başbakan hiçbir şüpheye yer bırakmayacak şekilde açık beyanlarıyla
katkıda bulunmaktadır. Şöyle demiştir Kurban Bayramı’nda: “Son KCK
operasyonlarının durmasını kimse bizden beklemesin.” Yani demek ki KCK
operasyonlarına doğrudan doğruya Başbakan nezaret etmektedir. “Biz” derken
Hükûmetini kastetmektedir. Yani tutuklama gibi, operasyon gibi doğrudan doğruya
savcılıkların yetkisinde olan bir yetkiyi Başbakan kullandığını,
kullandıklarını ve kullanmaya devam edeceklerini açıkça söylemektedir. Ve aynı
Başbakan bunları eleştirenlere şunu demektedir: “Yaptığınız açıklamalar teröre
destektir. Devletin içinde paralel bir devlet anlayışına müsaade edemeyiz.”
Bana sorarsanız sevgili arkadaşlar, evet, Türkiye'nin 2007 4 Mayısından beri
bir paralel devleti vardır. Bu paralel devlet doğrudan doğruya Adalet ve
Kalkınma Partisi ile askerî vesayetin temsilcileri arasında kurulmuştur. Yaşar
Büyükanıt ile Tayyip Erdoğan arasında Dolmabahçe’de kurulan anlaşma, mutabakat,
paktla Türkiye’de bir paralel devlet kurulmuştur. Eski devletin bütün
anahtarlarını Tayyip Erdoğan’a Yaşar Büyükanıt devretmiştir. O günden beri
Türkiye’de bir paralel devlet inşa edilmektedir. Türkiye’de geçmişte askerî
vesayetten yakınırken, askerin bütün yapı üzerindeki hâkimiyetinden
yakınılırken, şimdi polis, yargıç, Hükûmet arasında kurulan, askerin bunun
tamamlayıcı bir parçası olduğu, bütünüyle Meclis dışı bir yeni yönetim kurulmuştur.
Bakınız şu Meclise; Hükûmet, bu Meclise açıldığı günden beri
gelmemektedir. Başbakan, bir tek gün bu Meclise ayak basmamıştır. Meclis ile
Hükûmet, Meclis ile yürütme arasında hiçbir ilişki kalmamıştır. Adalet ve
Kalkınma Partisinin il başkanları, cemaat örgütleri, iş çevreleri bunlar
arasında kurulan ittifaklarla bu devlet yürütülmektedir. Bu devletin Meclisten
kaçırıldığı yepyeni paralel bir devlet ile yönetilmekteyiz; bunun aksini ispat
edemezsiniz. Aksini ispat edecek olan, bize, şu tutuklamalarla ilgili
Başbakanın beyanlarının yalan olduğunu söylemelidir. 
Ne zamandan beri yargı işleri başbakanlar tarafından
yürütülmektedir? Ne zamandan beri insanlar başbakan emirleriyle
tutuklanmaktadır? Ne zamandan beri öğrenciler, gençler, kadınlar başbakanı protesto
ettikleri için onun emirleriyle sürülmektedir?
BÜLENT TURAN (İstanbul) – Hâkim, savcı ne iş yapar bu ülkede?
ERTUĞRUL KÜRKCÜ (Devamla) – Buyurun.
BÜLENT TURAN (İstanbul) – Hâkim, savcı ne iş yapar bu ülkede?
ERTUĞRUL KÜRKCÜ (Devamla) – Evet, hâkimleri ve savcıları
Hükûmetiniz tayin ettiği nispette siz de suça ortaksınız, yargıçlar da suça
ortak. Hepiniz aynı kaptasınız!
DURDU MEHMET KASTAL (Osmaniye) – Hadi ordan!
ERTUĞRUL KÜRKCÜ (Devamla) – Hepiniz aynı kaptasınız! 
BÜLENT TURAN (İstanbul) – Siz hangi kaptasınız?
ERTUĞRUL KÜRKCÜ (Devamla) - Biz ordayız.
BAŞKAN – Sayın Kürkcü, lütfen.
ERTUĞRUL KÜRKCÜ (Devamla) – Bugün Türkiye’de, özellikle özel
yetkili ağır ceza mahkemeleri, yargının tesis edildiği, adaletin tesis edildiği
yerler olmaktan çıkartılmıştır. Bu mahkemeler, şimdiye kadar düzenledikleri
iddianameler ve verdikleri kararlarla, Türkiye’de eğer vardıysa bir gün adalet,
bu adaletin yüz karası olmuşlardır.
Daha dün, Hopa davası, Hopa’daki olayları protesto ettikleri için
olmayacak iddialarla hapse tıkılmış, aylarca hapis yatırılmış olan gençler,
artık tutunulacak dal bulunmadığı için bir anda serbest bırakıldılar. 
Bundan birkaç ay önce İstanbul’da “Devrimci Karargâh operasyonu.”
denilerek Hanefi Avcı’yı hapse atmak üzere düzenlenmiş tezgâhın yanı sıra hapse
konulmuş sosyalistler, yapılacak başka iş bulunamadığı için serbest
bırakıldılar. Bu örnekler sürüyor.
Bugün Türkiye’de aslında yargının alanı mahkemeler olmaktan
çıkmıştır. Yargı, medyada başlamakta ve medyada bitmektedir, savunma da sokakta
yapılmaktadır. Şimdi bu yeni düzen… Eğer Hükûmet bu ısrarını sürdürecek olursa
sokaktaki mücadeleyle, halkın mücadelesiyle layık olduğu yere gömülecektir.
OSMAN AŞKIN BAK (İstanbul) – Sandıktaki gibi mi?
ERTUĞRUL KÜRKCÜ (Devamla) – Layık olduğunuz yere gömeceğiz
arkadaşlar, hiç merak etmeyin.
DURDU MEHMET KASTAL (Osmaniye) – Hadi oradan, kendi işine bak sen.
ERTUĞRUL KÜRKCÜ (Devamla) – Evet, şimdi sevgili arkadaşlar…
OSMAN AŞKIN BAK (İstanbul) – Üç seçimdir gömüldünüz, üç seçimdir…
ERTUĞRUL KÜRKCÜ (Devamla) – Üç seçimdir yükselerek geliyoruz,
geleceğiz. 
DURDU MEHMET KASTAL (Osmaniye) – Nereye geleceksiniz?
ERTUĞRUL KÜRKCÜ (Devamla) – Sizin yüzde 10 barajlarınızı yıkarak
geldik, gelmeye devam edeceğiz.
DURDU MEHMET KASTAL (Osmaniye) – Çok beklersin.
ERTUĞRUL KÜRKCÜ (Devamla) – Adalet değil mi? Yüzde 10 barajıyla
adalet kuruyorsunuz. Bravo! Bravo!
BAŞKAN – Sayın milletvekilleri, lütfen…
ERTUĞRUL KÜRKCÜ (Devamla) – Şimdi, sevgili arkadaşlar, bu Adalet
Bakanlığı bütçesinin desteklenmesi demek, kanun hükmünde kararnamelerle
yönetilen bir ülkede…
HAKAN ÇAVUŞOĞLU (Bursa) – Yeni bir şey söyle.
ERTUĞRUL KÜRKCÜ (Devamla) – …Savcılar ve Hâkimler Yüksek Kurulunun
Hükûmet tarafından tayin edilmiş üyeleriyle, bunlar tarafından tayin edilmiş
özel yetkili ağır ceza mahkemeleri reis ve savcıları ile bir adaletsizlik
okyanusu içerisine sokulmamız demektir.
Buna karşı partimiz mücadele edecektir, buna karşı insanlar
mücadele edecektir. Hiç kimse, hiçbir yerde “Kanunsuz bir suç ve ceza olmaz.”
ilkesi çiğnenerek hapse atılamayacaktır, atılmaması gerekir. Eğer adalet
olacaksa bütün bunların gerçekleştiğini görmemiz gerekir.
Sevgili arkadaşlar, gerçekte ne kadar reform yaparsanız yapın, ne
kadar düzenleme yaparsanız yapın, suç ve ceza yalnız ve ancak özel mülkiyetin
olmadığı yerde ortadan kalkar. İnsanlar başkalarının mülküne, başkalarının
çalışmasına, başkalarının alın terine el koymaya yasal olarak haklı oldukları
sürece, buna haklı görüldükleri sürece, asla ve asla ne adalet ne gerçekten suç
ve cezanın ortadan kalkması söz konusu olabilir.
Bugün Türkiye’de cezaevlerine yatanlara bakınız. Bunların yüzde
99,9’unun yoksul insanlar olduğunu göreceksiniz. Bu yoksul insanlar ya hakları
için ayağa kalktıkları ya da hakları için ayağa kalkmasını bilmedikleri için
bugün cezaevlerindedirler ve onları cezaevinde tutmak için gene yoksullar
istihdam edilmektedir. Adalet piramidinin en altında binlerce cezaevi görevlisi
son derece düşük ücretlerle 4/C faslından istihdam ile açlık ve yoksullukla
yoksulları hapsetmek için mecbur kılınmaktadırlar. 
Bu ceza düzeni, bu adalet düzeni bir reformla düzelemez ama
adaletin, yargının, yasallığın evrensel kurallarının da Türkiye için geçerli
olabileceği bir dönem gelecektir. Bu dönem Adalet ve Kalkınma Partisi dönemi
olmayacaktır. Bu dönemin ufkunda daha çok adalet yoktur, bu dönemin ufkunda
daha çok adaletsizlik, daha çok baskı vardır çünkü bütün dünyayı saran büyük
kriz, kapitalizmin büyük krizi eninde sonunda Türkiye’nin kapısını çalacaktır.
Bu krizin kapıyı çalacağını bütün iktisatçılar, Adalet ve Kalkınma Partisinin
iktisatçıları da söylemektedir. Bu kriz Türkiye’nin kapısını çaldığında
devletin ve Hükûmetin, çalışanların direnişlerini, başkaldırılarını,
itirazlarını bastırmak için daha çok hapishaneye, daha çok polise, daha çok
güvenlik görevlisine ihtiyacı olacaktır. Ama dünyanın her tarafında gördüğünüz
gibi, dünyanın her tarafında göreceğimiz gibi hiçbir baskı, hiçbir zor
yoksulluğun çaresi değildir. Yoksulluğun çaresi gelirin adil bölüşümü, gelirin
adaletli bölüşümü, yoksulların kayırılması, yoksulları kayıran iktisat
politikaları, kadınları ve çocukları kayıran iktisat politikalarıyla mümkün
olabilir. O nedenle, bu politikaların olmadığı yerde istediğiniz adalet
reformunu yapın sadece ve sadece daha çok suç, daha çok ceza, daha çok özel
yetkili mahkeme, daha çok bastırma mekanizması kurarsınız. 
O nedenle ben, heyetinizin, Meclisimizin bu Adalet Bakanlığı
bütçesini reddetmesini, bu adalet anlayışını reddetmesini, Hükûmetin,
Başbakanın doğrudan doğruya elinin girdiği bütün bu özel yetkili davalar,
mahkemeler, yargılamalar sürecinin son bulması için Meclisimizin harekete
geçmesini sizlerden talep ediyorum. 
Adalet ve Kalkınma Partili arkadaşlar, size de söylüyorum,
yerinizden çok bağırıyorsunuz ama: Adalet size de lazım olabilir, olacaktır;
çok oldu, bunu biliyorsunuz. Sizin partiniz kapatılmaya kalkışıldığı zaman
yanınızda bizleri gördünüz, başkalarını değil. 
AYŞE NUR BAHÇEKAPILI (İstanbul) – Ne yaptınız?
BÜLENT TURAN (İstanbul) – Kimseye bardak atmadık, kimseye
kızmadık.
ERTUĞRUL KÜRKCÜ (Devamla) - Yanınızda şimdi el sıkıştıklarınızı
görmediniz. 
YUSUF BAŞER (Yozgat) – Geç onları, geç!
BÜLENT TURAN (İstanbul) – Ne yaptınız o zaman?
ERTUĞRUL KÜRKCÜ (Devamla) - Yanınızda onları görmediniz. Ama biz
adaleti karşılıksız savunuyoruz. Kendine Müslüman değiliz sizin gibi. 
BÜLENT TURAN (İstanbul) – Kapatma davasında ne yaptınız?
ERTUĞRUL KÜRKCÜ (Devamla) - Biz kendine Müslüman değiliz. Biz,
bütün yoksulların hakkı için, bütün ezilenlerin hakkı için mücadele etmeye
devam edeceğiz bu ezilenlerin arasında siz de olsanız. Adalet size de lazım
olacak.
(Mikrofon otomatik cihaz tarafından kapatıldı)
GÜLAY DALYAN (İstanbul) – Şehit aileleri için ne yaptınız?
BAŞKAN – Teşekkür ediyorum Sayın Kürkcü.
Barış ve Demokrasi Partisi Grubu adına üçüncü konuşmacı Sırrı
Süreyya Önder, İstanbul Milletvekili.
Buyurun Sayın Önder.
BDP GRUBU ADINA SIRRI SÜREYYA ÖNDER (İstanbul) – Sayın Başkan,
değerli üyeler; İçişleri Bakanlığı ile ilgili konuşacağım fakat bunu hem Plan
ve Bütçe Komisyonunda hem İçişleri Komisyonunda hem de değişik vesilelerle
yeterince yaptığımızı düşünüyorum. Biraz daha derde derman olması kabilinden
bugüne kadar içinde yaşadığımız bu haksız savaş, bu kardeşliğin hukukunun
kaybolması bahsine dair herkesin ama herkesin her yöntemin ama her yöntemin
kullanıldığı, bir tek bir yerin kullanılmadığı bir şey var. Bir tek Meclis bu
işlerde devreye girmedi. Savaş tezkeresi onaylamaktan başka pek bir iş gördüğü
söylenemez. Onun için, yüce Meclis bu konuda ne yapabilir? Bir şey yapabilir
miyiz, yapmalı mıyız? Bu ülkenin en mühim sorunu bir yerde dururken biz yokmuş
gibi davranabilir miyiz? Buna dair biraz hasbihâl edeceğim polemik
havasından uzak. 
Satrancın nasıl icat edildiğine dair bir Hint efsanesi vardır.
Denir ki, bir bey iki çocuğuna hükümranlığı altındaki toprakları devretmiş.
Sonra bunlar, bu iki kardeş birbirlerine düşmüşler. Birisi diğerini öldürmüş.
Kardeş katli orada ağır bir suçmuş. Baba çağırmış, hayatta kalan kardeşe yani
kardeşini öldürdüğü savlanan kardeşe ceza verecek. Onun üzerine demiş ki: “Ben
öldürmedim.” Ve bugün bildiğimiz satranç tahtasını çizerek orduları
konuşlandırmış. “Bak” demiş, “Biz böyleydik, o şu hamleyi yaptı, ardından ben
şöyle geriye çekildim. O şunları sürdü. Ben şöyle kuşattım. En sonunda öyle bir
açmaza geldi ki ‘şah mat’ dediğimiz mesele gerçekleşti.” Biraz bugün yaşanan
durum da artık kimin gerçekten kimi öldürdüğü tıpkı bu efsanedeki gibi
belirsizlikler içermektedir. 
19’uncu yüzyıl, Batı’daki, biraz tarihsel olarak bakarsak, Batılı
bütün tarihçilerin dediği gibi, imparatorluğumuzun en uzun yüzyılı olmuştur.
İkinci Viyana kuşatmasından sonra gerileyen Osmanlı bunun sebeplerini
araştırmaya koyulmuş ve -vaktimiz yok, fazlaca tarihine girmeyeyim, özetleyerek
geçeyim- biz bu savaşı ya da bu ülkeyi, bu sınırları savaş meydanlarında
kaybettik, orayı toparlarsak tekrar eski günlere döneriz düşüncesi hâkim olmuş.
Bunun üzerine hepinizin bildiği reform çabaları başlamış ama bu reform sadece
orduyu ve askerî alanı düzenlemekle sınırlı kalmış. Oysa bunun içsel, dışsal
bir sürü sebebi vardı. Bugün yaşanan da meseleye salt güvenlik konseptiyle bakmanın tarih boyunca, salt bir güvenlik
meselesiymiş gibi bakmanın bizi getirdiği yeniymiş gibi duran bir yol. Biz, bu
savaşı… Otuz yıldır yürütülen bir savaş, kaybedilmiş bir savaştır. Bunun kendi
kendimize istediğimiz kadar propagandasını yapabiliriz. Otuz yıl sürmüşse,
böyle bir devlet için bu kaybedilmiş bir savaş anlamına gelir. Şimdi yapılmakta
olan, yeniden bir güvenlik konseptine dönmek ve sanki
cepheyi tahkim edersek bu meseleyi tasfiye edermişiz yanılgısına kapılmak. Oysa, derinlerde bu meselenin sosyal, kültürel, demokratik
haklardan kaynaklanan sorunlar gibi birçok önemli başlığı var. 
Size, sayın üyeler, çok önemli bir şey anlatmak istiyorum. 1922’de
bugün Musul civarı, Kuzey Irak diye sizin andığınız coğrafyada, Derbent ve
Revanlı’da Türk Yarbay Özdemir Bey’in komutasında 80 kişilik bir milis,
İngilizleri 3 kez yenilgiye uğratmıştır, 3 kez. 80 kişilik bir Türk milisinden
bahsediyorum. O kadar İngilizler çıldırmışlardır ki savaş hukukunu bile yok
sayarak, bu kentleri 3 kere uçakla tepeden bombalamak zorunda kalmışlardır.
Peki, Yarbay Özdemir Bey, sadece bu 80 kişiyle mi bu bozgunu yaşatmıştır?
Hayır, oradaki Kürt milisler, yaklaşık 15’e yakın Kürt aşireti ve onların
milisleri Yarbay Özdemir Bey’in komutasında bu bozgunu yaşatmışlardır. 
Aynı coğrafyaya 1925’te bakıyoruz; bir Kürt isyanı var. Peki, ne
oldu da bu üç sene? Üstelik bu Kürt isyanı İngiliz iş birlikçiliğiyle itham
ediliyor bugün tarih önünde. Peki, ne oldu da bu… Bir an için İngiliz iş
birliğini de olmuş varsayarsak bile sormamız gereken soru bugüne çok ışık
tutuyor. Üç senede ne oldu İngiliz’le savaşan bu Kürt döndü bu tarafa yöneldi?
Bunun bir tek cevabı var, bugünün bütün sorunu da orada yatıyor. Bunun anlamı
kıymetli arkadaşlar, “biz” kavramının içini ne kadar geniş ya da dar tutmamızla
alakalıdır. Bizler son yüzyılımızda bu “biz” kavramının içini en dar anlamıyla
kullanarak neredeyse “ben”e indirdik, tekçil bir anlayışa. Oysa “biz” kavramı
geniş tutulduğu zaman tarihte neler yapılabildiğinin yüzlerce örneği var.
Size başka bir fotoğraftan daha bahsedeceğim. Konuşmamın sonunda
da vakit kalırsa bir fotoğraf daha anlatacağım size.
BÜLENT TURAN (İstanbul) – Kalırsa bir tane daha, keyifle
dinliyoruz.
SIRRI SÜREYYA ÖNDER (Devamla) – Olur. 
Adapazarı’nda “Birol Elmas” diye bir jandarma vardı sevgili
arkadaşlar, Hakkâri Çukurca’daki çatışmada hayatını kaybetti. Bu vesileyle,
hayatını kaybeden herkese Allah’tan rahmet diliyorum, Kürt, Türk, gerilla,
asker, polis, imam, kim olursa. “Biz” kavramının içini geniş tutmak biraz böyle
düşünmekten geçer.
Bu Birol Elmas öldüğünde ortaya çıktı ki bunun evinin, bu Jandarma
Çavuşumuzun evinin elektriği borcundan dolayı kesik. Annesi engelli bir çocukla
beraber, kocasını çoktan yitirmiş, hayata tutunmaya çalışıyor. Ana borcu bin
liradan az, icraya verilmiş, 2.200 lira olmuş. “SEDAŞ” denilen özelleştirme
belasıyla, sermayeye peşkeş çekilen dağıtım şirketlerinin, ne yaptığı belirsiz,
ne ürettikleri belirsiz, ekonomiye ne kattıkları belirsiz. (AK PARTİ
sıralarından “cık, cık, cık” sesleri)
“Cık”lamayın, böyledir. Üretim yapılmayan bir alana siz bu halkın
kaynaklarını peşkeş çekemezsiniz. Sattığınız, çocuklarınızın geleceğidir.
Neoliberal vahşi kapitalist sistem böyle bir şeydir. İnsanlığı alır. Ne oldu
müminin celadetine? Siz vaktinde bunlara çok itiraz ederdiniz, şimdi neredeyse
imanın şartı sayacaksınız. (BDP sıralarından alkışlar) Onun için, tekrar Birol
Elmas kardeşimize dönelim. Yok, ben bir ajitasyon
yapma derdinde değilim. Eğer kalbinizi açarsanız, önemli şeyler söylediğimi
düşünüyorum.
Bu borç, ölüm haberi geldiğinde -şehitlik meselesine nasıl
baktığımı bildiğiniz için o kavramı kullanmıyorum- kim tarafından ödeniyor
biliyor musunuz? SEDAŞ çalışanları tarafından. Sizin çoluk çocuğumuzun
kaynaklarını verip özelleştirdiğiniz, trilyonlarca, bir şey katmadan aldığı
gelirle satın alma bedelini ödeyen firma, şu fukara çocuğun ödeyemediği
-hayatını da bu vatan uğruna vermiş- “Bu 2.200 liranın da üstünü çizelim.”
dememiş. Siz sosyal yardım meselesini, efendi, sosyal yardım meselesini inayete
bağladınız. Bu hamiyet değildir. Hamiyet, bunu yasal güvence ve çerçeveye
bağlamaktır. Yani “Geliri şu kadar liranın altında olan herkes, insani şu kadar
elektrik tüketimini ücretsiz olarak yapar, şu kadar suyu ücretsiz olarak
kullanır…” Bunun adına “sosyalizm” diyorlar. İnsanlığın
bugüne kadar kurduğu en güzel düşlerden birisi.
BEDRETTİN YILDIRIM (Bursa) – Sosyalizm mi?
SIRRI SÜREYYA ÖNDER (Devamla) – Sosyalizm ya! (AK PARTİ
sıralarından “Çöktü” sesleri)
MÜSİAD’dan gelince bunu kavramak mümkün değil tabii ki! (CHP
sıralarından alkışlar)
Şimdi, bu askerimizin parasını…
Bana laf atarken dikkatli olun. Bakın, ben çok seviyeli bir üslup
tutturmaya gayret ediyorum, raydan çıkartmayın, şu bardağı da şuradan
atmayayım. (Gülüşmeler)
MAHİR ÜNAL (Kahramanmaraş) – Ne güzel söyledin ya!
SIRRI SÜREYYA ÖNDER (Devamla) – E, siz de gruba biraz bence
telkinde bulunun.
AKİF ÇAĞATAY KILIÇ (Samsun) - Siz bunu yapmazsınız.
MİHRİMAH BELMA SATIR (İstanbul) – Espri yapılacak konu değil.
SIRRI SÜREYYA ÖNDER (Devamla) – Evet, evet, espri... Espri yok
zaten ortada, kendinizi bilseniz oturup ağlarsınız. (CHP sıralarından
gülüşmeler)
BAŞKAN – Sayın Önder, lütfen, Genel Kurula hitap edin. Karşılıklı
konuşmayın lütfen.
SIRRI SÜREYYA ÖNDER (Devamla) – Bu SEDAŞ’ın gariban işçileri bu
askerin elektrik borcunu kapatıp ondan sonra gelen taziyeleri kabul etmek
zorunda kalmışlar. Bu fotoğraf bu ülkedeki savaşı en iyi anlatan fotoğraftır
arkadaşlar. Yoksul çocuklarını bilmedikleri, sebebi olmadıkları, dahillerinin
olmadığı, istense, yeterli gayret sarf edilse şu Meclis “Ben Meclisim yahu
ülkemde bu kadar kan gölü, bir inisiyatif de ben
koyayım.” dese, “Şurada 3 genel başkandan ibaret değil, ben de şahsi bir adamım
buradaki en mütevazı vekilin arkasında 40-50 bin seçmenin oyu var, işte geldik
gidiyoruz bir devreye girelim, Allah için, insanlık için bir feraset, bir akıl,
ortak akıl devreye sokalım.” diye düşünseydi ölmeyecek olan gençlerden birinin
küçük bir hikâyesi.
Şimdi, devlet ne yaptı? Devlet yeni bir güvenlik konseptine itibar etti, mimarları da aramızda. Bu da
Türkiye’deki sağcılığın geleneksel hastalığı olan enstrümantalizm ile malûl bir
anlayış yani eldeki belgeye, bilgiye, istihbarata lüzumundan ve gereğinden
fazla önem atfetmek. Kim kiminle konuşuyor biliyoruz. O, öyleyse tamam, biz bu
meseleyi çözeriz. Kim, kime, neyi demiş farkındayız. Peki, mesela merak
ediyorum hiç şunu düşünüyor musunuz: Bu AK PARTİ İktidarı yüzde 50’yi nasıl
aldı? Yüzde 50 bu iktidara nasıl sağlandı? Bu güvenlik enstrümanı
yani bunun üzerine bina edilen politika birazcık şöyle gelişti: Milliyetçi
Hareket Partisine büyük bir operasyon yapıldı, Cumhuriyet Halk Partisine de
hakeza. Cumhuriyet Halk Partisinin başına gelen Genel Başkanının aidiyeti
geleneksel muhafazakâr kitleye öyle bir sunuldu ki “Bakın, aman Allah korusun,
Aleviler geliyor.” diye. Diğer partinin elinden milliyetçilik silahı olduğu
gibi alındı. Bu böyle olunca, çok basit bir matematik
denklem. Gelip BDP’ye oy verecek hâlleri de olmadığı için, bu seçmen AK
PARTİ’de ağırlıklı olarak toplandı. 
Bunu yapan AK PARTİ değil arkadaşlar, bunu yapan dünyanın kaderine
hükmeden daha büyük güçler. Belki AK PARTİ’nin haberi bile yoktur. Şimdi, bu
yüzde 50… (AK PARTİ sıralarından gürültüler) Dinlerseniz, anlayacaksınız.
Bugüne kadar dünyanın patronu İran, Lübnan, Suriye “versus” İsrail denkleminin
yani bu tahterevallinin artık dünyaya nizâmât vermeye muktedir olmadığını
gördü. Siz, bu denklem üzerine keşke biraz kafa yormuş olsaydınız. Bunlara
dediler ki: Siz birer adım geri çekileceksiniz, Sayın Recep Tayyip Erdoğan ve
Davutoğlu, Sayın Davutoğlu ikilisi de birer adım öne çıkacak. 
Orta Doğu’da 300 milyon kredi kartı kullanmayan insan var,
alışveriş merkezlerine gitmeyen insan var ve dünyadaki fonlar artık dağlar
gibi, bunu satacak yer lazım. Bunu satmanın en etkili yolu
insanları tüketici yapmak. Burada da böyle bir potansiyel var. Onun
için, yeni dünya, yeni dünya konsepti, artık bunlarla
savaşmaktan çok bunları sistemin içine çekme telaşında. Bunun için de siz,
Allah bilir, bizim Afgan ordusunda bağbanlık yaptığımızı da düşünüyorsunuzdur.
Onun için, bunları Türk askerini… Amerikalının dediği gibi “Sizin tek ihraç
malınız var, ordunuzdur.” dedi. Türk askerini, Orta Doğu’daki emperyalist
çıkarların bir enstrümanı olarak, bir boynuzu olarak
kullanma projesidir bu. AK PARTİ bunun farkında bile değildir belki. Ama resme
biraz daha geri çekilip baktığımızda olan biten bundan ibarettir, yoksa bu
tutarsızlıkları açıklamanın başkaca bir yolu yoktur. 
Şimdi, peki, niye bu güçler Kürtleri kurban ettiler? Sizin bilip
bilmeden tekrarladığınız bir söz var: “Paralel devlet kurmak istiyorlar. KCK
dediğiniz proje, bir paralel devlet projesidir.” Bunu duyunca da neuzübillah,
sanki böyle bir ateşe basmış gibi… Aslında doğru söylüyorlar, yani bu teşhis
yanlış değil. “Paralel bir sistem” desek tam yerine oturacak fakat bu sistem… 
Bakın, Kürtlerden federasyonu isteyen Kürdü devlet töreniyle
karşılayıp Türk Bayrağı’nın önünde Kur'an-ı Kerim hediye etti bu devlet, çok
önemlidir. Onu Diyarbakır’da karşılamaya bir KCK operasyonunda tutuklananların
yarısı kadar adam gitmedi. 
Şimdi, o arkadaşımız federasyonu savunuyordu, bağımsızlığı
savunanlar var. Devlet bunlara hiçbir şey demiyor. “Biz bu toprağın içinde
kalacağız.” diyen yapılanmaya “Kaderimiz bir.” diyen yapılanmaya çok öfkeli,
niye? Sistemi reddediyor da ondan. Egemenler sistemin reddedilmesine tahammül
edemezler, aha bu 300 milyonun kredi kartı müşterisi yapılması gibi bir zaruret
vardır. 
Cumhuriyet dediğimiz rejim arkadaşlar, bundan yaklaşık yüz yıl
önce kendi zorunluluklarımıza yarattığımız imkânın adıdır. Siz bu zorunluluğu
-bu toprakların hastalığıdır- bir iman hâline getirdiniz. Onun için, sadece
yetiştirilme tarzı, eğitimi düşman ve dost, suçlu ve devlet konseptine
göre konuşlanmış olan ordu ve polisle bu işi çözeceğinizi zannettiniz. Oysa
-vakit oldukça konuşacağız- kökeninde böyle çok büyük bir mesele var. Büyüklüğü
büyük ama bu iradenin üstünde değil, bu iradeden daha fazla değil. Bir kez
gönlümüzü yatırsak, “Ya, biz ne yapabiliriz bu konuda?” desek, Meclis olarak inisiyatif alsak... Bir tek biz inisiyatif
almadık. Aldıysa bu Meclis ve ben bilmiyorsam, birisi söylesin. Bu Meclis inisiyatif alırsa, yaylacı vekiller de buna dâhil olursa...
Adnan Ağabey sana bir kere sataştım, hakkını kullanamadın, onun için sataşmam
artık. Bir kez gönlümüzü buna yatırırsak bu sorunun bir haftalık ömrü vardır. 
“Peki, niye bu meseleye, bu kadar bigâne kalınıyor?”un cevabı
bizim tıpkı dünkü şike oylamasında olduğu gibi, kendi benliğimizi, vicdanımızı,
kendi siyasi aklımızı seferber etme ihtiyacı hissetmememizden kaynaklanıyor.
Bakın, ne polise değindim ne askere değindim, hiç kimseye bir şey
söylemedim. Bir tarihî konsept ortaya koymaya çalıştım
sürenin elverdiğince.
Sözlerimi bitirirken bu işi güvenlikçilerin elinden alalım, Meclis
olarak biz bu işe müdahil olalım diyorum. 
BAŞKAN – Teşekkür ediyorum Sayın Önder.
(Mikrofon otomatik cihaz tarafından kapatıldı) 
SIRRI SÜREYYA ÖNDER (Devamla) – Ben de size teşekkür ederim Sayın
Başkan. 
Hepinizi saygıyla selamlıyorum. (BDP sıralarından alkışlar) 
BAŞKAN – AK PARTİ Grubu adına birinci konuşmacı Mehmet Doğan
Kubat, İstanbul Milletvekili. 
Süre beş dakikadır tüm konuşmacılar için.
Buyurun. (AK PARTİ sıralarından alkışlar) 
AK PARTİ GRUBU ADINA MEHMET DOĞAN KUBAT (İstanbul) – Biz içmek
için kullanıyoruz. 
Sayın Başkanım, çok değerli milletvekilleri; 2012 yılı mali yılı
bütçe tasarısı görüşmelerinin dördüncü turunda Adalet Bakanlığı bütçesi üzerine
grubum adına söz almış bulunuyorum. Hepinizi saygıyla selamlıyorum.
Değerli milletvekilleri, kamu hizmeti olan adalet hizmetlerinin
aksamadan ve gecikmeden işlemesi niteliğinin bir gereğidir zira geciken adalet,
adalet değildir. Adalet hizmetlerinin etkili, verimli ve hızlı işlemediğinde
görünürde şeklen bir adalet olsa da gerçekte, aslında bir adaletsizlik söz konusudur.
Adalet ve yargı hizmetlerinin etkin ve verimli biçimde
yürütülebilmesi için yargının bağımsızlık, tarafsızlık ve şeffaflığının tam
olarak temini, mevzuat altyapısının güncelliğinin sağlanması, mahkemeler
teşkilatının etkin biçimde oluşturulması, hâkim ve savcılarla yargı personeli
altyapısının nitelik ve nicelik yönünden geliştirilmesi, bilgi teknolojilerinin
tam olarak kullanılması, yargının mali kaynaklarının güçlendirilmesi, dava
yığılmasının önlenmesi, uluslararası adli yardımlaşma sisteminin güçlendirilmesi,
adli yardım sisteminin oluşturulması, sanık ve mağdur haklarının korunması,
insancıl bir infaz sisteminin kurulması, icra ve iflas sisteminin etkinliğinin
sağlanması, alternatif uyuşmazlık çözüm yöntemlerinin geliştirilmesi, hukuk
eğitiminin güçlendirilmesi, avukatların yargısal iş ve işlemlere etkin
katılımının da sağlanması gerekmektedir. 
Bu hedeflere yönelik olarak geçmişte, İktidarımız döneminde
-2001’de de gerçi yapılan anayasa değişikliği de buna katkı sağlamıştır- önemli
yasal ve anayasal değişiklikler yapılmıştır ve şu an Adalet Bakanlığının 2009
yılında bütün yargı üst düzey kuruluşlarıyla, barolarla, üniversitelerle ve
bütün ilgili kurumlarla istişareler ve tartışmalar sonucu hazırladığı Yargı
Reformu Stratejisi ile 2010-2014 yıllarını kapsayan stratejik planda bu
konularda, bu alanlardaki eksikliklerin de önümüzdeki kısa süre içerisinde
tamamlanması hedeflenmiştir.
Değerli milletvekilleri, Avrupa İnsan Hakları Sözleşmesi'nin
başlangıcında insan hakları ile temel özgürlüklerinin korunması ve
geliştirilmesinin dünyada barış ve adaletin temelini oluşturduğu, bu hak ve
özgürlüklerin sağlanıp korunabilmesinin ise her şeyden önce gerçek demokratik
bir siyasal rejimin varlığı, öte yandan insan hakları konusunda üyelerin ortak
bir anlayış ve ortaklığa saygı esasına bağlı olduğu belirtilmiştir. Bu anlayış, esasen bizim kültürümüzde “Adalet mülkün temelidir.”
anlayışının da bir ifadesidir aslında yani adalet, devlet ve toplum düzeninin
temelidir, hukuk devletinin özüdür. Yasa koyucunun temel görevi de adaleti
gözeten hukuku oluşturmaktır. 
Alman hukukçu G. Radbruch “Hukuk adalete hizmetle yükümlü bir
düzen ve düzenlemeden başka bir şey olarak asla tanımlanamaz.” demektedir.
Nitekim Anayasa Mahkemesi de hukuk devletinin tanımında, hukuk devletinin bir
unsuru olarak her alanda adaletli bir hukuk düzeni kurup, bunu geliştirerek
sürdüren devlet olarak tanımlamıştır. 
Değerli milletvekilleri, hukuk devletinin öncelikle eşitlik ve
adaleti esas alan bir yapılanmayı öngördüğü kuşkusuzdur. Yasa koyucu hukuk
devletinin bu niteliklerini yaşama geçirmekle yükümlüdür. Bu bağlamda, hukuk
devletinde yasa koyucu yalnız yasaların Anayasa’ya değil, evrensel hukuk
ilkelerine uygun olmasını da sağlamakla yükümlüdür. Temel hak ve özgürlüklerin
anayasal güvencelere bağlanmasının yanı sıra bunların etkin ve amacına uygun
olarak kullanılmasını sağlayacak olanakların geliştirilmesi de hukuk devletinin
bir gereğidir. 
Nitekim ülkemizde Kopenhag Siyasi Kriterleri çerçevesinde
demokrasi, hukukun üstünlüğü ve insan hakları alanında son yıllarda çok önemli
reformlar yapılmıştır. En son 2010 12 Eylül referandumuyla, Anayasa’da pozitif
ayrımcılıktan çocuk haklarına, sendikal özgürlüklerin genişletilmesinden Kamu
Denetçiliği Kurumunun kurulmasına, askerî yargının görev alanının daraltılmasına,
Anayasa Mahkemesine bireysel başvuruya, YAŞ ve HSYK kararlarına yargı yolunun
açılması, HSYK ve Anayasa Mahkemesinin yapılarının değiştirilmesi, daha
demokratik usuller oluşturulmasına yönelik adımlar atılmıştır. 
Adalet, hak ve hukuku gözeterek insancıl duyguları rahatlatan
soyut ve evrensel bir kavramdır. Hakların çiğnenmemesi, haklıya hakkının
teslimini gerekli kılar. Adaleti sağlamakla görevli bilinen yargı gücünün
bağımsızlığı da bu anlamda önemlidir. Yapılan reformlarla yargının bağımsızlığı
noktasında çok ciddi garantiler getirilmiştir, yargı bağımsızlığı adil
yargılanmanın temel unsuru olarak anayasal düzeyde garanti altına alınmıştır.
Sürem yetmediği için hepinizi saygıyla selamlıyor, bütçenin
hayırlı olmasını diliyorum. (AK PARTİ sıralarından alkışlar)
BAŞKAN – Teşekkür ediyorum Sayın Kubat. 
AK PARTİ Grubu adına Ramazan Can, Kırıkkale Milletvekili. 
Buyurun Sayın Can. (AK PARTİ sıralarından alkışlar)
AK PARTİ GRUBU ADINA RAMAZAN CAN (Kırıkkale) – Sayın Başkan, sayın
milletvekilleri; hepinizi saygıyla selamlıyorum. Adalet Bakanlığı bütçesi
üzerine söz almış bulunuyorum. 
3 Kasım 2002 öncesinde her şeyi geriden izleyen, kendisinin üretip
devletleştirdiği yazılı hukuka göre milletiyle mahkemelerinde sürtüşen, millete
güvenmeyen, hep içe doğru patlayan, yayılan, genişleyen, hastalık irisi hantal
bir devlet vardı. Artık dünya dünkü dünya, Türkiye ise dünkü Türkiye değildir.
Dünya küçülürken büyüyen yepyeni bir Türkiye vardır. Artık demokrasiyi, hukukun
üstünlüğünü, adaleti arzulayan bir millet var ve bu talebe cevap veren güçlü
bir AK PARTİ Hükûmeti var. 
Sayın Başkan, sayın milletvekilleri; yıl 1936, İktisat Vekili
Celal Bayar bütçe konuşmasında diyor ki: “Hükûmet binaları perişan, adliye
binaları perişan, ben burada çalışanların muhakemesini kaybedeceklerinden
korkuyorum.” Altmış dört yıl sonra, Yargıtay Başkanı 2000 yılında yaptığı
konuşmada, kendisine gelen bir mektuba atfen diyor ki: “Bir hâkim mektubunda
‘Ben bir yıl önce çürük raporu verilen adliye binasında duruşma yapıyorum,
tavandan yağmurlar yağıyor ve kovalar duruyor -böyle bir ortamda duruşma
yapıyor- ancak bu adliyede görev yapmaktan bile… Mesleğimi çok seviyorum.’
diyor.” Bugün ise, 145 modern adliye binası tamamlanmış, cumhuriyet tarihinde
yapılanların 5 misli adliye binası yapılmış, toplam kapalı alan…
ENGİN ALTAY (Sinop) – Çüş!
RAMAZAN CAN (Devamla) - Sayın Başkanım “çüş” diye bir hitap geldi.
ENGİN ALTAY (Sinop) – Cumhuriyet tarihiyle uğraşılmaz bu Mecliste.
(AK PARTİ sıralarından gürültüler) 
BAŞKAN – Hangi sayın milletvekili söylediyse lütfen gelsin burada
özür dilesin. Lütfen… 
Hiç yakışıyor mu şu Meclisin mehabetine! 
Aynı açık yüreklilikle ortaya çıksın “Ben söyledim.” desin ve özür
dilesin.
AYŞE NUR BAHÇEKAPILI (İstanbul) – Bu kürsüde konuşana “çüş”
denmez. 
BAŞKAN – Lütfen… (AK PARTİ sıralarından “Sayın Başkan, ceza
verin.” sesleri)
Sayın Can, lütfen oturur musunuz. 
Sayın milletvekili…
Hangi milletvekiliyse açık yüreklilikle çıksın ortaya ve özür
dilesin. 
ENGİN ALTAY (Sinop) – Benim, ben.
BAŞKAN – Buyurun. 
ENGİN ALTAY (Sinop) – Geliyorum. 
AYŞE NUR BAHÇEKAPILI (İstanbul) – Özür dile. 
BAŞKAN – Lütfen ama… 
IV.- AÇIKLAMALAR (Devam)
4.- Sinop Milletvekili
Engin Altay’ın, Kırıkkale Milletvekili Ramazan Can’a konuşması sırasında attığı
laf nedeniyle kastını aştığına ve sözünü geri aldığına ilişkin açıklaması
ENGİN ALTAY (Sinop) – Sayın Başkan, sayın milletvekilleri;
Parlamento… 
BÜLENT TURAN (İstanbul) – Yuh be!
ENGİN ALTAY (Devamla) – Kim o “Yuh” diyen?
BAŞKAN – Hayret bir şey! Hayret bir şey!
ENGİN ALTAY (Devamla) – Parlamento, cumhuriyet tarihiyle hiç bu
dönemki kadar uğraşmadı. 
YILMAZ TUNÇ (Bartın) – Ne alakası var?
ENGİN ALTAY (Devamla) - Sizin bu cumhuriyet tarihiyle, sizin bu
cumhuriyet tarihiyle derdiniz nedir bilmiyorum. 
İLYAS ŞEKER (Kocaeli) – Özür dile!
ENGİN ALTAY (Devamla) – Otur, konuşma sen!
İLYAS ŞEKER (Kocaeli) – Özür dile!
ENGİN ALTAY (Devamla) - Bir milletvekilinin, bir milletvekilinin… 
BAŞKAN – Bir saniye sayın milletvekilleri, dinleyeceğim özrünü.
Bir saniye… 
Buyurun.
ENGİN ALTAY (Devamla) – Bir milletvekilinin bu kürsüye gelip
“Cumhuriyet tarihinde yapılanların 5 katı kadar adliye binası yaptık.” ifadesi
benim garipsediğim bir ifadedir. 
YILMAZ TUNÇ (Bartın) – Doğru. 
BAŞKAN – Bir saniye… 
İLYAS ŞEKER (Kocaeli) – Doğru… Niye dokunuyor?
ENGİN ALTAY (Devamla) – Doğru da değildir. Sarf ettiğim kelime
kastı aşmış olabilir…
BAŞKAN – Lütfen özür dileyin Sayın Altay. 
ENGİN ALTAY (Devamla) – …ama bir AKP milletvekilinin her vesileyle
bu kürsüye gelip cumhuriyet tarihiyle uğraşmalarını da kınıyorum. (CHP sıralarından
alkışlar, AK PARTİ sıralarından gürültüler)
BAŞKAN – Lütfen Sayın Altay, lütfen… 
AKİF ÇAĞATAY KILIÇ (Samsun) – Böyle bir şey olmaz efendim! Özür
dilesin!
BAŞKAN – Sayın İnce, Sayın İnce, lütfen… Özür dileyecek Sayın
Altay. 
ENGİN ALTAY (Sinop) – Başkanım, kastı aştığımı söyledim ya!
MAHİR ÜNAL (Kahramanmaraş) – Sayın Başkan, lütfen milletvekili
özür dilesin. 
AYŞE NUR BAHÇEKAPILI (İstanbul) – Sayın Başkan, özür dilesin!
ENGİN ALTAY (Sinop) – Kastı aştığımı söyledim. Daha ne
söyleyeceğim?
BAŞKAN - Hayır,
kullandığınız kelimeden dolayı özür dileyeceksiniz Sayın Altay. Lütfen ama… 
İLYAS ŞEKER (Kocaeli) – Özür dile!
MUHARREM İNCE (Yalova) – Sayın Başkan, bana bir söz verir misiniz?
BAŞKAN – Lütfen… Özür dileyeceksiniz Sayın Altay, lütfen.
Buyurun. 
ENGİN ALTAY (Sinop) – Tekrar altını çiziyorum: Bu kürsüde
cumhuriyet tarihiyle uğraşılmasına tahammül edemiyorum. 
BAŞKAN – Sayın Altay, o ayrı bir konu. 
ENGİN ALTAY (Devamla) – Tahammül edemiyorum kardeşim. 
Söylediğim kelime kastı aşmıştır; geri alıyorum. 
İLYAS ŞEKER (Kocaeli) – Böyle terbiyesizlik olur mu? Özür dile!
ENGİN ALTAY (Sinop) – Sana mı soracağım be! 
MUHARREM İNCE (Yalova) – Sayın Başkan…
BAŞKAN – Bir saniye... 
ENGİN ALTAY (Sinop) – Uğraşmayın bu cumhuriyet tarihiyle daha
fazla.
BAŞKAN - Buyurun Sayın İnce, yerinizden lütfen. 
MUHARREM İNCE (Yalova) – Kürsüden…
BAŞKAN – Hayır, oradan, kürsüden yer verecek bir konu yok sizinle
ilgili. Yerinizden söz veriyorum; oturun lütfen. 
MUHARREM İNCE (Yalova) – Teşekkür ederim. 
Sayın Başkan… (AK PARTİ sıralarından gürültüler)
MAHMUT TANAL (İstanbul) – Başkanım, özür dilesin. “Sahte
cumhuriyetçiler” diyemez. Arkadaşımıza “sahte cumhuriyetçi” diyemez. Lütfen
aynı tavrı göstermenizi istirham ediyorum. 
MUHARREM İNCE (Yalova) – Sayın Başkan, konuşamıyorum. Süremi
yeniden başlatın. 
BAŞKAN – Anlaşılıyor, buyurun. 
Sayın milletvekilleri, lütfen…
MAHMUT TANAL (İstanbul) – Lütfen Başkanım bu olaya müdahale edin.
Olacak şey değil bu!
BAŞKAN – Söylediğini anlamadım Sayın Tanal.
MAHMUT TANAL (İstanbul) – Efendim, lütfen… Bu olacak iş değil. 
BAŞKAN - Tutanakları getirtip, aynı şeyi yaptıysa özür
dilettiririm.
Buyurun Sayın İnce.
MUHARREM İNCE (Yalova) – Değerli arkadaşlarım… (AK
PARTİ ve CHP sıralarından gürültüler) Bir dakika oturur musunuz. Cumhuriyet
Halk Partili milletvekilleri, Refik Bey, Refik Bey… (AK PARTİ ve CHP
sıralarından gürültüler)
BAŞKAN – Sayın milletvekilleri, birleşime beş dakika ara
veriyorum.
Kapanma Saati: 21.06

ALTINCI OTURUM
Açılma Saati: 21.12
BAŞKAN: Başkan Vekili Sadık
YAKUT
KÂTİP ÜYELER: Mine LÖK
BEYAZ (Diyarbakır), Mustafa HAMARAT (Ordu)
BAŞKAN – Sayın milletvekilleri, Türkiye Büyük Millet Meclisinin
33’üncü Birleşiminin Altıncı Oturumunu açıyorum. 
2012 Yılı Merkezî Yönetim Bütçe Kanunu Tasarısı ile 2010 Yılı
Merkezî Yönetim Kesin Hesap Kanunu Tasarısı’nın görüşmelerine devam ediyoruz.
Komisyon ve Hükûmet yerinde.
Şimdi dördüncü tur görüşmelerine devam edeceğiz ancak Sayın
İnce’nin bir söz talebi vardı.
Buyurun Sayın İnce.
IV.- AÇIKLAMALAR (Devam)
5.- Yalova Milletvekili
Muharrem İnce’nin, konuşan hatiplerin “cumhuriyet dönemiyle hesaplaşma derdine”
girmemeleri ve 2012 bütçesini tartışmaları gerektiğine ilişkin açıklaması
MUHARREM İNCE (Yalova) – Teşekkür ederim Sayın Başkan.
Sayın milletvekilleri, biz burada 2012 bütçesini görüşüyoruz,
cumhuriyet tarihi bütçesini görüşmüyoruz. Cumhuriyet tarihi ile sadece asker
kaçaklarının torunlarının hesabı olabilir, başka kimin hesabı olabilir? 1923
bütçesinde devletin 10 lira parası varsa Osmanlıdan kalan borç 70 liradır,
bütçenin 7 katıdır. Bu insanlar yokluklarla Sümerbank’ı, Etibank’ı yapmışlar,
demir yollarını kurmuşlar, modern bir cumhuriyet yaratmışlar. Onlara dua
edelim, şükredelim, teşekkür edelim. Biz şimdi 2012 bütçesini tartışalım. İkide
birde her kürsüye çıkan cumhuriyet dönemiyle hesaplaşma derdine girerse
insanlar ağır tahrik altına girer ve bazen de şık olmayan sözler ağzından
kaçabilir. Bundan vazgeçelim ve biz 2012 bütçesini tartışalım diyorum.
Teşekkür ediyorum.
BAŞKAN – Yalnız, lütfen sözle ilgili de iki kelime edin Sayın
İnce. Yani burada söylenecek söz değil. Lütfen, arkadaşınız Sayın Milletvekili
özür dilemedi hiç olmazsa siz dileyin. Bu büyüklüktür, bu erdemdir. 
HURŞİT GÜNEŞ (Kocaeli) – Sözünü geri aldı.
MAHMUT TANAL (İstanbul) – Sayın Başkan, sözünü geri aldı.
BAŞKAN – Bir saniye sayın milletvekilleri… 
Lütfen Sayın Tanal, oturunuz yerinize. Grup Başkan Vekiliniz
konuşuyor. 
MUHARREM İNCE (Yalova) – Teşekkür ederim.
Sayın Arkadaşım, Değerli Milletvekilimiz sözünü geri aldığını
söyledi. Dolayısıyla, ben cumhuriyet dönemi…
BAŞKAN – Sayın İnce, anlaşıldı. 
Teşekkür ediyorum.
MUHARREM İNCE (Yalova) – Bir dakika, bir dakika… Bir dakika Sayın
Başkanım, bir dakika…
Arkadaşım çıksın “Ben cumhuriyet tarihine yanlış bir şey
söylediysem özür dilerim.” desin, hemen ben de çıkayım Engin Altay adına özür
dileyeyim; söz.
AYŞE NUR BAHÇEKAPILI (İstanbul) – Hayır efendim, hayır.
MAHİR ÜNAL (Kahramanmaraş) – Sayın Başkan…
BAŞKAN – Buyurun Sayın Ünal.
6.- Kahramanmaraş
Milletvekili Mahir Ünal’ın, cumhuriyetle bir sorunu olmadıklarına ilişkin
açıklaması
MAHİR ÜNAL (Kahramanmaraş) – Sayın Başkan, değerli
milletvekilleri; cumhuriyet tarihi hiç kimsenin tekelinde değildir. Hepimiz
cumhuriyetin çocuklarıyız. (AK PARTİ sıralarından alkışlar) Ve bir siyasi
parti, cumhuriyeti tekeline alamaz ve maalesef, 2011 seçim beyannamesinde
Cumhuriyet Halk Partisinin “Biz cumhuriyeti kurduk ve egemenliği millete
verdik.” ifadesi şunu açık bir şekilde ortaya koyuyor. Arkadaşlar, şundan
vazgeçin: Biz, hepimiz cumhuriyetin çocuklarıyız. Bizim, cumhuriyetle bir
sorunumuz yok ama maalesef cumhuriyetin Cumhuriyet Halk Partisi diye bir sorunu
var ve artık bunu buradan çıkmak zorundayız. 
Biz burada konuşurken bir kıyas yapıyoruz, diyoruz ki; şu, şu, şu
tarihlerde şu kadar şu olmuştur, bizim dönemimizde de bu olmuştur. Bizim ne
Osmanlı’yla ne cumhuriyetle ne dünle ne bugünle hiçbir sorunumuz yok ve bu
Mecliste de böyle ifadeler bugüne kadar kullanılmamıştır, zeka
eseri olan hicivler belki olmuştur. (AK PARTİ sıralarından alkışlar)
BAŞKAN – Teşekkür ediyorum Sayın Ünal.
II.- KANUN TASARI VE
TEKLİFLERİ İLE KOMİSYONLARDAN 
GELEN DİĞER İŞLER (Devam)
A)
Kanun Tasarı ve Teklifleri (Devam)
1.- 2012 Yılı Merkezî
Yönetim Bütçe Kanunu Tasarısı ile Plan ve Bütçe Komisyonu Raporu (1/470) (S.
Sayısı: 87) (Devam)
2.- 2010 Yılı Merkezî
Yönetim Kesin Hesap Kanunu Tasarısı ile Merkezî Yönetim Bütçesi Kapsamındaki
İdare ve Kurumların 2010 Bütçe Yılı Kesin Hesap Tasarısına Ait Genel Uygunluk
Bildi-rimi ve Eki Raporların
Sunulduğuna Dair Sayıştay Başkanlığı Tezkeresi ile Plan ve Bütçe Komisyonu Raporu (1/278, 3/538) (S. Sayısı: 88) (Devam)
İ) ADALET BAKANLIĞI (Devam)
1.- Adalet Bakanlığı 2012
Yılı Merkezî Yönetim Bütçesi
2.- Adalet Bakanlığı 2010
Yılı Merkezî Yönetim Kesin Hesabı
J) CEZA VE İNFAZ KURUMLARI
İLE TUTUKEVLERİ İŞ YURTLARI KURUMU (Devam)
1.- Ceza ve İnfaz Kurumları
ile Tutukevleri İş Yurtları Kurumu 2012 Yılı Merkezî Yönetim Bütçesi 
2.- Ceza ve İnfaz Kurumları
ile Tutukevleri İş Yurtları Kurumu 2010 Yılı Merkezî Yönetim Kesin Hesabı
K) TÜRKİYE ADALET AKADEMİSİ
BAŞKANLIĞI (Devam)
1.- Türkiye Adalet
Akademisi Başkanlığı 2012 Yılı Merkezî Yönetim Bütçesi
2.- Türkiye Adalet
Akademisi Başkanlığı
2010 Yılı Merkezî Yönetim Kesin Hesabı
L) HÂKİMLER VE SAVCILAR
YÜKSEK KURULU (Devam)
1.- Hâkimler ve Savcılar
Yüksek Kurulu 2012 Yılı Merkezî Yönetim Bütçesi
M) İÇİŞLERİ BAKANLIĞI (Devam)
1.- İçişleri Bakanlığı 2012 Yılı
Merkezî Yönetim Bütçesi
2.- İçişleri Bakanlığı 2010 Yılı
Merkezî Yönetim Kesin Hesabı
N) EMNİYET GENEL MÜDÜRLÜĞÜ (Devam)
1.- Emniyet Genel Müdürlüğü
2012 Yılı Merkezî Yönetim Bütçesi
2.- Emniyet Genel Müdürlüğü
2010 Yılı Merkezî Yönetim Kesin Hesabı
O) JANDARMA GENEL
KOMUTANLIĞI (Devam)
1.- Jandarma Genel
Komutanlığı 2012 Yılı Merkezî Yönetim Bütçesi
2.- Jandarma Genel
Komutanlığı 2010 Yılı Merkezî Yönetim Kesin Hesabı
Ö) SAHİL GÜVENLİK KOMUTANLIĞI
(Devam)
1.- Sahil Güvenlik
Komutanlığı 2012 Yılı Merkezî Yönetim Bütçesi
2.- Sahil Güvenlik
Komutanlığı 2010 Yılı Merkezî Yönetim Kesin Hesabı
BAŞKAN – Buyurun Sayın Can. (AK PARTİ sıralarından alkışlar) 
AK PARTİ GRUBU ADINA RAMAZAN CAN (Kırıkkale) – Sayın Başkan,
değerli milletvekilleri; hepinizi tekrar saygıyla selamlıyorum.
Benim cumhuriyetle hiçbir problemim yok, mukayese etmek açısından
söyledim bunları. Cumhuriyete saygım var, hele demokrasiyle taçlandırılan
cumhuriyetin başım üstünde yeri var. (AK PARTİ sıralarından alkışlar)
Sayın Başkan, değerli milletvekilleri; demokrasinin biricik
sigortası yine ve ille de demokrasidir. Demokraside hukuk, adalet süzgecinden,
devlet de adil hukuk süzgecinden geçirilirse ortaya hukukun üstünlüğü çıkar. Hukukun
idesi de adalettir. Hukukun kimliği, adaletin muhtevası evrenseldir, ülkelere
göre değişmez. Hukuk kurumsal adalettir. Demokraside devletin dokunduğu her şey
hukuka dönüşmelidir. Devlet, çok hukuk az devlet formülünde hukukun üstünlüğünü
yaşama geçirirse devleşmez ama gerçek devlet olur. Devlet hukuka saygılı olduğu
oranda, hukuk da insanları özgürleştiği oranda güç kazanır. Hukuku
demokrasilerde milletin kendisi veya temsilcileri düzenler, yürütme uygular,
yargı da denetimi yapar. Denetimi yapan yargının bağımsız ve tarafsız olması
gerekir. Hukukta kimse kendi kendisinin yargıcı olamaz. Bağımsız ve tarafsız
yargı, yasama ve yürütme ayrılığının en önemli teminatıdır. Türk geleneğinde
yargının bağımsızlığı hep tartışma konusu olmuştur. Nitekim yüzyıllar önce
Serasker Bedrettin, “Divan bağımsız, hüküm yasal olmalıdır” demiştir. 
Sayın Başkan, sayın milletvekilleri; maalesef siyasete bulanmış ya
da politize olmuş, adaleti siyaset terazisinde tarttığı izlenimini uyandıran
yargı, Cumhurbaşkanlığı seçiminde 367 ucubesini icat etmiştir. Gazete kupürlerinden iktidar partisine kapatma davası ikame eden
bir Yargıtay Başsavcısı, şekilden esasa girerek kendi Anayasa’sını ihlal eden
Anayasa yargısı siyasetin ta göbeğine düşmüştür. 
Sayın Başkan, sayın milletvekilleri; kara Avrupası ve özellikle
Fransa’dan etkilenen ülkemizde devlet merkezli cumhuriyet rejimi vardır, devlet
her yerde hazır ve nazırdır. Bu ülkelerde hukuku üreten temel güç devlettir. O
yüzden hukuk hep devletten yanadır, hukuk taraftır, bu nedenle özel hukuk-kamu
hukuku ayrımı çıkmıştır. Burada hukuk edilgen, devlet etkendir, vesayetçi
devletin yukarıdan aşağıya tanzim ettiği bir anayasa vardır. Bu anayasayla
devlet sınırlanmak istenmişse de bu mümkün değildir. Her ne suretle olursa
olsun hukuk ve adalet hiçbir zaman hiçbir nedenle hikmeti hükûmete kurban
edilmemelidir. İşte, bu nedenlerle AK PARTİ hükûmetleri güven veren bir adalet
sistemini ve insan haklarına dayalı, hukukun üstünlüğüne inanan, çağdaş ve
eksiksiz tam demokrasiyi inşa ediyor. 
Sayın Başkan, sayın milletvekilleri; artık Türkiye’de, Türkiye'nin
en ücra ve en ıssız köşelerine kadar en ucuz, en hızlı adaleti dağıtan,
kürsülerinde siyaseti değil, hukuku referans alan, yasalara ve Anayasa’ya,
hukukun genel ilkelerine, AİHM kararlarına bağlı, tarafsız, tam bağımsız,
hukukun üstünlüğüne inanan, kürsüye çıkarken ideolojisini mahkemenin eşiğinde
bırakan hâkimler vardır, var olacaktır. Artık Türkiye’de darbeciler karşısında postala selam çakan, brifing alan, “Vicdanımız ile cüzdanımız arasında sıkıştık.”
diyen, kendi Anayasa’sını kendi ihlal eden yüksek anayasa yargıcı da yoktur.
Artık Türkiye’de Cumhurbaşkanlığı seçiminde siyasetin göbeğine düşmüş, 367
ucubesine imza atan Yüksek Mahkeme yargıcı da yoktur. Artık Türkiye’de hukuk
var, adalet var, tam bağımsız ve tarafsız yargı var. Artık Türkiye’de milletin
iradesine, siyasetin vatandaşla yapılmasına engel oluşturan, sivil iradeye
baskı kuran, her türlü apoletli anlayışa, sivil postalcılara, muhtıracılara
karşı duran, meydan okuyan bir milletin iktidarı AK PARTİ var. 
Artık Türkiye değişmiştir. Artık Türkiye’yi yöneten…
(Mikrofon otomatik cihaz tarafından kapatıldı) 
RAMAZAN CAN (Devamla) – Hayırlı uğurlu olsun. (AK PARTİ
sıralarından alkışlar)
BAŞKAN – Teşekkür ediyorum Sayın Can.
AK PARTİ Grubu adına üçüncü konuşmacı Fehmi Küpçü, Bolu
Milletvekili. 
Buyurun Sayın Küpçü. (AK PARTİ sıralarından alkışlar)
AK PARTİ GRUBU ADINA FEHMİ KÜPÇÜ (Bolu) – Sayın Başkan, değerli
milletvekilleri; 2012 mali yılı bütçesinin Ceza İnfaz Kurumları ile Tutukevleri
İş Yurtları Kurumu bütçesi üzerinde grubum adına söz almış bulunmaktayım. Bu
vesileyle yüce heyetinizi saygıyla selamlıyorum. 
Günümüz infaz anlayışı suç işleyen kişilerin rehabilitasyonunu
sağlayarak yeniden suç işlemelerinin önlenmesi ve topluma kazandırılması temeli
üzerine inşa edilmiş, aynı zamanda “onarıcı adalet” kapsamında mağdurun
zararının giderilmesi ve mağdura destek olunmasında önem arz etmektedir. Bu
kapsamda Adalet Bakanlığınca ceza infaz kurumları ile denetimli serbestlik ve
yardım merkezli şube müdürlüklerinde, suç işleyen kişilerin eğitilmesi ve rehabilitasyonu yönünde yoğun çalışılmaktadır. 
Bugün itibarıyla 371 ceza infaz kurumunda toplam 127.510 kişi
bulunmakta, buna karşılık infaz hizmetlerinde 37 bin personel bulunmaktadır. Bu
kapsamda son on yılda çağdaş infaz anlayışına uygun olarak 68 ceza infaz kurumu
hizmete girmiştir. Ayrıca, 2012 yılından 2016 yılına kadar da 24 ceza infaz
kurumu hizmete girecektir. Yine yeni bütçe kanununda son yıllardaki en yüksek
sayıda olan ve ihtiyaç duyulan ring aracı alımı da yer almaktadır. 
Ceza infaz kurumlarında yürütülen eğitim ve iyileştirme
çalışmalarının etkin bir şekilde gerçekleştirilebilmesi için son iki yıl
içerisinde 11.255 personel alımı yapılmış, 2012 yılının ilk yarısında da
yaklaşık 6 bin personel alımı yapılacaktır. 
Değerli milletvekilleri, personel sayısının yeterliliğinin
sağlanmasının yanında eğitime de önem verilmiş, son beş yılda takribî 50 bin
personel, yine 2012 yılında da yaklaşık 10 bin personelin eğitimi
planlanmıştır. 
Yeniden suç işlemenin önlenmesi ve topluma kazandırmada en önemli
araç eğitim ve iyileştirmedir. Sadece 2010 yılında toplam 30.850, ilköğretimden
üniversite seviyesine kadar eğitime devam etmiş ve KPSS’den TUS sınavına kadar
değişik alanlarda birçok sınavlara hükümlü ve tutuklular girmiştir.
Rehabilitasyon çalışmaları kapsamında yapılan bu faaliyetlere
ilave olarak sivil toplum desteğinden istifade edilmiş ve bu kapsamda 2010
yılında yirmi dört sivil toplum örgütüyle sportif, sosyal, kültürel, iş ve
meslek alanlarında çeşitli faaliyetler gerçekleştirilmiştir.
Ceza infaz kurumlarında yürütülen infaz hizmetleri kapsamında,
başta bakanlıklarımız olmak üzere, birçok kurum ve kuruluşla çok sayıda
protokol imzalanmış; Sincan, Silivri, Maltepe ceza infaz kurumları kampüsleri
bünyesinde semt poliklinikleri açılmış; diğer ceza infaz kurumlarında da
belirli süreler dahilinde doktor ve diş hekimi
görevlendirilerek aile hekimliği sistemine geçilmiştir.
Hükümlü ve tutukluların meslek ve sanatlarını koruyup geliştirmek
veya bir meslek ve sanat öğrenerek, atıl durumdaki iş gücünün ülke ekonomisine
dâhil edilerek katma değer yaratmak, hükümlü ve tutukluların kendilerini
değerli hissetmelerini sağlamak amacıyla da toplam 216 ceza infaz kurumunda iş
yurdu müdürlüğü bulunmaktadır. 
İş yurtlarında yılda ortalama 6.426 hükümlü sürekli sigortalı,
14.012 hükümlü ise kısmi zamanlı sigortalı olarak çalışmaktadır. 
İnfaz hizmetlerinin geliştirilmesi amacıyla uluslararası projelere
önem verilmekte ve bütçesi 2010 yılı itibarıyla 9 milyon 300 bin euro olan üç
ayrı proje yürütülmektedir. Yine, 2012 yılına ve çocuklara yönelik 3 milyon 750
bin euro bütçeli bir proje de başlayacaktır. 
Tabii, yeri gelmişken, bu konuyla bağlantılı olarak, benim de
seçim çevrem olan Bolu ilinde T tipi cezaevi yapımına başlanmış, inşallah 20
Haziran 2012 tarihinde bitecektir. Tabii, bu vesileyle, 2012
yılında bu taşıma süreci tamamlanırken de hem aziz milletimizle hem Bolulu
hemşehrilerimizle paylaşmak muradıyla, mevcut cezaevi, metruk durumda olan
cezaevi de inşallah taşınacak; şu an Adalet Bakanlığımız bünyesinde projeleri
çizilmiş adalet binamız da mevcut, şehir içerisindeki, yine Bolu’nun
otantiğine, kültürel ve tarihî dokusuna yakışır bir şekilde yeni adalet
sarayının yapımına da inşallah önümüzdeki süre içerisinde başlanacaktır.
Ben bu vesileyle, Uşak Cezaevine giren bir zamanlar, on günlük mal
beyanı hapsinden şu an gelinen noktaya netice itibarıyla dikkatinizi çekmek
istiyorum. 
Dolayısıyla bu vesileyle, ben bütçenin bu milletin birlik ve
beraberliğine, kardeşlik hukukuna ve bu ülke insanlarına umutlar yeşertmesini
yürekten murat ediyor, hepinizi bu vesileyle tekraren saygıyla selamlıyorum.
(AK PARTİ sıralarından alkışlar)
BAŞKAN – Teşekkür ediyorum Sayın Küpçü.
AK PARTİ Grubu adına dördüncü konuşmacı Ali Aşlık, İzmir Milletvekili.
Buyurun Sayın Aşlık. (AK PARTİ sıralarından alkışlar)
AK PARTİ GRUBU ADINA ALİ AŞLIK (İzmir) – Sayın Başkan, değerli
milletvekilleri; Türkiye Adalet Akademisinin bütçesi üzerine AK PARTİ Grubu
adına söz almış bulunmaktayım.
“Gecikmiş adalet adalet değildir.” anlayışıyla birçok alanda
reformlar, iyileştirmeler yaptık. Adliyeleri güneş görmeyen zemin katlardan
alıp adalet saraylarına taşıdık. Toplumun ihtiyaçlarını karşılayamayan birçok
temel kanunu yeniledik, ihtiyaçlara cevap verir hâle getirdik.
Fiziki yargı reformu çalışmalarının yanında, uygulayıcılardan
kaynaklanan sorunları minimize etmek adına yıllardır konuşulan fakat bir türlü
hayata geçirilemeyen Türkiye Adalet Akademisi Kanunu’nu çıkardık. 23/7/2003 tarihinde 4954 sayılı Yasa’yla idari, mali ve
bilimsel özerkliği olan Adalet Akademisini kurduk.
Değerli milletvekilleri, iyi yasa yapmak yetmez, iyi
uygulayıcılara ihtiyaç vardır. Kötü bir yasa iyi uygulayıcılar elinde güzel
neticeler verebileceği gibi, iyi bir yasa kötü uygulayıcılar elinde sağlıklı
olmayan neticeler verebilir. Yani insan unsuru diğer unsurlardan daha
önemlidir. İnsan unsurunun daha verimli çalışması adına Türkiye Adalet
Akademisi kurulmuştur; 25.424 metrekaresi kapalı, 109.587 metrekaresi açık alan
olmak üzere Etlik Dışkapı’da 135 bin metrekare alana kurulmuştur. Bu çerçevede,
kurulduğundan bu yana 18.211 katılımcıyı eğitimden geçirmiştir. 278 hâkim ve
savcı, farklı üniversiteler ile yapılan anlaşma gereğince yabancı dil eğitimi
almıştır. Türkiye Adalet Akademisi sayesinde hizmet öncesi ve hizmet içi eğitim
çalışmalarının sayısı artırılmıştır. Yargı mensuplarının uluslararası eğitim
almalarının, yabancı dil öğrenmelerinin ve akademik kariyer yapmalarının önü
açılmıştır. Bu çalışmalar sayesinde yargı mensuplarının uluslararası kurumlarda
görev alması sağlanmış olup her geçen gün sayıları artmaktadır. 
Sayın Başkan, değerli milletvekilleri; Türkiye Adalet Akademisinde
yetişen üst düzey yargı mensupları milletin önünü tıkayacak hiçbir kararın
altına imza atmayacakları gibi, millete zarar verecek hiçbir baskıya boyun
eğmeyeceklerdir yani millet adına vicdanlarının gereğini yerine
getireceklerdir. Diğer iyileştirmelerle birlikte Adalet Akademisinde yetişen
yargı mensuplarının milletin adalete olan güvenini pekiştirmeye katkı sağlayacakları
açıktır. Yapageldiğimiz iyileştirmeler tamamen hayata geçtiğinde toplumun bütün
kesimleri “İşte benim yargım.” diyecek duruma geleceklerdir. 
Değerli milletvekilleri, yargıçlar karar verirlerken “Türk milleti
adına” diye karar verirler. Fakat bizden önceki süreçlerde, bu, çoğu zaman
devlet adına karar verilmiştir ve hâkimlerimiz dünyayı doğru okuyamadıkları
için milletin önünü birçok hususta kesmişlerdir. Rahmetli Özal zamanında
yapılan özelleştirmeler yüksek yargıca kesilmemiş olsaydı bugün Türkiye’nin dış
borcu olmayacaktı belki, belki işsizlik sıfır olacaktı. 
Onun için, yargıda eğitim çok önemlidir. Ben, 2003’te bu kanunu
çıkaran bütün arkadaşlara teşekkür etmek istiyorum ve burada Adalet Akademisi
Başkanımız var. Bundan sonraki süreçte de dünyayı doğru okuyan, toplumun
vicdanına hitap eden, toplumun vicdanını kucaklayan insanlar yetiştirmelerini
talep ediyor, sayın Meclisimize saygılar sunuyorum. Hayırlı olsun. (AK
PARTİ sıralarından alkışlar)
BAŞKAN – Teşekkür ediyorum Sayın Aşlık.
AK PARTİ Grubu adına beşinci konuşmacı Yusuf Başer, Yozgat
Milletvekili.
Buyurun Sayın Başer. (AK PARTİ sıralarından alkışlar)
AK PARTİ GRUBU ADINA YUSUF BAŞER (Yozgat) - Sayın Başkan değerli
milletvekilleri; Hâkimler ve Savcılar Yüksek Kurulu bütçesi üzerine AK PARTİ Grubu
adına söz almış bulunuyorum. Bu vesileyle hepinizi saygıyla selamlıyorum.
Hâkimler ve Savcılar Yüksek Kurulu, mahkemelerin bağımsızlığı,
tarafsızlığı ve hâkimlik teminatı esasına göre kurulan ve görev yapan anayasal
bir kurumdur. Anayasa’nın 159’uncu maddesinde düzenlenen ve teminat altına
alınan hâkim ve savcılar, geçmişte tam manasıyla bağımsız ve tarafsız
olamamışlardı. 
Hâkimler ve Savcılar Yüksek Kurulunun önceki yapısı ve işleyişi
ile ilgili gerek yargı camiasından ve gerekse bilimsel çevrelerden getirilen
eleştiriler vardı: 
Tarafsız, objektif ve şeffaf olmamaları,
Özel bütçe ve sekretaryasının olmaması,
 İlk derece hâkim ve savcılar
ile avukatların HSYK’da temsil edilmemeleri, 
 Kurul kararlarına karşı iç
itiraz sisteminin olmayışı ve
yargı denetimine tamamen kapalı olması,
 Hâkim ve savcıların
denetlenmesinden sorumlu teftiş kurulunun ve müfettişlerin Adalet Bakanına
bağlı olması, 
 Bakan ve Müsteşarın Kurulda
etkin olması, Müsteşarın bulunmadığı toplantıların yapılmaması,
Kurulun Yargıtay ve Danıştay Genel Kurulunun kendi üyeleri
arasından seçtikleri üyelerin Cumhurbaşkanınca atanması ve üye sayısının az olması. Yani birbirini doğuran,
birbirini besleyen, dışa kapalı, kast sistemi mevcuttu. 
Haklarında cezai ve hukuki işlemler yapıp kararlar verdiği, hâkim
ve savcıların talep ve düşüncelerine duyarsız, demokratik meşruiyet temelinden
yoksun bir yapılanma söz konusu idi.
Sayın Başkan, değerli milletvekilleri; AK PARTİ olarak, Türkiye’de
yargı bağımsızlığının, tarafsızlığının, hâkimlik teminatının ve hukuk
devletinin güçlenmesinin yolunun Hâkimler Savcılar Yüksek Kurulu ve Anayasa
Mahkemesinin yapısıyla ilgili rasyonel değişiklikler gerektirdiği düşüncesinde
olduğumuz için milletimizin teveccühüyle bunları hayata geçirdik.
12 Eylül halk oylamasıyla birlikte Hâkimler Savcılar Yüksek Kurulu
demokratik meşruiyet, şeffaf ve geniş tabanlı bir yapıya kavuşturulmuştur.
Hâkimler Savcılar Yüksek Kurulunda ilk derece hâkimler ve savcılar ile
avukatların temsili sağlanmıştır. Kendi içinde kapalı sistem değiştirilmiş,
yargının temsil kabiliyeti artırılmıştır.
Hâkimler Savcılar Yüksek Kurulunun genel kurul ve üç daire olarak
çalışması benimsenmiş, kendi sekreteryasına, kendi bağımsız bütçesine
kavuşturulmuştur. Sadece bu bile hâkim ve savcıların bağımsızlığının teminatını
biraz daha artırmıştır. [CHP sıralarından alkışlar(!)]
Meslekten çıkarma kararlarına karşı yargı yoluna gidilmiştir.
 Hâkim ve savcıların
denetlenmesinden sorumlu teftiş kurulu, Adalet Bakanından alınmış Hâkimler ve
Savcılar Yüksek Kuruluna verilmiştir.
 Demokratik gereklere ve
standartlara uygun bir şekilde meydana getirilmiş bulunan Kurul, kendi içinden
seçilerek geldiği geniş tabanın, beklenti, sorun ve ihtiyaçlarına karşı daha
duyarlı hâle gelmiştir. Bu husus kuvvetler ayrılığı bakımından da yargı erkinin
bağımsızlığının en büyük teminatlarından birisidir. 
Bakan ve müsteşarın Hâkimler ve Savcılar Yüksek Kurulunda
bulunması 22 üyeli bir kurulda bağımsızlığı ortadan kaldıracak bir etki meydana
getirmeyecektir. Geçen bir yıllık uygulama içerisinde müsteşarın genel kurul
toplantılarına birkaç defa katılması, Sayın Bakanın ise sadece ilk toplantı
hariç, hiçbir toplantıya katılmamış olması ayrı bir demokratik nezaket olarak
algılanmalıdır. [CHP sıralarından alkışlar(!)] 
 Hâkim ve savcılara tanınan
teminat, gerçekte onların önünde adalet arayan 74 milyon insanın teminatıdır
diye düşünüyoruz. 
Yargı üzerinden siyaset yapmak ve bu şekilde muhataplarını
yıpratmaya çalışmak, muhatap alınan siyasi partiden çok, bağımsız ve tarafsız
Türk yargısının yıpranmasına neden olmaktadır. 
Sayın Başkan, değerli milletvekilleri; halkın teveccühlerine
itibar etmeyen partiler, her seçimde halkın teveccühüyle iktidara gelen AK
PARTİ üzerinden, 11 bin hâkim ve savcının oyuyla seçilen Hâkimler Savcılar
Yüksek Kurulu üyelerine ve onların seçmiş olduğu Yargıtay üyelerine ağır
ithamda bulunuyorlar. Bilim adamlarının kendi başkanlarını seçmesini
demokrasinin gereği olarak düşüneceksin, ardından da 11 bin hâkim ve savcının
özgür iradeleriyle seçmiş olduğu hâkim ve savcılara ve Yargıtay üyelerine karşı
çıkacaksın. AK PARTİ olarak bizim literatürümüzde
kadrolaşma yoktur. [CHP sıralarından alkışlar(!)] 
Değerli Başkan, değerli milletvekilleri; AK PARTİ olarak temel
hedefimiz, hiç kimsenin emrinde, hizmetinde olmayan, hukuku, hukukun temel
ilkelerini, hukukun evrensel kurallarını ve hukukun üstünlüğünü benimsemiş olan
insanların bağımsız…
(Mikrofon otomatik cihaz tarafından kapatıldı) 
YUSUF BAŞER (Devamla) – …bağlantısız, hiç kimsenin emrinde olmayan
yargının oluşturulmasıdır. 
Hepinize saygılar sunuyorum. (AK PARTİ sıralarından “Bravo”
sesleri, alkışlar) 
BAŞKAN – Teşekkür ediyorum Sayın Başer.
AK PARTİ Grubu adına 6’ncı konuşmacı Feyzullah Kıyıklık, İstanbul
Milletvekili.
Buyurun Sayın Kıyıklık. (AK PARTİ sıralarından alkışlar) 
AK PARTİ GRUBU ADINA FEYZULLAH KIYIKLIK (İstanbul) – Sayın Başkan,
değerli üyeler; hepinizi sevgi ve saygıyla selamlıyorum. 
Aslında bir konuşma hazırlamıştım ama hazırladığım konuşmayı
konuşmak istemiyorum. Niye biliyor musunuz? Biz iyi bir araç sürücüsüyüz.
Başbakanımızdan bakanlarımıza kadar, milletvekillerimizden belediye
başkanlarımıza kadar gerçekten çok güzel araç kullanıyoruz. Araç kullanırken
biz hep öne doğru bakıyoruz, ileriye doğru bakıyoruz. 
ALİM IŞIK (Kütahya) – 4x4 mü?
FEYZULLAH KIYIKLIK (Devamla) – Kaç olursa olsun, bizim için fark
etmiyor, o sizin için fark eder. 
OKTAY VURAL (İzmir) – Porsche, Porsche!
FEYZULLAH KIYIKLIK (Devamla) – Evet, hep ileriye bakıyoruz ama
arada sırada dikiz aynasından baktığımız zaman da gördüğümüz şeyler maalesef hiç
güzel şeyler değil. 
MALİK ECDER ÖZDEMİR (Sivas) – Hayal görüyorsunuz.
FEYZULLAH KIYIKLIK (Devamla) – Yanımızdakine diyoruz ki ya bunlar
da ne kadar berbat şeyler görünüyor arkadan. Müsaade edin de dikiz aynasına
bakalım çünkü geriyi de gözetlemek gerekiyor. Baktığımız zaman da
yıkıntılarınızı görüyoruz. Suç bizim değil ki! (AK PARTİ sıralarından alkışlar)
Arkadaşlar, bakın, aslında ben ne isterdim biliyor musunuz? Çok
iyi rakipler isterdim. Rakipler insanı kuvvetlendirir. Güreş yapanlar çok iyi
bilirler, ne kadar kuvvetli biriyle güreş yaparsanız o kadar siz ustalıkta
ilerlersiniz ama maalesef rakip yok. Ele bile gelmiyor. Gelmeyince de biz ne
yapıyoruz? Biz de bu sefer kendi… (MHP sıralarından gürültüler)
OKTAY VURAL (İzmir) – Çatlaklar mı çıkıyor?
FEYZULLAH KIYIKLIK (Devamla) – Hayır efendim.
Kendi örf ve âdetlerimize dönüyoruz ve orada bakıyoruz ki bize
örnek aldığımız Peygamberimiz diyor ki: “İki anı birbirine eşit olan
aldanmıştır. İki asrı birbirine eşit olan aldanmıştır. İki günü birbirine eşit
olan aldanmıştır.” Onun için hiç üzülmeyin, şimdi ben kıyaslar yaparken kendi
kendimizle kıyaslayacağım çünkü sizinle kıyaslayınca sıkıntı doğuyor. (AK PARTİ
sıralarından alkışlar) 
OKTAY VURAL (İzmir) – Ne kadar çok büyümüşsünüz yahu! Ne kadar
enaniyetiniz yüksek yahu!
FEYZULLAH KIYIKLIK (Devamla) – Değerli arkadaşlar, bakın, siz
şimdiye kadar hiç bir başbakanın, bir bakanın kaymakamlarını, valilerini
toplayıp da…
SÜLEYMAN ÇELEBİ (İstanbul) – Sen bu tarafa bak, bize niye…
FEYZULLAH KIYIKLIK (Devamla) – Yok, hayır efendim, size söylemek
istiyorum.
OKTAY VURAL (İzmir) – Sen kendine söyle, boşver!
FEYZULLAH KIYIKLIK (Devamla) –…“Arkadaşlar, biz sizi
makamlarınızda oturmak için değil, sokak sokak, cadde cadde, köy köy, kasaba
kasaba gezin…” (MHP sıralarından gürültüler) 
FARUK BAL (Konya) – AKP’ye oy toplayın!
ALİM IŞIK (Kütahya) – Kömür
kamyonuyla kömür dağıtan vali istiyorsunuz siz!
FEYZULLAH KIYIKLIK (Devamla) – “…oradaki fakirleri fukaraları,
işsizleri, sanatkârları, iş arayanları bulun ve dertlerine deva olun.” diyor.
Şu anda bizim kaymakamlıklarımız, valiliklerimiz, arkadaşlar, meslek kursları
açmakla, insanları eğitmekle, kendileri eğitilmekle meşguller. Ne kadar güzel bir şey. Türkiye'de çok şeyler değişti. Siz,
tabii, birçok şeyin farkına varmıyorsunuz. Bu da normaldir. Normaldir çünkü siz
hep arkanıza bakıyorsunuz, önünüze baksanız bizi göreceksiniz, önünüze baksanız
bizi göreceksiniz. (AK PARTİ sıralarından alkışlar)
SÜLEYMAN ÇELEBİ (İstanbul) – Sola bakıyoruz biz sola!
FEYZULLAH KIYIKLIK (Devamla) – Önünüze bakın biraz ne olur! En
azından örnek almak için, hiç olmazsa sizin 2050’lerde, 2060’larda yüzde
25’leri aşabilmeniz için. (AK PARTİ sıralarından alkışlar) Samimi olarak
söylüyorum. Bakın, bizim Başbakanımız 2023’ü hedefledi. Yalnız arkadaşlar, ben
dikiz aynasından bir yere bakacağım. Belediye Başkanıydım. Bir büyükşehir
belediye başkanımız vardı, 2050’yi hedef olarak gösterdi. Ne diye biliyor
musunuz? Arkadaşlar, planladık, programladık “İstanbul’un su meselesini 2050’de
bitireceğiz.” demişti. (AK PARTİ sıralarından alkışlar) Ama 94’te İstanbul’a
bir adam geldi, şu anda Başbakanınız. Onu çok iyi izleyin. Arkadaşlar… (AK
PARTİ sıralarından “adam gibi adam” sesleri) Evet, adam gibi adam. 2050 değil,
1995’te işi bitirdi. (AK PARTİ sıralarından alkışlar) 
Arkadaşlar, biz Türkiye’de çok güzel şeyler yapıyoruz.
Eksiklerimiz olabilir, hatalarımız olabilir. Gidin, valilikleri,
kaymakamlıkları şimdi gezin. (CHP ve MHP sıralarından gürültüler)
HASAN ÖREN (Manisa) – Buzdolabı dağıtıyor valilikleriniz!
FEYZULLAH KIYIKLIK (Devamla) – Emniyeti şimdi gezin. Orada
emniyetin nasıl çalıştığını, halkın emniyete giderken nasıl, hiç korkmadan
gittiğini, gidip çok rahat geri çıktığını görün, görün ne olur. Biraz etrafı
gezin. (CHP ve MHP sıralarından gürültüler)
BAŞKAN – Lütfen…
FEYZULLAH KIYIKLIK (Devamla) – Ben, arkadaşlar, iktidara…
(Mikrofon otomatik cihaz tarafından kapatıldı) 
FEYZULLAH KIYIKLIK (Devamla) – Ama en azından…
BAŞKAN – Teşekkür ediyorum Sayın Kıyıklık. (AK PARTİ sıralarından
alkışlar)
FEYZULLAH KIYIKLIK (Devamla) – Bizim emniyetimiz, valiliklerimiz,
kaymakamlıklarımız… (Gürültüler)
BAŞKAN – Sayın Kıyıklık, lütfen…
OKTAY VURAL (İzmir) – Salim Uslu’yu çağırın!
MUHARREM İNCE (Yalova) – Salim Uslu, Salim Uslu! Salim Uslu
geliyor. 
FEYZULLAH KIYIKLIK (Devamla) – …Sahil Güvenliğimiz çok güzel
çalışıyor. Niye biliyor musunuz?
OKTAY VURAL (İzmir) – Niye? Niye?
BAŞKAN – Sayın Kıyıklık, teşekkür ediyorum.
MUHARREM İNCE (Yalova) – Salim Uslu geliyor, Salim Uslu geliyor!
OKTAY VURAL (İzmir) – Anlatın, anlatın, dinliyoruz. Devam, devam…
BAŞKAN – Sayın Kıyıklık, lütfen…
MUHARREM İNCE (Yalova) – Sayın Başkan, idare amirleri göreve!
BAŞKAN – Ne yapmam gerekiyor? Her sayın milletvekili yapıyor.
Söyledim yani.
MUHARREM İNCE (Yalova) – İdare amirini çağırın.
OKTAY VURAL (İzmir) - Anlatsın, anlatsın. Devam edin. 
MUHARREM İNCE (Yalova) – Geldi, geldi, Salim Uslu geldi.
BAŞKAN – Sayın milletvekilleri, birleşime on beş dakika ara
veriyorum.
 Kapanma Saati: 21.43
YEDİNCİ OTURUM
Açılma Saati: 22.00
BAŞKAN: Başkan Vekili Sadık
YAKUT
KÂTİP ÜYELER: Mine LÖK
BEYAZ (Diyarbakır), Özlem YEMİŞÇİ (Tekirdağ)
BAŞKAN – Sayın milletvekilleri, Türkiye Büyük Millet Meclisinin
33’üncü Birleşiminin Yedinci Oturumunu açıyorum. 
2012 Yılı Merkezî Yönetim Bütçe Kanunu Tasarısı ile 2010 Yılı
Merkezî Yönetim Kesin Hesap Kanunu Tasarısı’nın görüşmelerine devam ediyoruz.
Komisyon ve Hükûmet yerinde.
MUHARREM İNCE (Yalova) – Sayın Başkan, milletvekilleri kürsüden
ayrılmazsa ara vermeniz güzel bir yöntem, yani hatırlamanıza sevindim.
BAŞKAN - Şimdi dördüncü tur üzerinde söz sırası, AK PARTİ Grubu
adına Hüseyin Bürge, İstanbul Milletvekili. 
Buyurun Sayın Bürge. (AK PARTİ sıralarından alkışlar)
AK PARTİ GRUBU ADINA HÜSEYİN BÜRGE (İstanbul) – Sayın Başkan,
değerli milletvekilleri; 2012 yılı İçişleri Bakanlığı bütçe görüşmeleri
dolayısıyla AK PARTİ Grubu adına söz almış bulunmaktayım. Bu vesileyle, yüce
Meclisi saygıyla selamlıyorum.
Konu İçişleri Bakanlığı olunca, polislerimizden, askerlerimizden,
ayrıca öğretmenlerimizden bu vatan uğruna can vermiş şehitlerimizi rahmetle,
gazilerimizi minnetle anmak istiyorum.
Sayın Başkan, değerli milletvekilleri; İçişleri Bakanlığımız,
Anayasa ve yasalarımıza uygun olarak Türkiye Cumhuriyeti’nin ülkesi ve
milletiyle bölünmez bütünlüğü, güvenlik ve asayişi, kamu düzeni ve genel ahlakı,
Anayasa’mızda yazılı hak ve hürriyetleri korumak, suç işlenmesini önlemek ve
suçluları takip etmek, yakalamak, her türlü terörle, kaçakçılıkla ve organize
suçlarla mücadele etmek durumundadır.
Sayın milletvekilleri, mahallin en büyük mülki idare amiri olan
vali ve kaymakamlarımız aracılığıyla il ve ilçelerdeki belediyeler, belediye
başkanları, kamu kurum ve kuruluşlarının koordinasyon içinde devlet
hizmetlerini yerine getirmelerini sağlama durumundadırlar. 
Tarihten bahsedince muhalefetin kızacağını, bağıracağını hesaba
katarak, fi tarihinde Türkiye nüfusunun yüzde 85’i köylerde, yüzde 15’i
şehirlerde yaşamakta iken günümüzde nüfusun yüzde 83,5’i belediye sınırları
içerisinde, yüzde 16,5’i ise belediye sınırları dışında, yani köylerde
yaşamaktadır. Bu, Türkiye’deki büyük bir değişimin ve dönüşümün göstergesidir. 
Bu değişime bağlı olarak AK PARTİ İktidarlarıyla birlikte
Türkiye’de kamu yönetiminde kapsamlı bir reform çalışması başlatılmış ve bu
çalışmalar kapsamında -uzun yıllar belediye başkanlığı yapmış bir milletvekili
olarak- yerelleşme adına bu yüce çatının altında yerel yönetimlere, yani
valilerimize, kaymakamlarımıza işinin kolaylaşması, vatandaşa ulaşabilmesi
adına 5216, 5393, 5302, 5355, 5779 sayılı kanunlarla yerelin, yani bu yasal
düzenlemelerle demokrasi, hukukun üstünlüğü, insan hak ve özgürlüklerine önem
verme, katılımcılık ve sivil toplum kuruluşlarıyla iş birliği ön plana
çıkmıştır; saydamlık, açıklık, hesap verme sorumluluğu, yerinden yönetim, yetki
devri ve yerindelik prensipleri esas olmuştur. Özetle, mahallî idareler alanında yapılan bu değişikliklerle hem
bu alanı düzenleyen temel mevzuat çağdaş esaslara göre yenilenmiş hem de
mahallî idare sistemimizin uluslararası normlara ve özellikle de Avrupa Yerel
Yönetimler Özerklik Şartı’na uyumu sağlanmıştır. 
Saygıdeğer milletvekilleri, İçişleri Bakanlığımızın AK PARTİ’nin
markasına, AK PARTİ İktidarı markasına uygun olan KÖYDES Projesi için benim bir
beş dakika konuşmam lazım. BELDES için konuşmamız gerekiyor. MERNİS Projesi
için gerçekten konuşulması gereken en önemli özellikler olduğunu düşünüyorum.
Kimlik Paylaşım Sistemi, Türkiye Cumhuriyeti’nin kimlik numarası uygulaması ve
Adres Kayıt Sistemi başarıyla yürütülmüştür. Böylece, bütün belediyeler, bütün
Türkiye şahittir ki vatandaşlar evlerine hapsedilerek yapılan nüfus sayımları
artık tarihin raflarında yerini almıştır. 
Türkiye Cumhuriyeti kimlik numarasıyla birden çok numara
kullanılmasına son verilmiş, kurumlar arasında mükerrer işlem yapılmasının
önüne geçilmiştir. 
Türkiye Cumhuriyeti Kimlik Kartı Projesi uygulaması ise bir başka
projenin ta kendisidir.
Saygıdeğer milletvekillerimiz, eski tarihle alakalı sadece nostalji olsun diye söylüyorum, yani bütün kaymakamlarımız,
valilerimiz, belediye başkanlarımız, kimsesizlerin kimi olabilmesi adına bütün
sokakları geziyorlarken elimde çok eski olmamakla beraber, sizin için nostalji
olacağını düşündüğüm bir tamimden, bir genelgeden bahsediyorum. Kaloriferli
yapılarda kullanılmayan bina ve bölümler donmayı önleyecek kadar yakılacak.
Donma tehlikesi bulunmayan bölümlerin kaloriferleri ise tamamen kapatılacaktır.
Isının muhafazası için pencere ve kapı kenarları çok fazla maliyet getirmeyecek
malzemelerle yalıtılarak gerekli önlemler alınacaktır.
Türkiye hakikaten nereden nereye geldi? AK PARTİ’ye, Kıymetli
Başbakanımıza ve Hükûmetimize teşekkürlerimi sunuyorum ve 2012 bütçesinin
hayırlar getirmesini Cenabıhak’tan niyaz ediyorum. (AK PARTİ sıralarından
alkışlar) 
BAŞKAN – Teşekkür ediyorum Sayın Bürge.
AK PARTİ Grubu adına sekizinci konuşmacı Mehmet Ersoy Sinop
Milletvekili. 
Buyurun Sayın Ersoy. (AK PARTİ sıralarından alkışlar) 
AK PARTİ GRUBU ADINA MEHMET ERSOY (Sinop) – Sayın Başkanım,
değerli milletvekillerimiz; ben de AK PARTİ Grubumuz adına Emniyet Genel
Müdürlüğünün 2012 yılı bütçesi üzerine söz almış bulunuyorum. Yüce heyetinizi
saygıyla selamlıyorum.
Sayın milletvekilleri, bilindiği gibi, devletlerin en önemli
görevlerinden biri Anayasa ve yasalarla güvence altına alınan can ve mal
güvenliği başta olmak üzere bütün vatandaşlarının temel hak ve özgürlüklerden
güven içinde, her türlü endişe, tehdit, baskı ve korkulardan uzak olarak
yararlanmasını sağlamaktır. Bu da etkin ve caydırıcı güvenlik hizmetleriyle
mümkün olabilir. Nüfusumuzun hemen hemen yüzde 85’ine bu önemli hizmeti Emniyet
Genel Müdürlüğümüz vermektedir. 
Memnuniyetle müşahede etmekteyiz ki AK PARTİ’nin iktidar olduğu
dönemde bir yandan suç işlenmesini önleyici tedbirlerin geliştirilmesine, diğer
taraftan güvenlik güçlerimizin nitelik ve niceliğinin arttırılmasına önem
verilmiştir. Bu bağlamda yasal olarak yapılan düzenlemelerle, vatandaş odaklı
hizmet anlayışının hâkim kılınmasıyla, vatandaş katılımının sağlanmasıyla,
teknolojik imkânların en iyi şekilde kullanılmasıyla hem güvenlik güçlerinin
etkinliği arttırılmış hem de hizmet kalitesinin çok ileri seviyelere
yükseltilmesi sağlanmıştır. Son yıllarda, özellikle bazı alanlarda suç işlenme
oranlarında sağlanan yüzde 66’lara varan düşüşler bunun en güzel
göstergelerinden biridir. Yine, özellikle büro hizmetlerinde yaşadığımız çağdaş
gelişmeler hepimize gurur vermektedir, yirmi dört saatte adrese teslim pasaport
hizmetleri gibi. 
Diğer önemli uygulamalardan bir tanesi de değerli milletvekillerimiz,
Toplum Destekli Polis uygulamasıdır. Bu uygulama sayesinde gerçekten polis ile
vatandaşımız kaynaşmış, dayanışması sağlanmış, vatandaşımız kendi güvenliği
için verilen hizmetlerden haberdar olmuş ve katkı ve destek sağlamaya
başlamıştır. 
Değerli milletvekillerimiz, hiç şüphesiz etkin kamu hizmeti ancak
nitelikli ve yeterli sayıda personelle verilebilir. Bu amaçla, yine
memnuniyetle müşahede ediyoruz ki İktidarımız döneminde hem polis meslek
yüksekokullarımızın sayısı artırılmış hem de üniversite mezunu gençlerimizin
polis olmasının yolu açılmıştır. 
Yine, görevlilerimizin, hem yeni teknolojilere uyumu konusunda hem
de özellikle hukuk ve insan hakları boyutlu eğitimleri yoğunlaştırılmıştır. Gerek görev alanına giren konularda gösterilen başarılar gerekse
personelin niteliğine katkı sağlayan uygulamalar gerekse teknolojik
gelişmelerden en iyi şekilde faydalanılması, toplum destekli polis
hizmetlerinin halkla sağladığı bütünleşme, personelin sorumluluklarını yerine
getirirken işkence ve kötü muameleye sıfır tolerans anlayışıyla yanlış yapan
bütün personelin mutlaka cezalandırılması gibi mücadeleler sayesinde, emniyet
teşkilatımız bugün yapılan anketlerde en güvenli kurumlardan biri hâline
gelmiştir. Şüphesiz gelinen nokta yeterli değildir. Yüce heyetinizin
vereceği destekle güvenlik güçlerimiz çok daha başarılı, etkin ve verimli
hizmetler vermeye devam edecektir. 
Ülkemizin birliği, düzeni, bekası için canla başla mücadele eden
bütün teşkilat mensuplarımıza teşekkür ediyorum. Şehitlerimizi rahmetle,
gazilerimizi ve şehitlerimizin yakınlarını saygı, minnet ve şükranla yad ediyorum. 
Daha etkili bir hizmet için, benden önceki konuşmacıların da ifade
ettiği gibi, hem mülki idare amirliği sınıfındaki arkadaşlarımızın…
(Mikrofon otomatik cihaz tarafından kapatıldı) 
MEHMET ERSOY (Devamla) – …hem de emniyet mensuplarının dile
getirilen sorunlarının bir an evvel çözülmesi dileğiyle hepinizi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ediyorum Sayın Ersoy. 
AK PARTİ Grubu adına 9’uncu konuşmacı Şirin Ünal, İstanbul
Milletvekili. 
Buyurun Sayın Ünal. (AK PARTİ sıralarından alkışlar)
AK PARTİ GRUBU ADINA ŞİRİN ÜNAL (İstanbul) – Sayın Başkan, değerli
milletvekilleri; Jandarma Genel Komutanlığımızın bütçesi hakkında görüşlerimi
sizlerle paylaşmak üzere söz almış bulunuyorum. Bu vesileyle, yüce Meclisimizi
saygıyla selamlıyorum. 
Sorumluluk alanı vatanımızın yüzde 92’si olan Türkiye Cumhuriyeti
Jandarması emniyet ve asayiş ile kamu düzeninin korunmasını sağlayan, diğer
kanun ve nizamların verdiği görevleri yerine getiren, silahlı askerî bir
güvenlik ve kolluk kuvvetidir. 
1839 yılından itibaren jandarma adına ve muhtelif jandarma tayin
kararnamelerine rastlanmış olduğundan, Türk Jandarma teşkilatının kuruluşu 1839
olarak kabul edilmiştir. 
Dünya milletleriyle karşılaştırıldığında düzenli ve uzun ömürlü
devletler kurma yeteneğini ve gücünü göstermiş olan Türkler, tarih sahnesinde
göründükleri günden bu yana, düzenli devlet anlayışlarının yanı sıra,
ülkelerinde emniyet ve asayişin sağlanması yolunda koydukları yasalarla da
dikkat çeken bir millet olmuştur. 
10 Haziran 1930 tarihinde 1706 sayılı Kanun çıkarılmış ve Jandarma
teşkilatı bugünkü hukuki statüsünü kazanmıştır. Günümüzde de geçerli olacak
şekilde, 10 Mart 1983 tarihinde 2803 sayılı Kanun’la Jandarmanın teşkilat,
görev ve yetkileri tekrar düzenlenmiştir. 
Saygıdeğer milletvekilleri, bu yıl yüz yetmiş ikinci yaşını
kutlayan Jandarmamızın suç işlenmeden önce alınan önleyici nitelikteki kolluk
tedbirlerini ve bu çerçevede icra edilen faaliyetleri kapsamakta olan mülki
görevlerinin yanı sıra, suç işlendikten sonra kanunlarda belirtilen tüm adli faaliyetleri
icra etmek, cumhuriyet savcılarının talimatı doğrultusunda suçlarla ilgili
delilleri aramak, bulmak, toplamak ve yetkili makamlara göndermek, suçları
ortaya çıkarmak ve suçluları yakalayıp adalete teslim etmek gibi adli
görevleri, askerî kanun ve nizamlar ile Genelkurmay Başkanlığı tarafından
verilen askerî görevleri mevcuttur. 
Sayın milletvekilleri, Jandarma birliklerimiz, 1984 yılından
günümüze kadar geçen süre içerisinde ülkemizin bölünmez bütünlüğüne kasteden
başta PKK olmak üzere tüm terör örgütlerine karşı özellikle Doğu ve Güneydoğu
Anadolu bölgelerimizde, ülke sathında terörle mücadelenin en önemli
unsurlarından birisidir. Bu uğurda binlerce şehit ve gazi veren Jandarmamız,
bundan sonra da her ne pahasına olursa olsun ülkemizin birlik ve beraberliğini
korumaya devam edecektir. Zira Jandarmamız, bilhassa kırsal bölgelerimizde
terörle mücadelede en tecrübeli birim olup, yöre halkıyla iç içe olduğundan
dolayı bölgenin arazi yapısını, bölge insanının psikolojisini, inancını, yaşam
tarzını, hassasiyetlerini, gelenek ve göreneklerini en iyi bilen güvenlik
güçlerimizden birisidir. 
Ulu Önder Mustafa Kemal Atatürk’ün de dile getirdiği gibi
“Jandarma, her zaman yurt, ulus ve cumhuriyete aşık ve
sadakatle bağlı, tevazu, fedakârlık ve feragat örneği bir kanun ordusudur.”
Sayın milletvekilleri, ülkemizin iç güvenliğinin sağlanmasında bu
denli önemli bir rol üstlenen Jandarmanın görevlerini daha etkin bir şekilde
yerine getirebilmesi, günümüz şartlarına uygun modern araç, silah, teçhizat ve
özel malzemeyle donatılması, özellikle çok iyi eğitilmiş personel
yetiştirebilmesi gerekli kaynağın sağlanmasıyla mümkün olabilecektir. 
Şu an Jandarma Genel Komutanlığımız yaklaşık 250 bin personel,
1.524 muhtelif taşıt, 57 helikopter ile görevlerini sürdürmektedir. 
Bu bağlamda, 2011 yılında tahsis edilen bütçemize enflasyon
oranları dikkate alınarak, 2012 yılı için 4 milyar 913 milyon 982 bin liralık
bir planlama yapılmıştır.
Saygıdeğer milletvekilleri, yurdumuzun dört bir köşesinde çok zor
şartlar altında görev yapan, mücadele eden tüm Jandarma personelimize
şükranlarımızı sunuyor, şehitlerimize Allah’tan rahmet diliyor, gazilerimizi
minnetle anıyor, bütçenin ülkemiz adına hayırlara vesile olmasını temenni
ediyor, hepinize saygılarımı sunuyorum. (AK PARTİ sıralarından alkışlar)
BAŞKAN – Teşekkür ediyorum Sayın Ünal.
Son konuşmacı, AK PARTİ Grubu adına İhsan Şener, Ordu
Milletvekili.
Buyurun Sayın Şener. (AK PARTİ sıralarından alkışlar)
AK PARTİ GRUBU ADINA İHSAN ŞENER (Ordu) – Sayın Başkan, değerli
milletvekilleri; konuşmamın başında -bugün 10 Aralık Dünya İnsan Hakları Günü-
insan hakları ihlallerinin en aza indiği bir dünya temennisiyle hepinizin İnsan
Hakları Günü’nü tebrik ediyorum.
Sayın Başkan, değerli milletvekilleri; İçişleri Bakanlığımız
bünyesinde olan Sahil Güvenlik Komutanlığı bütçesi üzerinde AK PARTİ Grubu
adına söz almış bulunuyorum. Yüce heyetinizi saygıyla selamlarım.
Günümüzde denizler, canlı kaynakları, deniz dibi ekonomik
varlıkları ve kolay ulaşım imkânlarıyla ülke ekonomisine önemli katkı sağlayan
yerlerdir. Son yıllarda, enerji ve su ihtiyaçlarının karşılanması için
denizlerde yapılan araştırmalar artmış, bu enerjinin elde edilmesinde ve
ihtiyaç duyulan yerlere, gerek boru hatlarıyla gerekse gemilerle
ulaştırılmasında, denizler, artan oranda kullanılmaya başlanmıştır. 
Ülkemizin jeostratejik konumu, uluslararası ticaretimizin yüzde
86’sının denizlerden yapılması ve denizlerimizdeki hareketliliğin her geçen gün
artması da dikkate alındığında, 1982 yılında Sahil Güvenlik Komutanlığı
kurulmuştur. Ulusal ve uluslararası kurallar çerçevesinde,
“mavi vatan” olarak adlandırdığımız Türkiye yüz ölçümünün yaklaşık yarısı
büyüklüğündeki denizlerimizin can ve mal güvenliği açısından kontrol altına
alınabilmesi için, Hopa’dan İğneada’ya, Enez’den Çevlik’e kadar 64 üs, liman ve
yerleşim yerinde konuşlanmış muhtelif büyüklükteki sahil güvenlik botu, mobil
radarlar, helikopterler ve uçaklar ile çevremizdeki veya Avrupa Birliği üyesi
çoğu ülke donanmasına eş değer büyüklükte bir deniz Sahil Güvenlik Komutanlığı
kurulmuştur. Burada şunu belirtmek istiyorum: Sahil güvenlik
komutanlıklarının konuşlandığı yerler -özelikle ben Fatsa’yı biliyorum- bazen
ticareti engelleyecek biçimde liman kıyılarına yerleşmiş durumdalar. Buradan
Sayın Bakanımıza da hatırlatıyorum, inşallah Fatsa’mızdaki limanın rahat
ticarete kavuşması için buradan başka bir yere, daha uygun bir yere taşınmasını
arzu ediyorum. Tabii, Sahil Güvenlik Komutanlığının görev alanı Türkiye yüz
ölçümünün yarısı büyüklüğünde bir alan olduğu için bu alanda ciddi denetimler
yapılmış. Özellikle son Kartepe feribotunu hatırlıyoruz İzmit’te, burada Sayın
Bakanımızın da koordinesinde çok başarılı bir operasyonla kaçırılan feribot
kurtarılmıştır, kendilerini buradan tebrik ediyorum. Ayrıca, kendi güvenliğinin
dışında deniz kirliliğine neden olan pek çok olaya müdahale edilmiş, ilgililere
para cezaları uygulanmıştır. Yasa dışı göçmen meselesi yine en önemli uğraş
alanlarından birisidir Sahil Güvenlik Komutanlığının. Bununla ilgili olarak 544
yasa dışı göçmenin sadece 2011 yılında, 24 organizatörün -bunun yanında
akaryakıt kaçakçılığıyla ilgili de çok ciddi başarılara imza atmış- ve 746.617
litre civarında akaryakıtın yakalanmasını sağlamıştır. 
Sayın Başkan, değerli milletvekilleri; Türkiye'nin ve çevre
denizlerine ilişkin sorunları ve münhasır ekonomik bölge kullanımı konusunda
artan ihtiyaçlar, enerji nakil hatları ve enerji ihtiyacının karşılanmasında
alternatif yolların araştırılması, küresel deniz ticaretindeki gelişmeler,
uluslar ötesi tehditler ile denizde terör olaylarının ortaya çıkması, doğal
felaketlerdeki artış potansiyeli gibi konular Sahil Güvenlik Komutanlığının
mevcut görevlerinin kapsamını da büyük ölçüde genişletmiş ve bir çerçeveye
oturtmuştur. Bu nedenle, 2006 yılında
Sayın Başbakanımız Recep Tayyip Erdoğan tarafından imzalanan Ulusal Eylem
Planı’nda belirtildiği gibi, Avrupa ülkeleri içinde en büyük sahil güvenlik
tedbiri ülkemizde alınmış ve gelişmesi devam ettirilmektedir.
Ben buradan 2012 yılı bütçesinin hayırlar getirmesini diliyor,
hepinizi saygıyla selamlıyorum. (AK PARTİ sıralarından alkışlar )
BAŞKAN – Teşekkür ediyorum Sayın Şener.
Şimdi de Cumhuriyet Halk Partisi Grubu adına ilk konuşmacı Ali
Özgündüz, İstanbul milletvekili.
Buyurun Sayın Özgündüz. (CHP sıralarından alkışlar) 
CHP GRUBU ADINA ALİ ÖZGÜNDÜZ (İstanbul) – Sayın Başkan, değerli
milletvekilleri; hepinizi saygıyla selamlıyorum. Adalet Bakanlığı bütçesi
üzerine Cumhuriyet Halk Partisi Grubu adına söz aldım. 
Bugün, 10 Aralık Dünya İnsan Hakları Günü bildiğiniz gibi. İnsan
hakları ancak bir hukuk devletinde korunabilir. Hukuk devleti için de mutlaka
yasama ve yürütmenin bağımsız yargı tarafından denetlenmesi gerekir. Böyle
olmadığı takdirde çoğunluğu elinde bulunduran siyasi iktidar, temel insan hak
ve hürriyetlerini ortadan kaldırmaya dönük düzenlemeler yapabilir. Bu durumda
belki devletin kanun devleti olduğu söylenebilir ama hukuk devleti olduğundan
bahsedilemez. 
Yine bağımsız yargı olmadan demokrasiden de bahsedilemez.
Arkadaşlar hep demokrasiyle taçlandırılmış cumhuriyetten bahsediyorlar. Onun
için de mutlaka bağımsız yargı zorunludur. 
Bağımsız yargı için özellikle hâkimlerin ataması, terfisi, nakli
ve disiplin işlemlerinde yürütmenin etkisinin olmadığı bir yargı düzeni
gerekmektedir. Bugün HSYK’nın, övündüğünüz, yeni yapılandırdığınız HSYK’nın
Başkanı hâlen Adalet Bakanıdır. Müsteşar bu HSYK’nın doğal üyesidir. 
Yine, HSYK’nın genel sekreterini ve teftiş kurulu başkanını Adalet
Bakanı atamaktadır. Dolayısıyla, böyle bir yargı sisteminde, böyle bir HSYK
yapılanmasında bağımsız yargıdan bahsedilemez. 
Ben, 1982 yılında hukuk fakültesine girdiğim zaman hocalarımız
şunu derdi: “Yürütmeden birileri hâkim ve savcıların atamasında, naklinde,
terfisinde etkinse, orada bağımsız yargıdan bahsedilemez.” 
Dolayısıyla arkadaşlar, bugün geldiğimiz noktada özellikle 2010
anayasa değişikliğinden sonra HSYK yeniden yapılandırılmış ve bu yeniden
yapılandırılan HSYK, bütün teamüllere, kurallara aykırı olarak, bölge süresi,
liyakat ve kıdem esasına bağlı kalmaksızın, talepleri olmadan, bir yıl içinde
yaklaşık 4 bin hâkim ve savcının yerini değiştirmiştir. 
Bu HSYK örgütlenmeden de rahatsız olduğu için, YARSAV’ın, Demokrat
Yargı’nın ve hâkim ve savcıların kurduğu ilk sendika olan YARGI-SEN’in yönetim
kurulu üyelerini dernek ve sendika merkezinden uzaklaştırarak görevlerini
yerine getirmesine engel olmuştur.
25 Ekim 2010’da göreve başlayan 22 üyeli HSYK’nın başkanlığını
hâlen Adalet Bakanı yapmaktadır. Şu anda atanan müsteşar da önce HSYK’ya üye
seçilmiş, oradan yeniden Adalet Bakanlığına müsteşar yapılmıştır. 
“Seçimle geldi, oluştu” deniyor bu HSYK. Doğru, Adalet Bakanlığı
bir liste çıkardı, bütün gücünü kullandı, bürokratlarını kullandı. Bağımsız
olarak aday olmak isteyen hâkim, savcılar Ankaya’ya çağırılıp tehdit edildi
-bizzat bildiğim, şahit olduğum olaydır- bu şekilde bir seçimle 10-0, bu
seçimler, bu şekilde alındı.
Bugün bu seçilen HSYK üyelerinin tümü, hâkim ve savcılar
tarafından seçilen tümü, Adalet Bakanlığı listesi olarak belirtilen, söylenen
listeden seçilen kişilerdir. Bu HSYK Yargıtay ve Danıştay kanunlarını
değiştirerek, yargının hızlandırılmasını gerekçe göstererek toplam 250 üyeli
Yargıtaya 160 tane yeni üye seçmiştir. Yine, 156 üyeli Danıştaya 51 üye
seçmiştir. Ortalama kırk yaşında olan bu kişiler altmış beş yaşına kadar görev
yapacaklar biliyorsunuz, dolayısıyla yargının önümüzdeki yirmi beş yılı da bu
şekilde yeniden şekillendirilmiş ve siyasi iktidar kendisine uygun bir yargı
oluşturmuştur. Böylelikle, özel yetkili mahkemelerden sonra özel yetkili, özel
görevli Yargıtay daireleri oluşturulmuştur. “Yargıyı dedelerden kurtardık.”
diyen siyasi iktidar, bu şekilde yargıyı ne yazık ki imamlara teslim etmiştir.
(CHP sıralarından alkışlar)
AYŞE NUR BAHÇEKAPILI (İstanbul) – Hakaret etmeyin!
AKİF ÇAĞATAY KILIÇ (Samsun) – Ne diyorsun ya!
BAŞKAN – Sayın milletvekilleri, lütfen…
ALİ ÖZGÜNDÜZ (Devamla) – Arkadaşlar, bakın, o zaman bir dinleyin
göreceksiniz. Bugün dünyada yaklaşık 37 bin insan terör suçuyla şüpheli
durumunda, sanık durumunda, tutuklu durumda; yaklaşık 37 bin kişinin üçte 1’i,
yaklaşık 12 bin kişisi Türkiye’de terör suçundan dolayı şüpheli sanık
konumundadır. Bu neyi göstermektedir? Üç ihtimal var: Ya
insanlar kurduğunuz baskı düzeni yüzünden meşru yollardan, hukuk içerisinde hak
arayamadıkları için, sizin deyiminizle, terörist olmaktadırlar ya Hükûmetin
uyguladığı yanlış sosyoekonomik politikalar yüzünden bu toplumun ruh sağlığı
bozulmuş ki bu toplum dünyadaki teröristlerin üçte 1’ini yetiştirmektedir ya da
gerçekten bu insanlar terörist değil, sırf size muhalif oldukları için, sırf
iktidarı eleştirdikleri için terör yaftasıyla suçlanıp cezaevine tıkılmaktadır.
Nitekim Oda TV iddianamesinde bunu görmekteyiz. Oda TV iddianamesinde
Hükûmetin yanlış politikalarını eleştiren hatta bu yönde Meclis içinde
faaliyette bulunan başta Grup Başkan Vekilimiz Sayın Muharrem İnce, Ali İhsan
Köktürk, Oğuz Oyan, Atilla Kart’ın Meclis çalışmaları bile, Hükûmet hakkında
yaptıkları çalışmalar bile…
HAKAN ÇAVUŞOĞLU (Bursa) – Seçim yasasıyla alakalı bir şey bu.
BAŞKAN – Sayın Milletvekili, lütfen…
ALİ ÖZGÜNDÜZ (Devamla) – Dinlemiyorsun ki, bir dinlesen ne
dediğimi anlayacaksın. 
Bakın, Ali İhsan Köktürk, Oğuz Oyan’ın burada yaptığı çalışmalar,
sordukları soru önergeleri, yazdıkları makaleler Oda TV iddianamesinde delil
olarak gösterilmektedir. Neden bahsediyorsun, seçimle ne alakası var, Seçim
Kanunu’yla. Sabretmiyorsun ki. 
HAKAN ÇAVUŞOĞLU (Bursa) – Muharrem Bey’i niye…
ALİ ÖZGÜNDÜZ (Devamla) - Muharrem Bey de aynı şekilde, Oda TV’de
konuşmaları delil olarak gösterilmiştir. 
Arkadaşlar, bakın, biz muhalefetiz. Yani, lütfen… Yani millet size
nasıl iktidar görevi verdiyse, bize muhalefet görevi vermiştir. Muhalefetin
görevi eleştirmektir. Ya tahammül edin. Yani muhalefet görevini de siz
yapacaksanız, yani o zaman burada… 
OSMAN ÇAKIR (Düzce) – Yalan söylüyorsun. 
ALİ ÖZGÜNDÜZ (Devamla) - Ya muhalefet edeceğiz, eleştireceğiz,
sizin yanlış yaptığınıza… Buna tahammül… Ne biçim demokrasi anlayışınız! Yani
muhalefete bile tahammül göstermiyorsunuz. 
İLYAS ŞEKER (Kocaeli) – Ağzınıza gelen her şeyi söyleme hakkınız
yok herhâlde. 
BAŞKAN – Sayın Milletvekili, lütfen… Lütfen… 
ALİ ÖZGÜNDÜZ (Devamla) – Her şey… Muhalefet etme hakkım vardır
tabii. Tabii ki her şeyi söyleme hakkım var. 
İLYAS ŞEKER (Kocaeli) – Doğru şeyleri söylemek zorundasınız.
ALİ ÖZGÜNDÜZ (Devamla) – Sen mi takdir edeceksin benim doğru
söyleyip söylemediğimi! Sen kimsin? Takdir makamı mısın! Doğru
şeyler! 
BAŞKAN – Sayın Özgündüz… 
ALİ ÖZGÜNDÜZ (Devamla) - Bakın, siz ne yaparsanız yapın, buradaki
bütün baskı ve sindirmelere rağmen, bizi Silivri’ye göndermekle tehdit etseniz
bile, özel görevli savcılarınızı üstümüze salsanız bile biz bu yoldan
dönmeyeceğiz arkadaşlar, tamam mı! Sonuna kadar burada
muhalefet yapacağız, yasama ve denetim görevimizi kullanacağız. (CHP
sıralarından alkışlar)
İLYAS ŞEKER (Kocaeli) – Adalet Bakanı Seyfi Oktay değil! 
ALİ ÖZGÜNDÜZ (Devamla) – Öyle mi, Seyfi Oktay değil! Kim? Şimdi
bir laf söyleyeceğim de ben kendime yakıştırmıyorum. Yani Bakanlığın o makamına
yakıştırmıyorum. Bakanın lakabını söylemek… 
İLYAS ŞEKER (Kocaeli) – Adalet Bakanı Seyfi Oktay değil, dikkat
ediniz!
ALİ ÖZGÜNDÜZ (Devamla) - Seyfi Oktay değil!
BAŞKAN – Sayın Özgündüz, lütfen Genel Kurula hitap edin. 
ALİ SARIBAŞ (Çanakkale) – Müdahaleyi oraya da etsene Başkan. 
ALİ ÖZGÜNDÜZ (Devamla) – Bir adalet bakanı kin ve nefretle konuşur
mu? Bunu mu söyleteceksiniz bana? 
Değerli arkadaşlar, yargının içinde bulunduğu duruma gelince.
Bakın, yani “İşte bu kadar adliye yaptık.” falan filan! Nasıl adliyeler
yaptınız biliyor musunuz? Gidin Bakırköy Adliyesini görün. Bodrum su dolu,
batıyor. Plaza adliye yaptınız, Çağlayan’da adliye yaptınız, yüksek tavanlı
cezaevi araçları giremiyordu. Sistemi yapamamışsınız. Yan tarafa kurdular. Yani
şu anda hâkim-savcılar, benim görev yapan arkadaşlarım, bakın, yirmi beş yıllık
ağır ceza reisi hiçbir gerekçe olmadan görevinden alınıyor, komisyon
başkanlığından alınıyor. Otuz yıl görev yapan insanlar, arkadaşlar, yüzlerce
insanımız emekliliğini istiyor. Emeklisi dolmayan arkadaşlarımız istifa ediyor.
Yargıda bir baskı var. Az önce Kıyıklık dedi: “Efendim, işte önünüze bakın.”
Önümüze bakıyoruz, ne görüyoruz biliyor musunuz? Tozu dumana katmış bir
iktidar. Raydan çıkmış, freni patlamış kamyon gibi ortalığı toz dumana katmış
bir iktidar. Ülkeyi uçuruma sürükleyen, savaşa sokmaya getiren bir iktidar
görüyoruz.
DURDU MEHMET KASTAL (Osmaniye) – Size göre! 
ALİ ÖZGÜNDÜZ (Devamla) – Yargı… Yargıyı çığırından çıkardınız
arkadaşlar. Bakın, her şey düzelir ama yargıda oynamayın, yargıda yapmayın
bunu. Bakın, insanların son umut kapısıdır yargı, hak aramada son umut kapısıdır
yargı. Burayı siyasallaştırırsanız, burayı belli bir şekilde dizayn
ederseniz siz de zarar görürsünüz. Yapmayın, etmeyin. Geçmişte yapılan
yanlışları eleştiriyorsunuz, 28 Şubatta yapılanları eleştiriyorsunuz, aynısını
yapıyorsunuz. Bakın, zulüm var bugün, hukuk aracılığıyla…
(Mikrofon otomatik cihaz tarafından kapatıldı) 
ALİ ÖZGÜNDÜZ (Devamla) - …zulmü baskı aracı olarak
kullanıyorsunuz. 
BAŞKAN – Sayın Özgündüz, teşekkür ediyorum.
ALİ ÖZGÜNDÜZ (Devamla) – Zalim adamın imanından şüphem var
kardeşim. Allah’a inanan adam zalim olmaz. Lütfen, yani kendinizi sorgulayın.
HAYDAR AKAR (Kocaeli) – İdare amirlerini niye çağırmadınız?
ALİ ÖZGÜNDÜZ (Devamla) – Kendinizi sorgulayın.
BAŞKAN – Lütfen, sayın milletvekilleri.
ALİ ÖZGÜNDÜZ (Devamla) – Sayın Başkan, bakın az önce hatip üç
dakika burayı işgal etti. Siz, bugün Adalet Bakanlığı bütçesi görüşülürken
adaletli davranmak zorundasınız.
AHMET AYDIN (Adıyaman) – Sen de işgal et. Allah Allah!
ALİ ÖZGÜNDÜZ (Devamla) – Daha önce Salim Uslu’yu çağırdınız ama bu arkadaşa
hiçbir şey demediniz ve ayrıca toplantıya ara verdiniz. Adalet Bakanlığı
bütçesi konuşulurken adaletli olmadığınızı ifade etmek istiyorum. 
Hepinize saygılar sunuyorum. (CHP sıralarından alkışlar)
BAŞKAN – Süreniz dokuz dakika Sayın Özgündüz, benim yapabileceğim
bir şey yok ki.
ALİ ÖZGÜNDÜZ (İstanbul) – Az önce üç dakika…
BAŞKAN – Lütfen Sayın Özgündüz.
HAYDAR AKAR (Kocaeli) – İdare amirini niye çağırmadınız demin?
İdare amirini niye çağırmadınız? Beş dakika…
BAŞKAN – Sayın Akar, o zaman isteseydiniz çağırırdım,
söylemediniz. Haberdar etseydiniz çağırırdım ben.
HAYDAR AKAR (Kocaeli) – Ben çağırttırırım size ama!
BAŞKAN - Şimdi, Cumhuriyet Halk Partisi Grubu adına ikinci
konuşmacı Malik Ecder Özdemir, Sivas Milletvekili. (CHP sıralarından alkışlar)
Buyurun Sayın Özdemir.
CHP GRUBU ADINA MALİK ECDER ÖZDEMİR (Sivas) – Sayın Başkan,
değerli milletvekilleri; Ceza ve İnfaz Kurumları ile Tutukevlerinin bütçesi
üzerinde Cumhuriyet Halk Partisi Grubu adına söz almış bulunuyorum. Bu
vesileyle yüce heyetinizi saygıyla selamlıyorum.
Değerli arkadaşlarım, Türkiye Büyük Millet Meclisinde adaleti,
Adalet Bakanlığını, cezaevlerini görüştüğümüz tam da bugün 10 Aralık Dünya
İnsan Hakları Günü. 
İnsan Hakları Evrensel Beyannamesi’nin kabulü üzerinden altmış üç
yıl geçmiş. Türkiye olarak biz de bu Beyanname’yi ilk imzalayan ülkeler
arasındayız. 
Aradan geçen sürede, Türkiye’de insan hakları ihlallerini
engellemek, her türlü işkence ve kötü muameleyle mücadele etmek için ayrıca bir
yığın uluslararası sözleşmelerin de altına imza atmışız ve uluslararası bu
sözleşmelerin iç hukukumuzun da üstünde olduğunu Anayasa’mızın 90’ıncı
maddesine yazmışız. 
Bugün yeni bir anayasa yapmaktan bahsediyoruz. Bunun için Türkiye
Büyük Millet Meclisinde komisyonlar kuruyoruz, alt komisyonlar kuruyoruz.
Elbette, değerli arkadaşlarım, bir hukuk devletinde yasa yapmak, anayasa yapmak
önemlidir ancak bundan daha önemlisi, var olan yasaları herkese eşit ve adil
bir biçimde uygulamak olmalıdır. Bugün Avrupa insan Hakları Mahkemesi önünde en
çok hakkında, aleyhinde dava açılmış ülkelerin başında ne yazık ki Türkiye
geliyor ve yine bugünkü tarih itibarıyla cezaevlerinde 128 bin insan bulunuyor.
Bunların hemen hemen yarısı hükümlü, geri kalan yarısı ise tutuklu sıfatıyla
cezaevlerinde bulunuyorlar. Yani bir başka ifadeyle, yarısı hakkında hâlâ suçu
sabit olmayan insanlar var. Belki bu insanlar adaletli bir mahkeme önünde
yargılanma olanağı bulsalar, belki de berat edecek insanlar konumundalar. 
Yine, cezaevinde bugün itibarıyla 8 milletvekili tutuklu, 70’in
üzerinde gazeteci tutuklu. Her ne hikmetse bütçeyi sunuş konuşmasında Sayın
Bakan, doğrudan -hem de Adalet Bakanı- bu gazetecileri terör örgütü üyesi
olmakla baştan mahkûm ettiyse de 70’e yakın gazeteci var. “Parasız eğitim
istiyoruz.” diyen 500’ün üzerinde öğrenci cezaevlerinde tutuklu ve yine Türk
Silahlı Kuvvetlerinin komuta kademesinin neredeyse yüzde 20’si cezaevinde
tutuklu.
Cezaevindeki bu yığılmaların iki sebebi var değerli arkadaşlarım.
Bunlardan bir tanesi tutukluluğun süresinin uzaması, tutukluluğun artık giderek
bir cezaya dönüşmüş olmasıdır. İkincisi de adaletin geç tecelli etmiş
olmasıdır. Biraz önce konuşan AKP’li milletvekili arkadaşımız da söyledi, evet,
çok klasik bir laf, gecikmiş adalet adaletten sayılmaz.
Değerli arkadaşlarım, Silivri’nin bir toplama kampına dönüştüğünü
ısrarla söylemeye devam ediyoruz. Ben, geçen Parlamento döneminde bu kürsüden
dedim ki AKP’li milletvekili arkadaşlarımıza: “Silivri’de aslında bir mahkeme
yok. Orada bir çadır tiyatrosu kurulmuş vaziyette. Bu tiyatroda izlemek için
bilet almaya da gerek yok, herkesin izlemesine açık bir tiyatro. Lütfen, bütün
milletvekilleri, bir kere olsun, gitsin Silivri’de, adaletin, hukukun nasıl
ayaklar altına alındığını izlesinler.” demiştim. Şimdi
“Silivri bize uzak. İşimiz, gücümüz var.” diyen AKP’li milletvekili
arkadaşlarıma buradan bir duyuruda bulunmak istiyorum: Siz gidemediyseniz
tiyatro şimdi sizin ayağınıza gelmiş vaziyette. Türkiye Büyük Millet Meclisine
500 metre mesafede, uzaklıkta Ankara Adliyesinde aynı özel yetkili mahkemede
iki ayrı duruşma var. Eğer birazcık, “Biz bu ülkenin milletvekiliyiz, gerçekten
bu söylenenlerde haklılık payı var mı, gerçekten adalette bir aksama var mı?”
diyorsanız ve gerçekten birazcık vicdan sahibiyseniz ve gerçekten eğer Tayyip
Bey’in değil de size oy vermiş vatandaşlarımızın milletvekili olduğunuzu
düşünüyorsanız bu duruşmaları hiç olmazsa birer kere izleyin. 
Dün Hopa olaylarını protesto etmek için Ankara’daki bu davalardan
birini 25-30’a yakın Cumhuriyet Halk Partili milletvekili arkadaşlarımızla
birlikte gittik izledik. Haklarında on beş-yirmi yıla kadar ağır hapis cezası
istenen ve yaşları on beş-yirmiyi geçmeyen bu öğrenciler hakkında savcının
düzenlediği iddianame burada. Sürem yok biliyorum ama… Bu öğrenciler üzerinde
tutulan, üzerinde yakılan suç malzemelerini saymış: Bir adet 150 santimetre
uzunluğunda, 2 santimetre çapında sert plastik boru, arkasında siyah plastik
boru, arkasında sapı kırık şemsiye, bir adet 90 santime 90 santim ebadında
siyah-beyaz kareli poşu. Suç delilleri bunlar ve bu öğrenciler hakkında bu
iddianameyi yazan savcının iddiası bu çocukların yasa dışı terör örgütü
olduğunu iddia ediyor. Gerçekten başka söz bulamıyorum ama bu iddianameyi yazan
savcının eli kırılsın diyorum, eli. Böyle bir anlayış olmaz, böyle bir hukuk
devleti olmaz. (CHP sıralarından alkışlar) 
Aynı mahkemede iki gün önce Sivas davası sanıklarından, firari
sanıklardan 7 kişi hakkında on sekiz yıldan bu tarafa devam eden davanın zaman
aşımı nedeniyle düşürülmesini aynı savcı, aynı mahkemede talep etti.
Değerli arkadaşlarım, insanlığa karşı işlenmiş suçların zaman
aşımına uğramayacağını uluslararası hukuk belirlemişken, bu savcı, bu
iddianameyi nasıl yazdı, anlamak mümkün değil.
Şimdi, çok fazla sürem yok ama Sayın Bakan buradayken üç soru
sormak istiyorum hazır konu Sivas davasından açılmışken: Sayın Bakan, bu Sivas
olaylarının 1 no.lu sanığı Cafer Erçakmak, her ne hikmetse, on sekiz yıl
boyunca bulunamadı. Yurt dışına kaçtığı söylendi. En son Sivas’taki adresinde
ölü olarak bulundu. Bu Cafer Erçakmak on sekiz yıl boyunca gerçekten yurt
dışına kaçmış mıdır? Kaçtıysa ölümünden kaç gün önce Sivas’a gelmiştir ya da
hiç kaçmamış, on sekiz yıl boyunca devletin aramasına rağmen Sivas’ta ikamet
etmeye devam etmiştir. 
ALİ SARIBAŞ (Çanakkale) – Karakola 500 metre…
MALİK ECDER ÖZDEMİR (Devamla) – Bir ikinci sorum: Yine aynı
davanın bir başka firari sanığı Vahit Kaynar Polonya sınırında yakalandı. Kırk
günlük süreyi doldurdunuz, ayağınızı sürdünüz ve bir türlü Türkiye’ye iadesini
sağlayamadınız. Ayağınızı sürümenizin, işi hafiften almanızın acaba içinde, bu
davanın geçmişte avukatlığını yapmış, sanıkların avukatlığını yapmış ve beraber
Bakanlar Kurulu sırasında oturan arkadaşınızın size karşı bir telkini mi oldu
ki bu işi ipe un sererek takip ettiniz?
Cezaevleri giderek yol geçen hanına
döndü. Kimileri elini kolunu sallayarak yurt dışına çıkıyor, kimileri
cezaevinde ölmeye devam ediyor. 
Soru çok ama Sayın Bakan… Cezaevinde ölen Kaşif
Kozinoğlu kendi vadesiyle mi öldü, yoksa öldürüldü mü? Öldürülmeden önce
avukatına gönderdiği mektupta Sayın Başbakanın yurt dışında 800 milyon dolar
parasının olduğu söylendi. Bu iddia ne derece doğrudur? Bunu, bu Türkiye Büyük
Millet Meclisi kürsüsünden cevaplamanızı talep ediyorum.
Yüce heyetinizi saygıyla selamlıyorum. (CHP sıralarından alkışlar)
MUSTAFA ELİTAŞ (Kayseri) – Sayın Başkanım, herhâlde Hatibin
söylediğini duydunuz.
BAŞKAN – Buyurun Sayın Elitaş.
MUSTAFA ELİTAŞ (Kayseri) – Sayın Başbakanın yurt dışında 800
milyon doları olduğunu…
HAYDAR AKAR (Kocaeli) – Bakana sordu.
ALİ SERİNDAĞ (Gaziantep) – Bakan sordu, Bakana.
MALİK ECDER ÖZDEMİR (Sivas) – Bakana sordum Sayın Elitaş. Bakan
cevaplasın. Bu iddia benim değil. Avukatına yazdığı mektupta var ve ulusal
basınlarda yer aldı, ulusal basında. Şimdiye kadar niye cevaplamıyorsunuz yoksa?

MUSTAFA ELİTAŞ (Kayseri) – Çok cevap verdik ama siz burada
olmadığınızdan duymuyorsunuz zaten.
MALİK ECDER ÖZDEMİR (Sivas) – Hiç cevap vermediniz, hiç duymadım
ben.
BAŞKAN – Cumhuriyet Halk Partisi Grubu adına üçüncü konuşmacı Ömer
Süha Aldan, Muğla Milletvekili.
Buyurun Sayın Aldan. (CHP sıralarından alkışlar)
CHP GRUBU ADINA ÖMER SÜHA ALDAN (Muğla) – Sayın Başkan, değerli
milletvekilleri; Türkiye Adalet Akademisi ile Hâkimler ve Savcılar Yüksek
Kuruluna ilişkin görüşlerimi açıklamak üzere huzurlarınızdayım.
Kuşkusuz yargıdaki siyasallaşma örnekleri geçmişte de bolca
görülmüştür. Siyaset ya da ülkeye egemen olan güçler her zaman yargıyı yanında
görmek istemişlerdir ancak 12 Eylül 2010 günü Türkiye Cumhuriyeti açısından
önemli bir dönüm noktasıdır. Bugünden itibaren Anayasa’daki kuvvetler ayrılığı
ilkesi hiçe sayılmış ve yargı, yürütme gücünün emrine girmiştir. Aslında
iktidar yargıyı elde etmeye niyetlenirken birtakım örneklerden de yola
çıkmıştır. Bürokrasiyi ele geçirmiştir, özerk kurumları ele geçirmiştir,
üniversiteleri susturmuştur ve özel yetkili mahkemeleri elde etmiştir ama bunu
taçlandırmak gerekmektedir ve sonuçta da yüksek yargıya el atmıştır. 
Bugün Adalet ve Kalkınma Partisinden konuşmacı arkadaşlar yüksek
yargının bağımsızlığından söz ediyorlar. En tipik örnek Cargill olayıdır
değerli arkadaşlarım. Anayasa Mahkemesinin 2 defa iptal ettiği ve Amerika
Birleşik Devletleri Başkanının özellikle rica ettiği Cargill Yasası yeniden
çıkarılmış, yeni oluşturulan Anayasa Mahkemesi kendi kararını hiçe sayarak
iptal talebini reddetmiştir.
Değerli arkadaşlarım, bugün Adalet Akademisinin 31 üyeli genel
kurulunun büyük bir çoğunluğu, neredeyse tümü diyeceğim, Adalet Bakanlığı
bürokratlarından ya da iktidar partisine yakın kişilerden oluşmaktadır. Sözde
yasada özerk bir kurumdur ama bu kurum artık ne yazık ki tek tip yargıç ve
savcı yetiştiren bir kurum hâline dönüşmüştür. Elbette eski Hâkimler ve
Savcılar Yüksek Kurulunun da pek çok yanlışı vardı. Ben, o eski HSYK’nın
gazabına uğramış ve gerçekten meslekte çok acı çekmiş bir insanım ama şimdiki
HSYK’ya baktığımda gerçekten eski HSYK’yı arıyorum. Keza, benim gibi pek çok
hâkim, savcı da arıyor. 
HSYK’nın 22 tane üyesi var. Adalet Bakanı, müsteşar, demin
söylediğim Akademiden 1 üye, zaten geçmişte yaptığı atamalarla hâlen kurduğu
partinin ceketini çıkarmadığı anlaşılan Cumhurbaşkanının seçtiği 4 üye var,
Adalet Bakanlığının listesi var. 
Değerli arkadaşlarım, İstanbul Milletvekilimiz Aydın Ayaydın, daha
seçim olmadan, ortalıkta adaylar belirlenmeden, seçilecek 10 kişinin adını
yazmıştı ve 10 kişi de seçildi. 
DURDU MEHMET KASTAL (Osmaniye) – Siz seçtirdiniz.
ÖMER SÜHA ALDAN (Devamla) – Zaten şöyle düşünün: Bu seçilenlerin
içerisindeki kişilere bakarsanız, 10 kişiyi bir yana bırakın…
DURDU MEHMET KASTAL (Osmaniye) – Siz seçtirdiniz.
BAŞKAN – Sayın Milletvekili, lütfen… Sayın Kastal… 
ÖMER SÜHA ALDAN (Devamla) – …Cumhurbaşkanının seçtiği 4 kişi,
Adalet Bakanı, müsteşar ve Akademiden gelen kişiyle 7 ediyor. Yani kürsüden ya
da Yargıtay, Danıştaydan gelen 4 kişi dahi olsa zaten Kurul otomatikman
iktidarın eline geçiyor ve işin bir hazin tarafı var. Kurulun üç dairesi var.
1’inci ve 3’üncü dairelerinde dörder adamı olan yargıya egemen oluyor. Dünyanın
hiçbir yerinde bürokrata bu kadar büyük bir güç verilmemiştir ve bunun çok
tehlikeli sonuçları olacağını da asla unutmayınız. 
Değerli arkadaşlarım, HSYK, 160 Yargıtaya, 60 da Danıştaya üye
seçimi yaptı. İnceleme süresi altı gün. Seçim bir günde yapıldı. Toplam aday
sayısı 5.532. Oturdum hesapladım: İnceleme süresi her aday için bir buçuk
dakika, seçim ise iki saniye sürüyor. Kimseyi aldatmayalım. Burada ya seçimde
özensizlik vardı ya da adaylar çok önceden belirlenmişti. Apar topar bu
Yargıyat üyelerini, iş yükü yoğun, onu temizlesinler diye seçtiler, şu anda o
üyeler sokakta geziyorlar çünkü odaları ve binaları hâlâ yok, aylardır yok. 
Değerli arkadaşlarım, HSYK büyük bir ayıba imza atmıştır. Bu üye
seçiminden sonra adayların, hâkim, savcılarının aldıkları oy oranlarını kendi İnternet sitesinden
açıklamıştır. Binlerce adaya yani hâkim, savcıya sıfır oyu verilmiştir, çoğu
adayın aldığı oy sıfırdır. Yıllarca bu mesleğe hizmet etmiş, kelleyi koltuğa
almış ve gecesini gündüzünü mesleğe adamış binlerce hâkim, savcıyı bu şekilde
rencide etmeye kimsenin hakkı yoktur. Hele ki kendi başlarına seçime girseler
bile belki 15-20 oy alacak kişilerin iktidarın sırtına binerek seçildikleri bir
kurulda böyle bir tasarrufta bulunmaları gerçekten son derece yakışıksız bir
davranıştır. Eğer bir özür varsa HSYK’nın o meslektaşlarımdan özür dilemesini
bekliyorum. (CHP sıralarından alkışlar) 
Değerli arkadaşlarım, Sayın Bakan sürekli olarak yeni HSYK’nın 21
tane YARSAV üyesini seçtiğini belirterek, güya HSYK’nın bağımsız seçim yaptığı
yönünde bir izlenim yaratmaya çalışıyor. YARSAV bir meslek örgütlenmesidir,
içinde sağcısı solcusu, hatta tarikat, cemaat ilişkisi olan pek çok insan
bulunur. Dolayısıyla bu 21 kişi de muhafazakâr yapıya, iktidara yakın yapıya
sahip insanlardır. Bunun kanıtı da şudur: Seçilen 160 üyeye bir sabah -a
kişiden b üyeye- telefonla mesaj gönderilmiştir “Bugünkü ceza dairesi seçiminde
boş oy atacaksınız.” diye ve bu 2 kez denenmiştir. 160 üye de boş oy
atmışlardır değerli arkadaşlarım.
Dost-ahbap ilişkisine gelince, bugün hâlâ var, hiç değişen bir şey
yok. Hemen apar topar ilk Yargıtay ve Danıştay seçimlerinde HSYK’nın yedek
üyelerinin ikisinin eşlerinin biri Danıştaya, biri Yargıtaya atanmıştır.
Hâkim, savcılar huzursuzdur, bıkkındır. İnternet sitesine bakın, yaş haddi dolmadan
yüzlerce insan emekliliğini istiyorlar. Buna dikkatinizi çekmek isterim.
Değerli arkadaşlarım, burada şunu söyleyeyim: Polisi rejim
muhafızı gören, yargıyı toplumsal muhalefeti sindirmede bir araç gibi
kullanmaya çalışan anlayışın sonu vahimdir ve dünya bunun örnekleriyle doludur.
Değerli Adalet ve Kalkınma Partili arkadaşlarım, aslında kendi
Frankenstein’ınızı yarattınız bu yargıdaki kadrolaşma girişiminizle. Kırk yaş
düzeyinde bir gruba yargıyı teslim ettiniz. Güya yaptıklarıyla kendi
iktidarınızı ayakta tutacaklardı! Ama şunu unutmayın: Bunlar bir gün gelip sizi
de dinlemeyecekler, belki tasfiyenizi de onlar yapacaklar.
Size son olarak bir kişiyi hatırlatmak isterim, Hanefi Avcı’yı.
Sizden biriydi. Belki içinizde pek çoğunuzun arkadaşıdır. Muhafazakârdı,
sağcıydı, bir cemaate yakın olan bir insandı ve bu İktidarın en güvendiği
bürokrattı. Şimdi Hanefi Avcı nerede? Bir sol örgüt üyesi olarak cezaevinde
değerli arkadaşlarım. 
Düşünün, belli bir anlayışa ses çıkaracaksınız ya da
çıkarmayacaksınız. Ses çıkaracaksanız akıbetiniz bellidir. 
Son olarak şöyle tamamlıyorum: Cumhuriyetin kazanımlarını o zor
günlerde satanların cumhuriyet konusunda laf etmemesi lazım. 
Hepinize saygılar sunuyorum. (CHP sıralarından alkışlar)
BAŞKAN – Teşekkür ediyorum Sayın Aldan.
Cumhuriyet Halk Partisi Grubu adına dördüncü konuşmacı Ali
Serindağ, Gaziantep Milletvekili.
Buyurun Sayın Serindağ. (CHP sıralarından alkışlar)
CHP GRUBU ADINA ALİ SERİNDAĞ (Gaziantep) – Bazen Sayın Başkan
konuşmaya başlamadan süreyi işletiyor, ona baktım ben. 
Sayın Başkan, sayın milletvekilleri; Cumhuriyet Halk Partisi Grubu
adına söz almış bulunuyorum. Hepinizi saygıyla selamlıyorum. 
Zaman azlığı nedeniyle sunumum sınırlı konulara ilişkin olacaktır.

Bilindiği gibi, Türk kamu yönetimi sistemi içinde köklü bir yeri
olan İçişleri Bakanlığı, devlet ve toplum yaşamında önemli işlevler üstlenmiş
bir bakanlıktır. Kısaca, devletin topluma dönük yüzüdür İçişleri Bakanlığı.
Başta mülki idare amirleri olmak üzere, Bakanlığın ve bağlı
kuruluşların tüm personeline başarı, sağlık ve esenlik diliyorum.
Bakanlığa verilen görevler, il sistemi içerisinde, vali ve
kaymakamlar tarafından ve bağlı kuruluşların personeli tarafından yerine
getirilmektedir. Valilerimizin İl İdaresi Kanunu’nda belirtilen görev ve statü
tanımına uygun olarak görevlerini yapmaları, iktidarın valisi değil devletin ve
tüm halkın valisi olarak hizmet yürütmeleri, günlük siyasi rüzgârlara göre
değil mevzuata uygun davranmaları, bakanın ve iktidarın geçici, devletin ve
bakanlığın daimi olduğunu düşünmeleri ve ona göre davranmaları milletimizin
temel beklentisidir. Biraz önce AKP Grubu adına konuşan bir konuşmacı burada
mülki idare amirlerini âdeta rencide eder şekilde onların Sayın Başbakan
tarafından yönlendirildiğini ve Sayın Başbakanın telkin ve tavsiyeleriyle nasıl
davranacaklarını o şekilde ayarladıklarını, düzenlediklerini ifade etti ve ben
bundan çok üzüntü duydum. Şöyle: Ben otuz üç yıl mülki idare amiri olarak görev
yapan bir arkadaşınızım. Mülki idare amirleri, valilerimiz ve kaymakamlarımız
nerede, nasıl ve ne şekilde davranacaklarını çok iyi bilirler, bunu bilmenizi
isterim. 
Sayın milletvekilleri, biraz evvel ifade ettim, çok önemli
görevler ifa ediyor İçişleri Bakanlığı. Bunların en önemlisi de asayiş
hizmetleridir, iç güvenliktir. Şimdi biraz geriye gidelim. AKP iktidara
geldiğinde terör örgütünün başı yakalanmış, terör örgütü eylem yapma yeteneğini
kaybetmiş ve Türkiye’de terör minimum seviyeye inmişti ancak şimdi bakıyoruz
Hükûmet tarafından izlenen yanlış, tutarsız, zikzaklı politikalar, ikircikli
politikalar neticesinde terör bugün ülkemizde en üst seviyeye gelmiştir.
Hükûmet bir dönem terör
olaylarının artması üzerine yeni bir konsepte
geçileceğini ifade etmiş, profesyonel askerlerin bu görevde kullanılacağını
ifade etmiştir. Bir süre geçmiş bu sefer emniyet teşkilatının, emniyet mensuplarının
daha aktif kullanılacağını ifade etmiştir. 
Sayın milletvekilleri, hem emniyet teşkilatının mensupları hem
jandarmamız hem polisimiz hem de görev verildiği takdirde silahlı kuvvetlerin
diğer unsurları elbette kullanılacaktır, biri diğerinin alternatifi değildir.
Bunu böyle bilmemiz lazım.
Bir başka örnek, Sayın Başbakan terör örgütü yöneticileriyle
görüşüldüğü söylendiği zaman, bu konunun basında yer almasından sonra bunu
şiddetle eleştirmiş, dile getiren muhalefet liderlerini suçlamıştı. Sonra ne oldu?
Sonra baktık ki çok önceden bu görüşmeler başlamış ve o tarihten sürdürülmeye
başlanmıştır. Sayın Başbakan adına Başbakan Yardımcısı görüşmelere iştirak
etmiştir ve Başbakan adına iştirak ettiğini orada ifade etmiştir. Zaten daha
sonra Sayın Başbakan da bunu doğrulamıştır. Ama ne demiştir Sayın Başbakan?
“Biz görüşmedik, devlet görevlileri görüştü.”demiştir. Şimdi, bu, inanılacak
bir şey mi arkadaşlar? O zaman şunu demeyin: “Biz demir yolu yaptık” demeyin,
“Biz kara yolu yaptık.” demeyin. Başında Türkiye Cumhuriyeti Devlet
Demiryolları var, onu devlet yapıyor, kara yollarını da devlet yapıyor.
AHMET AYDIN (Adıyaman) – Şimdiye kadar niye yapmadınız?
ALİ SERİNDAĞ (Devamla) – Siz yapmıyorsunuz. Siz yapmıyorsunuz,
devlet yapıyor. (AK PARTİ sıralarından gürültüler)
MUSTAFA ELİTAŞ (Kayseri) – Sayın Valim… Sayın Valim…
ALİ SERİNDAĞ (Devamla) -
Dinleyin… Dinleyin… Dinleyin arkadaşlar. 
OSMAN ÇAKIR (Düzce) – Mülki amir yapıyor!
ALİ SERİNDAĞ (Devamla) – Benim nasıl yaptığımı sor.
Yine deniyor ki: “Yüzde 90-95 oranında anlaşma sağlandı.” Millet
merak ediyor, herkes merak ediyor, siz etmiyor musunuz? Yüzde 95 neydi
anlaşılan, anlaşılamayan yüzde 5 neydi, siz merak etmiyor musunuz? Arkadaşlar,
insanlar bunu merak ediyor. 
Daha sonra bir de başka bir örnek vereyim: Biliyorsunuz “Kürt
açılımı” adıyla başlatılan bir süreç var, adını henüz tam kararlaştıramadınız.
Önce “Kürt açılımı” dediniz, sonra “demokratik açılım” dediniz, sonra “Millî
Birlik ve Kardeşlik Projesi” dediniz; değerli arkadaşlar, isminde
anlaşamadınız. Sayın Başbakan, o zamanki İçişleri Bakanı Sayın Beşir Atalay’la
beraber toplumun değişik kesimlerini bir araya getirdi. Biz de zannettik ki o
toplanan kişilere bilgiler verilecek -değerli arkadaşlarım zamanım az- ama
sonra gördük ki bu kamuoyu oluşturma toplantısıdır, bu başka bir toplantı
değildir. “Komisyonlar kuruldu.” denildi, onu millet bilmiyor. “Kamu
kuruluşlarından görüş alındı.” denildi, onu millet bilmiyor. 
Değerli arkadaşlarım -hızla geçiyorum- aslında AKP hiçbir sorunu
çözmüyor, her sorunu kullanmak istiyor, terörü de öyle, yoksulluğu da öyle.
AKP’nin terörü önleyecek basireti, cesareti, bilgisi yok. Bakıyoruz, terörle
mücadele edeceğine bazı sayın bakanlar başka şeylerle ilgilenmişler. Ne
yapmışlar? Deniz Fenerinin üstünün örtülmesi için çalışmışlar. Ne yapmışlar?
Deniz Feneri yolsuzluğunu soruşturan savcıların görevden alınmasıyla
uğraşmışlar. Daha ne yapmışlar? Bazı şüphelilere bilgi sızdırmakla uğraşmışlar.
Sayın milletvekilleri, iktidar, belediyeler üzerindeki denetim
yetkisini çok kötü kullanmaktadır. Belediyelerde denetim ve inceleme muhalefete
gözdağı vermek amacıyla kullanılmaktadır. Muhalefete mensup belediyelere
operasyonlar yapılmakta, belediye başkanları ve çalışma arkadaşları sabahın
köründe, kameralar eşliğinde evlerinden alınmakta, şeref ve haysiyetleriyle
oynanmaktadır. 
Biz yolsuzluk konusunda çok hassas bir partiyiz. Suç varsa
soruşturulsun, suçlu varsa cezalandırılsın ama muhalif her hareketi bu şekilde
sindirme yoluyla devre dışı bırakmak iktidarın yapacağı bir şey değildir. Denetim
ve soruşturma yetkisi siyasi mülahazalarla değil, gereğinde kullanılmalıdır.
İzmir Belediyesinde 52 vergi müfettişi, 20 civarında bilirkişi şu anda inceleme
yapmaktadır, mülkiye müfettişleri ve Sayıştay denetçileri gelip gitmektedir.
Neden İzmir? Çünkü İzmir Büyükşehir Belediyesini ve İzmir’in ilçelerini, 30
ilçenin 28’ini, CHP’li belediye başkanları yönetmektedir. İktidar bunu
hazmedemiyor arkadaşlar, ancak tüm Türkiye’de olduğu gibi tüm İzmirlilerde
iktidara günü geldiğinde gerekli cevabı vereceklerdir, hiç kuşkunuz olmasın.
AHMET AYDIN (Adıyaman) – Gün ne zaman gelecek?
ALİ SERİNDAĞ (Devamla) - Ayrıca, şunu da söyleyeyim... Zamanı
gelecek, söyleyeceğiz size.
AHMET AYDIN (Adıyaman) – Biraz zor gelir. On senedir o gün gelmedi
daha, on senedir. 
ALİ SERİNDAĞ (Devamla) - Şunu da unutmayın, hiç kimse unutmasın:
Keser döner sap döner, gün olur hesap döner. (CHP sıralarından alkışlar) Hiç
kimse bunu unutmasın.
AHMET AYDIN (Adıyaman) – Elli sene oldu. 
ALİ SERİNDAĞ (Devamla) - Değerli arkadaşlarım, iktidara mensup
belediye başkanlarına dokunmuyorsunuz, Kayseri Belediyesine dokunmuyorsunuz.
Mülkiye müfettişlerinin soruşturma talep ettiği iktidara mensup belediye
başkanları için soruşturma izni vermiyorsunuz. İşte, bu şekilde çiftçe standart
uyguluyorsunuz arkadaşlar. Bu, yapıcı bir anlayış değil. 
(Mikrofon otomatik cihaz tarafından kapatıldı) 
BAŞKAN – Teşekkür ediyorum Sayın Serindağ. 
ALİ SERİNDAĞ (Devamla) - Değerli milletvekilleri, hepinizi
saygıyla selamlıyorum, hepinize iyi akşamlar diliyorum. (CHP sıralarından
alkışlar) 
BAŞKAN – Sayın Serindağ, süreyle ilgili söylediğiniz söz, ben
dördüncü dönem Başkan Vekiliyim, ilk defa siz söylediniz, sözünüzü Genel
Kurulun ve kamuoyunun vicdanına havale ediyorum.
Buyurun. 
ALİ SERİNDAĞ (Devamla) – Sayın Başkan, ben de çok toplantı
yönettim. Gördüğümü ifade ettim. 
Teşekkür ediyorum.
BAŞKAN – Cumhuriyet Halk Partisi adına beşinci konuşmacı Mehmet
Siyam Kesimoğlu, Kırklareli Milletvekili.
Buyurun Sayın Kesimoğlu. (CHP sıralarından alkışlar) 
CHP GRUBU ADINA MEHMET S. KESİMOĞLU (Kırklareli) – Sayın Başkan,
sayın milletvekilleri; görüşülmekte olan Emniyet Genel Müdürlüğü bütçesi
hakkında Cumhuriyet Halk Partisi Grubunun görüşlerini paylaşmak üzere söz almış
bulunuyorum. Bu vesileyle yüce heyetinizi saygıyla selamlıyorum.
Sayın milletvekilleri, sözlerimin başlangıcında bu vatan
topraklarını savunmak adına ve güvenliğimizi sağlamak adına canlarını veren
şehitlerimizi şükran ve minnet duygularımla anmak istiyorum. 
Yine, aynı şekilde, gazilerimize şükranlarımı ifade etmek istiyorum.
Yakınlarına, mesai arkadaşlarına aynı dileklerimi iletiyorum ve aynı anlayışla ve şuurla vatan
topraklarını savunmak adına görev yapan bütün emniyet teşkilatımızın
mensuplarını da sevgiyle saygıyla selamlıyorum.
Sayın milletvekilleri, daha önce konuşan İçişleri Komisyonu Başkan
Vekili Sayın Kıyıklık, Cumhuriyet Halk Partisi ve Adalet ve Kalkınma Partisiyle
ilgili olarak bir kıyaslama yaptı. Arabayla giderken dikiz aynasına baktığında
Cumhuriyet Halk Partisini göremediğini ifade etti. Doğrudur, göremez çünkü
Cumhuriyet Halk Partisi bir dikiz aynasına sığmayacak kadar büyük ve köklü bir
partidir. (CHP sıralarından alkışlar)
AYŞE NUR BAHÇEKAPILI (İstanbul) – Öyle bir şey demedi ki.
MEHMET S. KESİMOĞLU (Devamla) – Değerli arkadaşlarım, ben, sizlere
bir Cumhuriyet Halk Partisini anlatayım. Bir gün bir çınar
ağacının dibine bir kabak tohumu düşmüş -Sevgili Grup Başkan Vekilimiz
geçenlerde anlatmıştı, ben yeniden paylaşmak istiyorum sizlerle- ve o kabak
tohumu çok kısa bir zaman içerisinde serpilmiş, büyümüş, o çınar ağacını
gölgede bırakmış ve dönmüş çınar ağacına demiş ki: “Sen yüz yıldır buradasın
ama ben dün geldim, geldim ama büyüdüm, serpildim, seni de gölgede bıraktım, ne
haber?” Kendinden emin, mağrur ama mağdur çınar ağacı “Güz gelsin
görürüz.” demiş. Güz gelmiş, güz gelince o kabak tohumu, o kabak fidanı geldiği
karanlıkta kaybolmuş gitmiş. O kabak tohumunun adı ne biliyor musunuz? Adalet
ve Kalkınma Partisi; onda yalan var, onda talan var, yoksulluk var, yolsuzluk
var. Çınar ağacına gelince, o çınar ağacının adı Cumhuriyet Halk Partisi; onda
Çanakkale var, onda Kuvayımilliye var, onda Türkiye'nin bağımsızlık mücadelesi
var, laiklik var, cumhuriyet var, Mustafa Kemal var. Güz gelecek, hiç merak
etmeyin değerli Adalet ve Kalkınma Partisinin mensupları. 
Değerli arkadaşlarım, Emniyet Genel Müdürlüğünün bütçesi hakkında
düşüncelerimi bundan sonra paylaşmak istiyorum.
OSMAN AŞKIN BAK (İstanbul) – Millet öyle demiyor ama, millet sandıkta başka bir şey söylüyor. 
MEHMET S. KESİMOĞLU (Devamla) – Göreceksiniz, göreceksiniz merak
etmeyin sevgili arkadaşlarım, göreceksiniz, güz gelecek, güz gelecek.
OSMAN AŞKIN BAK (İstanbul)
– Yedi seçimdir millet ne söylüyor sandıkta, dinlemiyor musun?
BAŞKAN – Sayın milletvekilleri, lütfen, sayın bakanlar cevap
verecekler lütfen.
MEHMET S. KESİMOĞLU (Devamla) – Sayın milletvekilleri, emniyet
teşkilatımız moralsizdir, morale ihtiyacı vardır çünkü emniyet teşkilatında
görev yapan her arkadaşımızın ekonomik sıkıntıları var, çalışma koşullarının
güçlüğüyle ilgili sıkıntıları var, kredi kartlarıyla ilgili sıkıntıları var. 
Üç dönemdir söz veriyorsunuz, üniversiteyi bitiren emniyet
teşkilatında görev yapan binlerce mensuba üç dönemdir söz veriyorsunuz 1’inci
dereceye indireceksiniz diye, ama üç dönemdir sözlerinizi tutmuyorsunuz. Binlerce
mağdur emniyet teşkilatı mensubu sizlerden bunun çözümünü bekliyor. 1’inci
dereceye atama yapıyorsunuz, ama emekli olduklarında bu dereceyi mükteseben
almadıkları için inemeyen ve mağdur olan birinci sınıf emniyet müdürleri
sizlerden çözüm bekliyorlar. 
Makam tazminatlarını rütbeye göre değil, makama göre veriyorsunuz,
kendinize yakın olan insanları o makamlara atıyorsunuz, ama mağdur olan birinci
sınıf emniyet müdürlerinin mağduriyetini gidermek için tek bir adım
atmıyorsunuz değerli arkadaşlarım. 
Plan ve Bütçe Komisyonunun görüşmelerinde Sayın Bakan büyük bir
iddiayla “Çok şükür İçişleri Bakanlığında işkence yok.” dedi, “İşkence yok.”
Ama günlerdir televizyonlarda ve gazetelerde izliyoruz, bir güvenlik biriminde
bir kadın güvenlik görevlileri tarafından darp ediliyor, dayak yiyor, cinsel
tacize uğratılıyor. 
Sayın Bakan, ben bunları söylerken utanıyorum, iğreniyorum. Peki,
sizin anlayışınızda kadın dövmek, insan dövmek işkence yapmak demek değil
midir?
GÖKCEN ÖZDOĞAN ENÇ (Antalya) – Sizde var bir tane, sizde var! 
MEHMET S. KESİMOĞLU (Devamla) – Sayın Bakan, siz diyebilirsiniz ki
“Ben daha yeni bakanım, çiçeği burnunda bir bakanım.” 
Evet, Sayın Bakan, bu Türk milleti sizi çok iyi tanıyor,
yaptığınız gaflarla çok iyi tanıyor. Siz, terör saldırısında hayatını kaybeden
yurttaşlarımızı bir masa, bir sandalye gibi görerek adetle
değerlendiriyorsunuz. Siz, depremzedelerin çadırlarına gittiğiniz zaman saray
gibi görüyorsunuz ve siz, terör saldırısında yaşamını kaybeden şehitlerimizi
yok sayarak katırların hesabını soruyorsunuz. 
Sayın Bakan, aslında basın büronuzun da sizden aşağı kalır bir
tarafı yok. Basın sitesinden aynen okuyorum: “İçişleri Bakanı İdris Naim Şahin
Ünye Belediyesince yapılan içme suyu arıtma tesisinin temel atma törenine
katıldı.” Kutluyorum, yaptırılan bir tesisin temel atma törenine katılmışsınız!
Sayın Bakanım, Karadenizli hemşehrileriniz gücenmesinler ama tam Temel fıkrası
gibi olmuş vallahi. 
Değerli arkadaşlarım, MOBESE’den bahsediyor Sayın Bakan. 2007
yılından bu yana 150 trilyon lira harcandığını ve bir o kadar da il özel
idaresi bütçesinden harcama yapıldığını ifade ediyor. İfade ediyor ama seksen
ilde bunun yapıldığını ifade ediyor ama İstanbul’da hâlâ araçlar yakılıyor
molotof- kokteylleriyle, evler yakılmak isteniyor. Peki, bu suçun işlenmesi
için bu MOBESE kameraları ihtiyaca cevap verebiliyor mu? 
Bomba yüklü bir terörist polislerin en yoğun olduğu Taksim’deki
noktaya gitti, polis otosunun yanında bombayı patlattı. Siz zannediyor musunuz
ki, o MOBESE kameraları suçu ve suçluyu film gibi izlemek için oraya kondu! 
Sayın Bakan, siz asayişten sorumlusunuz. Göreviniz, suçu
işlenmeden ortaya çıkarmak. Behzat Ç.’lik yapmanın gereği yok. Siz görevinizi
yapınız ve suçları işlenmeden önce önleyiniz. O çok güvendiğiniz istihbarat
teşkilatına da verdiğiniz o görevlerden vazgeçiniz. Onlar AKP’ye eleştiri
getiren muhalif avına çıkmaktan vazgeçsinler, asli görevlerine dönsünler
değerli arkadaşlarım. (CHP sıralarından alkışlar) 
Terörist sayısının arttığından bahsediliyor. 
(Mikrofon otomatik cihaz tarafından kapatıldı) 
MEHMET S. KESİMOĞLU (Devamla) - Arttı, artmadı bilmiyorum ama
Sayın Bakan, gelip burada bahsedecektir. 
Geçtiğimiz günlerde üniversite öğrencisi arkadaşlar saçlarını
kestirdiler cezaevindeki arkadaşlarına destek çıkmak için. Her biri terörist
diye algılandı. 
BAŞKAN – Teşekkür ediyorum Sayın Kesimoğlu. 
MEHMET S. KESİMOĞLU (Devamla) - Bazı milletvekili arkadaşlarımız
da gittiler destek vermek amacıyla.
BAŞKAN – Sayın Kesimoğlu, lütfen…
MEHMET S. KESİMOĞLU (Devamla) - Sayın Sırrı Süreyya Önder’i
bilmiyorum, o cezaevine alışkın ama bizim arkadaşlarımız alışkın değil. 
BAŞKAN – Sayın Kesimoğlu…
MEHMET S. KESİMOĞLU (Devamla) - Bütçe, her ne kadar sizin o
mübarek parmaklarınızda kabul edilecek olsa da İçişleri Bakanlığının bütçesinin
milletimize hayırlı olmasını diliyor, sizleri saygıyla selamlıyorum. (CHP
sıralarından alkışlar)
OSMAN ÇAKIR (Düzce) – Karadenizlilerden özür dile! 
MEHMET S. KESİMOĞLU (Kırklareli) – Ben özür dilenecek bir şey
söylemedim. 
AHMET AYDIN (Adıyaman) – Sayın Başkan…
SIRRI SÜREYYA ÖNDER (İstanbul) – Sayın Başkan, sataşma var. Adımı
söyleyerek “O cezaevine alışkın.” dedi. 
BAŞKAN – Bir saniye… Sayın Aydın’ı dinleyeyim, sonra da sizi
dinleyeceğim.
Buyurun Sayın Aydın. 
AHMET AYDIN (Adıyaman) – Sayın Başkanım, Hatip konuşmasını
yaparken AK PARTİ’ye bir benzetmede bulundu; 69’a göre açıklama talep ediyorum.

BAŞKAN – Sayın Aydın, sayın bakanlar not aldılar. Biraz sonra söz
vereceğiz. 
AHMET AYDIN (Adıyaman) – AK PARTİ’ye, grubum adına Sayın Başkan…
BAŞKAN – Ne söyledi AK PARTİ’ye?
AHMET AYDIN (Adıyaman) – AK PARTİ kabak gibi… Yalan, talan partisi olarak gösterdi AK
PARTİ’yi kabak bitkisine benzeterek. Bir açıklama istiyorum. 
HASAN ÖREN (Manisa) – Bakan mısın sen?
BAŞKAN – Sayın milletvekilleri… Duymuyoruz, lütfen… Sayın Aydın,
bir saniye… Anlaşılmıyor. 
Sayın milletvekilleri, dinlemeyelim mi Sayın Grup Başkan Vekilini?
AHMET AYDIN (Adıyaman) – Yalanla talanla suçluyor bizi Sayın
Başkanım, ufak bir suçlama değil bu. 
MUHARREM İNCE (Yalova) – Hangi bakanın yerine göz diktin? Ya
bakanın yerine niye göz dikiyorsun Sayın Grup Başkan Vekili? 
BAŞKAN – Buyurun Sayın Aydın, İç Tüzük’ün 69’uncu maddesi
gereğince. Yalnız, yeni bir sataşmaya mahal vermeyelim. 
Buyurun. (AK PARTİ sıralarından alkışlar) 
MUHARREM İNCE (Yalova) – Hangi bakanın yerine göz diktin, onlar
cevap verirdi. Niye onların yerine göz dikiyorsun?
III.- SATAŞMALARA İLİŞKİN
KONUŞMALAR (Devam)
3.- Adıyaman Milletvekili
Ahmet Aydın’ın, Kırklareli Milletvekili Mehmet S. Kesimoğlu’nun, partisine
sataşması nedeniyle konuşması
AHMET AYDIN (Adıyaman) – Grubum adına söz almış bulunuyorum Sayın
İnce. 
Sayın Başkanım, değerli arkadaşlar, CHP yine karıştırdı her
zamanki gibi, akşam başka, sabah başka. 
Tabii, birtakım olaylardan hareket ederek birtakım yorumlara,
birtakım sonuçlara varmaya çalışıyor ama bu sonuçlara varırken de hep yanlış
yapıyor ve CHP artık kabak tadı vermeye başladı biliyor musunuz bu
yorumlarıyla. (AK PARTİ sıralarından alkışlar) 
Değerli arkadaşlar, bakın, ben bir yorum yapayım hangisi çınar,
hangisi kabak? Çınar olan; Selçuklu, Osmanlı köküne dayanan, geçmişiyle,
halkıyla barışık olan AK PARTİ’dir. (AK PARTİ sıralarından alkışlar) Kabak
bitkisi olup da artık kabak tadı vermeye başlayan ise tarihiyle, halkıyla, onun
değerleriyle sorunları olan CHP’dir. 
Şimdi, soruyorum size: Çok partili sisteme geçtikten sonra, Allah
aşkına CHP tek başına hiç iktidara geldi mi? Çok partili demokratik rejime
geçtikten sonra CHP tek başına iktidara gelebildi mi? Gelemedi. 
MEHMET S. KESİMOĞLU (Kırklareli) – Siz neredeydiniz o zaman?
AHMET AYDIN (Devamla) – Ama halkın desteğiyle kurulan AK PARTİ, üç
genel seçim, iki yerel seçim, iki referandumda da halkın büyük bir desteğiyle
burada ve şu anda, artık çınar olan, kökü Orta Asya’ya, maziye kadar dayanan AK
PARTİ’dir, bunu kabul edin lütfen. Yorumlarınızı da yaparken biraz daha insaflı
davranın diyorum, teşekkür ediyorum. (AK PARTİ sıralarından alkışlar)
MUHARREM İNCE (Yalova) – Sayın Başkan…
BAŞKAN – Sayın İnce, sizden önce sıra Sayın Özden’de, önce onu bir
dinleyeyim… 
SIRRI SÜREYYA ÖNDER (İstanbul) – “Önder”, Sayın Başkan. 
BAŞKAN - …çünkü daha önce
söz istemişti, sonra sizi dinleyeceğim. 
MUHARREM İNCE (Yalova) – Ama o daha yeni milletvekili, ben dokuz
senelik milletvekiliyim. Sayın Başkanım, onun kıdemi benden düşük.
BAŞKAN – Anladım da daha önce söz istedi. 
Hayır, Sayın Özden, bir saniye, hayrola, ne için söz istiyorsunuz?
SIRRI SÜREYYA ÖNDER (İstanbul) – Sayın Başkan, Sayın Vekil dedi
ki: “Sayın Sırrı Süreyya Önder de saçlarını kesmiş, o cezaevine alışkındır.”
Şimdi, adımı vererek “İtiyat kesbetmiş.” dedi. Kürsüden cevap vermek istiyorum.

BAŞKAN – Sataşma bunun neresinde onu anlamış değilim.
SIRRI SÜREYYA ÖNDER (İstanbul) – Sataşma… Size, “Suça mütemayil”
deseler bunu sataşma kabul etmeyecek misiniz?
BAŞKAN – Buyurun Sayın Önder.
4.- İstanbul Milletvekili
Sırrı Süreyya Önder’in, Kırklareli Milletvekili Mehmet S. Kesimoğlu’nun,
şahsına sataşması nedeniyle konuşması
SIRRI SÜREYYA ÖNDER (İstanbul) – Sayın CHP’li Vekil, sosyal
demokrat bir vekilden insan biraz daha feraset bekliyor doğal olarak. (AK PARTİ
sıralarından “Nerede” sesleri) Fakat, hep, bizi
yanıltmaya devam ediyorsunuz. Bu konuda büyük bir istikrar içindesiniz. 
MEHMET S. KESİMOĞLU (Kırklareli) – Sayın Süreyya Önder, sen,
İçişleri Komisyonunda söylemedin mi cezaevine alışkın olduğunu?
SIRRI SÜREYYA ÖNDER (Devamla) – Şöyledir: Sayın Kesimoğlu, normal
ülkelerde, sanatçılar, bilim insanları, aydınlar okullardan yetişir, bizde
cezaevlerinden yetişiyor. Bu bir ayıp değildir, bizim istediğimiz bir şey de
değildir. Normal insan fıtratı özgürlüğe yatkındır, esarete, mahkûmluğa değil.
Keyfimizden de girmedik. Sadece mesele şuradadır: Bu ülkenin daha güzel bir
ülke olmasına, bundan daha iyi bir dünyanın mümkün olduğuna inanan insanlar, statüko tarafından -dün size anlatmıştım, aklınızda
kaldıysa- cezaeviyle ödüllendirilirler. Canımız, başımız üzre fakat hiçbir
zaman bu bizde bir alışkanlığa dönüşmez. Tutkunu değiliz, sevdalısı değiliz ama
bu yolda icap ederse -kendi adıma konuşmayayım ayıp olur- boynunu bıçağa uzatan
bir sürü aydın, sanatçı, yiğit, onurlu kadın ve erkek vardır, yılların altına
giriyorlar, kelle koltukta geziyorlar, sürgünler, açlıklar, yoksulluklar ama
hangisine sorsanız daha özgür, daha mutlu bir dünyayı düşlerler. Cezaevine
belli ki hiç girmemişsiniz, Allah da nasip etmesin. Pek matah yerler değildir.
Adalet Bakanı birazdan anlatacak. 
F tipine bir film çekiyorum şimdi İzmit’te, maketini yaptık,
yıllarca yattım, şimdi tekrar içine girdiğimde karabasanlar bastı. İnsana layık
mekânlar değildir orası, insan onuruna layık yerler de değildir. Bir ironiyi bu
şekilde ters yüz etmek hoş değil. 
Teşekkür ederim. (BDP sıralarından alkışlar)
BAŞKAN – Teşekkür ediyorum Sayın Önder.
MUHARREM İNCE (Yalova) – Sayın Başkan…
BAŞKAN – Buyurun Sayın İnce.
MUHARREM İNCE (Yalova) – Sayın Başkan, Sayın Aydın konuşmasında
“CHP sabah başka, akşam başka.” diyerek ağır hakaretlerde bulundu.
BAŞKAN – Başka ne söyledi Sayın İnce?
MUSTAFA ELİTAŞ (Kayseri) – “Sabah başka, akşam başka.” dedi bu
hakaret mi?
MUHARREM İNCE (Yalova) – Yazılı mı yapacaksınız sınavı, sözlü mü,
ona göre çalışacağım.
BAŞKAN – Hayır, sınav yaptığımdan değil Sayın İnce, bugün birkaç
defa açıklama yaptım yine. Ben İç Tüzük gereği yani “Ne söyledi de sataştı?”
diye…
MUHARREM İNCE (Yalova) – Daha ne diyecek? Yani eğer bir siyasi
partiyi “sabah başka akşam başka” diye birisi itham ediyorsa daha ne diyecek,
bundan daha doğal bir şey olabilir mi?
BAŞKAN – Hayır, niye sesinizi yükseltiyorsunuz, niye kızıyorsunuz,
anlaşılır gibi değil. Yani yapmak istediğiniz ne, onu anlamış değilim ben. Daha
önce de açıkladım Sayın İnce. Bunda alınacak, bunda sesinizi yükseltecek hiçbir
şey yok. Ben soracağım, siz de cevap vereceksiniz, sadece siz değil, her söz
isteyen sayın milletvekiline sataşma nedenini soracağım, siz de cevap
vereceksiniz; bu kadar basit yani.
MUSTAFA ELİTAŞ (Kayseri) – Ama “sabah başka akşam başka” bu bir
şey değil ki Sayın Başkan, her saat bambaşkalar o zaman.
BAŞKAN – Ben aslında kabak işini sormak istemiştim ama söylemedi. 
Buyurun.
5.- Yalova Milletvekili
Muharrem İnce’nin, Adıyaman Milletvekili Ahmet Aydın’ın, partisine sataşması
nedeniyle konuşması
MUHARREM İNCE (Yalova) – Teşekkür ederim Sayın Başkan. 
Şimdi, bu kabak muhabbeti kabak tadı vermeden dikiz aynasına bir
geleyim. 
Şimdi Sayın Kıyıklık, doğru; dikiz aynasında bizi
görememişsinizdir, doğrudur. Şimdi bir CHP’nin dikiz aynasına bakalım, CHP’nin
geride bıraktıklarına bakalım, bir de AKP’nin dikiz aynasına bakalım.
BÜLENT TURAN (İstanbul) – Millet bakıyor, görüyor.
MUHARREM İNCE (Devamla) – Şimdi, sizin dikiz aynanızda bakın neler
var:
Ezdikleriniz, yıktıklarınız, fethettikleriniz ve kuşattığınız
kurumlar var.
Ofer var. 
Kalpazanlık iddiaları var. 
Kayıp trilyon davası var. 
Kenan Evren’i Çankaya’da ağırlamak var, maaşına zam yapmak var. 
Sizin dikiz aynanızda olanlar bunlar. 
AHMET AYDIN (Adıyaman) – Hepsi bu mu?
MUHARREM İNCE (Devamla) – Şimdi bakın, CHP’nin dikiz aynasında…
CHP’yi görememişsin, ee yüzüne gözüne dursun! CHP’nin dikiz aynasında bu Meclis
var, içinde olduğun Meclis var. Daha ne olsun? (CHP sıralarından alkışlar) Daha
ne olsun? 
OSMAN ÇAKIR (Düzce) – Türkiye Büyük Millet Meclisi ne zaman
kuruldu, CHP ne zaman kuruldu? Meclis kurulduğunda CHP yoktu. 
MUHARREM İNCE (Devamla) – Daha ne olsun? CHP’nin dikiz aynasında
çok partili yaşama geçiş var, cumhuriyet var, demokrasi var, köy enstitüleri
var. CHP’nin dikiz aynasında, hani satıp satıp paralarını çarçur ettiğiniz
Etibank var, Sümerbank var, demir yolları var, limanlar var, Anadolu’nun
ortasında kurulmuş modern bir cumhuriyet var, SEKA var. Sata sata bitiremedikleriniz
var ya, bugün o 34-35 milyar dolarlık yaptığınız özelleştirmeyle çarçur
ettiğiniz paralar var ya; işte onlar CHP’nin dikiz aynasında var. 
AHMET AYDIN (Adıyaman) – Milletin aynası önemli, milletin aynası.
MUHARREM İNCE (Devamla) – Sizin gözünüz görmüyorsa, kulağınız
duymuyorsa, okuduğunuzdan öğrenememişseniz daha ne yapalım biz?
Teşekkür ederim. (CHP sıralarından alkışlar)
BAŞKAN – Teşekkür ediyorum. 
II.- KANUN TASARI VE
TEKLİFLERİ İLE KOMİSYONLARDAN 
GELEN DİĞER İŞLER (Devam)
A)
Kanun Tasarı ve Teklifleri (Devam)
1.- 2012 Yılı Merkezî
Yönetim Bütçe Kanunu Tasarısı ile Plan ve Bütçe Komisyonu Raporu (1/470) (S.
Sayısı: 87) (Devam)
2.- 2010 Yılı Merkezî
Yönetim Kesin Hesap Kanunu Tasarısı ile Merkezî Yönetim Bütçesi Kapsamındaki
İdare ve Kurumların 2010 Bütçe Yılı Kesin Hesap Tasarısına Ait Genel Uygunluk
Bil-dirimi ve Eki Raporların
Sunulduğuna Dair Sayıştay Başkanlığı Tezkeresi ile Plan ve Bütçe Komisyonu Raporu (1/278, 3/538) (S. Sayısı: 88) (Devam)
İ) ADALET BAKANLIĞI (Devam)
1.- Adalet Bakanlığı 2012
Yılı Merkezî Yönetim Bütçesi
2.- Adalet Bakanlığı 2010
Yılı Merkezî Yönetim Kesin Hesabı
J) CEZA VE İNFAZ KURUMLARI
İLE TUTUKEVLERİ İŞ YURTLARI KURUMU (Devam)
1.- Ceza ve İnfaz Kurumları
ile Tutukevleri İş Yurtları Kurumu 2012 Yılı Merkezî Yönetim Bütçesi 
2.- Ceza ve İnfaz Kurumları
ile Tutukevleri İş Yurtları Kurumu 2010 Yılı Merkezî Yönetim Kesin Hesabı
K) TÜRKİYE ADALET AKADEMİSİ
BAŞKANLIĞI (Devam)
1.- Türkiye Adalet
Akademisi Başkanlığı 2012 Yılı Merkezî Yönetim Bütçesi
2.- Türkiye Adalet
Akademisi Başkanlığı
2010 Yılı Merkezî Yönetim Kesin Hesabı
L) HÂKİMLER VE SAVCILAR
YÜKSEK KURULU (Devam)
1.- Hâkimler ve Savcılar
Yüksek Kurulu 2012 Yılı Merkezî Yönetim Bütçesi
M) İÇİŞLERİ BAKANLIĞI (Devam)
1.- İçişleri Bakanlığı 2012 Yılı
Merkezî Yönetim Bütçesi
2.- İçişleri Bakanlığı 2010 Yılı
Merkezî Yönetim Kesin Hesabı
N) EMNİYET GENEL MÜDÜRLÜĞÜ (Devam)
1.- Emniyet Genel Müdürlüğü
2012 Yılı Merkezî Yönetim Bütçesi
2.- Emniyet Genel Müdürlüğü
2010 Yılı Merkezî Yönetim Kesin Hesabı
O) JANDARMA GENEL
KOMUTANLIĞI (Devam)
1.- Jandarma Genel
Komutanlığı 2012 Yılı Merkezî Yönetim Bütçesi
2.- Jandarma Genel
Komutanlığı 2010 Yılı Merkezî Yönetim Kesin Hesabı
Ö) SAHİL GÜVENLİK
KOMUTANLIĞI (Devam)
1.- Sahil Güvenlik
Komutanlığı 2012 Yılı Merkezî Yönetim Bütçesi
2.- Sahil Güvenlik
Komutanlığı 2010 Yılı Merkezî Yönetim Kesin Hesabı
BAŞKAN – Cumhuriyet Halk Partisi Grubu adına söz isteyen Celal
Dinçer, İstanbul milletvekili.
Buyurun Sayın Dinçer. (CHP sıralarından alkışlar)
CHP GRUBU ADINA CELAL DİNÇER (İstanbul) – Sayın Başkan, saygıdeğer
milletvekilleri; Jandarma Genel Komutanlığı ve Sahil Güvenlik Komutanlığı
bütçeleri üzerinde Cumhuriyet Halk Partisinin görüşlerini belirtmek üzere söz
almış bulunuyorum. Yüce heyetinizi saygıyla selamlıyorum.
Bilindiği gibi, İçişleri Bakanlığımızın görevleri arasında en
ağırlıklı olanını iç güvenlik hizmetleri oluşturmaktadır. Bakanlığın iç
güvenlik hizmetleri, Emniyet Genel Müdürlüğü, Jandarma Genel Komutanlığı, Sahil
Güvenlik Komutanlığı vasıtasıyla yerine getirilmektedir. 
Gece gündüz büyük bir özveriyle görevlerini yapan tüm kolluk
mensuplarına ve onlarla birlikte çalışan tüm mülki idare amirlerine
huzurlarınızda teşekkür ediyorum. 
Jandarmanın görev ve sorumluluklarının büyüklüğünü ve zorluğunu
hepimiz biliyoruz. Sahil Güvenlik teşkilatı da, Türkiye’nin bütün sahillerinde
ve boğazlarında, deniz alanlarında kanunların kendilerine verdiği yetkiyi büyük
bir fedakârlıkla uygulamakta ve yerine getirmektedir. 
Karadeniz, bugün içinde bulunduğu özellikle Bakü-Tiflis-Ceyhan
boru hattıyla Ceyhan’ın Akdeniz’in Basra’sı olması, Karadeniz’e de ayrıca
Bakü’den gelecek petrollerin olması ayrı bir özellik kazandırmış, ayrı bir
stratejik konum kazandırmıştır. Bu nedenle, Sahil Güvenlik teşkilatının
kaldırılacağı yönündeki basında çıkan haberler doğruysa, bu tam anlamıyla bir
gaflettir. 
Aynı şekilde, hem Sahil Güvenlik Komutanlığının hem de Jandarma
teşkilatının bütün araç gereç ve bina sorunları bütçeye konulacak ödeneklerle
çözülecek gibi gözükmemektedir, bu ödeneklerin artırılması gereklidir.
Değerli milletvekilleri, kamu hizmeti sunulurken hukukun üstünlüğü
öncelikli olmak zorundadır. Güvenlik kavramıyla hukuk ve insan hakları arasında
denge bozulursa görmek istemediğimiz görüntüler ortaya çıkar. Üzülerek söylemek
istiyorum ki, bugün ülkemizde kolluk kuvvetlerinin toplumsal olaylara müdahale
biçiminde büyük sorunlar vardır. Sorun, yalnızca bir eğitim sorunu değildir;
sorun, aynı zamanda bir algı sorunudur. Kolluk kuvvetleri demokrasiyi
içselleştirme sorunu yaşamaktadır. Kolluk kuvvetleri orantısız güç
kullandığında buna karşı çıkabilecek, bunu cezalandırabilecek iradeyi göstermek
gerekmektedir. İktidara muhalif olanlara şiddet uygulandığında, bunu
kabullenmek, görmezden gelmek çifte standarttır.
Sayın milletvekilleri, İçişleri Bakanlığımızın 2012 yılı
performans programını yayınladığı kitabında “Delilden sanığa ulaşma yöntemi
güvenlik birimlerimizce başarıyla uygulanmaktadır.” diyor. Peki, ülkemizde pek
çok soruşturmada insanlar önce suçlu ilan edilip sonra suçunun veya
masumiyetinin ispatlanması istenmektedir. Bu mudur sizin delilden sanığa ulaşma
yöntemi? 
Sayın Başkan, sayın milletvekilleri; bu iktidar döneminde çok
karşılaştığımız bir çifte standarttan bahsetmek istiyorum. Sayın Genel
Başkanımız Hakkâri konuşmasında “Yerel Yönetimler Özerklik Şartı’ndaki
çekinceleri kaldıracağız.” demişti. O zaman başta Sayın Başbakan olmak üzere,
Sayın Burhan Kuzu neredeyse bizi memleketi bölmekle suçladılar ama şimdi
görüyorum ki bu elimdeki kitaplarda Sayın İçişleri Bakanlığı “Avrupa Yerel
Yönetimler Özerklik Şartı’nda getirilen ilkeler dikkate alınacaktır.” diyor.
Aynı kitabın başka bir sayfasında “Avrupa Yerel Yönetimler Özerklik Şartı’na
uyum sağlanmıştır.” diyor. Peki, bizim Genel Başkanımız söylerken bu kadar
eleştirdiniz aynı konularda, şimdi niçin bunları programınıza koydunuz? Umarım
Sayın Başbakan sizin bu programınızı okumamıştır yoksa size çok kızabilir. 
Sayın Başkan, saygıdeğer milletvekilleri; iktidar her söyleminde
katılım, demokrasi, insan haklarından bahsetmektedir. Sendikalarla olan tutumunuz
insan haklarına yaklaşımınızı göstermektedir, sivil toplumla olan tutumunuz
insan haklarına yaklaşımınızı göstermektedir, kapattığınız sendikalara
yaklaşımınız insan haklarına yaklaşımınızı göstermektedir. İşte, kapattığınız
sendikalara birkaç örnek: Emekli Sendikası kapatıldı, size yağcılık yapmadığı
için. Gençlik Sendikasını kapattınız, Çiftçi Sendikasını kapattınız,
YARGI-SEN’i kapattınız. Ankara’da, tüzüğünde sadece cemevi yaptırmak olan bir
derneği kapatmak için suç duyurusunda bulunup savcılığa verdiniz. İşte sizin
STK anlayışınız. Bu anlayışla mı STK’ları gerçekleştireceksiniz? Sizin
uygulamalarınıza en güzel örneği Dünya İnsan Hakları Günü’nde İzmir’de yapılan,
“İşkence yoktur.” dediğiniz, işte bu polislerimizin karakolda yaptığını, kelepçeli
kadını dövdüğünü Sözcü gazetesi açıkça ortaya koymaktadır. Siz “Türkiye’de
işkence yok.” diyorsunuz ama Adalet Bakanı işkence yapanların sayısını veriyor.

Diğer bir konu ise belediyelerimizde yaptığınız uygulamalar. Sayın
Başkan, sayın milletvekilleri; kim suçluysa, kimin yasalar karşısında suçu
varsa herkes hesabını vermelidir, buna itirazımız yoktur. Ama insanların onuru,
şerefi, haysiyeti yok mu? Bu insanları niye bu şekilde üzüyorsunuz? Niye bu
şekilde yüzlerce polisle, hem de basın önünde şov yaparak mahkemelere
çıkarıyorsunuz? 
İşte size bir örnek: Maltepe Belediyesiyle ilgili olarak bir ihbar
dilekçesi yüzünden belediyeye polisler gelmeden önce basın geliyor. “Biraz
sonra polisler gelecek, burada bir operasyon yapılacak.” diyor. Başkan “Nedir
bu?” deyince, “Efendim, Belediye Başkanı ve bazı görevliler gözaltına
alınacak.” diyor. Polisi arıyor Belediye Başkanı. Belediye
Başkanı bir profesör, saygın bir kişi. Diyor ki: “Bizi gözaltına
alacakmışsınız.” Zaten o anda da ekipler kapıya gelmişler. “Ben istediğiniz
yere istediğiniz şekilde gelirim, ifade vermeye hazırım.” “Hayır
efendim, biz götüreceğiz.” Canlı yayın arabaları eşliğinde adliyeye
götürülüyor. Sadece ve sadece bir ifadesi alınacak. Şimdi soruyorum size: Aynı
uygulama Kandıra Belediyesine yapıldı mı? Kandıra Belediyesinde de suç işleyen
veya işlediği iddia edilen belediye görevlileri karakola davet edildi,
ifadeleri alındı, mahkemeye çıkarıldı ve tutuklandı. Bizim Belediye Başkanımız
ise neredeyse davulla, zurnayla, şovlarla gösterişli bir şekilde adliyeye
götürüldü. Bu adil değil. Yazıktır bu insanlara. Bu uygulamalar çağdaş değil.
Bu uygulamanız bugünkü çağdaş demokrasilerde olmaması gereken uygulamalar. Bu
şekilde sizler demokrasiyi tesis edemezsiniz bu ülkemizde. 
Sayın Başkan, saygıdeğer üyeler; Gazi Mustafa Kemal’in
karargâhında kurtuluş mücadelemizi izleyen gazetecilere İngiliz gizli servisi
soruyor: “Türkiye’yi bir daha nasıl sömürge yaparız? Bize bir rapor yazın.”
Yazdıkları rapor şu: “Anadolu’da dini siyasete alet etmeyi amaç edinen, dinî
ögeleri kullanan fakat şahsi menfaatlerini…
(Mikrofon otomatik cihaz tarafından kapatıldı)
CELAL DİNÇER (Devamla) - …amaçlarının önüne koyabilen aç gözlü bir siyasi iktidar…
BAŞKAN – Teşekkür ediyorum Sayın Dinçer.
CELAL DİNÇER (Devamla) - …yapılmadıkça Anadolu’yu bir daha
sömürgemiz hâline getirmemiz asla mümkün olmayacaktır.” 
Biz Anadolu’yu asla sömürge yapmayacağız, buna kararlıyız.
Teşekkür ederim Sayın Başkan. (CHP sıralarından alkışlar)
BAŞKAN – Şimdi, şahsı adına ve bütçenin lehinde söz isteyen Hüseyin
Cemal Akın, Malatya Milletvekili. (AK PARTİ sıralarından alkışlar)
Buyurun Sayın Akın.
HÜSEYİN CEMAL AKIN (Malatya) – Sayın Başkan, değerli
milletvekilleri; görüşmekte olduğumuz Adalet Bakanlığı bütçesiyle ilgili söz
almış bulunmaktayım. Yüce heyetinizi saygıyla selamlıyorum.
Değerli milletvekilleri, hukuk devleti, tüm bireylerin hukuki
güvenliğinin sağlandığı, devletin bütün organlarının, bütün faaliyetlerinin
hukuka bağlı olduğu devlettir.
Hukuk devleti, en başta insan merkezli, insan onurunu koruyan
devlettir. Hukuk devletinde kanunlar önünde devletin vatandaşa karşı bir
üstünlüğü yoktur. Kanun ve kurallara uymayan şahıs da olsa, devlet de olsa
yargılanır. Hukuka uymak yalnızca vatandaş için değil, yürütme ve yargı için de
bir zorunluluktur.
Yargı bağımsızlığı ilkesi, hukuk devleti olmanın temel koşuludur.
Ancak bu bağımsızlık, yargıya devlet kurumlarından, her türlü baskı
gruplarından ve yargının kendi içerisinden gelebilecek müdahalelere karşı
yargıyı korumakla mümkün olabilir; aksi hâlde bir ülkede adil yargılanmadan söz
edilemez. Bu sebeple, herkesin yargı bağımsızlığını zedeleyecek tutum ve
davranışlardan kaçınması gerekmektedir. 
Yargı sisteminin ve adalet mekanizmasının işlerlik kazanması için,
uzun yıllar ihmal edilmiş olan altyapı çalışmaları üzerinde hükûmetlerimiz
döneminde ciddi şekilde durulmuş, bu konudaki eksikliklerimiz ikmal edilmiş,
ikmal edilmeye de devam edilmektedir.
Adalet hizmetlerinin olumsuz şartlarda gerçekleştirilmeye
çalışıldığı dönemlere tanıklık ettik. Yargı için özel planlanmamış binalarda,
hükûmet konaklarının alt katlarında, kiralık iş hanlarında mahkemeler adaleti
tevzi etmeye çalışıyordu. Daktilo temininde bile türlü zorluklar yaşanıyordu.
Diğer işlerde kullanılan evrakların arka yüzleri mahkeme tutanakları için kullanılıyordu.
Geçmişte baro başkanlığı yapmış bir kişi olarak bunları ben yakinen yaşadım. Bu
manzaraları ülkemize yaşatmamak için adalet hizmetlerine bütçeden ayrılan payı
Hükûmetimiz 2 katına çıkartmıştır.
2003 yılından bu yana 145 adalet sarayı inşa edilmiş, şu anda
hizmet vermektedir. Bunların yanı sıra hâlen 36 adet adalet sarayı inşa
edilmekte, 77 adet adalet sarayımız da proje ve ihale aşamasındadır.
Bunun dışında yargı sistemimizin personel eksiklikleri de
mevcuttur. Hâkim ve savcı sayıları, dosya sayılarını da düşündüğümüzde çağdaş
standartlardan uzaktaydı. Gelişmiş ülkelerin hâkim ve savcılarının gördükleri
iş sayısının 5 katı iş, hâkim ve savcılarımız tarafından görülmekteydi,
görülmeye çalışılıyordu.
Hükûmetimiz döneminde hâkim ve savcılarımızın mesleki
kapasitelerinin artırılması noktasında da önemli çalışmalar yapılmıştır. Hâkim
ve savcılarımızın eğitimi için 1985 yılında kurulan merkez yeterli bulunmamış,
kanunu çıkartılarak 2003 yılında Adalet Akademisi hizmete girmiş, adli
personele eğitim vermeye başlamıştır. Bu arada, 5.578 hâkim ve savcı mesleğe
kazandırılmıştır.
Yargının verimli çalışmasında hâkim ve savcılar kadar yardımcı
personel de büyük öneme sahiptir. 2003 yılında 20.255 yardımcı personel varken,
2011 yılında yüzde 98,75’lik bir artışla 40.277 yardımcı personel sayısına
ulaşılmıştır. Yargı sisteminin altyapı sorunlarının çözümünün işlerlik
açısından ne kadar önemli olduğunu biliyoruz. Bunun yanı sıra, zaman içerisinde
doğan toplumsal ihtiyaçlar için mevzuatın yenilenmesi gerektiğinin de farkındayız.
Özellikle son yıllarda teknolojinin hızla ilerlemesi sonucunda ortaya çıkan
problemlere çözüm üretilebilmesi amacıyla mevzuatımız tüm yönleriyle gözden
geçirilmiş, yeni müesseselerin ihdası ya da bazı müesseselerin yenilenmesi gibi
hususlarda çalışmalar yapılmıştır. 
(Mikrofon otomatik cihaz tarafından kapatıldı) 
HÜSEYİN CEMAL AKIN (Devamla) - Bu mevzuat değişiklikleri
yapılırken güçlünün hukuku yerine hukukun gücü anlayışı esas alınmıştır. (AK
PARTİ sıralarından alkışlar) 
BAŞKAN – Teşekkür ediyorum Sayın Akın. 
Şimdi, Hükûmet adına söz isteyen Adalet Bakanı Sadullah Ergin.
Buyurun Sayın Bakan. 
Süreniz yirmi beş dakika. (AK PARTİ sıralarından alkışlar) 
ADALET BAKANI SADULLAH ERGİN (Hatay) – Teşekkür ediyorum Sayın
Başkanım. 
Sayın Başkan, değerli milletvekilleri; Adalet Bakanlığının 2012
bütçesini sizlerle paylaşmak ve belli bilgileri değerli milletvekillerimize
sunmak üzere huzurlarınızdayım. Genel Kurulu ve şahıslarınızı saygıyla
selamlıyorum. 
Türkiye’nin yargıyla ilgili problemlerine beraberce bir göz atmak,
gerektiğinde öz eleştiri yapabilmek, samimi bir atmosferde müşterek
dertlerimizi konuşabilmek arzusuyla kürsüye geldim bu akşam. Bu problem, çok
uzun yıllardır ülkemizin maalesef üstesinden gelemediği bir problem. Bu
problemin birçok sebebi var. Geçmişten gelen bu problemin insan kaynağıyla
ilgili dayanakları var; hâkim, savcı sayısı, idari personel sayısı, yardımcı
hizmetli sayısı ve bunların nitelikleri, eğitim hususları. Bununla beraber
fiziki altyapı konusunda problemlerimiz var. Bunun ötesinde, mevzuat
altyapısından kaynaklı sorunlarımız var ve ceza infaz sistemimizden kaynaklanan
problemlerimiz var. Bu problemler yıllar yılı hep konuşuldu, hep dertlenildi,
şikâyet edildi. Her gelen bir önceki döneme atıflar yaparak “Biz teslim aldığımızda
şöyleydi, böyleydi.” gibi mukayeseler yaptı. 
Ne dersek diyelim, bu sorun bizim müşterek problemimiz ve her
birimiz bu problemin yakıcı özelliğinden kendi payımıza düşeni alıyoruz.
Derdimiz, amacımız 74 milyonluk bu büyük ülkeye, bu aziz millete arzu ettiği,
ihtiyaç duyduğu noktada güven veren adalet hizmetinin sunulmasıdır. Bunu
sağlayabilmek için yapılması gereken şeyler bilinmeyen şeyler değil aslında.
Bütün dünyada, gelişmiş ülkelerde güven veren adaleti tesis etmiş olan ülkelere
baktığınızda bu yapının kurulmuş olduğu yerlerde ekonomik kalkınmayı
görürsünüz, sosyal refahı görürsünüz, insanların mutluluğunu görürsünüz.
Olmazsa olmaz, adaletin tesisidir. Onun için, bu konuda ben değerli
milletvekillerine çok içten şunu ifade etmek istiyorum: Geçmişte “Şu şöyle
yaptı, bu böyle yaptı; biz şunu yaptık, sen şunu kattın.” gibi birtakım
atışmalarla gidebileceğimiz bir fazla mesafe yok.
Değerli arkadaşlarım, bu problemlerin çözümü için geçmiş
dönemlerde de Adalet Bakanlığı makamında hizmet üretmiş tüm bakanlara, emeği
geçen tüm bürokratlara teşekkür ediyorum. Kim ki taş üstüne taş koymuştur,
Allah ondan razı olsun; ellerine, kollarına sağlık. (AK PARTİ sıralarından alkışlar)
Geldiğimiz noktada Türkiye’de bu problemin çözümü için yapılan
çalışmaların sonucunda yargının problemlerini oluşturan unsurları birer birer
gündemden çıkartabilmek için fiziki altyapıyı tamamlama noktasında önemli
mesafeler alınmıştır. Ciddi anlamda mekân sorunu çözülmüştür. Hâlâ yeni
inşaatlar devam etmektedir. Ancak yapılan adalet saraylarının içerisinde
vatandaşı memnun edecek adalet hizmeti üretilemiyorsa o sarayların çok fazla
bir anlamı yoktur, onun da altını çiziyorum. Yapılan o sarayların içerisinde
milletin beklentisi olan adalet hizmetini ürettiğimiz gün amacımıza ulaşmış olacağız
ve ortaya çıkan kararın hem davacısına hem davalısına güven verdiği an mutlu
hissedeceğiz kendimizi. 
Değerli arkadaşlar, fiziki mekân sorunu belli bir istikamette
çözüm noktasında ilerliyor, orada problemimiz yok. Ancak Türkiye’deki iş yüküne
baktığımızda ciddi anlamda bütün uzlaşmazlıkların adliyelere oluk oluk aktığını
göreceğiz. Kim arasında bir tartışma yaşamışsa, kim ticari bir ihtilafa
düşmüşse, aile hukukuna dayalı en ufak bir sorunu doğrudan adliyeye taşıdığımız
bir mekanizma var maalesef. Alternatif çözüm yolları maalesef geliştirilememiş
şu ana kadar. Bunun dokuz yıllık süresindeki vebali de bize ait. Bu noktada
kendimize de bir öz eleştiri yapmak durumundayım. Ama bizim mutlaka adliyelere
gelen işin tolere edici sistemlerini öngörmemiz ve bu işi adliyeye düşmeden
önce çözecek mekanizmaları kurmamız gerekiyor. Gelişmiş ülkeler bunu farklı
yöntemlerle çözmüşler, alternatif uyuşmazlık çözüm yollarını ihdas etmişler.
Buna dönük olarak bizim de birtakım girişimlerimiz var. Parlamentoda, Adalet Komisyonunda
bekleyen ara buluculuk yasa tasarısı bunlardan bir tanesi. 
Ara buluculuk yasa tasarısı, zannedildiği gibi yargıya alternatif
bir oluşum meydana getirmek için değil, gelişmiş, iyi uygulama örneklerine
baktığımızda yargının iş yükünü tolere edici özelliği sebebiyle uzlaşmazlığı
resmî makamlara düşürmeden önce çözmenin yolu ve burada da gene hukukçular
büyük ölçüde inisiyatif alacaklar, bu işin çözümünü
gene hukukçu ağırlıklı aktörler çözecek. Öngördüğümüz yapı bu. 
Şu anda Barolar Birliğiyle beraber bir çalışma içerisindeyiz.
Getirilen tasarıya birtakım eleştiriler var. Bu eleştirileri iyi niyetle
dinliyoruz ve gerçekten sistemin daha iyi işlemesine hizmet edeceğini
düşündüğümüz katkıları ve önerileri de bu eleştiriler sayesinde gündemimize
alıp tasarıyı daha uygulanabilir hâle getirmek için elden gelen gayreti de sarf
ediyoruz. 
İnsan kaynakları noktasında, hâkim, savcı sayımızda maalesef arzu
edilen noktada değiliz. Avrupa Birliği üyesi ülkelerde her 100 bin kişiye düşen
hâkim, savcı sayısı ortalama 18 ile 20 arasında değişiyor. Türkiye’de bu henüz
yeni, 10 rakamına ulaştı. Her 100 bin kişiye yaklaşık 10 hâkim, savcı düşüyor
Türkiye’de.
Değerli milletvekili arkadaşlarım, adli hizmetlerde idari personel
ya da yardımcı hizmetli sınıflardaki personel noktasında çok önemli
iyileştirmeler sağlandı. Çalışan sayısında yaklaşık yüzde 80’e varan, bir artış
söz konusu oldu. Bugün itibarıyla adliyelerimizde yazı işleri müdürü, zabıt
kâtibi noktasında eksiklikler tamamlanmış durumdadır ve bu iyileştirmeler süratle
devam etmektedir. Sorunları giderme noktasında önemli unsurlardan bir tanesi
mevzuat altyapısının düzenlenmesi idi, gene 2002 yılından bugüne kadar dokuz
yıl içerisinde. 2004-2005 periyodunda ceza mevzuatımızı baştan aşağı yeniledik.
Ceza Yasası, Ceza Usul Yasası, Ceza İnfaz Yasası gibi, Ceza Usul Yasası’yla
beraber Güvenlik Tedbirlerinin İnfazı Hakkında Kanun, bunların tamamı yenilendi
ve 2005’te yürürlüğe girdi. Gene ondan sonra, geçtiğimiz yıl, Türk Borçlar
Yasası, Türk Ticaret Yasası, Medeni Usul Yasası gibi temel yasalarımız
yenilendi. Dolayısıyla, hukuk sistemimizin ana iskeletini oluşturan temel
yasalarımızın tamamı yenilenmiş oldu ve çağımızın gerekleriyle uyumlu hâle
getirildi. Bu yasalar yapılır iken de büyük ölçüde katılımcı yöntemlerle yapıldı.
Barolar Birliğinin, akademilerin ve Meclisimizdeki siyasi parti gruplarımızın
değerli katılımcılarının görüşleri de alınmak suretiyle büyük ölçüde mutabakata
varan bir yöntemle bu temel yasalar yenilendi. 
İnfaz sistemiyle ilgili ciddi sorunlarımız var idi ve bu sorunlar
maalesef geçmişte –şöyle hafızalarımızı yoklarsak- cezaevi isyanları, büyük
asayiş hadiseleri, maalesef büyük can kayıplarını yaşadığımız ve hatırlamak
dahi istemediğimiz olaylar. Türkiye'de ceza infaz kurumlarımızı Birleşmiş
Milletlerin öngördüğü uluslararası standartlara getirmek üzere yoğun ve ciddi
bir çalışma içerisinde Türkiye şu anda. Birçok kurumumuzu yeniledik. İki yüzün
üzerinde cezaevi kapatıldı, uygun şartlarda olmayan cezaevleri kapatıldı. Hâlâ
bu dönüşüm ve yenilenme süreci devam ediyor ama ceza infaz kurumlarımız
yenilenir iken ceza infaz yöntemleri mevzuatında modern birtakım çalışmaların
da paralel yapılması lazım. Bununla ilgili çalışmalar yapıldı ama tam anlamıyla
arzu edilen noktaya gelindiğini söylemek zor.
En son yaşadığımız vahim, üzücü bir hadiseyi bir milletvekili
arkadaşımız bu kürsüden ifade ettiler. Cezaevlerindeki tutuklu ve hükümlülerin
nakli esnasında meydana gelen o elim kazadan, yangından sonra hepimizin ülke
olarak, millet olarak gerçekten ciğerleri yandı. Hiçbir, insani özelliği olan
kimse bu ızdırabı yüreğinde hissetmezlik edemezdi. Bu açıdan, uzun yıllardır
benzer yöntemlerle yapılan bu nakli tekrar masaya yatırdık ve şu anda demir
yolu ve hava yolu nakli alternatifleri gündemimizde.
Bununla beraber, tutuklu ve hükümlülerin başka merkezlerde
sorgulanması, ifadelerinin alınması, savunmalarının alınmasıyla ilgili olarak
teknolojinin imkânlarından istifade ederek uydu sistemiyle ve UYAP Sistemi
üzerinden kurulan mekanizmayla ifade alma hususu geliştirildi ve şu anda
kullanılmaya başlandı. Bunu daha da geliştirmek ve bu nakilleri en aza indirmek
için bütün imkânları zorlamaktayız. 
Değerli milletvekili arkadaşlarım, Türkiye’de yargının en önemli
problemi uzun yargılamalardan kaynaklanmaktadır. Maalesef, gelişmiş
ülkelerdekinin aksine, ülkemizde yargılamalar gerçekten uzun sürmekte. Bu uzun
süren yargılamaların çözülmesi, sürelerin daha aza indirilebilmesi için çok
önemli çalışmalar yapıldı, yapılmaya devam ediyor. 2011 yılı içerisinde iki
tane yasal düzenleme yapıldı. Bu düzenlemelerde, birçok ihtilafın adliyelerde
çözülmesi yerine idari para cezalarıyla suç olmaktan çıkartılarak ve bir kısım
davaların da, çekişmesiz yargı işlerinin de noterlere devredilmek suretiyle,
adliyelere gelen davaların azaltılması formülünü devreye soktuk. Bu
yöntemlerle, yaklaşık iki buçuk milyon dosya adliyelere gelecek iken,
alternatif yöntemlerle, adliyelerin gündeminden çıkmış oldu. Şimdi önümüzde ara
buluculuk yasa tasarısı var. Bunu hayata geçirebilir isek, gerçekten,
adliyelere iş gelmezden önce ihtilafları çözecek yeni kurumlar oluşturabilir
isek, adliyelerin yükünü önemli ölçüde hafifletebileceğiz. 
Aslında Türkiye’deki temel sorun ilk derece mahkemelerinden çok
yüksek mahkemelerde. Şu anda ilk derece mahkemelerinde davaların görülme süresi
ortalama altı ile sekiz ay arasında değişiyor, hukukla ceza davalarında bu fark
var. Ama problem, mahkemelerden çıkan kararların önemli bir kısmı, tamamına
yakını Yargıtaya, Danıştaya, temyiz mahkemesine gidiyor. Dolayısıyla burada bir
filtrasyon sistemi araya koymak gerekiyor.
İki: Yüksek yargıdaki kapasiteyi ilk derece mahkemelerinden gelen
dava yükünü kaldıracak şekilde revize etmek gerekiyordu. 
2011 yılı içerisinde yapılan düzenlemelerle Yargıtay ve Danıştayda
hem daire sayıları artırıldı hem üye sayıları artırıldı. Bu şekilde -geçen
akşam da burada ifade etmeye çalıştım- Yargıtayda şu an itibarıyla ilk defa
sevindirici bir noktaya gelindi ve “Yılda 650 bin dosya geliyor Yargıtaya”
demiştim. Bir önceki yıldan da bir o kadar devrediyor idi ve Yargıtayın
bir yıl içerisinde bakmak zorunda kaldığı dosya sayısı 1 milyon 300 bin,
önündeki hazır yük, her yıl 650 bin geliyor ama 550 bin dosya karara
çıkabiliyor idi. Bu şu demekti: Her yıl yükün üzerine bir 100 bin dosya ilave
edilerek çığ gibi büyüyen bir devasa yapı. 
MALİK ECDER ÖZDEMİR (Sivas) – Bir de tutukluluk süreleri Sayın
Bakan, bekleyenlerden bir tanesi de o.
ADALET BAKANI SADULLAH ERGİN (Devamla) - Değerli arkadaşlar… Oraya
da geleceğim Sayın Vekilim.
Bu yapılanlarla beraber Yargıtayda seri bir işleyiş başladı.
Bakınız, taşradan gelen dosyalar çuvallarla, büyük poşetlerle geliyor
Yargıtaya. O poşetler, o çuvallar açılamadan altı ay bekliyordu Yargıtay
Savcılığında ve altı ay sonra çuvallar açılıyor, dosyalar hangi savcıya
gidecek, mütalaa için kime gönderilecek bunlar tevzi ediliyordu. Bunların
içerisinde tutuklu dosyaları da var. Onlar da ayrıştırılamıyor idi ama hem
personel sayısında artma hem üye sayısında artışla beraber çok önemli destekler
de verildi yüksek yargıya. Şu anda bekleyen 100 bin dosyanın tasnifi yapıldı,
dağıtımı yapıldı ve Yargıtay Başsavcılığında şu anda bekleyen dosya yok değerli
milletvekilleri. Gelen dosyalar aynı gün veya ertesi gün tasnifi yapılmak
suretiyle ilgili savcılıklara, ilgili dairelere tevzi ediliyor. Bu önemli idi
ve ilk defa, Yargıtaya gelen dosyadan daha fazlası karara bağlanarak geldiği
bölgelere sevk edilmeye başlandı. Bu da şu demek: Artık stokta bekleyen,
depolarda bekleyen dava yükü, temyizden davasını bekleyen vatandaşın beklentisi
daha çabuk gerçekleşecek. Ve…
MUHARREM İNCE (Yalova) – Sayın Bakan, bin on gündür yargılanmayı
bekleyen Mustafa Balbay hakkında ne düşünüyorsunuz, bir söyler misiniz?
ADALET BAKANI SADULLAH ERGİN (Devamla) – Değerli arkadaşlar, ona
da geleceğim.
MUHARREM İNCE (Yalova) – Bin on gün… Bin on gün…
ADALET BAKANI SADULLAH ERGİN (Devamla) – Değerli arkadaşlar, bakın
burada polemik yapmaya çıkmadığımı söyledim.
MUHARREM İNCE (Yalova) – Hayır polemik
değil, merak ediyorum.
ADALET BAKANI SADULLAH ERGİN (Devamla) – Bu polemiğe girersem benim
de dosyamda çok polemik yapacak konular var ama
şurada, gecenin şu saatinde…
MUHARREM İNCE (Yalova) – Hayır, bin on gün… Polemik değil. 
BAŞKAN – Sayın İnce, lütfen…
ADALET BAKANI SADULLAH ERGİN (Devamla) - …gerçekten hepimizin
problemi olan yargının…
MUHARREM İNCE (Yalova) - Sayın Bakan, bin gün… Ne düşünüyorsun bu bin gün için? 
ADALET BAKANI SADULLAH ERGİN (Devamla) - …nasıl bu hâlden
kurtulacağına dair görüşlerimi paylaşıyorum, önerilerimi söylüyorum.
MUHARREM İNCE (Yalova) – Ne düşünüyorsun bu bin gün için?
BAŞKAN – Sayın İnce, biraz sonra soru sorma hakkınız var.
ADALET BAKANI SADULLAH ERGİN (Devamla) – Ama siz kendi
görüşlerinizi ayrı platformlarda değerlendirebilirsiniz. 
MUHARREM İNCE (Yalova) – Sayın Bakan, yorum istedim, bin gün…
ADALET BAKANI SADULLAH ERGİN (Devamla) - Değerli milletvekilleri,
şimdi yüksek yargıdaki bu bekleme sürelerini kısalttığımızda, gerçekten ilk
derece mahkemelerinde altı ila sekiz ayda biten davalar yüksek yargıda iki ila
üç ayda dönme durumu da olduğunda, bir ila en fazla bir buçuk yıl arasında
çözüme kavuşmuş, sonuçlanmış olacak. Bu, Türkiye açısından çok önemli bir
gelişmedir, adalet açısından önemli bir sonuç ortaya koyacak.
Şimdi, uzun tutukluluk süreleri… Değerli milletvekilleri, uzun
tutukluluk uzun yargılamanın sonucudur, kendisi bizatihi bir sebep değildir.
Bugün yasalarımıza baktığınızda, Ceza Usul Yasası’nın 102’nci maddesine
bakınız. 
MALİK ECDER ÖZDEMİR (Sivas) – Sayın Bakan, tutuklamanın en son
ceza olması gerekiyor, en son yöntem olması gerekiyor. 
ADALET BAKANI SADULLAH ERGİN (Devamla) - Ağır ceza mahkemesinde
görülen davalarda tutukluğun üst sınırı iki yıldır, ağır cezalık olmayanlarda
bir yıldır ama istisna hükümleriyle bir yıl olan bir buçuk yıla, iki yıl olan
da beş yıla çıkabiliyor, 250 ve devamı maddeler devreye girdiğinde on yıla
kadar çıkabiliyor. Alt sınırı yedi yıl ve daha yüksek olan davalarda 2004’e
kadar üst sınır da yoktu, sınırsız bir tutukluluk imkânı vardı. 2004’te yapılan
düzenlemelerle bir sınır da getirilmiş oldu. 
MALİK ECDER ÖZDEMİR (Sivas) – Ama şimdiye kadar hiç kimse üç bin,
dört bin gün tutuklu kalmıyordu Sayın Bakan. 12 Eylül döneminde bile bu kadar
uzun tutukluluk yoktu. 
ADALET BAKANI SADULLAH ERGİN (Devamla) - Şimdi, ben şu bilgileri
sizinle paylaşmak istiyorum: Değerli milletvekilleri, Türkiye’deki
cezaevlerinde bulunanların tutukluluk ve hükümlülük oranlarını sizlerle
paylaşmak istiyorum.
MALİK ECDER ÖZDEMİR (Sivas) – En az yüzde 50…
HAYDAR AKAR (Kocaeli) – Sayın Bakan, her şeyde Avrupa’dan örnek
veriyorsunuz, bunda da bir örnek verir misiniz.
MALİK ECDER ÖZDEMİR (Sivas) – Yarı yarıya Sayın Bakan, yarısı
tutuklu, yarısı hükümlü.
BAŞKAN – Sayın Özdemir, lütfen… Müsaade buyurun Sayın Özdemir.
ADALET BAKANI SADULLAH ERGİN (Devamla) - Bakınız, yıl 2006.
Cezaevinde bulunanlardan yüzde 37,5’i hükümlü, kalan yüzde 62,5’i tutuklu ve
hükmen tutuklu. Bizde iki tane statü var: İlk derece mahkemesi kararını
vermişse ama temyiz mahkemesinde bekliyorsa buna hükmen tutuklu diyoruz. Avrupa
İnsan Hakları Mahkemesi, ilk derece mahkemesi kararından sonraki bölümü
hükümlülük kabul ediyor. Ama ben eski yöntemle ve yeni yöntemle iki ayrı rakam
vereceğim: 2006’da yüzde 62,5 tutuklu var, hükmen tutukluyla beraber. 2007’de
yüzde 58 tutuklu var, 2008’de yüzde 60 tutuklu var ama alınan tedbirlerle -bugünkü
rakamı söylüyorum- tutuklu ve hükmen tutuklu toplamı yüzde 42,4, hükümlü sayısı
yüzde 57,6. Hükümlüler artıyor, tutuklu oranları düşüyor cezaevlerinde
bulunanların. Avrupa İnsan Hakları Mahkemesinin baz
aldığı kritere bakarsanız orada ilk derece mahkemesi kararını verdiği anda
artık tutukluluk söz konusu değil, hükümlü safına geçiyor ve bu kritere göre de
şu anda Türkiye’de cezaevinde bulunanların yüzde 70’i hükümlü, yüzde 30’u
tutuklu sıfatındadır.
Değerli milletvekilleri, bu gelişme pozitiftir, hükümlülerin oranı
artarken tutukluların oranı düşmektedir. Ancak bu, elimizde bulunan tutuklu ve
hükümlülerin problemi yok anlamına gelmiyor. Uzun yargılamalar devam ettiği
sürece bu uzun tutukluluk sorunu da bizimle beraber yürüyecektir. 
Değerli milletvekilleri, sürelerle oynayarak uzun tutukluluk
sorununu çözmeye kalkarsak arzu etmediğimiz sorunlarla karşılaşacağız maalesef.

MALİK ECDER ÖZDEMİR (Sivas) – Sayın Bakan, cumhuriyet tarihinde
şimdiye kadar tutuklu milletvekili var mıydı?
ADALET BAKANI SADULLAH ERGİN (Devamla) – Bakınız, 2011 yılının
başında Yargıtaydan tahliye olan Hizbullah sanıkları olayı olduktan sonra
yapılan değerlendirmelere bir göz atınız. Şimdi, bir siyasetçimiz şunu
söylüyor: “Bir kanun çıkardılar, bir baktık insanları domuz bağıyla öldürenlerin
hepsi dışarıda. Hizbullahın neler yaptığı toplumun belleğinde duruyor. ” Şimdi,
bunu diyen Sayın Kılıçdaroğlu ve bunu eleştiriyor.
MALİK ECDER ÖZDEMİR (Sivas) – Şimdi de yurt dışında onlar, şimdi
de yurt dışında. Önce cezaevinden çıkardınız, şimdi de yurt dışına kaçtılar.
ADALET BAKANI SADULLAH ERGİN (Devamla) – Bakınız, Hizbullah
davasından tahliye olanların tutukluluk süresi on yıldı. 
NECATİ ÖZENSOY (Bursa) – On yılda niye bitirmediniz davayı?
HAYDAR AKAR (Kocaeli) – Niye bitirmediniz davayı, biz mi
bitireceğiz Sayın Bakan?
ADALET BAKANI SADULLAH ERGİN (Devamla) – Şimdi, CHP’li
milletvekilli arkadaşlarımızın verdiği teklife geliyorum. O teklif gerçekten
yargılamaları kısalttığımız zaman dilimi içerisinde karşılanabilecek bir
tekliftir ama bugünkü şartlarda varsayın ki o teklifi getirdik burada
yasalaştırdık, bu teklifin yasalaşmasıyla beraber, değerli milletvekillerimiz,
2.427’ye yakın tutuklu tahliye olma durumuyla karşı karşıyadır. Bu 2.427 kişi
içerisinde terör örgütüne üye olanlar, terör suçu işleyenler...
HAYDAR AKAR (Kocaeli) – Coplanan öğrenciler gibi mi!
ADALET BAKANI SADULLAH ERGİN (Devamla) - ...asker, polis
öldürenler, çocuklara karşı cinsel tacizde bulunanlar, tecavüzde bulunanlar,
her türlü, toplumu irite edecek sanıklar da var.
Bakınız, 2011 yılı başında sınırlı sayıda tutuklunun tahliye
olması Türkiye’yi ne kadar gerdi, ne kadar sıkıntıya soktu.
MALİK ECDER ÖZDEMİR (Sivas) - Sayın Bakan, o söylediğiniz
tutuklular şimdi yurt
dışına kaçtı, yurt dışına. 
ADALET BAKANI SADULLAH ERGİN (Devamla) - Dolayısıyla, şunu ifade
ediyorum: Sadece tutukluluk süreleriyle oynayarak...
MALİK ECDER ÖZDEMİR (Sivas) – Hem de kendi pasaportlarını
kullanarak Hollanda’ya kaçtılar. 
ADALET BAKANI SADULLAH ERGİN (Devamla) - ...Türkiye’deki uzun
tutukluluk problemlerini çözme şansımızın olmadığını düşünüyorum.
MALİK ECDER ÖZDEMİR (Sivas) – Önce onları bir hallet onları. Yurt
dışına kaçışlarına mâni olsaydın keşke.
ADALET BAKANI SADULLAH ERGİN (Devamla) - Buna yeltendiğimiz anda
çok sayıda, arzu etmediğimiz sıfattaki tutukluların tahliye olduğunu görecek ve
toplumdan gelen baskıları maalesef karşılayamayacak duruma geleceğiz.
OKTAY VURAL (İzmir) – Peki, Sayın Bakan, Hizbullahçılarla ilgili
karar verildi de peşine bir adam takıp yakalayamadınız mı?
ADALET BAKANI SADULLAH ERGİN (Devamla) - Değerli milletvekilleri,
ben, bütün bunları ifade ederken, biraz önce bu kürsüde söz alan değerli
milletvekillerimizin birtakım tespitlerini de sürem kaldığı ölçüde paylaşmak
istiyorum.
MALİK ECDER ÖZDEMİR (Sivas) – Yurt dışına kaçacakları belliydi,
ayan beyan ortadaydı. Cezaevinden çıktıktan sonra yurt dışına kaçacakları
belliydi. 
OKTAY VURAL (İzmir) – Hadi diyelim ondan dolayı tahliye oldular da
bu devlet adamların peşini nasıl bıraktı? Kim talimat verdi? 
BAŞKAN – Sayın Milletvekili lütfen..
ADALET BAKANI SADULLAH ERGİN (Devamla) - Değerli arkadaşlar,
bakınız, burada birçok değerlendirme yapıldı Hâkimler ve Savcılar Yüksek
Kurulunun yeni yapısıyla ilgili...
OKTAY VURAL (İzmir) – Sayın Başkan, siz de... Allah Allah!..
ADALET BAKANI SADULLAH ERGİN (Devamla) - ...seçimlerle ilgili,
hâkimlerin emeklilik talep ettiğiyle ilgili, gazetecilerle ilgili.
Bakınız, bu tutuklu gazeteciler meselesi, önceki gün Genel Kurulda
da çok sayıda arkadaşımızın dile getirdiği...
MALİK ECDER ÖZDEMİR (Sivas) – Haklarında karar yokken bunları
terör örgütü üyesi yaptınız, siz Adalet Bakanı olarak yaptınız bunu. 
ADALET BAKANI SADULLAH ERGİN (Devamla) - ...Sayın Kılıçdaroğlu’nun
da dile getirdiği bir konu. Ama bakınız, Sayın Kılıçdaroğlu “70’in üzerinde
gazeteci.” dedi ve dünyada en fazla gazeteci tutuklusu bulunan ülke olarak
takdim etti Türkiye’yi ama dünkü Milliyet gazetesinde Gazetecileri Koruma
Komitesinin bir bülteni yayınlandı.
ALİ SARIBAŞ (Çanakkale) – Tutuklu sayısında dünyada kaçıncıyız,
onu söyle? 
ADALET BAKANI SADULLAH ERGİN (Devamla) - O bültende Türkiye’den 8
gazeteciyi koymuşlar. Bir tarafta 70 gazeteci, bir tarafta 8 gazeteci. 
MUHARREM İNCE (Yalova) – Ya, bir tane olsun, ne fark eder? Sen
onun hesabını ver. Bir tane olsun, ne olacak? Bu kadar hâkim atadınız, yargı
niye hızlanmadı peki?
ADALET BAKANI SADULLAH ERGİN (Devamla) - Milliyet gazetesi diyor
ki... Bunun kaynağını sorduk, nedir? SPJ şu açıklamayı yapıyor: “Rapor için
yapılan araştırma sırasında...”
EMİNE ÜLKER TARHAN (Ankara) – Beceremediniz mi Sayın Bakan?
ADALET BAKANI SADULLAH ERGİN (Devamla) – “...sadece listedeki
isimlerin gazetecilik faaliyetleri ve tutuklanmaları arasında güvenilir bir bağ
kurabildik.” diyor yani “Sadece bu 8 kişinin gazetecilik mesleği ile tutuklanma
sebebi arasında güvenilir bir bağ kurabildik, onun dışındakileri kuramadık.”
diyor.
MALİK ECDER ÖZDEMİR (Sivas) – Sayın Bakan, öğrenciler terör örgütü
üyesi, gazeteciler terör örgütü üyesi. Ayıp ya, olur mu böyle bir şey!
ADALET BAKANI SADULLAH ERGİN (Devamla) – Değerli arkadaşlar,
yanlış rakamları tartışarak doğru sonuçlara ulaşamayız. 
MALİK ECDER ÖZDEMİR (Sivas) – Size karşı çıkan herkes terör örgütü
üyesi.
ADALET BAKANI SADULLAH ERGİN (Devamla) – Bakınız, “500 tutuklu
öğrenci” diye birkaç arkadaşımız dile getirdi. Bu rakamlar yanlış. Bu rakamları
dile getiren Sayın Hüseyin Aygün’e rica ettik, “Şu 500 tane tutuklu öğrencinin
bize isimlerini verir misin?” dedik. 
EMİNE ÜLKER TARHAN (Ankara) – Berna’yı on dokuz ay kim tutuklu
bıraktı?
ADALET BAKANI SADULLAH ERGİN (Devamla) – Kendisi listede 500
değil, 227 isim verdi. Bu 227 ismi kontrol ettik. 40 kişisi hiçbir surette
cezaevine girmemiş, 24’ü tahliye olmuş, 163 kişi farklı cezaevlerinde, bu 163
kişinin 25’i ise üniversite öğrencisi değil. 
EMİNE ÜLKER TARHAN (Ankara) – Sadece sayılardan ibaretsiniz, insan
yok sizde.
ADALET BAKANI SADULLAH ERGİN (Devamla) – Elimizde kalan rakam 138.
Ben şunu ifade etmiyorum, 138 az bir rakamdır demiyorum.
OKTAY VURAL (İzmir) – Biraz daha fazla yapın da icraatınız artsın
bari hadi.
ADALET BAKANI SADULLAH ERGİN (Devamla) – Ancak lütfen bu kürsüden
dile getirdiğimiz hususlar doğruları yansıtsın, gerçekleri yansıtsın,
birbirimizi anlamaya çalışalım. Şu anda 138 üniversite öğrencisi 500’ü aşkın
olarak takdim ediliyor. 
Onun dışında…
HAYDAR AKAR (Kocaeli) – Öğrenciler niye tutuklu o zaman, onu
söyle.
ADALET BAKANI SADULLAH ERGİN (Devamla) – Söylediğimiz sözler,
yaptığımız tespitler doğru olsun lütfen. 
MALİK ECDER ÖZDEMİR (Sivas) – Fikret Kozinoğlu’yla ilgili soru
sordum. 
ADALET BAKANI SADULLAH ERGİN (Devamla) – Sivas davası sanığı
-şimdi, biraz sonra soru-cevap bölümünde de bunları konuşacağız- Vahit
Kaynar’ın, Adalet Bakanlığının ayağını sürümesinden kaynaklı Polonya
makamlarınca serbest bırakıldığını söylediniz. Sayın Kılıçdaroğlu daha da
ileriye giderek Milliyet’te Sayın Aslı Aydıntaşbaş’la yaptığı röportajda Adalet
Bakanlığının…
(Mikrofon otomatik cihaz tarafından kapatıldı) 
EMİNE ÜLKER TARHAN (Ankara) – Nereye kaçırdınız?
BAŞKAN – Teşekkür ediyorum Sayın Bakan. (AK PARTİ sıralarından
alkışlar) Soru-cevap kısmında cevaplandırırsınız.
MALİK ECDER ÖZDEMİR (Sivas) – Sayın Bakana müsaade edin de bu
sorunun cevabını almak istiyorum Sayın Başkan. 
BAŞKAN – Sayın milletvekilleri, birleşime beş dakika ara
veriyorum. 
Kapanma Saati: 00.00
SEKİZİNCİ OTURUM
Açılma Saati: 00.06
BAŞKAN: Başkan Vekili Sadık
YAKUT
KÂTİP ÜYELER: Mine LÖK
BEYAZ (Diyarbakır), Tanju ÖZCAN (Bolu)
BAŞKAN – Sayın milletvekilleri, Türkiye Büyük Millet Meclisinin
33’üncü Birleşiminin Sekizinci Oturumunu açıyorum. 
2012 Yılı Merkezî Yönetim Bütçe Kanunu Tasarısı ile 2010 Yılı
Merkezî Yönetim Kesin Hesap Kanunu Tasarısı’nın görüşmelerine devam ediyoruz.
Komisyon ve Hükûmet yerinde.
Şimdi, dördüncü tur üzerinde söz sırası İçişleri Bakanı İdris Naim
Şahin’e aittir. 
Buyurun Sayın Bakan. (AK PARTİ sıralarından alkışlar)
Süreniz yirmi beş dakikadır Sayın Bakan. 
İÇİŞLERİ BAKANI İDRİS NAİM ŞAHİN (Ordu) – Sayın Başkan, çok
saygıdeğer milletvekilleri; İçişleri Bakanlığı ve bağlı kuruluşlarımızın 2010
yılı kesin hesabı ile 2012 yılı bütçe kanunu tasarılarının Genel Kurulumuzda
görüşülmesi için bir aradayız. Bu vesileyle, yüce heyetinizi şahsım ve
Bakanlığım adına en içten duygularla selamlıyorum. 
Sayın Başkan, çok değerli milletvekilleri; İçişleri Bakanlığı,
devlet ve toplum hayatımızda çok önemli görevler üstlenmiş bakanlıklarımızdan
birisidir. Ülkemizin her köşesinde geniş bir şekilde örgütlenerek hayatın
farklı alanlarında vatandaşlarımıza hizmet sunmaktayız. 
Bakanlığımız, Anayasa ve yasalarımızla kendisine tevdi edilen
cumhuriyetimizin ülkesi ve milletiyle bölünmez bütünlüğünü, güvenlik ve
asayişi, kamu düzenini ve genel ahlakı, Anayasa’mızda yazılı hak ve
hürriyetleri korumak, suç işlenmesini önlemek ve suçluları takip ederek
yakalamak, her türlü terörle, kaçakçılıkla ve organize suçlarla mücadele etmek
görevlerini icra etmektedir. Yine Bakanlığımız, sınırlarımızın, kıyı ve deniz
yetki alanlarımızın muhafaza ve emniyetini sağlamaktadır. 
Mahallin en büyük mülki idare amiri olan vali ve kaymakamlarımız
aracılığıyla il ve ilçelerdeki kamu kurum ve kuruluşlarının koordinasyon içinde
devlet hizmetlerini yerine getirmelerini sağlamaktadır. 
Bakanlık olarak görevli ve sorumlu olduğumuz alanlarda yaptığımız
çalışmalar ve aldığımız sonuçlar hakkında siz saygıdeğer milletvekili
arkadaşlarımı daha ayrıntılı bir şekilde bilgilendirmek isterim. 
Bakanlığımızın en önemli ve ağırlıklı hizmetini iç güvenlik
hizmetleri oluşturmaktadır. Bakanlığımız, güvenlik hizmetlerini bünyesinde
bulunan Emniyet Genel Müdürlüğü, Jandarma Genel Komutanlığı ve Sahil Güvenlik
Komutanlığı birimleri vasıtasıyla yerine getirmektedir. Polisimiz nüfus
ağırlıklı, Jandarmamız ise alan ağırlıklı olarak görev yapmaktadır. Ülkemizin
toplam 8.500 kilometre uzunluğundaki kıyı ve kara suları ile 377 bin
kilometrekarelik deniz alanlarımızın güvenliği ise Sahil Güvenlik
Komutanlığımız tarafından sağlanmaktadır. Toplam 2.949 kilometre olan kara
sınırlarımızın 174 kilometrelik kısmı Jandarma Genel Komutanlığımız tarafından
korunmaktadır. 
Bugün itibarıyla, Jandarma Genel Komutanlığımızın 213 bin, Emniyet
Genel Müdürlüğümüzün 245 bin, Sahil Güvenlik Komutanlığımızın ise 5 bin 500
personel mevcudu bulunmaktadır. 
Sayın Başkan, değerli milletvekilleri, güvenlik hizmetlerinde ve
suçların önlenmesinde, son dönemde, vatandaş odaklı hizmet anlayışıyla, vatandaş
katılımını ve teknolojik imkânları da kullanarak hizmet kalitesini ön plana
çıkaran çalışmalar yapmaktayız. 
Bu yaklaşım çerçevesinde, güvenliğin yasal altyapısının
oluşturulması ve güvenlik güçlerinin etkinliğinin artırılmasına yönelik önemli
adımlar atılmıştır. Her şeyden önce, suçla mücadelede önleyici tedbirlere
ağırlık verilmekte ve verilmeye de devam edilecektir. 
Suç soruşturmasına ilişkin teknik ve idari kapasiteyi geliştirdik.
Her türlü teknolojik imkâna sahip, modern kriminal laboratuvarları oluşturduk.
Suçla mücadelede oldukça önemli katkı sağlayan mobil iletişim teknolojisinden,
halk arasında MOBESE olarak tanınan sistemden azami ölçüde yararlanmaktayız. 
Organize suç örgütlerine yönelik planlı operasyonlarda, toplumsal
huzuru derinden etkileyerek bozan suç örgütleri etkisiz hâle getirilerek
vatandaşın devlete olan güvenini pekiştirmeye çalışmaktayız. 
Sayın Başkan, değerli milletvekilleri; Bakanlık olarak suçla
mücadelede önceliğimiz, suç işlenmesini önleyecek mekanizmaları geliştirmeye
yöneliktir. Suçu önlemek suçu soruşturmaktan çok daha az maliyetlidir ama
işlenmiş suçların toplumsal maliyetinin parasal değerle ifade edilmesinin de
mümkün olmadığını belirtmek isterim. 
Bu yaklaşımımız doğrultusunda, suçu önlemeye yönelik mekanizmaları
asayiş alanına uyarlamak, vatandaşla yakın irtibata girilerek toplum destekli
polis ve jandarma anlayışını yurt düzeyinde yaygınlaştırmak, delilden sanığa
gidilecek teknoloji destekli bilgi sistem altyapısına dayanan yeni bir model
oluşturmak, devriyeleri artırarak sokağa daha çok güvenlik görevlisi çıkarmak,
teknolojiyi etkin kullanmak, güvenlik personelinin sayısını ve niteliğini
artırmak, istihbarat destekli projeli çalışma anlayışını hâkim kılmak için,
önemli çalışmalar gerçekleştirilmektedir. Suçun önlenmesini esas alan anlayış çerçevesinde, sosyal içerikli
suç önleme projeleri hayata geçirilmiş, bu kapsamda, geçmiş yıllardan bugüne
kadar, çok sayıda proje, uygulamaya konulmuştur. 
Hükûmet olarak güvenlik personelinin eğitimini son derece
önemsemekteyiz. Son yıllarda bu konuda çok önemli adımlar attık, atmaya da
devam ediyoruz. Bu çabalarımız sonucunda, 2002 yılında emniyet teşkilatımızda
yüzde 21 olan yüksekokul ve üniversite mezunu polis oranı, bugün, yüzde 85’e
çıkarılmıştır. 
Jandarma Genel Komutanlığımız da bu kapsamda, eğitim çalışmalarını
çok etkin bir şekilde sürdürmektedir. Jandarma personelimizin eğitim
seviyesinin asgari ön lisans düzeyine yükseltilmesi kapsamında, jandarma meslek
eğitimi ön lisans programından bugüne kadar 18 bin personel mezun olmuş, hâlen
4.300 personelimizin de eğitimi devam etmektedir. 
Sahil Güvenlik Komutanlığı tarafından, denizlerimizde suç
işlenmesini önlemek maksadıyla, gerek komşu ülkeler gerekse denizlerimizdeki
sektör temsilcileriyle toplantılar icra edilmektedir. Karadeniz’de suçun
önlenmesi amacıyla Sahil Güvenlik Komutanlığımızın öncülüğünde kurulan ve her
türlü yasa dışı faaliyetle mücadelede önemli bir işlevi olan Karadeniz’e
Sahildar Ülkeler Sınır ve Sahil Güvenlik Teşkilatları İşbirliği Forumu
sayesinde Karadeniz, yasa dışı suçlarla mücadelede dünyanın diğer bölgelerine
örnek olmaktadır. Söz konusu forumun dönem başkanlığı 1 Aralık 2011 tarihinden
itibaren Türkiye’ye geçmiştir. 
Hükûmet olarak güvenlik hizmetlerimizin daha etkin ve verimli
sunulması amacıyla, iç güvenlik birimlerimizin her türlü bina, araç, gereç ve
diğer ihtiyaçlarının zamanında karşılanmasına büyük önem vermekteyiz. Gelişmiş
ülkelerde güvenlik güçleri hangi fiziki şartlarda, hangi imkânlara sahiplerse
bizde de, Türkiye’de de aynı imkânları güvenlik güçlerine sağlamak konusunda
azimli ve kararlı bir şekilde çalışmaktayız. 
2011 yılında, Emniyet Genel Müdürlüğü bünyesinde mevcut 3.500
hizmet binasının 490’ı yenilenmiş, bakım ve onarımdan geçirilmiştir. Polis
noktalarının iyileştirilmesi, zırhlı nöbet kulübeleri, Çevik Kuvvet ve Özel
Harekât birimlerinde görev yapan personelin faydalanabilecekleri barınma
merkezlerinin yapımı için gerekli çalışmalara başlanmış ve devam edilmektedir.
Jandarma hizmet binalarının yenilenmesi doğrultusunda 2011 yılında toplam 15
inşaat tamamlanarak hizmete açılmış, hâlen inşaatı devam eden 186 inşaat
değişik seviyelerde yürütülmektedir. Kasım 2011 sonu itibarıyla toplam 29 adet
yeni bina inşaatı tamamlanarak hizmete açılmıştır. Sahil Güvenlik
Komutanlığımız bünyesine 2011 yılında 2 adet 80 sınıfı sahil güvenlik botu ve 1
adet arama kurtarma gemisinin girişi yapılmıştır.
Sayın Başkan, değerli milletvekili arkadaşlarım; polis merkezleri
ve jandarma karakollarımızın yeniden yapılandırılarak modernize edilmesi,
sunulan hizmet kalitesinin artırılması ve vatandaş memnuniyetinin sağlanması
amacıyla 2009 yılında başlatılan iyileştirme ve yeniden yapılandırmaya yönelik
çalışmalar 2011 yılında da devam etmiştir. Bakanlık olarak iç güvenlik
birimlerimizin en yeni teknolojiyle donatılmasına ve çalışmasına büyük önem
vermekteyiz. Bu bağlamda, MOBESE sistemini bütün ülkeye yaygınlaştırmak
amacıyla 80 il merkezinde ve 35 ilçede MOBESE kurulumu tamamlanmıştır. Hâlen 21
ilçede de sistem kurulum çalışmaları devam etmektedir. İlerleyen süreçte nüfus
ve asayiş durumu gibi bazı kriterler de dikkate
alınarak bu sistem tüm ilçelerimizde yaygınlaştırılacaktır. Jandarma Genel
Komutanlığımız bünyesinde de kısa adı “JEMUS” olan Jandarma Entegre Muhabere ve
Bilgi Sistemi çalışmaları da yürütülmektedir. 
Sayın Başkan, çok saygıdeğer milletvekilleri; insan hakları
ihlallerinin ortadan kaldırılması, bilimsel metot ve tekniklerle delilden
sanığa ulaşılarak meydana gelen suçların hızlı bir şekilde aydınlatılmasının
sağlanması, üzerinde önemle durduğumuz bir soruşturma yöntemidir. Suç ve sanık
arasındaki ilişkinin kurulmasında ve irtibatın modern yaklaşımlar ekseninde
ortaya konulmasında, özellikle delillerin incelenmesi ve adli makamların
kararlarına esas teşkil etmesi bakımından kriminal laboratuvarlar ve olay yeri
inceleme birimlerinin teknik çalışmaları büyük önem taşımaktadır. Hâlen ülkemiz
genelinde Emniyet Genel Müdürlüğümüze ait 11, Jandarmaya ait 4 kriminal
laboratuvar bulunmaktadır. 
Sayın Başkan, değerli milletvekilleri; Hükûmet olarak göreve
geldiğimiz günden bugüne bütün karanlık odakların üstüne hiç çekinmeden
gidilmiştir. Her türlü organize suç örgütlerinin ortaya çıkarılması ve bunlarla
kararlı bir şekilde mücadele edilmesi gerektiğine kesinlikle inanmaktayız. Her
zaman olduğu gibi son günlerde de bu mücadelemizin ilginç örneklerini yine hep
birlikte izlemekteyiz. Bütün gayret ve çalışmalarımız, karanlık odakların ve
alanların olmadığı, şeffaf, demokratik bir toplum ve devlet yapısı, aydınlık
bir ülke olmamız içindir. Bu çerçevede yaptığımız çalışmalarla, toplum yapısını
çürüten her türlü illegal yapılanmaların cesareti kırılmış, kamu düzenini
bozmaya yönelik pek çok suç yapılan operasyonlar sayesinde işlenmeden
önlenmiştir. 
Uyuşturucu kaçakçılığı çalışmalarını yürüten uyuşturucu
kaçakçılığı için oluşmuş örgütlerle mücadeleye özel bir önem ve öncelik
vermekteyiz. Son yıllarda polisimiz, jandarmamız ve sahil güvenlik teşkilatımız
özellikle uyuşturucu kaçakçılığı konusunda faaliyet gösteren suç şebekelerine
karşı çok önemli başarılar elde etmişlerdir. Aynı şekilde, gençlerimizi
uyuşturucu kullanımına yönelten okul çevrelerinde yuvalanan uyuşturucu
şebekelerine karşı da özel mücadele yöntemleri geliştirilmiş ve uygulamaya
konulmuştur. 
Birleşmiş Milletler 2011 Dünya Uyuşturucu Raporu’nda, 2009 yılında
Avrupa genelinde gerçekleştirilen eroin yakalamalarının dünya geneli
yakalamalarının yüzde 38’ini teşkil ettiği, bu rakamların Türkiye'nin etkin
mücadelesi sonucu elde edilen başarı olduğu hususu özellikle yer almıştır.
Türkiye, bu alanda bütün Avrupa ülkelerinin toplamından fazla yakalama
gerçekleştirmiştir. Uyuşturucuyla yapılan yoğun mücadele sonucunda doğudan
batıya, batıdan doğuya olan uyuşturucu trafiği değişmiş, Türkiye artık transit
ülke olma konumundan çıkmıştır. 
Hükûmetimizin en başarılı olduğu alanlardan birisinin, devlet ve
vatandaş arasındaki güven bağını zedeleyen organize suç örgütleri, çeteler ve
her türlü kaçakçılık suçlarıyla mücadele olduğunu belirtmek isterim.
Uluslararası istatistik verilerine baktığınızda, Türkiye’nin,
güvenlik alanında gelişmiş birçok ülkeden ve Avrupa Birliği ülkelerinin
çoğundan daha iyi seviyede olduğu rahatlıkla görülmektedir. 
Avrupa Birliği İstatistik Kurumu tarafından en son verilere göre,
uluslararası standart olan 100 bin kişiye düşen yıllık suç miktarı, İsveç’te 14.400,
İngiltere’de 8.100, Almanya’da 7.600, Fransa’da 5.600 iken Türkiye’de
1.400’dür. Bu veriler ışığında, ülkemiz, suçların nüfusa oranı yönüyle birçok
dünya ülkesinden daha güvenli bir ülke konumundadır. 
Yine ülkemiz, suç aydınlatma oranları bakımından Avrupa’nın en
önde gelen birkaç ülkesinden birisidir. Örneğin, şahsa karşı işlenen suçlarda
aydınlatma oranımız yüzde 95’ler seviyesindedir. 
Ülkemizde bir yıl içinde ele geçirilen uyuşturucu miktarı, bütün
Avrupa ülkelerinde ele geçirilen uyuşturucu miktarının toplamından daha
fazladır. 
Son dönemde verilen büyük mücadele sayesinde kentlerimizde
toplumun ve bireyin huzur ve güvenliğini tehdit eden organize suç örgütleri
çökertilmiş; gasp, kapkaç gibi asayiş ve sokak suçları toplumun gündeminden
düşürülmüştür. 
TÜİK’in yaptığı yaşam memnuniyeti araştırmasında,
vatandaşlarımızın en memnun olduğu hizmetlerin başında asayiş hizmetleri
gelmektedir. Bu başarı, Hükûmetimizin, Bakanlığımızın, vali ve
kaymakamlarımızla birlikte bütün mülki idare amirlerimizin, en önemlisi, gece
gündüz demeden fedakârca çalışan polisimizin, jandarmamızın ve sahil güvenlik
personelimizin ortak başarısıdır. 
Sayın Başkan, değerli milletvekilleri; ülkemiz, yıllardan beri,
devletin ülkesi ve milletiyle bölünmez bütünlüğüne, Anayasal düzenine kasteden
iç ve dış destekli terör örgütleriyle mücadele etmek durumundadır. AK PARTİ
İktidarı olarak millî birlik ve beraberliğimizi, ülkemizin bölünmez
bütünlüğünü, devletimizin bekasını ve üniter yapımızın korunmasını en büyük
öncelik olarak görüyoruz. Biz, hiçbir şiddet ve terör odağının nüfuz
edemeyeceği en büyük gücün milletimizin birlik, beraberlik ve dayanışma ruhu
olduğuna inanıyoruz. Huzur ve istikrarımıza hep birlikte sahip çıkarak ortak
ideal ve hedeflerimiz etrafında kenetlenmek durumunda olduğumuzun inancındayız.

Demokrasi talebi de, kalkınma talebi de bütün milletimizin ortak
talebidir. Sorunlarımız için çare daha çok demokrasi, daha çok özgürlüktür.
Çare, daha çok yatırım, daha çok üretim, hakça bölüşüm, güven ve istikrardır.
Güven ve istikrarın olmadığı hiçbir yerde gelişmenin olmayacağı aşikârdır.
Terör ve şiddetin var olduğu hiçbir yerde de kalkınmanın olmayacağı, huzur ve
refahın olmayacağı bir başka aşikâr gerçektir. Terörün beslendiği ortam ve
koşullar ortadan kaldırılmadan terörle mücadelede kesin sonuca ulaşmanın mümkün
olmadığı bilinciyle, bir taraftan devletimizin çok yönlü ve kararlı
politikaları, diğer taraftan güvenlik güçlerimizin özverili çalışmaları
doğrultusunda terörle mücadeleye büyük bir kararlılıkla devam edilmektedir. 
Terörle mücadelede vizyonumuz insan
odaklı güvenliğin özgürlükler, haklar ve demokrasi ekseninde sağlanmasıdır. Bu
bağlamda, demokrasiye ve insan haklarına çok büyük önem vermekteyiz.
Vatandaşlarımızı kazanmak, devlete olan güvenlerini artırmak ve terörün
yıllardır istismar ettiği, zulmettiği, canına, kanına kastettiği, malını
gasbettiği, hürriyetlerini tehdit ettiği, namusuna tasallut ettiği, inancına
saldırdığı insanlarımızın maruz kaldığı bu ortamı, bu zemini yok etmek için
çaba göstermek durumundayız. Adil, güçlü, müşfik devlet olgusunu daha fazla
yerleştirmek için her türlü sorunun çözümünde “İnsanı yaşat ki devlet yaşasın.”
yaklaşımı içerisindeyiz. Güvenlik için özgürlükten, özgürlük için de
güvenlikten asla taviz verilmemesi gerektiği inancındayız ve güvenlik ile
özgürlüğün birbirinin zıttı değil, birbirinin tezadı değil, birbirinin olmazsa
olmazı iki önemli değer olduğuna inanmaktayız. Teröre karışmamış ve karşı olan
vatandaşlarımız ile terörist ayrımının yapılması, vatandaşlarımızın gündelik
yaşamlarının ve sivil toplumun önündeki engellerin kaldırılması bölücü terör
örgütünün siyasal ve toplumsal zeminlerini ortadan kaldıracak en önemli
hususlardır. Uluslararası hukuka uygun, temel hak ve özgürlüklere saygılı,
hukukun üstünlüğüne inanan, demokrasi kültürünü benimsemiş, siyaseten
müzakereye açık, çağdaş bir yönetim anlayışıyla teröre karşı yaptığımız
mücadeleyi sürdürmek durumundayız. 
Sayın Başkan, değerli milletvekilleri; terörle mücadelede ekonomik
ve sosyal tedbirler kapsamında terörden zarar gören vatandaşlarımızın bu
zararlarının karşılanmasına yönelik çalışmalar kapsamında Kanun’un yürürlüğe
girdiği tarihten Kasım 2011 sonuna kadar toplamda 2 milyar 610 milyon lira
ödeme yapılmıştır. 2012 yılı içinde de 428 milyon ödenek ayrılmıştır. Yine, Köye
Dönüş ve Rehabilitasyon Projesi kapsamında terör ve güvenlik kaygılarıyla
yaşadıkları yerlerden göç etmek zorunda kalan vatandaşlarımızdan gönüllü olarak
geri dönmek isteyenlerin geri dönüşlerinin kolaylaştırılması amacıyla 1999-2011
yılları arasında Bakanlığımız bütçesinden toplam 128 milyon 360 bin liralık bir
ödenek aktarımı yapılmıştır. 
Sayın Başkan, değerli milletvekilleri; AK PARTİ hükûmetleri
döneminde her türlü yol yapımına ve özellikle bölünmüş yol yapımına büyük önem
verilmiştir. Bu çalışmalar sayesinde araç sayısında meydana gelen artışlara
rağmen 2011 yılının ilk sekiz ayında 2007 yılının ilk sekiz ayına göre ölümlü
kaza sayısında yüzde 23, kayıp sayısında ise yüzde 26 oranında azalma meydana
gelmiştir. Trafik kontrol ve denetimlerinde kazaların önlenerek
vatandaşlarımızın can ve mal kaybının asgariye indirilmesini hedeflemekteyiz.
Trafik hizmetleri alanında e-Devlet hizmetleri kapsamında araç tescil ve sürücü
belgesi işlemlerinin elektronik ortamda on-line olarak yapılması projesi
başlatılmış ve daha önce araç satış, devir ve tescil işlemleri ortalama üç iş
günü içerisinde tamamlanırken bu uygulamayla en fazla beş dakikada sonuçlanır
hâle gelmiştir. Satılan araçların devir işlemlerinin kolaylaşması sonucunda
daha önce aylık ortalama 140 bin araç satış ve tescili yapılırken, yeni
uygulamada 304 bin aylık araç satış ve tescil işlemi yapılır hâle gelmiştir.
Bakanlığımız bünyesinde yürütülen önemli çalışmalardan birisi de
okunabilir elektronik pasaport uygulamasıdır. Bu çalışma 1 Haziran 2010 tarihinde
başlamış ve bu çalışmayla bugüne kadar 4 milyonu aşan yeni tip pasaport tanzim
edilerek sahiplerine verilmiştir. Bu da, kullanımdaki mevcut pasaportların
yaklaşık yüzde 70’inin e-pasaporta dönüştürüldüğünü göstermektedir. Artık,
pasaportlar bir ila en geç üç gün içerisinde vatandaşımızın adresine
ulaştırılmaktadır.
Sayın Başkan, değerli milletvekilleri; ülkemizde idari yerel
yönetim yapısı olarak 81 il özel idaresi, 2.950 belediye, 34.397 de köy
bulunmaktadır. 
1924 yılında Türkiye nüfusunun yüzde 85’i köylerde, yüzde 15’i
şehirlerde yaşamaktayken, günümüzde nüfusun yüzde 83’ü belediye sınırları
içinde, yüzde 17’si ise köy alanlarında yaşamaktadır. Bu durum, aynı zamanda,
Türkiye’deki büyük değişimin ve dönüşümün de açık göstergesidir. Bu değişime
bağlı olarak, AK PARTİ iktidarlarıyla birlikte, Türkiye’de kamu yönetiminde
kapsamlı bir reform çalışması başlatılmış ve bu çalışmalar kapsamında da
mahallî idarelerle ilgili olarak değişik yasal düzenlemeler
gerçekleştirilmiştir. 
Yeni düzenlemelerle, merkezî idare tarafından yürütülen mahallî
nitelikli bazı hizmetler yerel yönetimlere devredilmiştir. Yerel yönetimlere
2002 yılında 4,7 milyar lira kaynak aktarılırken, bu rakam 2010 yılında 20,5
milyar liraya yükselmiştir.
KÖYDES projesi, kırsal kesimin yol ve içme suyu gibi en temel ve
medeni alt yapı ihtiyaçlarının karşılanmasına imkân sağlayan, devletimizin en
kapsamlı ve en önemli kırsal kalkınma projesini oluşturmaktadır. 
KÖYDES projesi kapsamında, 2005 ve 2011 yılları arasında, 40 bine
yakın yerleşim birimimize içme suyu ve 68 bin kilometre stabilize
yol yapımı gerçekleştirilmiş, 86 bin kilometre asfalt yol yapımı
gerçekleştirilmiştir.
Sayın Başkan, değerli milletvekilleri; Bakanlığımız tarafından
nüfus hizmetleri, vatandaşlık hizmetleri konularında değişik, modern çalışmalar
yapılmış, Bakanlık olarak MERNİS Kimlik Paylaşımı Sistemi’ni, Türkiye
Cumhuriyeti kimlik numarası uygulamasını ve Adres Kayıt Sistemi’ni başarıyla
yürütmekteyiz.
Nüfus sayımı ve tespitlerinde kesin sonuçlar her an ve ilave
maliyet gerektirmeksizin alınmaktadır. Böylece, vatandaşları evlerine
hapsederek yapılan ve sonuncusu 2000 yılında yapılan nüfus sayımları artık
tarih olmuştur. 
Aile hekimliği uygulaması, tedavi hizmetleri ile okul kayıtları
gibi hizmetler Bakanlığımızca yürütülen Kimlik Paylaşımı Sistemi’nden elde
edilen veriler ışığında yapılmaktadır.
Yüksek Seçim Kurulu, seçmen kütüklerinin güncellenmesi ve
listelerin oluşturulmasında bu sistemden yararlanmaktadır. 
Muhtarların Kimlik Paylaşım Sistemi üzerinden belge
üretebilmelerine ilişkin çalışmalar sonucunda 25 bine yakın muhtar sisteme
dâhil edilmiş, teknik altyapısı uygun olanlar da dâhil olma aşamasındadır.
Sayın Başkan, değerli milletvekilleri; Türkiye Cumhuriyeti Kimlik
Kartı Projesi, bir başka önemli uygulamamızdır. Bu konuda pilot il olarak Bolu
ili seçilmiş ve üç aşamalı olarak yürütülen pilot uygulama 1 Kasım 2010 tarihi
itibarıyla tamamlanmıştır. Bu çalışma, yaygınlaştırma kararı doğrultusunda
hızla devam edecek ve yaklaşık üç sene içerisinde bütün ülkede tamamlanmış hâle
gelecektir.
Sayın Başkan, değerli milletvekilleri; Bakanlığımızın yürüttüğü
hizmetler ve bu hizmetlere ilişkin olarak faaliyetlerin finansman giderlerinin
genel bütçe çerçevesinde karşılanmasına ihtiyaç bulunmaktadır. Bu noktada,
İçişleri Bakanlığı ve bağlı kuruluşlarımızın 2012 yılı bütçe tasarısında
öngörülen rakamları hakkında da sizlere kısa bilgi arz etmek istiyorum. 
2012 yılı kanun tasarısında Bakanlığımıza 2 milyar 585 milyon lira
ödenek ayrılmıştır. Emniyet Genel Müdürlüğümüzün bütçesi 12 milyar 119 milyon
314 bin, Jandarma Genel Komutanlığımızın bütçesi 4 milyar… 
(Mikrofon otomatik cihaz tarafından kapatıldı) 
BAŞKAN – Teşekkür ediyorum Sayın Bakanım. 
İÇİŞLERİ BAKANI İDRİS NAİM ŞAHİN (Devamla) - Bütçeye
desteklerinizi arz eder, hepinize saygılar sunarım. (AK PARTİ sıralarından
alkışlar) 
BAŞKAN – Şimdi söz sırası şahsı adına aleyhte söz isteyen Hasip
Kaplan, Şırnak Milletvekili. 
Buyurun Sayın Kaplan. 
HASİP KAPLAN (Şırnak) – Sayın Başkan, değerli milletvekilleri;
bugün İnsan Hakları Günü. Gizli dinleme, gizli soruşturma,
gizli tanık, gizli delil, gizli devlet sırrı, gizli ödenek, gizli Sayıştay
genelgesi, gizli mahkeme arama, dinleme kararları, özel görevli savcı, özel
görevli hâkim, özel görevli mahkeme, özel görevli cezaevi, özel görevli medya,
özel görevli kolluk; transistörlü casus dinleyicilerden böcek dinlemeye, lazer
casusluğu, İnternet, e-mail, SMS; GSM takibinden fiziki takibe, sahte
yazılımdan casus yazılıma, bilişimden kes-kopyala-yapıştır iddianamelere,
poşudan saç kestirmeye, pankarttan slogana, yazılmamış kitaptan KCK’lı diye
seçilmiş siyasetçilere, basına, aydınlara, yazarlara vurulan kelepçelere, uzun
tutukluluğa, adaletsiz yargıya, her gün işlenen kadın cinayetlerine, gazlanan,
bombalanan muhalefete, partililere, sendikalara, derneklere, kışlaya dönen
üniversitelere, işkence ve ölümün F tipine, dolu koğuşlara, bir yatakta üç
vardiya yatan tutuklu ve mahpustakilere, kayıplara, faili meçhullere, terörist
sayısıyla övünenlere, AHİM mahkûmiyetleriyle rekorları kıranlara, hepsine İnsan
Hakları Günü kutlu olsun. 
Yaşam hakkı ihlaline, işkenceye, kişi güvenliği ve özgürlüğünü yok
edenlere, adil yargılamayı yok eden, taraflı bağımsız yargıyı yaratanlara,
düşünce özgürlüğünü, örgütlenme özgürlüğünü, vicdan özgürlüğünü yok sayanlara,
12 Eylülü aratmayanlara, Kenan Evren’i yargılamayanlara, CHP’nin, MHP’nin
kasetlerini ortaya çıkaramayanlara insan hakları kutlu olsun. 
Baskıcı yönetime, ayrımcılık yapanlara, basını, bilimi, kültürü
susturanlara, siyasi, etnik, mezhepsel, cinsel ayrımcılık yapanlara, kuvveti
adaletin üstünde görenlere, TMK’ya, TCK’ya, muhalifleri susturmak için terörizm
masalıyla sığınanlara, dünya rekoru kıranlara ve seçilmiş iradelere kelepçe
vuranlara da insan hakları kutlu olsun.
Orantısız güç kullananlara, karakolda kadın dövenlere, yakalama,
gözaltı, tutuklamalarda sınır tanımayanlara, hukuk devleti yerine güvenlik
polis devletini kuranlara, demokrasi yerine çoğunluk diktasını kuranlara,
savunanlara ve bunu sürdürenlere, insan haklarını, hukuku, demokrasiyi
halkımıza çok görenlere de, bugün 10 Aralık, insan hakları kutlu olsun.
Dersim’in özründen çark edenlere, zamlayanların, sürenlerin,
süründürenlerin, gazlayanların, kelepçeleyenlerin, “yürümek, konuşmak,
düşünmek, yazmak, örgütlenmek yasak” diyenlerin, geçmişiyle yüzleşemeyenlerin,
meçhulleri bulamayanların, işkencecileri, katilleri koruyanların da insan
hakları kutlu olsun.
Hükûmet edenler, tutuklayanlar, yargılayanlar, görev yapanlar,
vicdanların pası silinsin, insafları artsın, eşitlik, adalet, özgürlük
duyguları yeşersin, onların da İnsan Hakları Günü kutlu olsun.
Ötekileştirilenlerin, fişlenenlerin, dışlananların, potansiyel
suçlu görülenlerin, ırkı, dini, yaşı, cinsiyeti nedeniyle ayrıma uğrayanların,
sevgi, saygı, dostluk duygularını geliştirenlerin, insanın insan olmak
haysiyetine sahip çıkanların, herkesin insan hakları kutlu olsun. 
İnsan hakları, eşitlik, özgürlük, adalet varsa vardır, gayrisi
yalan, yalan, yalan. 
EMRULLAH İŞLER (Ankara) – Sokakta insanları yakanlar…
HASİP KAPLAN (Devamla) - Bugünün özeti bu kadar kısa arkadaşlar.
Bu kadar, bu kadar kısa. Bu kadar net ve kendi devrindeki insan hakları
ihlallerini görmeyip bugün bütçe boyunca tek kelime etmemek de yalan, yalan,
yalan arkadaşlar. Bu kadar bizden.
Bak, dokunmadım. Çok konuşuyorsun. Dikkat et.
BAŞKAN – Teşekkür ediyorum Sayın Kaplan.
Sayın Önder, söz talebiniz var.
İç Tüzük’ün 60’ıncı maddesi gereğince kısa bir açıklama.
Bir dakikalık süre.
Buyurun.
IV.- AÇIKLAMALAR (Devam)
7.- İstanbul Milletvekili
Sırrı Süreyya Önder’in, Kırklareli Milletvekili Mehmet S. Kesimoğlu’nun,
sözlerini yanlış anladığına ilişkin açıklaması
SIRRI SÜREYYA ÖNDER (İstanbul) – Sayın Başkanım, teşekkür
ediyorum.
Sayın Kesimoğlu’nun sözlerini büyük bir yanlış anlamayla
değerlendirdiğimin daha sonra farkına vardım. Şahsından özür diliyorum.
Sözlerini yanlış anlamışım. Bunu beyan etmek istedim.
Teşekkür ederim. (CHP sıralarından alkışlar) 
BAŞKAN – Teşekkür ediyorum Sayın Önder. 
II.- KANUN TASARI VE
TEKLİFLERİ İLE KOMİSYONLARDAN 
GELEN DİĞER İŞLER (Devam)
A)
Kanun Tasarı ve Teklifleri (Devam)
1.- 2012 Yılı Merkezî
Yönetim Bütçe Kanunu Tasarısı ile Plan ve Bütçe Komisyonu Raporu (1/470) (S.
Sayısı: 87) (Devam)
2.- 2010 Yılı Merkezî
Yönetim Kesin Hesap Kanunu Tasarısı ile Merkezî Yönetim Bütçesi Kapsamındaki
İdare ve Kurumların 2010 Bütçe Yılı Kesin Hesap Tasarısına Ait Genel Uygunluk
Bildi-rimi ve Eki Raporların
Sunulduğuna Dair Sayıştay Başkanlığı Tezkeresi ile Plan ve Bütçe Komisyonu Raporu (1/278, 3/538) (S. Sayısı: 88) (Devam)
İ) ADALET BAKANLIĞI (Devam)
1.- Adalet Bakanlığı 2012 Yılı
Merkezî Yönetim Bütçesi
2.- Adalet Bakanlığı 2010
Yılı Merkezî Yönetim Kesin Hesabı
J) CEZA VE İNFAZ KURUMLARI
İLE TUTUKEVLERİ İŞ YURTLARI KURUMU (Devam)
1.- Ceza ve İnfaz Kurumları
ile Tutukevleri İş Yurtları Kurumu 2012 Yılı Merkezî Yönetim Bütçesi 
2.- Ceza ve İnfaz Kurumları
ile Tutukevleri İş Yurtları Kurumu 2010 Yılı Merkezî Yönetim Kesin Hesabı
K) TÜRKİYE ADALET AKADEMİSİ
BAŞKANLIĞI (Devam)
1.- Türkiye Adalet
Akademisi Başkanlığı 2012 Yılı Merkezî Yönetim Bütçesi
2.- Türkiye Adalet
Akademisi Başkanlığı
2010 Yılı Merkezî Yönetim Kesin Hesabı
L) HÂKİMLER VE SAVCILAR
YÜKSEK KURULU (Devam)
1.- Hâkimler ve Savcılar
Yüksek Kurulu 2012 Yılı Merkezî Yönetim Bütçesi
M) İÇİŞLERİ BAKANLIĞI (Devam)
1.- İçişleri Bakanlığı 2012 Yılı
Merkezî Yönetim Bütçesi
2.- İçişleri Bakanlığı 2010 Yılı
Merkezî Yönetim Kesin Hesabı
N) EMNİYET GENEL MÜDÜRLÜĞÜ (Devam)
1.- Emniyet Genel Müdürlüğü
2012 Yılı Merkezî Yönetim Bütçesi
2.- Emniyet Genel Müdürlüğü
2010 Yılı Merkezî Yönetim Kesin Hesabı
O) JANDARMA GENEL KOMUTANLIĞI
(Devam)
1.- Jandarma Genel
Komutanlığı 2012 Yılı Merkezî Yönetim Bütçesi
2.- Jandarma Genel
Komutanlığı 2010 Yılı Merkezî Yönetim Kesin Hesabı
Ö) SAHİL GÜVENLİK
KOMUTANLIĞI (Devam)
1.- Sahil Güvenlik
Komutanlığı 2012 Yılı Merkezî Yönetim Bütçesi
2.- Sahil Güvenlik
Komutanlığı 2010 Yılı Merkezî Yönetim Kesin Hesabı
BAŞKAN – Sayın milletvekilleri, dördüncü turdaki konuşmalar
tamamlanmıştır.
Şimdi soru-cevap işlemine geçiyoruz.
On dakika soru sorma, on dakika cevap verme işlemi. 
Sayın Tanal, Sayın Erdoğan, Sayın Vural, Sayın Özensoy, Sayın
Kesimoğlu, Sayın Akçay, Sayın Dedeoğlu, Sayın Öz, Sayın Çınar, Sayın Öztürk,
Sayın Erdem, Sayın Çelebi, Sayın Çetin, Sayın Kuşoğlu, Sayın Kürkcü, Sayın
Özgündüz, Sayın Sarıbaş, Sayın Işık, Sayın Acar, Sayın Eryılmaz, Sayın Demiröz,
Sayın Aydın, Sayın Kaleli, Sayın Atalay söz istemişlerdir. 
Sayın Tanal, buyurun.
MAHMUT TANAL (İstanbul) – Teşekkür ederim Başkan.
İyi akşamlar hepinize.
Adalet Bakanına sorum: 2002 yılında iktidara geldiğinizde
ülkemizde toplam kaç tane hapishane vardı? 2002’den günümüze kadar kaç tane
hapishane yapılmıştır? Bunlar nerelerde inşa edilmiştir? Yeni hapishane
yatırımları programınızda mevcut mudur ve nerelerdedir? 
İçişleri Bakanına sorum: Son bir yıl içerisinde kaç belediye
soruşturma kapsamına alınmıştır? Bu belediyelerin partilere göre dağılımı
nedir? Soruşturma istenip de izin vermediğiniz kaç AKP’li belediye, kaç tane
muhalefet belediyesi vardır?
İçişleri Bakanlığı olarak belediyelere yapmış olduğunuz proje
karşılığı karşılıksız hibelerden yararlanan muhalefet belediyeleri var mıdır,
varsa bu hangi belediyeler, ne kadar yardım yapılmıştır?
Adalet Bakanına diğer sorum: Yargı hallolunmuş mudur? Sayın Bakan,
yoksa yapılacak bir iki operasyonunuz var mı?
BAŞKAN – Teşekkür ediyorum.
Sayın Özdemir, buyurun.
MALİK ECDER ÖZDEMİR (Sivas) – Teşekkür ediyorum Sayın Başkan.
Sorum Sayın Adalet Bakanına. 
Sayın Bakan, biraz önceki konuşmamda sorduğum sorulara cevap
vermediniz. Bir kere daha cevap vermeniz dileğiyle sorularımı yeniliyorum: Eski
MİT Müsteşarı Kaşif Kozinoğlu, cezaevinde vadesiyle mi
öldü, öldürüldü mü? Öldürüldüyse buna etkenlerden bir tanesi, acaba, avukatına
yazmış olduğu mektupta iddia ettiği gibi Sayın Başbakanın yurt dışında sekiz
ayrı hesapta 800 milyon dolar parası var mı, yok mu?
Bir soru daha: Hizbullah terör örgütü üyelerinin cezaevinden nasıl
çıktığını sormuyorum Sayın Bakan. Bunlar müebbet hapse mahkûm olmuşlardı.
Cezaevinden çıktıklarında yurt dışına kaçacakları belliyken bunların yurt
dışına çıkışı engellenmedi ve 3’ü de Hollanda’ya iltica etmiş vaziyetteler.
Bir sorum daha: Van M tipi cezaevinde deprem sırasında bahçe
duvarı yıkılmıştı, 200’e yakın tutuklu dışarı kaçmıştır. Bunlardan kaçı döndü,
kaçı hâlâ şu anda firar hâlindedir?
BAŞKAN – Teşekkür ediyorum.
Sayın Erdoğan…
MEHMET ERDOĞAN (Muğla) – Sayın Adalet Bakanı, adalet saraylarıyla
cezaevlerinin sayısının ve büyüklüklerinin artmasıyla övünmektesiniz ama
iktidarınız adalet sarayı açmakla da gene çok mutlu oluyor. İşin doğrusu,
adalet sarayı ve cezaevi sayısının artması, Adalet ve Kalkınma Partisi
İktidarının toplumu adaletle yönetmediğinin gerçek belgesidir. Bu bağlamda,
Muğla ili Fethiye ilçesi Eşen Köyü’ne yapmayı planladığınız cezaevini ne zaman
açacaksınız? Onu öğrenmek istiyorum. 
Ayrıca on yıllık hâkim olan Anayasa Mahkemesi Raportörü 7.500 lira
maaş alırken, birinci sınıf hâkim olan Yargıtay üyesi 6.160 TL maaş almaktadır.
Bu adaletsizliği ne zaman çözeceksiniz?
Teşekkür ediyorum.
BAŞKAN – Teşekkür ediyorum.
Sayın Yılmaz…
SEYFETTİN YILMAZ (Adana) – Teşekkür ediyorum Sayın Başkan.
İçişleri Bakanına sormak istiyorum. Köy ve mahalle muhtarlarımız
yaptıkları görevin karşılığını alamamaktadır. Muhtarlarımızın mağduriyetlerini
gidermeyi düşünüyor musunuz?
İkinci sorum: Hükûmetinizin emniyet teşkilatı çalışanlarına
yönelik olarak haklarının düzeltilmesi için 2007 ve 2011 seçimleri öncesinde
verdikleri bazı sözler vardır. Bu sözleri yerine getirecek misiniz?
Üçüncü sorum: İl emniyet müdürlüklerinin akaryakıt ödenekleri 2012
bütçesinde yarıya indirilmiştir. Bunun gerekçesi nedir? 
Yine, Adana’da bir İl Emniyet Müdürlüğü binası yaptırdınız.
Ruhsatı veren Seyhan Belediyesi fakat Ulaştırma Bakanı “Bunun üst kısmını
tıraşlayalım, bu işi çözelim.” diyor. Bu konudaki düşüncenizi almak istiyorum.
Teşekkür ediyorum.
BAŞKAN – Teşekkür ediyorum.
Sayın Vural…
OKTAY VURAL (İzmir) – Teşekkür ederim.
Sayın İçişleri Bakanına: Polislik mesleğine alınanlarla ilgili
yaşın otuz beşe çıkarılması konusunda bir düzenlemeniz olacak mı? Ayrıca, kanun
hükmünde kararnameyle “eşit işe eşit ücret” adı altında yaptığınız uygulama
maalesef polisler arasında bir farklılık oluşturdu. Bu farklılığı gidermeyi
düşünüyor musunuz?
Sayın Adalet Bakanına: İmralı ile avukatları arasındaki görüşmeler
kanun gereğince tutanağa bağlanmış mıdır? Yapılan görüşmeler hangi tarihten itibaren
tutanağa bağlanmıştır? 
Bir de bu şike yasasında partiniz, Hükûmetiniz ve Cumhurbaşkanı
arasında bir tartışma oldu. Tabii, bunları bir farklı görüş olarak
değerlendirebiliriz ama Cumhurbaşkanı veto ettikten sonra iddianamenin
gönderilmesi, Türkiye Büyük Millet Meclisinde kanun kabul edilecekken
iddianamenin kabul edilmesi… Acaba partiniz içerisindeki güç paylaşımının ve
rekabetin aracı olarak yargının kullanılmasından rahatsız oluyor musunuz?
BAŞKAN – Teşekkür ediyorum.
Sayın Özensoy…
NECATİ ÖZENSOY (Bursa) – Teşekkür ederim.
Sayın Bakan, çokça yapılan adliye binalarından bahsedildi. Doğrusu
kıskandım çünkü bu hizmetlerden zerre nasibini almayan Bursa Milletvekiliyim.
En son, 130 dönüm Büyükşehir tarafından bir yer tahsis edildi. 2 milyon,
merkezde yaşayan insanlara yetmeyen artık bu adliye binası ne zaman hayata
geçecek? Ne zaman başlayıp ne zaman bitirmeyi düşünüyorsunuz? Bir ilçemizde
bırakın adliye binasını, adliye dahi yoktur. 
Bunun dışında, topyekûn dinlenme, dinleme, izleme ve fişleme
ülkesine dönüştürdüğünüz ülkemizde anayasa değişikliği sırasında “Fişlemeye
son!” demiştiniz ama hâlâ fişlenmeler devam ediyor, izlenmeler, dinlenmeler
yasa dışı devam ediyor. Bunlarla ilgili, ne zaman vazgeçip ne zaman tedbirler
geliştireceksiniz?
Teşekkür ediyorum.
BAŞKAN – Teşekkür ediyorum.
Sayın Kesimoğlu.
MEHMET S. KESİMOĞLU (Kırklareli) – Teşekkür ediyorum Sayın Başkan.
İlk sorum Sayın Adalet Bakanına: MİT-PKK görüşmelerinin
tutanaklarında geçtiği şekliyle “Habur’da ayarlanan hâkimlere sınırda çadır
mahkemesi kurma ve teröristleri salıverme” emrini siz mi verdiniz? O tarihte
Diyarbakır Başsavcısı olan ve bu görevi layıkıyla yapan Durdu
Kavak adlı kişiyi İzmir Başsavcılığına özel bir görevle, Cumhuriyet Halk
Partili belediyelere operasyon emri ile mi gönderdiniz?
İkinci sorum Sayın İçişleri Bakanına: Sorum açık ve net, cevap da
öyle olursa çok sevinirim. Emniyette fiilen Genel Müdürün de üstünde olduğu
iddia edilen emniyet imamı var mıdır, yok mudur? 
Teşekkür ederim.
BAŞKAN – Teşekkür ediyorum.
Sayın Akçay…
ERKAN AKÇAY (Manisa) – Sorum her iki Sayın Bakana.
“AKP Hükûmeti olarak etkili dış politikamız var.” diyorsunuz,
“İtibarımız arttı, sözümüzü dinletiyoruz.” diyerek övünüyorsunuz. Eğer
söyledikleriniz doğru ise, yapılan ikili anlaşmalar çerçevesinde, dokuz yıllık
döneminizde Türkiye kaç suçluyu ülkelerine iade etmiştir? Hangi ülkelerden kaç
suçlu veya teröristi Türkiye’ye iade talebiniz olmuş ve kaç terörist veya suçlu
Türkiye’ye iade edilmiştir?
Polis memurları, öğrenim durumları ne olursa olsun, müktesep hak
olarak birinci dereceyi alamamaktadırlar. Bu haksız durumla ilgili bir
düzenleme yapmayı düşünüyor musunuz?
Teşekkür ederim.
BAŞKAN – Teşekkür ediyorum.
Sayın Dedeoğlu…
MESUT DEDEOĞLU (Kahramanmaraş) – Teşekkür ediyorum Sayın Başkan.
Sorum Adalet Bakanına: Türkiye’de birçok ilçemizde adliye hizmet
binamız yok. Hizmetler en yakın ilçe veya illerde verilmektedir.
Kahramanmaraş’ın Çağlayancerit ve Ekinözü ilçelerinin adliye binaları 2005
yılında kapandı. Yeniden adliye binalarını açmayı düşünüyorlar mı?
Teşekkür ediyorum.
BAŞKAN – Teşekkür ederim.
Sayın Öz…
ALİ ÖZ (Mersin) – Teşekkür ederim Sayın Başkanım.
Benim de sorum İçişleri Bakanımıza olacak. Yüksekokul mezunu polis
memurlarının hâlihazırda üçüncü dereceden emekli olabildiklerini biliyoruz.
Diğer kamu çalışanları gibi güvenlik mensuplarımızın birinci dereceye inmesi
yönünde bir çalışmanız var mı? 
Bir diğer sorum: Büyük bir özveriyle mesai mefhumu olmadan ne
zaman neyle karşılaşacağı belli olmayan güvenlik mensuplarımıza fazla mesai
için ek ödeme yapmayı düşünüyor musunuz?
Bir diğer sorum da: Sağlık raporu engeli olmayan şehit, polis
ailesinden birinin polis olarak alınacağı sözünüzün kararlılıkla arkasında
duruyor musunuz? Mülakatta elenmelerine engel olacak mısınız? Bugüne kadar bu
durumda kaç müracaat olmuş ve ne kadar şehit ailesi çocuğu polis olarak
alınmıştır?
Teşekkür ediyorum.
BAŞKAN – Teşekkür ediyorum.
Sayın Çınar…
EMİN ÇINAR (Kastamonu) – Teşekkür ederim Sayın Başkan.
Sorum İçişleri Bakanına olacaktır. 
Sayın Bakan Kastamonu’yu çok iyi tanımaktadır. Bu yıl içerisinde
Kastamonu’da bir terör eylemi gerçekleşmiştir. Yine bölgemize yakın çevrelerde
Tokat, Amasya, Çorum gibi iller emniyet mensupları terör tazminatı almaktadır.
Kastamonu’nun da bu kapsamın içerisinde yer alması düşünülüyor mu?
BAŞKAN – Teşekkür ediyorum.
Sayın Öztürk…
OKTAY ÖZTÜRK (Erzurum) – Teşekkürler Sayın Başkan.
Sorum Sayın Adalet Bakanına.
Sayın Bakan, yargı hukukunun uygulanması adalet ve yasaların
yorumlanması yönünden son derece hayati önemi haiz bir kuvvettir. Bu anlamda
Yargıtay ve Danıştaya mevcut üye sayılarının hemen hemen yarısı kadar HSYK
tarafından seçim yapılmıştır. Yeni seçilen üyelerin kamuoyuna yansıyan blok oy
kullanmaları şeklindeki haberler hem bu kurumları hem tüm seçilenleri hem
HSYK’yı ciddi zan altında bırakmaz mı? 
İkinci sorum: Adalet Bakanlığı Teftiş Kurulu Başkanının HSYK
Teftiş Kurulu Başkanı olarak Adalet Bakanlığı Başmüfettişlerinin de HSYK
Müfettiş ve Başmüfettişi olarak atanmaları nasıl açıklanır? Normal bir prosedür müdür bu?
Teşekkür ediyorum.
BAŞKAN – Teşekkür ediyorum.
ENVER ERDEM (Elazığ) – Sayın Başkan, son soruyu ben sorayım.
BAŞKAN – Süre tamamlandı Sayın Erdem.
Sayın Bakanlardan süre kalırsa vereceğim efendim. 
Buyurun Sayın Bakan.
İÇİŞLERİ BAKANI İDRİS NAİM ŞAHİN (Ordu) – Sayın Başkan, değerli
milletvekillerimiz; Bakanlığımıza soru yönelten arkadaşlarımızın sorularının
bir kısmına süre ölçüsünde cevap vermek istiyorum.
Yoğunlaşan bir soru, beklediğimiz bir soru. Kürsüde söz alan
Cumhuriyet Halk Partili milletvekili arkadaşlarımızın da dile getirdikleri bir
konu. Bakanlığımızca belediyelere yönelik, belediye başkanları ve çalışanlarına
yönelik yürütülen soruşturma işlemleri konusundaki ayrımcılık iddiasına genel
bir cevap vermek, geniş bir cevap vermek ve bu konuyu da bu gece gündemden
düşürmek istiyorum.
Değerli arkadaşlar, 29 Mart 2009 tarihinden bugüne kadar mahallî
idarelerle ilgili yapılan denetim ve soruşturmalarda siyasi partilere göre izin
verilen, soruşturma izni verilen belediyelerin sayısı: AK PARTİ 406, Cumhuriyet
Halk Partisi 271, Milliyetçi Hareket Partisi 131, BDP 50, diğerleri 123. 
MALİK ECDER ÖZDEMİR (Sivas) – Oran kaç Sayın Bakan?
NECATİ ÖZENSOY (Bursa) – Oranları söyleyin.
İÇİŞLERİ BAKANI İDRİS NAİM ŞAHİN (Ordu) – İzin verilmeyenleri arz
ediyorum: AK PARTİ 535, Cumhuriyet Halk Partisi 245, Milliyetçi Hareket Partisi
78, BDP 20, diğerleri 70.
Çok konuşulan, bilmeden konuşulan bu konuda her belediye için, her
dönem için Bakanlığımızın açıklama yapması, bilgi vermesi mümkün. Ama son zamanlarda çokça dile getirilen, Sayın Kemal Kılıçdaroğlu’nun
İzmir’de bir açık hava toplantısı yapmasına kadar götürülen, İzmir Büyükşehir
Belediye Başkanlığında, Bakanlığımız tarafından 2009 tarihinden yani şimdiki
Sayın Başkanın seçildiği tarihten bugüne kadar yapılan inceleme ve
soruşturmaların dökümünü veriyorum: Yapılan bütün incelemelerin toplamı 57,
işleme konulmayanlar 25; 57’den 25’i işleme konulmamış, işleme konulup
sonucunda ön inceleme kararı verilen 5, verilmeyen 11, kısmen verilen 3.
Dolayısıyla, 57 ihbar ve şikâyet konusundan inceleme izni verilen kısmen 3,
tamamen 5 olmak üzere, kısmı da tamama icra edersek 8. 
Bugün itibarıyla İzmir Büyükşehir Belediyesi ve bağlılarında
Bakanlığımızın denetim elemanı -geçen hafta itibarıyla da bugün itibarıyla da-
yok ama Sayın Kılıçdaroğlu 80, 380, 580 rakamlarını kimden alır, neye göre
söyler onun bilemem.
MAHMUT TANAL (İstanbul) – Ankara ve İstanbul’la karşılaştırır
mısınız?
İÇİŞLERİ BAKANI İDRİS NAİM ŞAHİN (Ordu) – Değerli arkadaşlar, söz
atarak… 
MAHMUT TANAL (İstanbul) – Söz atarak değil… Bakın, sorunun sahibi
benim, söz atmıyorum.
İÇİŞLERİ BAKANI İDRİS NAİM ŞAHİN (Ordu) – …bu konuyu devam
ettirmek istiyorsunuz, ben de devam ettiriyorum.
Ankara, veriyorum, 2010 yılı, onay sayısı 25…
MALİK ECDER ÖZDEMİR (Sivas) – 2009’dan başla Sayın Bakan, onda da
2009’dan başla ki kıyaslama aynı olsun. Niye 2010’dan başlıyorsunuz?
İÇİŞLERİ BAKANI İDRİS NAİM ŞAHİN (Ordu) – …soruşturma izni 3,
soruşturma izni verilmeyen 17. 
HAYDAR AKAR (Kocaeli) – Maşallah, maşallah!
İÇİŞLERİ BAKANI İDRİS NAİM ŞAHİN (Ordu) – Van, onay sayısı 5
-Ankara 25, Van 5- soruşturma izni verilen 3, soruşturma izni verilmeyen 2.
Isparta, 2010 yılı -sadece 2010 yılı- tamamı 8, yani işleme
konulan konu 8, izin verilen 2, izin verilmeyen 4, kısmen verilen kısmen
verilmeyen 2. 
SEYFETTİN YILMAZ (Adana) – Bir de İstanbul Sayın Bakan. Bakın,
kitapta yazılmış.
İÇİŞLERİ BAKANI İDRİS NAİM ŞAHİN (Ordu) - İstanbul bu listede yok.
Örnek olarak almışız. (CHP sıralarından alkışlar) Yani tamamı var bu listede. 
Tamam, şimdi beni bütün bilgiler dolayısıyla alkışladınız.
Sürem bitti mi Sayın Başkan?
Evet, benim sürem bu kadar, bundan sonraki...
MEHMET S. KESİMOĞLU (Kırklareli) - Sayın Bakan benim sorularım ne
oldu?
İÇİŞLERİ BAKANI İDRİS NAİM ŞAHİN (Ordu) – Diğer sorulara yazılı
cevap vereceğiz.
MEHMET S. KESİMOĞLU (Kırklareli) – Bakın, benim burada bu kadar
soru önergem var, bir tanesine yanıt vermediniz. 
İÇİŞLERİ BAKANI İDRİS NAİM ŞAHİN (Ordu) – Siz, çok güzel soru
önergeleri veriyorsunuz, biz de cevap veriyoruz.
MEHMET S. KESİMOĞLU (Kırklareli) – Hangisine? Bir tanesine
vermediniz, bir tane. Nerede veriyorsunuz?
İÇİŞLERİ BAKANI İDRİS NAİM ŞAHİN (Ordu) – Bir tane olmaz çünkü çok
veriyoruz.
MEHMET S. KESİMOĞLU (Kırklareli) – Siz milletvekilini
önemsemiyorsunuz, siz Türkiye Büyük Millet Meclisini önemsemiyorsunuz çünkü
sizin kendinize güveniniz yok. 
İÇİŞLERİ BAKANI İDRİS NAİM ŞAHİN (Ordu) – Bir tane değil, çok
cevap veriyoruz. 
Evet, bundan sonraki süreyi Sayın Bakan kullanacaklar.
OKTAY VURAL (İzmir) - Sizin adınıza soruyoruz.
BAŞKAN- Anladım da Sayın Vural, benim sorunum değil ki yani. Siz
sordunuz, Sayın Bakan da “Yazılı cevap vereceğim.” diyor. 
OKTAY VURAL (İzmir) - Sizin aracılığınızla soruyoruz.
BAŞKAN – Benim yapmamı istiyorsanız yapayım Sayın Vural. Yani
nasıl cevap verdireyim?
Sayın Bakan, Sayın Ergin, lütfen sorulara cevap verir misiniz?
ADALET BAKANI SADULLAH ERGİN (Hatay) – Teşekkür ediyorum Sayın
Başkanım.
İlk soru Sayın Tanal’ın “2002’de toplam kaç cezaevi vardı, şimdi
ne kadar cezaevi var, ne kadar yere açıldı?” 2002 tarihinde 516 cezaevi mevcut
idi, kapasitesi de 73.769 idi. Bu arada standardı uygun olmayan 205 cezaevi
kapatıldı, Sayın Tanal, 60 tane açıldı. 205 kapatıldı, 60 kurum açıldı. Yalnız
bu kapatılanlar küçük ilçe cezaevleri ve standardı son derece kötü, barınma
şartları son derece olumsuz olan cezaevleriydi. Şu an itibarıyla 371 adet
kurumumuz var ama buradaki projeksiyonumuz da önemli.
2016’ya kadar 174 cezaevi yapımı, dönüşümü öngörülüyor, 2016’ya kadar kademeli
olarak her yıl belli sayıda fakat kapatılacak daha fazla. 193 kurum
kapatılacak, 174 tane yerine inşa edilecek.
MAHMUT TANAL (İstanbul) – Metrekareleri ne kadar ebat anlamında? 
ADALET BAKANI SADULLAH ERGİN (Hatay) – Metrekarelerini arzu
ederseniz yazılı olarak vereyim ben size; ama şu an itibarıyla 371 ceza infaz
kurumumuz var, 2016’ya kadar her yıl 2012’de 24; 2013’te 48; 2014’te 38;
2015’te 25 ve 2016’da 24 âdet olmak üzere toplam 174 yeni kurum inşa edeceğiz
ama 193 tanesini de kapatacağız, yaptığımızdan daha fazlasını kapatıyoruz. 
Değerli arkadaşlar, “Yargı hallolmuş mudur?” Sayın Tanal’ın ikinci
sorusu. Sizin anladığınız anlamda almıyorum ben bunu, “Yargının sorunları
çözülmüş müdür?” diye alıyorum. 
ALİ SARIBAŞ (Çanakkale) – Sen soruya cevap ver Bakan, değiştirme.
ADALET BAKANI SADULLAH ERGİN (Hatay) – Yargının sorunlarının
çözümü noktasında önemli adımlar atılmıştır ama eksiklerimiz vardır, bu
eksikleri tamamlamak için de gayret ediyoruz. Yargı Reformu Strateji Belgesi ve
Eylem Planı çerçevesinde bir çalışma yapıyoruz ve 2009’da açıklamış olduğumuz
Eylem Planı’nın yüzde 67’sini şu anda gerçekleştirmiş durumdayız, demek ki
geriye yüzde 33’lük bir kısım kalmış. Sayın Tanal, o yüzde 33’ü tamamlarsak
inşallah hallolmuş olacak.
Onun dışında Sayın Özdemir’in sorularına geliyorum. Sayın Özdemir
Sivas olayları hükümlüsü Vahit Kaynar’ın Polonya’dan iadesine ilişkin olarak
“Adalet Bakanlığı ayak mı sürüdü? Niçin iade alınamadı? Polonya Hükûmeti niçin
serbest bıraktı?” dedi. 26 Eylül 2011 tarihinde İçişleri Bakanlığından bize bir
bildiri geldi ve Polonya’da Vahit Kaynar’ın yakalandığı bilgisi ulaştı. 27
Eylül, yirmi dört saat içerisinde biz Polonya makamlarına hitaben, uluslararası
sözleşmelerin verdiği yetkiye dayanarak kırk günlük tutuklama istedik, geçici
tutuklama. Aynı gün Ankara Başsavcılığına bildirimde bulunduk, “İade
evraklarını hazırlayın, mümkünse Lehçe, değilse İngilizce olarak bunların
tercümesini hazırlayıp iade evraklarını bize gönderin.” dedik ve bu bizim
talebimiz üzerine Polonya Gorzov Mahkemesi 28 Eylül günü yani bize bildirim
geldikten iki tam gün sonra Vahit Kaynar’ı kırk günlük süreyle tutuklama kararı
aldı. “4 Kasım 2011 tarihine kadar tutuklanmıştır.” diye bize bilgi gönderdiler
ve dediler ki: “4 Kasıma kadar iade evraklarını ulaştırın.” Adalet Bakanlığı 13
Ekim 2011 günü Ankara Adliyesinden evraklar gelir gelmez hem İçişleri
Bakanlığına hem Dışişleri Bakanlığına bunları iletmiştir ve ayrıca teyidini
istemiştir, “Polonya makamlarına ulaşıp ulaşmadığını teyit edin.” demişizdir.
Teyitleri de alınmıştır ve 17 Ekim günü Interpol aracılığıyla e-posta yoluyla
Polonya makamlarına iletildiği bilgisi Bakanlığımıza gelmiştir. Evrakların
fiziki ulaşması 26 Ekim tarihidir. 
BAŞKAN – Sayın Bakan, süreniz tamamlandı, lütfen sorulara yazılı
cevap verin. 
ADALET BAKANI SADULLAH ERGİN (Hatay) – Dolayısıyla, 4 Kasım 2011
tarihinden çok önce, bize verilen süreden çok önce evraklar ulaştırılmıştır. 
(Mikrofon otomatik cihaz tarafından kapatıldı) 
BAŞKAN – Teşekkür ediyorum Sayın Bakanım.
MALİK ECDER ÖZDEMİR (Sivas) – Sayın Başkan, hiç olmazsa Sayın
Bakan iki sorumuza net cevap versin, bir lütfedin…
BAŞKAN – Sayın Özdemir, ama Sayın Erdem soru soracaktı, “Ben en
soruyu soruyorum.” dedi, “Süre tamamlandı.” dedim. Hepiniz itiraz ediyorsunuz
süreleri uzattığımız zaman.
Süre tamamlanmıştır, Sayın Bakan yazılı cevap verecektir. 
MALİK ECDER ÖZDEMİR (Sivas) – Sayın Başkan, hiçbir arkadaşımızın
itirazı yoktur. Sayın Bakanın hiç olmazsa üç tane, dört tane soruya yeterlice,
açık şekilde cevap vermesine fırsat verin. 
BAŞKAN – Sayın Özdemir, ben Sayın Bakana “Cevap verin.” diye
söyledim, daha başka bir şey yapamam ki. 
OKTAY VURAL (İzmir) – Sayın Başkan…
MALİK ECDER ÖZDEMİR (Sivas) – Soru önergemize cevap alamıyoruz,
Meclisten soruyoruz, cevap alamıyoruz. Nasıl cevap alacağız? Nasıl bilgi sahibi
olacağız?
BAŞKAN – Benim sorunum değil, Sayın Bakanın sorunu. 
Buyurun Sayın Vural. 
OKTAY VURAL (İzmir) – Sayın Başkan, Sayın Adalet Bakanının
sorulara cevap verme konusundaki hassasiyetine teşekkür ediyorum, ama Sayın
İçişleri Bakanı herhâlde fıkra dinlemiş olacak ki katıla katıla gülmekten
milletvekillerinin sorularına cevap vermemek için geçiştirme yolunu seçmiştir.
Sayın Bakanı Türkiye Büyük Millet Meclisinin mehabetine uygun davranmaya davet
ediyorum. 
BAŞKAN – Teşekkür ederim Sayın Vural. 
Soru-cevap işlemi tamamlanmıştır. 
Sayın milletvekilleri, şimdi sırasıyla dördüncü turda yer alan
bütçelerin bölümlerine geçilmesi hususunu ve bölümlerini ayrı ayrı okutup
oylarınıza sunacağım. 
Adalet Bakanlığı 2012 yılı merkezî yönetim bütçesinin bölümlerine
geçilmesini oylarınıza sunuyorum: Kabul edenler... Etmeyenler... Kabul
edilmiştir.
Bölümleri okutuyorum:
08- ADALET BAKANLIĞI
1.– Adalet Bakanlığı 2012
Yılı Merkezî Yönetim Bütçesi
ÖDENEK CETVELİ
Kodu Açıklama  (TL)
01 Genel
Kamu Hizmetleri 858.137.650
BAŞKAN– Kabul edenler... Etmeyenler... Kabul edilmiştir.
02 Savunma
Hizmetleri  1.700.000
BAŞKAN– Kabul edenler... Etmeyenler... Kabul edilmiştir.
03 Kamu
Düzeni ve Güvenlik Hizmetleri 4.417.474.350
BAŞKAN– Kabul edenler... Etmeyenler... Kabul edilmiştir
 TOPLAM
 5.277.312.000
BAŞKAN– Kabul edenler... Etmeyenler... Kabul edilmiştir.
Adalet Bakanlığı 2012 yılı merkezî yönetim bütçesinin bölümleri
kabul edilmiştir.
Adalet Bakanlığı 2010 yılı merkezî yönetim kesin hesabının
bölümlerine geçilmesini oylarınıza sunuyorum: Kabul edenler... Etmeyenler...
Kabul edilmiştir. 
2.– Adalet Bakanlığı 2010
Yılı Merkezî Yönetim Kesin Hesabı
BAŞKAN– (A) cetvelinin genel toplamını okutuyorum:
Adalet Bakanlığı 2010 Yılı Merkezî Yönetim Kesin Hesabı
A – C E T V E L İ
  (TL)
- Toplam Ödenek : 3.440.792.047.00
- Bütçe Gideri : 3.925.562.258.74
- Ödenek Üstü Gider :  520.574.852.76
- İptal Edilen Ödenek :  35.804.641.02
- Ertesi Yıla Devreden Ödenek
:  17.629.200.00
BAŞKAN– (A) cetvelini kabul edenler... Etmeyenler... Kabul
edilmiştir.
Ceza ve İnfaz Kurumu ile Tutukevleri İş Yurtları Kurumunun 2012
yılı merkezî yönetim bütçesinin bölümlerine geçilmesini oylarınıza sunuyorum:
Kabul edenler... Etmeyenler... Kabul edilmiştir.
Bölümleri okutuyorum:
40.41- CEZA VE İNFAZ
KURUMLARI İLE TUTUKEVLERİ İŞ YURTLARI KURUMU 
1.– Ceza ve İnfaz Kurumları
ile Tutukevleri İş Yurtları Kurumu 2012 Yılı Merkezî Yönetim Bütçesi
ÖDENEK CETVELİ
Kodu Açıklama  (TL)
03 Kamu
Düzeni ve Güvenlik Hizmetleri 772.457.000
BAŞKAN– Kabul edenler... Etmeyenler... Kabul edilmiştir.
 TOPLAM
 772.457.000
BAŞKAN– Kabul edenler... Etmeyenler... Kabul edilmiştir.
HAYDAR AKAR (Kocaeli) – Sayın Başkan, sanki mutabakatla kabul
edilmiş gibi konuşuyorsunuz. “Ekseriyetle kabul edilmiştir.” diyeceksiniz. Biz
kabul etmiyoruz, reddediyoruz. 
BAŞKAN – Teşekkür ederim Sayın Akar. 
Gelir cetvelini okutuyorum.
GELİR CETVELİ
KOD Açıklama (TL)
01 Vergi
Gelirleri  8.730.000
BAŞKAN– Kabul edenler... Etmeyenler... Kabul edilmiştir.
03 Teşebbüs
ve Mülkiyet Gelirleri 131.070.000
BAŞKAN– Kabul edenler... Etmeyenler... Kabul edilmiştir.
04 Alınan
Bağış ve Yardımlar ile Özel Gelirler 603.405.000
BAŞKAN– Kabul edenler... Etmeyenler... Kabul edilmiştir.
05 Diğer
Gelirler  29.102.000
BAŞKAN– Kabul edenler... Etmeyenler... Kabul edilmiştir.
06 Sermaye
Gelirleri  605.000
BAŞKAN– Kabul edenler... Etmeyenler... Kabul edilmiştir.
09 Ret
ve İadeler  455.000
BAŞKAN– Kabul edenler... Etmeyenler... Kabul edilmiştir.
 TOPLAM  772.457.000
BAŞKAN– Kabul edenler... Etmeyenler... Kabul edilmiştir.
Ceza ve İnfaz Kurumu ile Tutukevleri İş Yurtları 2010 yılı merkezî
yönetim kesin hesabının bölümlerine geçilmesini oylarınıza sunuyorum: Kabul
edenler... Etmeyenler... Kabul edilmiştir.
2.– Ceza ve İnfaz Kurumu
ile Tutukevleri İş Yurtları 2010 Yılı Merkezî Yönetim Kesin Hesabı
BAŞKAN– (A) cetvelinin genel toplamını okutuyorum:
Ceza ve İnfaz Kurumu ile Tutukevleri İş Yurtları 2010 Yılı Merkezî
Yönetim Kesin Hesabı
A – C E T V E L İ
 (TL)
- Toplam Ödenek :1.246.382.000.00
- Bütçe Gideri :1.027.351.986.53
- İptal Edilen Ödenek : 219.030.013.47
BAŞKAN– (A) cetvelini kabul edenler... Etmeyenler... Kabul
edilmiştir.
(B) cetvelinin genel toplamını okutuyorum:
B – C E T V E L İ 
 (TL)
- Bütçe Tahmini : 729.332.000.00
- Yılı Net Tahsilatı :1.010.738.831.58
BAŞKAN– (B) cetvelini kabul
edenler... Etmeyenler... Kabul edilmiştir.
Ceza ve İnfaz Kurumu ile Tutukevleri İş Yurtları 2010 yılı merkezî
yönetim kesin hesabının bölümleri kabul edilmiştir.
Türkiye Adalet Akademisi Başkanlığı 2012 yılı merkezî yönetim
bütçesinin bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
Bölümleri okutuyorum:
40.10- TÜRKİYE ADALET
AKADEMİSİ BAŞKANLIĞI
1.– Türkiye Adalet
Akademisi Başkanlığı 2012 Yılı Merkezî Yönetim Bütçesi
ÖDENEK CETVELİ
Kodu Açıklama  (TL)
03 Kamu
Düzeni ve Güvenlik Hizmetleri 11.767.000
BAŞKAN– Kabul edenler... Etmeyenler... Kabul edilmiştir.
 TOPLAM
 11.767.000
BAŞKAN– Kabul edenler... Etmeyenler... Kabul edilmiştir.
Türkiye Adalet Akademisi Başkanlığı 2012 yılı merkezî yönetim
bütçesinin bölümleri kabul edilmiştir.
Gelir cetvelini okutuyorum.
GELİR CETVELİ
KOD Açıklama  (TL)
03 Teşebbüs
ve Mülkiyet Gelirleri  510.000
 BAŞKAN– Kabul edenler...
Etmeyenler... Kabul edilmiştir.
04 Alınan
Bağış ve Yardımlar ile Özel Gelirler 11.097.000
BAŞKAN– Kabul edenler... Etmeyenler... Kabul edilmiştir.
05 Diğer
Gelirler   160.000
BAŞKAN– Kabul edenler... Etmeyenler... Kabul edilmiştir.
 TOPLAM 11.767.000
BAŞKAN– Kabul edenler... Etmeyenler... Kabul edilmiştir.
Türkiye Adalet Akademisi Başkanlığı 2012 yılı merkezî bütçesinin
bölümleri kabul edilmiştir.
Türkiye Adalet Akademisi Başkanlığı 2010
yılı merkezî yönetim kesin hesabının bölümlerine geçilmesini oylarınıza
sunuyorum: Kabul edenler... Etmeyenler... Kabul edilmiştir.
2.– Türkiye Adalet
Akademisi Başkanlığı 2010 Yılı Merkezî Yönetim Kesin Hesabı
BAŞKAN– (A) cetvelinin genel toplamını okutuyorum:
Türkiye Adalet Akademisi Başkanlığı 2010 Yılı Merkezî Yönetim
Kesin Hesabı
A – C E T V E L İ
  (TL)
- Toplam Ödenek : 14.874.473.83
- Bütçe Gideri : 11.175.701.45
- Ödenek Üstü Gider : 
- İptal Edilen Ödenek : 3.698.305.59
- Ertesi Yıla Devreden Ödenek
:  466.79
BAŞKAN– (A) cetvelini kabul edenler... Etmeyenler... Kabul
edilmiştir.
(B) cetvelinin genel toplamını okutuyorum:
B – C E T V E L İ 
  (TL)
- Bütçe Tahmini : 10.623.000.00
- Yılı Net Tahsilatı : 12.542.670.01
BAŞKAN– (B) cetvelini kabul
edenler... Etmeyenler... Kabul edilmiştir.
Türkiye Adalet Akademisi Başkanlığı 2010 yılı merkezî yönetim
kesin hesabının bölümleri kabul edilmiştir.
Hâkimler ve Savcılar Yüksek Kurulu 2012 yılı merkezî yönetim
bütçesinin bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
Bölümleri okutuyorum:
23 – HAKİMLER
VE SAVCILAR YÜKSEK KURULU
1.– Hâkimler ve Savcılar
Yüksek Kurulu 2012 Yılı Merkezî Yönetim Bütçesi
ÖDENEK CETVELİ
Kodu Açıklama  (TL)
03 Kamu
Düzeni ve Güvenlik Hizmetleri 35.512.000
BAŞKAN– Kabul edenler... Etmeyenler... Kabul edilmiştir. 
 TOPLAM 35.512.000

BAŞKAN– Kabul edenler... Etmeyenler... Kabul edilmiştir.
Hâkimler ve Savcılar Yüksek Kurulu 2012 yılı merkezî yönetim
bütçesinin bölümleri kabul edilmiştir. 
İçişleri Bakanlığı 2012 yılı merkezî yönetim bütçesinin
bölümlerine geçilmesini oylarınıza sunuyorum: Kabul edenler... Etmeyenler...
Kabul edilmiştir.
Bölümleri okutuyorum:
10- İÇİŞLERİ BAKANLIĞI
1.– İçişleri Bakanlığı 2012
Yılı Merkezî Yönetim Bütçesi
ÖDENEK CETVELİ
Kodu Açıklama (TL)
01 Genel
Kamu Hizmetleri 2.155.373.000
BAŞKAN– Kabul edenler... Etmeyenler... Kabul edilmiştir.
02 Savunma
Hizmetleri  534.000
BAŞKAN– Kabul edenler... Etmeyenler... Kabul edilmiştir.
03 Kamu
Düzeni ve Güvenlik Hizmetleri  1.480.000
BAŞKAN– Kabul edenler... Etmeyenler... Kabul edilmiştir. 
06 İskân
ve Toplum Refahı Hizmetleri  428.000.000
BAŞKAN– Kabul edenler... Etmeyenler... Kabul edilmiştir
 TOPLAM 2.585.387.000
BAŞKAN– Kabul edenler... Etmeyenler... Kabul edilmiştir.
İçişleri Bakanlığı 2010 yılı merkezî yönetim kesin hesabının
bölümlerine geçilmesini oylarınıza sunuyorum: Kabul edenler... Etmeyenler...
Kabul edilmiştir.
2.– İçişleri Bakanlığı 2010
Yılı Merkezî Yönetim Kesin Hesabı
BAŞKAN– (A) cetvelinin genel toplamını okutuyorum:
A – C E T V E L İ
  (TL)
- Toplam Ödenek
: 3.307.059.543.00
- Bütçe Gideri
: 3.268.136.423.61
- Ödenek Üstü Gider
:  30.298.845.50
- İptal Edilen Ödenek
:  69.221.964.89
BAŞKAN– (A) cetvelini kabul edenler... Etmeyenler... Kabul
edilmiştir.
İçişleri Bakanlığı 2010 yılı merkezî yönetim kesin hesabının
bölümleri kabul edilmiştir.
Emniyet Genel Müdürlüğü 2012 yılı merkezî yönetim bütçesinin
bölümlerine geçilmesini oylarınıza sunuyorum: Kabul edenler... Etmeyenler...
Kabul edilmiştir. Bölümleri okutuyorum: 
10.82- EMNİYET GENEL
MÜDÜRLÜĞÜ
1.– Emniyet Genel Müdürlüğü
2012 Yılı Merkezî Yönetim Bütçesi
ÖDENEK CETVELİ
Kodu Açıklama (TL)
01 Genel
Kamu Hizmetleri  235.513.500
BAŞKAN– Kabul edenler... Etmeyenler... Kabul edilmiştir.
03 Kamu
Düzeni ve Güvenlik Hizmetleri 11.379.291.000
BAŞKAN– Kabul edenler... Etmeyenler... Kabul edilmiştir.
07 Sağlık
Hizmetleri  3.816.000
BAŞKAN– Kabul edenler... Etmeyenler... Kabul edilmiştir
09 Eğitim
Hizmetleri  500.693.500
BAŞKAN– Kabul edenler... Etmeyenler... Kabul edilmiştir.
 TOPLAM 12.119.314.000
BAŞKAN– Kabul edenler... Etmeyenler... Kabul edilmiştir.
Emniyet Genel Müdürlüğü 2012 yılı merkezî yönetim bütçesinin
bölümleri kabul edilmiştir.
Emniyet Genel Müdürlüğü 2010 yılı merkezî yönetim kesin hesabının
bölümlerine geçilmesini oylarınıza sunuyorum: Kabul edenler... Etmeyenler...
Kabul edilmiştir.
2.– Emniyet Genel Müdürlüğü
2010 Yılı Merkezî Yönetim Kesin Hesabı
BAŞKAN– (A) cetvelinin genel toplamını okutuyorum:
A – C E T V E L İ
  (TL)
- Toplam Ödenek : 6.770.460.465.80
- Bütçe Gideri : 9.402.754.956.18
- Ödenek Üstü Gider : 2.668.182.109.35
- İptal Edilen Ödenek :  35.887.617.35
- Ertesi Yıla Devreden Ödenek
:  3.526.017.06
BAŞKAN– (A) cetvelini kabul edenler... Etmeyenler... Kabul
edilmiştir.
Emniyet Genel Müdürlüğü 2010 yılı merkezî yönetim kesin hesabının
bölümleri kabul edilmiştir.
Jandarma Genel Komutanlığı 2012 yılı merkezî yönetim bütçesinin
bölümlerine geçilmesini oylarınıza sunuyorum: Kabul edenler... Etmeyenler...
Kabul edilmiştir.
Bölümleri okutuyorum:
10.81- JANDARMA GENEL
KOMUTANLIĞI
1.– Jandarma Genel
Komutanlığı 2012 Yılı Merkezî Yönetim Bütçesi
ÖDENEK CETVELİ
Kodu Açıklama  (TL)
01 Genel
Kamu Hizmetleri  250.000
BAŞKAN– Kabul edenler... Etmeyenler... Kabul edilmiştir.
03 Kamu
Düzeni ve Güvenlik Hizmetleri 4.907.002.000
BAŞKAN– Kabul edenler... Etmeyenler... Kabul edilmiştir.
06 İskan ve Toplum Refahı Hizmetleri 
6.730.000
BAŞKAN– Kabul edenler... Etmeyenler... Kabul edilmiştir.
 TOPLAM 4.913.982.000
BAŞKAN– Kabul edenler... Etmeyenler... Kabul edilmiştir.
Jandarma Genel Komutanlığı 2012 yılı merkezî yönetim bütçesinin
bölümleri kabul edilmiştir.
Jandarma Genel Komutanlığı 2010 yılı merkezî yönetim kesin
hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
2.– Jandarma Genel
Komutanlığı 2010 Yılı Merkezî Yönetim Kesin Hesabı
BAŞKAN – (A) cetvelinin genel toplamını okutuyorum:
A – C E T V E L İ
  (TL)
- Toplam Ödenek : 4.365.918.801.14
- Bütçe Gideri : 4.158.562.874.92
- İptal Edilen Ödenek :  206.901.710.46
- Ertesi Yıla Devreden Ödenek
:  204.093.432.48
BAŞKAN – (A) cetvelini kabul edenler... Etmeyenler... Kabul
edilmiştir.
Jandarma Genel Komutanlığı 2010 yılı merkezî yönetim kesin
hesabının bölümleri kabul edilmiştir.
Sahil Güvenlik Komutanlığı 2012 yılı merkezî yönetim bütçesinin
bölümlerine geçilmesini oylarınıza sunuyorum: Kabul edenler... Etmeyenler...
Kabul edilmiştir.
Bölümleri okutuyorum:
10.83- SAHİL GÜVENLİK KOMUTANLIĞI
1.– Sahil Güvenlik
Komutanlığı 2012 Yılı Merkezî Yönetim Bütçesi
ÖDENEK CETVELİ
Kodu Açıklama  (TL)
03 Kamu
Düzeni ve Güvenlik Hizmetleri 375.997.000
BAŞKAN – Kabul edenler... Etmeyenler... Kabul edilmiştir. 
 TOPLAM 375.997.000
BAŞKAN – Kabul edenler... Etmeyenler... Kabul edilmiştir.
Sahil Güvenlik Komutanlığı 2012 yılı merkezî yönetim bütçesinin
bölümleri kabul edilmiştir.
Sahil Güvenlik Komutanlığı 2010 yılı merkezî yönetim kesin
hesabının bölümlerine geçilmesini oylarınıza sunuyorum: Kabul edenler...
Etmeyenler... Kabul edilmiştir.
2.– Sahil Güvenlik
Komutanlığı 2010 Yılı Merkezî Yönetim Kesin Hesabı
BAŞKAN – (A) cetvelinin genel toplamını okutuyorum:
A – C E T V E L İ
  (TL)
- Toplam Ödenek : 270.439.761.73
- Bütçe Gideri : 222.443.050.40
- Ödenek Üstü Gider :  372.21
- İptal Edilen Ödenek :  47.921.728.07
- Ertesi Yıla Devreden Ödenek
:  40.003.310.29
BAŞKAN – (A) cetvelini kabul edenler... Etmeyenler... Kabul
edilmiştir.
Sahil Güvenlik Komutanlığı 2010 yılı merkezî yönetim kesin
hesabının bölümleri kabul edilmiştir.
Böylece, Adalet Bakanlığı, Ceza ve İnfaz Kurumları ile Tutukevleri
İş Yurtları Kurumu, Türkiye Adalet Akademisi Başkanlığı, İçişleri Bakanlığı,
Emniyet Genel Müdürlüğü, Jandarma Genel Komutanlığı ve Sahil Güvenlik
Komutanlığının 2012 yılı merkezî yönetim bütçeleri ve 2010 yılı merkezî yönetim
kesin hesapları ve Hâkimler ve Savcılar Yüksek Kurulunun 2012 yılı merkezî
yönetim bütçesi kabul edilmiştir, hayırlı olmalarını temenni ederim.
Sayın milletvekilleri, dördüncü tur görüşmeler tamamlanmıştır.
Programa göre kuruluşların bütçe kesin hesaplarını sırasıyla
görüşmek için 11 Aralık 2011 Pazar günü saat 11.00’de toplanmak üzere birleşimi
kapatıyorum.
Kapanma Saati:
01.15




