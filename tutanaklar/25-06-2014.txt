



TBMM Tutanak Müdürlüðü




25 Haziran 2014
Çarşamba
BİRİNCİ OTURUM
Açılma Saati:
14.00
BAŞKAN: Başkan
Vekili Şükran Güldal MUMCU
KÂTİP ÜYELER:
Bayram ÖZÇELİK (Burdur), Mine LÖK BEYAZ (Diyarbakır) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 108’inci Birleşimini açıyorum.


lll - Y O K L A
M A


BAŞKAN –
Elektronik cihazla yoklama yapacağız.
Yoklama için üç
dakika süre veriyorum.
(Elektronik
cihazla yoklama yapıldı)

BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Uluslararası
Uyuşturucu Kullanımı ve Kaçakçılığı ile Mücadele Günü hakkında söz isteyen
Şanlıurfa Milletvekili Zeynep Karahan Uslu’ya aittir. 
Buyurunuz Sayın Uslu. (AK PARTİ
sıralarından alkışlar)



ZEYNEP KARAHAN USLU (Şanlıurfa) – Sayın
Başkan, değerli milletvekilleri; insanlığın bugünlerine ve yarınlarına yönelik
en büyük tehditlerin başında gelen uyuşturucu maddelerle mücadelede
uluslararası iş birliğini geliştirmek, toplumsal farkındalığı artırmak üzere
Birleşmiş Milletler tarafından ilan edilen 26 Haziran Dünya Uyuşturucu
Kullanımı ve Kaçakçılığıyla Mücadele Günü üzerinde söz almış bulunuyorum. 
Uyuşturucu kullanımı ve bağımlılığı,
kullanıcılarına verdiği zarar kadar toplumsal dokuyu da zehirleyen, toplumsal
gelişime ket vuran uluslar üstü bir sorun olup, ülkemiz ölçeğinde de
değerlendirdiğimizde Avrupa Birliği ülkelerine ya da birçok ülkeye göre daha
düşük seviyede seyretmektedir, ancak yıllar içinde artış eğilimi gösterdiği, toplumsal
tabakaların her kesiminde var olduğu, gelişen iletişim yöntemleri neticesinde
İnternet üzerinden dahi kullanıcılarına ulaştırıldığı, sınır ötesi dağıtım
ağlarıyla büyük travmalara neden olup, ortak geleceğimize yönelik büyük bir
tehdit olarak konumlandığı da açık bir gerçektir. Birleşmiş Milletler verileri,
uyuşturucu kullanımının her yıl bir önceki yıla göre sürekli artış eğiliminde
olduğunu göstermektedir. 
Madde kullanımı nedeniyle her yıl 230
bin kişinin hayatını kaybettiği öngörülmekte ve uyuşturucu ticareti hacminin de
600 milyar dolar civarında olduğu tahmin edilmektedir.
Ülkemizin bu sorunla mücadelede son
derece aktif ve güçlü bir tutum sergilediği, 2002-2014 yılları arasında
uyuşturucu kaçakçılığına karşı 36 farklı ülkeyle iş birliği içinde 230
operasyon gerçekleştirildiği belirtilmelidir. 
Yapılan çalışmalar sonuç vermiş,
ülkemizin bu suç türleri bağlamında büyük ölçüde transit ülke olma konumu
değiştirilmiş, suç örgütleri kendilerine artık yeni rotalar aramak durumunda
kalmışlardır. Ülkemizin tek başına yaptığı eroin yakalamasının Avrupa Birliği
üye ülkelerinin toplamından daha fazla olduğu, Birleşmiş Milletler Uyuşturucu
ve Suç Ofisi tarafından kendi raporlarında da belirtilmiştir.
Bu bağlamda, uyuşturucu kaçakçılığının
diğer bir boyutu da terör örgütlerinin yaşam kaynaklarından olması ve bu
konuyla ilgili ülkemizdeki mücadelenin de terörle mücadeleye önemli bir katkı
sağlamasıdır. Ülkemizde yasa dışı uyuşturucu madde ekimine ve beslediği büyük
rant şebekelerine ve terör örgütüne karşı mücadele kapsamında 2002-2014 yılları
arasında 180.402 olaya müdahale edilmiş ve 358.342 şüpheli yakalanarak -son beş
yıl üzerinden konuşacak olursak- uyuşturucu kaçakçılarına yönelik
operasyonlarda yüzde 48, gözaltına alınan şüphelilerinin sayısında ise yüzde 55
oranında artış söz konusu olmuştur. Keza, geçtiğimiz hafta yasalaşan Türk Ceza
Kanunu’nda yapılan değişikliklerle uyuşturucu kullanımı ve satışına yönelik
mevzuatımızın daha da geliştirilmesi de dikkate değerdir. Ancak, bu konunun
sadece yasal müeyyidelere yahut mücadele yaklaşımıyla çözülemeyeceği de
açıktır. Toplumsal farkındalığı artırmak, talep düzeyini düşürecek
bilinçlenmeyi sağlamak, tedavi ve korunma olanaklarını geliştirip
yaygınlaştırmak kritik öneme sahiptir. Bu noktada bilinçli bir nesil yetiştirebilmek
ve toplum sağlığını koruyabilmek üzere AK PARTİ hükûmetlerinin inisiyatifiyle
Türkiye Uyuşturucu ve Uyuşturucu Bağımlılığı İzleme Merkezi TUBİM’in kurulması
ve cumhuriyet tarihinde ilk kez Bağımlılık Yapıcı Maddeler ve Bağımlılıkla
Mücadelede Ulusal Politika ve Strateji Belgesi’nin oluşturulmasıyla konunun
paydaşı olan tüm kamu kurumlarının bütüncül bir yaklaşımla meselelere eş güdüm
içinde katkı sağlama imkânı doğmuştur. 
Bu doğrultuda, temsilcisi olduğum
Şanlıurfa’nın gerçekleştirdiği Gülümseyen Yüzler projesi gibi pek çok proje de
konuyla mücadelede hayata geçirilmiş ve farklı illerimizde de yüz binlerce
vatandaşımıza ulaşılarak okul, aile, toplum sosyal duyarlılığını güçlendirme
çalışmaları yürütülmektedir. Kamu spotlarının önemi, yine duyarlılığı artırıcı
kitapların basım ve dağıtımı gibi faaliyetlerin yanı sıra tedavi merkezlerinin
sayısı artırılmış -şu an 21 merkez üzerinden sağlık hizmeti verilmekte- olup
23’üncü Dönemde Mecliste oluşturulan Madde Bağımlılığı ve Kaçakçılığına Yönelik
Araştırma Komisyonunun da konuya yönelik parlamenter bir katkı sağladığı
belirtilmelidir. 
Tüm bu çalışmaların yanı sıra, başta
Yeşilay olmak üzere ilgili sivil toplum kuruluşlarının ve ailelerinizin yüksek
hassasiyetiyle bu konuyla mücadeleye aktif katkı vermenin önemini ifade ediyor,
yarınlarımızın daha güçlü olacağı inancıyla yüce Meclise saygılar sunuyorum.
(AK PARTİ sıralarından alkışlar)
BAŞKAN – Teşekkür ederiz Sayın Uslu.
Gündem dışı ikinci söz hasta tutuklular
hakkında söz isteyen Şırnak Milletvekili Selma Irmak’a aittir.
Buyurunuz Sayın Irmak… Yok.
Gündem dışı üçüncü söz Balıkesir’in
sorunları hakkında söz isteyen Balıkesir Milletvekili Namık Havutça’ya aittir.
Buyurunuz Sayın Havutça. (CHP
sıralarından alkışlar)



NAMIK HAVUTÇA (Balıkesir) – Teşekkür
ederim Sayın Başkan.
Sayın Başkan, değerli milletvekilleri;
burada, Balıkesir Susurluk’ta işini, aşını, ekmeğini kaybedip sefalete mahkûm
olan, işsizliğe terk edilen Susurluk işçilerinin sorunlarını gündeme getirmek
için söz aldım. Yüce heyetinizi saygıyla selamlıyorum. 
Değerli milletvekilleri, bakın, bugün
Susurluk’ta, Susurluk Belediyesi görevi aldıktan sonra, tam 76 işçi kardeşimiz,
sendikasızlaşmayı, taşeron çalışmayı reddettikleri için açlığa, sefalete,
yoksulluğa mahkûm edildiler. Susurluk Belediyesinin önünde her gün eylem
yapıyorlar. Bu kardeşlerimizin tek suçu, bu insanların tek suçu AKP’li olmamak
ya da insanca yaşamak için sendikal haklarını ve insanca yaşayacak bir ücret
talep etmek. Bu işçi kardeşlerimiz verilen işi mi yapmadılar? Hayır. Emirlere
karşı mı geldiler? Hayır. Bu insanlar iş disiplinine aykırı mı geldiler, iş
devamsızlığı mı yaptılar? Hayır. Ama, bugün, sırf AKP’li Belediye onları bir
şekilde ayrıştırdığı için, kendinden ayrı tuttuğu için ekmeğinden, aşından
oldular, çoluk çocuk açlığa mahkûm oldular. 
Bakın, ben size buradan söylüyorum
değerli milletvekilleri: 30 Mart seçimleri sonrasında belediye CHP’den AKP’ye
geçti ve belediyede çalışan 127 işçiye, Belediye Başkanı, seçilir seçilmez
baskı yapmaya başladı. Bu insanlar AKP’ye oy vermedi diye onlara şu teklifi
getirdi: “Ya benim istediğim taşeron firmaya geçeceksiniz ya da işsiz
kalacaksınız.”
Bakın değerli milletvekilleri, Belediye
Başkanı bir taraftan 76 kişiyi işten çıkarıyor, diğer taraftan 150 kişiyi de
taşeron şirket üzerinden işe alıyor. 
Bakın, bu insanlar kimler: Melek Güler,
dört buçuk yıldır belediyede çalışıyor, 2 çocuğunu okutuyor; Feyza Tavukçuoğlu,
dört yıldır belediyede çalışıyor, ikiz bebekleri yeni yürümeye başladı; Sultan
Yıldız, dört yıldır belediyede çalışıyor, üniversiteye hazırlanan 1 oğlu var;
Cemil Dalkıran, beş yıldır belediyede çalışıyor, 1 çocuğu var; Turan Özdemir,
dört buçuk yıldır belediyede çalışıyor, 2 çocuğu var. Bunlar insanlar. 
Bakın değerli milletvekilleri, değerli
arkadaşlarım; Soma’daki faciadan sonra, 301 yurttaşımızın ölümünden sonra işçi
hakları aklımıza geldi. On iki yıllık AKP iktidarı var; biz ne istedik, siz
neyi reddettiniz, bakın: Biz köylünün yaktığı mazottan aldığı yüzde 15 KDV’yi
ve yüzde 30 ÖTV’yi kaldırıp köylünün ucuz mazot yakmasını istedik, siz
reddettiniz; biz asgari ücretliden vergi alınmaması için ve bu işçilerimiz 200
lira fazla alsın diye yasa teklifi verdik, siz reddettiniz; biz
öğretmenlerimizin, memurlarımızın toplu sözleşme hakkı için yasa teklifi
verdik, siz reddettiniz; biz öğretmenlerimiz, memurlarımız serbest siyaset
yapsın diye yasa teklifi verdik, siz reddettiniz; biz taşeron sistemini
kaldıralım diye yasa teklifi verdik, siz reddettiniz; biz, en son, size Soma’da
yaşanan olayların araştırılmasıyla ilgili bir araştırma önergesi verdik ve siz
reddetmiştiniz ve 301 insanımız yaşamını kaybetmişti. 
Bizim şu anda Türkiye’de taşeron
sistemiyle ilgili, kamuda çalışan kardeşlerimizin işini, aşını insanca
yaşayacak koşullarda alması için, taşeron sisteminin de kaldırılması için büyük
bir mücadele yapıyoruz ama siz her defasında “Bu teklifler CHP’den geliyor…”
Sizin döneminizde, on iki yıllık iktidarınız döneminde bakın bu Parlamentodan
işçilerin, köylülerin, emeklilerin, esnafın insanca yaşayacağı koşullar
yaratacak hiçbir yasa teklifi geçirmediniz. 
Ben buradan işçi kardeşlerime,
emeklilere, belediye önünde eylem yapan kardeşlerime sesleniyorum: On iki
yıldan beri AKP iktidarlarının hiçbir yasası buradan işçinin, memurun,
emeklinin, köylünün lehine geçmemiştir. Bakın, bunları biz teklif ediyoruz,
“Taşeron sistemi bir kölelik sistemidir.” diyoruz. Sadece AKP iktidarında
taşeron sisteminde çalışan işçiler 5 kat artmış. Bunların hepsi, şu anda açlık
içerisinde, yoksulluk içerisinde bir çalışma düzeninde. Oysa, Adalet ve Kalkınma
Partisi Tüzüğü’nün 4’üncü maddesinde sosyal devlet ilkesi olmazsa olmaz olarak
tanımlanıyor. Peki, işçileri işsiz bırakmak, aç bırakmak, sosyal devletin
neresine uyuyor, adalet kavramının neresine uyuyor? Onun için, biz diyoruz ki
buradan: İş barışının sağlanması ülkemiz için çok önemli. 
Susurluk Belediyesinde işten atılan
işçi kardeşlerimizin ekmeğine, aşına yeniden kavuşması için Adalet ve Kalkınma
Partisinin yetkili kurullarını göreve davet ediyor, saygılar sunuyorum. (CHP
sıralarından alkışlar) 
BAŞKAN – Teşekkür ederiz Sayın Havutça.

Gündeme geçmeden önce sisteme girmiş
sayın milletvekillerine birer dakika söz vereceğim. 
Sayın Tüzel…


ABDULLAH LEVENT TÜZEL (İstanbul) –
Teşekkür ederim Sayın Başkan. 
Dün Trakya Lüleburgaz’da, grevlerinin
6’ncı gününde Şişecam işçilerini ziyaret ettim. Kristal-İş Sendikasında örgütlü
5.800 Şişecam işçisi, 10 fabrikada greve çıkmış durumda. Özellikle, 3.500
civarındaki genç işçinin asgari ücretten biraz fazla, 940 lira olan ücretlerine
iyileştirme ve ortalama ücretlerin yükseltilmesi isteğiyle, aynı zamanda da iş
güvencesi sağlanması talebiyle greve çıkmış durumdalar, epeyce bir uzlaşma
arayışından sonra. 
Şişecam, bildiğiniz gibi, İş Bankası
ortaklığı ve dünya 3’üncülüğüne oynuyor; çok kazanan, ekonomide önemli bir yer tutan
şirket, kârları, ciroları, kasaları hayli şişkin ama işçi ücretlerine artışa
geldiğinde olmadık yalanlara ve numaralara başvuruyor, kabul edilemez durumda. 
Şişecam işçileri, 60 derece sıcaklıkta,
ağır ve tehlikeli koşullarda son derece ağır… 
(Mikrofon otomatik cihaz tarafından
kapatıldı) 
ABDULLAH LEVENT TÜZEL (Devamla) –
…yükler üstlenerek çalışıyorlar; seslerinin medya tarafında duyulmasını,
Meclisin de dikkate almasını istiyorlar. Bunu dile getirmek için söz aldım. 
Teşekkür ediyorum. 
BAŞKAN – Teşekkür ediyoruz Sayın Tüzel.

Sayın Atıcı…


AYTUĞ ATICI (Mersin) – Teşekkür ederim
Sayın Başkan. 
Sayın Başkan, Mersin’in Akdeniz ilçesi,
ilimizin en büyük merkez ilçesidir. Bu ilçemizde 75. Yıl Anadolu Öğretmen
Lisesi vardı, diğer öğretmen liseleri gibi kapatıldı. Bu okulun fen lisesi
olması bekleniyordu, hem okul yönetimi hem de İl Millî Eğitim Müdürlüğü 75. Yıl
Anadolu Öğretmen Lisesinin fen lisesi olmasını önerdi. Çünkü, bu okulun tam 18
bin metrekare kampüsü var. Ayrıca, 140 kız, 100 erkek öğrenci kapasiteli
pansiyonu var. Ayrıca, öğretmenler için 20 dairelik lojmanı var. 400 kişilik
yemekhanesi var. Ayrıca, her türlü laboratuvarı, atölyesi, spor salonları ve 6
bin kitaplık, kütüphanesi var; Türkiye genelinde pek çok alanda da birinciliği
var. Fen lisesi olması beklenen bu okul, maalesef, anadolu lisesi hâline
çevrildi ve bütün Mersin’den çok büyük tepki gördü. Ben, Millî Eğitim
Bakanlığının bu konuyu ele almasını ve derhâl düzeltmesini istiyorum. 
Teşekkür ederim. 
BAŞKAN – Teşekkür ederiz Sayın Atıcı. 
Sayın Yılmaz…



SEYFETTİN YILMAZ (Adana) – Teşekkür
ediyorum Sayın Başkan. 
Özellikle, taşeron işçiliği tüm ülkenin
problemi olduğu gibi, Adana ilimiz işsizlikte Türkiye’nin en çok işsizinin
bulunduğu bir ilimizdir. Bu işsizlerimize taşeron firmalarda çalışma imkânı
doğduğunda da şöyle bir sıkıntıyla karşılaşmaktalar: Tamamen müteahhitlerin
inisiyatifine bırakılmış bir vaziyette -ne yazık ki orada- “bugün git, yarın
gel” şeklinde üç aydır, dört aydır maaşlarını alamadıkları bir sıkıntıyla karşı
karşıyalar. Mutlaka buna bir çözümün getirilmesi gerektiğini düşünüyorum,
bunlar ileride sosyal patlamalara neden olabilir. 
Yine, Adana ilimiz, biliyorsunuz, bu
kuraklıktan ve dondan çok ciddi manada etkilendi. Çiftçilerimizin bu noktadaki
sıkıntıları son noktaya geldi. Hükûmet, Tarım Bakanı özellikle, birtakım
tedbirler alındığını ifade etmesine rağmen, ne yazık ki çiftçilerimizin
içerisinde bulunduğu durum içler acısıdır. Hükûmetin, tarımın merkezi olan bu
bereketli topraklardaki çiftçilerimize sahip çıkmasını bekliyorum. 
Teşekkür ediyorum. 
BAŞKAN – Teşekkür ederiz Sayın Yılmaz. 
Sayın Demir…



NURETTİN DEMİR (Muğla) – Teşekkür
ederim Sayın Başkan. 
Soma’da 301 kişinin hayatını kaybettiği
maden katliamını protesto etmek için Aydın’da 14 Mayıs günü eyleme katılan 8
hekim, 4 çocuk olmak üzere, toplam 77 kişi hakkında soruşturma açılmıştır. Halkın sağlık talepleri dışında her
türlü acısında sevincinde, demokratik hak ve yaşam taleplerinde hekimler her
zaman halkın yanındadır. Bu sorumluluğu yerine getirmek için hekimler ayrıca
özel izin mi almak zorundadırlar? 
Kırşehir Ahi Evran Üniversitesi Eğitim ve Araştırma
Hastanesi Acil Servisinde Doktor Hasan Ozan Kurt bir hasta yakınının
saldırısına uğramıştır. Hekime fiziksel ve sözel şiddetin durması konusunda
göstermelik değil, ciddi, koruyucu ve caydırıcı önlemler ne zaman alınacaktır?
Sağlık Bakanlığı önlem almamakta, ayrıca çalışan sağlık personeline de baskı
yapmaya devam etmektedir.
BAŞKAN – Teşekkür ederiz Sayın Demir.
Sayın Tanal….



MAHMUT TANAL (İstanbul) – Teşekkür ederim Sayın Başkan.
Şanlıurfa ilinde elektrikler sürekli kesilmekte. Sayın Bakan
da burada. Şanlıurfa’da sulama birlikleri nedeniyle vatandaşımız çok mağdur.
Hatta, Şanlıurfa’da sulama birliklerinin seçiminden dolayı insanlar
kaçırılmakta ve adam öldürme sorunları gündeme gelmekte. Bu konuda hakikaten
büyük bir sorun var.
Yine, Şanlıurfa’da işsizlik çok yüksek ve had safhada.
Suriye’den gelen göç nedeniyle oradaki mültecilerin yaratmış olduğu sorunlar
Urfa’nın yerlisine hem sosyal hem kültürel hem ekonomik anlamda gerçekten büyük
bir yıkım getirmekte.
Urfa merkezde büyük otopark sorunu var ve Urfa Büyükşehir
Belediyesi orada çalışan taşerondaki işçileri işten atmakta, Urfalılar bu
konuda mağdur. 
Şanlıurfa’nın köylerinin yolları asfaltlanmamış, hakikaten
yazın toz duman vesaire kalkıyor, bu anlamda mağdur. 
Bu sebeplerden dolayı, Urfa’nın mağduriyetiyle ilgili Sayın
Bakanlığın bu konuları ele alarak ilgilenmesini arz eder, hepinize saygılar
sunarım.
BAŞKAN – Teşekkür ederiz Sayın Tanal.
Sayın Öğüt…



KADİR GÖKMEN ÖĞÜT (İstanbul) – Teşekkür ederim Sayın
Başkanım.
Geçen yıl toplumdaki büyük itirazlara rağmen ısrarla
geçirdiğiniz 4+4+4 yasasının olumsuz sonuçları ortaya çıkmaya başladı.
EĞİTİM SEN’in araştırmalarına göre ilkokulu bitirenlerin
yüzde 80’ni orta kısma geçtiği hâlde 9 ve 10’uncu sınıfta okul terkleri
hızlanıyor. Devam etmeyen öğrenci sayısı 175 bini bulmuş durumda. Ortaöğrenim
zorunlu hâle gelmesine rağmen açık öğretim lisesindeki öğrenci sayısı 2012-2013
öğretim yılında 804 bine, 2013-2014 öğretim yılında da 901 bine çıktı, büyük
bir sorun hâline gelmeye başladı. Görünüşte eğitim devam ediyor görünüyor. 
Ayrıca, Kadıköy’de en son imam
hatipleşme zincirine Yeşilbahar İlkokulu da katılmış durumda. Buraya
Kadıköylülerin büyük itirazı var. Bunun tekrar Millî Eğitim Bakanlığı
tarafından değerlendirilmesini istiyor Kadıköylüler. Bu anlamda, yeni bir imam
hatip lazımsa bölgede herhangi bir alana imam hatip yapılabileceğini
söylüyorlar.
Teşekkür ediyorum.
BAŞKAN – Teşekkür ederiz Sayın Öğüt.
Sayın Öz…



ALİ ÖZ (Mersin) – Teşekkür ediyorum
Sayın Başkanım.
26 Haziran Dünya Uyuşturucu Kullanımı
ve Kaçakçılığıyla Mücadele Günü. Bu bağlamda, madde bağımlılığıyla tüm dünyada
önemli sorun olan bu sorunun giderilmesi için ülkemizde de AMATEM’e bağlı yatak
sayısının hızlı bir şekilde artırılması gerekiyor. Dolayısıyla, bu konuda
yetkililerden duyarlılık beklediğimi ifade ediyorum.
Yine, hafta sonu Mersin’de özellikle
Kristal-İş Sendikasına bağlı işçilerin grevde olduğunu gördüm. Bu fabrikada
çalışanlar çok fazla bir şey istemiyorlar; iş güvencesi, asgari ücret kadar
aldıkları ücretlerin artırılması, 60 derecelik sıcakta çalıştıkları iş kolunun
ağır ve tehlikeli iş dalı olarak adlandırılmasını ifade ediyorlar. 
Yine, Mersin'de anadolu öğretmen
lisesinin tüm altyapısı tamamlanmış olmasına rağmen, anlaşılmaz bir nedenle
Millî Eğitim Bakanlığının okulu kapatma ve anadolu lisesine dönüştürme
gayretleri vardır. Mersin'de bununla alakalı ciddi bir rahatsızlık vardır
eğitim dünyasında. Millî Eğitim Bakanlığının da bu konuda duyarlılık
göstermesini ve okulun aynı şekilde devam etmesini veya fen lisesine
dönüştürülmesi talebinin değerlendirilmesini istiyorlar.
Bilgilerinize sunuyorum.
Saygılarımla. 
BAŞKAN – Teşekkür ederiz Sayın Öz.
Sayın Kaplan…



HASİP KAPLAN (Şırnak) – Teşekkür ederim
Sayın Başkan. 
Genç yaşta yitirdiğimiz, Karadeniz’in,
Laz müziğinin hırçın çocuğu Kazım Koyuncu’yu buradan bir kez daha anmak
istiyoruz.
Gerçekten, müziğiyle, duruşuyla genç
yaşta kaybettiğimiz bu güzel insan şunları söylüyordu: “Sistemler çöker ama
şarkılar halkların gönlünde ilelebet sürerler.” ve şarkılarında yaşıyor,
yaşatacağız.
Saygılar duyuyoruz. 
Teşekkür ederim. (HDP sıralarından
alkışlar) 
BAŞKAN –
Teşekkür ederiz Sayın Kaplan.
Sayın Atıcı…




AYTUĞ ATICI
(Mersin) – Teşekkür ederim Sayın Başkan.
Sayın Başkan,
Türkiye’de Kristal-İş Sendikası grevde. Mersin’de de binlerce işçi bu greve
katılıyor ve destek oluyor. Bu işçilerin istediği bir tek şey var; hak
ettikleri alın terinin karşılığını istiyorlar. O nedenle, Meclis olarak bu işi siyasi
partiler üstü bir iş olarak görüp işçilerin alın terinin karşılığının
verilmesini hepimiz desteklemeliyiz. Eğer bunu yaparsak bir ortak yol bulunur
ve Türkiye’de alın terinin, emeğin karşılığı bir şekilde ödenmiş olur, hepimiz
de bundan rahat ederiz. 
Ben buradan
grevdeki bütün arkadaşlarımı selamlıyorum, haklı ve onurlu direnişleri
karşısında saygıyla eğiliyorum.
Teşekkür ederim.
BAŞKAN –
Teşekkür ederiz Sayın Atıcı. 
Son olarak Sayın
Ögüt…





KADİR GÖKMEN
ÖĞÜT (İstanbul) – Teşekkür ediyorum Sayın Başkanım.
Ben de buradan
Türkiye'nin yüz akı Şişecam fabrikasında çalışan Kristal-İş üyesi sendikalı
işçilerinin yanlarında olduğumuzu belirtmek istiyorum. Şişecamın bu anlaşmada
mutlaka onların yanında destek olması gerektiğini düşünüyorum. Onlara verilmiş
olan 93 kuruşluk komik zam talebinin de hemen geri çekilmesi gerektiğini
düşünüyorum. Çünkü işçiler büyük bir şeyle boykot ederek onlara gerekli dersi
veriyorlar, 93 kuruşu bulunduğu bankaya yatırıyorlar, “Bizim buna ihtiyacımız
yok. Biz, asgari bir geçim istiyoruz, çoluk çocuğumuzla onurlu bir şekilde
yaşamak istiyoruz.” diyorlar. 
Kristal-İş
üyelerini, işçilerini buradan selamlıyorum.
Teşekkür
ediyorum.
BAŞKAN –
Teşekkür ederiz Sayın Öğüt.
Gündeme
geçiyoruz.
Başkanlığın
Genel Kurula sunuşları vardır. 
Türkiye Büyük
Millet Meclisi Başkanlığının iki tezkeresi vardır, ayrı ayrı okutup
bilgilerinize sunacağım.




 24/6/2014
Türkiye Büyük Millet Meclisi Genel
Kuruluna
Makedonya Meclis
Başkanı Trajko Veljanoski ile Danimarka Parlamento Başkanı Mogens Lykketoft'un
beraberlerinde birer Parlamento heyeti ile birlikte ülkemizi ziyaret etmeleri
Türkiye Büyük Millet Meclisi Başkanlık Divanının 19/6/2014 tarih ve 73 sayılı
Kararı’yla uygun bulunmuştur.
Söz konusu
heyetlerin ülkemizi ziyaretleri 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun’un 7’nci maddesi gereğince Genel
Kurulun bilgilerine sunulur.
 Ayşe
Nur Bahçekapılı
 Türkiye
Büyük Millet Meclisi 
 Başkanı
Vekili





25/06/2014
Türkiye Büyük
Millet Meclisi Genel Kuruluna
Bayındırlık, İmar, Ulaştırma ve Turizm
Komisyonu Başkanı Oya Eronat başkanlığında Komisyon üyelerinden oluşan bir
heyetin Hırvatistan Parlamentosu Turizm Komisyonunun ev sahipliğinde 10-13
Eylül 2014 tarihlerinde Zagreb'de düzenlenecek olan "Sürdürülebilir
Turizmin Karşılaştığı Zorluklar, Kültürel Miras ve Çevrenin Korunmasının
Geliştirilmesi" konulu Avrupa Parlamentolar Arası Konferansa katılması
hususu Genel Kurulun 3 Haziran 2014 tarihli 96'ncı Birleşiminde kabul
edilmiştir.
28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 2'nci maddesi uyarınca heyeti oluşturmak üzere siyasi parti
gruplarının bildirmiş olduğu isimler Genel Kurulun bilgilerine sunulur.
 Ayşe
Nur Bahçekapılı
 Türkiye
Büyük Millet Meclisi 
 Başkanı
Vekili
Oya Eronat (Diyarbakır)
İbrahim Korkmaz (Düzce)
Zülfü Demirbağ  (Elâzığ)
Haluk Eyidoğan (İstanbul)
D. Ali Torlak (İstanbul) 
BAŞKAN –
Bilgilerinize sunulmuştur.
Meclis araştırması açılmasına ilişkin
üç önerge vardır. Önergeleri ayrı ayrı okutacağım.
2'nci sırada okutacağım Meclis
araştırması önergesi 500 kelimeden fazla olduğu için önerge özeti okunacaktır
ancak önergenin tam metni Tutanak Dergisi'nde yer alacaktır.





Türkiye Büyük
Millet Meclisi Başkanlığına
Türkiye'de polis şiddetinin geldiği
noktayı istatistiki bilgilerle ortaya konulması, polis şiddetinin
yaygınlaşmasının hukuki, siyasi ve toplumsal nedenlerinin araştırılması, bu
şiddetin artmasına neden olan yasaların incelenmesi ve vatandaşı esas alan
insan hakları temelinde yasaların oluşturulması amacıyla raporların
hazırlanması için araştırmaların yapılması amacıyla Anayasa’nın 98'inci, İç
Tüzük’ün 104 ve 105'inci maddeleri gereğince Meclis Araştırması açılması için
gereğini arz ederiz.
1) Sebahat Tuncel  (İstanbul)

2) Pervin Buldan (Iğdır)
3) Hasip Kaplan (Şırnak)
4) Sırrı Sakık (Muş)
5) Murat Bozlak (Adana)
6) Halil Aksoy (Ağrı)
7) Ayla Akat Ata  (Batman)
8) İdris Baluken  (Bingöl)
9) Hüsamettin
Zenderlioğlu (Bitlis)
10) Emine Ayna (Diyarbakır)
11) Nursel Aydoğan (Diyarbakır) 
12) Altan Tan (Diyarbakır)
13) Adil Zozani (Hakkâri) 
14) Esat Canan (Hakkâri)
15) Sırrı Süreyya Önder (İstanbul)
16) Mülkiye Birtane (Kars)
17) Erol Dora (Mardin)
18) Ertuğrul Kürkcü (Mersin)
19) Demir Çelik (Muş)
20) İbrahim Binici (Şanlıurfa)
21) Nazmi Gür (Van)
22) Özdal Üçer (Van) 
23) Leyla Zana (Diyarbakır)
Gerekçe:
Türkiye'de 2007 yılında evine dönerken
bir polis kurşunuyla öldürülen Baran Tursun olayı ile polis şiddeti bir kez
daha gündeme gelmiştir. Bu olay polis şiddetinin Türkiye'de geldiği düzeyi bir
kez daha sorgulanmasını sağlamıştır. Haziran 2007'de Polis Vazife ve
Salahiyetleri Kanunu’nda yapılan değişiklik sonucu polise ölümcül güç kullanma
konusunda geniş takdir yetkisi verilmesi ve keyfî durdurma, arama uygulamasının
teşvik edilmesiyle birlikte artmıştır. Bu yetkilerin artmasıyla, en son yine
medyaya yansıyan bir görüntüde Fatih’te bir kişinin ailesi önünde polisler
tarafından bayılıncaya kadar dövülmesi göstermiştir ki polis şiddeti sadece
karakollarda değil sokakta, üniversitelerde de kendini göstermektedir. Mevcut
kanunlarla polislerin yetkilerinin çok geniş olması ve polisin suç işleme hakkı
var kabul edilerek yetkilendirmenin söz konusu olması polis şiddetinin her
alanda yaygınlaşmasına neden olmaktadır.
İnsan haklan örgütlerinin verilerine
göre özellikle 2007'deki yasa değişikliğinden sonraki 2 yılda polis tarafından
öldürülenlerin sayısı artarak 64 kişiyi bulmuştur. Sadece 2012 yılının ilk 5
ayında gözaltında şüpheli 4 ölüm gerçekleşmiştir. 52 kişi polis tarafından işkence
ve kötü muameleye maruz kalmışken 173 kişi bu durumdan mağdur olmuştur. Türkiye
İnsan Hakları Kurumunun verilerine göre, 2012 yılında toplam 2.353 kişi
toplantı ve gösteri yürüyüşleri yasasından dolayı gözaltına alınırken, 569 kişi
tutuklanmıştır. İnsan Hakları Örgütünün raporuna göre, 2011 yılında yargısız
infazla 57 kişi öldürülürken 130 kişi yaralanmıştır, 16 sivil vatandaş sınır
bölgelerinde yargısız infazla öldürülmüştür, 36 kişi gözaltında ölmüştür. Polis
ve asker intiharları, şüpheli ölümler 74 kişiyi bulmuştur.
Uzmanlar artan polis şiddetinin ve
kolluk kuvvetlerinin saldırgan davranışlarının arkasında, denetimsizliğin,
yargı mensuplarının kolluk görevlilerini koruyucu tutumlarının ve cezasızlığın
olduğunu belirtmektedir. Polis şiddetine tanık olan pek çok kişinin polisler
aleyhine tanıklık yapmadıklarından dolayı bu tür polis şiddeti tanıklıklarına
ciddi koruma tedbirlerinin getirilmesi gerektiği belirtilmektedir. Ne yazık ki
hukuk sürecinde görevliler sadece açığa alınabilmektedir ya da çoğu zaman başka
bir yere görev yapmaya gönderilmektedir. Medyaya yansımayan vakalarda ise polis
şiddetini engelleyici hiçbir şey yapılmamaktadır. Mevcut yasaların vatandaşı
değil, devleti ve devletin güvenlik gücünü koruduğu ve polise sınırsız yetki
vermesinden dolayı polis şiddeti giderek yaşamın her alanında artmaktadır.
Güvenlik konseptiyle içerisindeki bu yaklaşım, her vatandaşı potansiyel suçlu
olarak görmektedir ve en temel ve dokunulmaz hak olan yaşam hakkını hiç
düşünmeden ihlal edebilmektedir. Gelinen bu boyut, Türkiye'nin insan hakları
karnesi ve demokrasisi açısından çok büyük bir yaradır. 
Polisin yetkilerinin daraltılarak, net
ifadelerle yetki alanları belirlenmeli ve vatandaşı esas alan, insan hakları
evrensel ilkelerine göre yasaların uygulanması ve yargının çalışması
sağlanmalıdır. Bu bağlamda, devletin elinde ciddi bir polis şiddeti verisi ve
bilgisi bulunmadığı gibi bu konu üzerinde de durulmadığı açıktır. Türkiye'de
polis şiddetinin geldiği noktanın istatistiki bilgilerle ortaya konulması,
polis şiddetinin yaygınlaşmasının hukuki, siyasi, toplumsal nedenlerinin
araştırılması, bu şiddetin artmasına neden olan yasaların incelenmesi ve
vatandaşı esas alan yasaların oluşturulması için, raporların hazırlanması için,
araştırmaların yapılması için bir Meclis araştırma komisyonu kurulmasını
önermekteyiz.



Türkiye Büyük
Millet Meclisi Başkanlığına(x)
Türkiye'de yaşayan halklardan biri olan
Mıhellemilerin yaşadıkları sorunların tespiti ve çözümü amacıyla Anayasa’nın
98'inci ve İç Tüzük’ün 104’üncü ve 105’inci maddeleri gereğince Meclis
araştırması açılması için gereğini arz ederim. 22/06/2012
1) Ayla Akat Ata  (Batman)
2) Pervin Buldan  (Iğdır)
3) Hasip Kaplan  (Şırnak)
4) Sırrı Sakık  (Muş)
5) Murat Bozlak  (Adana)
6) Halil Aksoy  (Ağrı)
7) İdris Baluken  (Bingöl)
8) Hüsamettin Zenderlioğlu  (Bitlis)
9) Emine Ayna  (Diyarbakır)
10) Nursel Aydoğan  (Diyarbakır)
11) Altan Tan  (Diyarbakır)
12) Adil Zozani  (Hakkâri)
13) Esat Canan  (Hakkâri)
14) Sırrı Süreyya Önder  (İstanbul)
15) Sebahat Tuncel  (İstanbul)
16) Mülkiye Birtane  (Kars)
17) Erol Dora  (Mardin)
18) Ertuğrul Kürkcü  (Mersin)
19) Demir Çelik  (Muş)
20) İbrahim Binici  (Şanlıurfa)
21) Nazmi Gür  (Van)
22) Özdal Üçer  (Van)
23) Leyla Zana  (Diyarbakır)

Gerekçe özeti:
Mıhellemiler yoğunlukla Batman, Mardin,
Şırnak, Siirt ve Midyat çevresinde yaşayan otantik halk topluluklarından
biridir. Türkiye'de yaklaşık olarak 800 bin Mıhellemi'nin yaşadığı
bilinmektedir.
Dildeki benzerliklerden hareketle
Mıhellemiler ile üç bin yıl önce bölgede yaşamış olan Akadlar arasında tarihsel
bir bağ kurulmaktadır. Dünya genelinde 3 milyon Mıhellemi'nin yaşadığı ileri
sürülmektedir. Çoğunluğu Müslüman olmakla beraber, farklı dinlere mensup
Mıhellemilerin de bulunduğu bilinmektedir. Arapça'nın bir lehçesi olan
Mıhellemiceyi konuşan Mıhellemilerden Müslüman olanlar kendilerini Arap
halkının bir parçası gibi hissetmektedir.
Farklı etnisitelerden gelen diğer
halklar gibi, Mıhellemiler de birçok mağduriyet yaşamaktadır. Ana dilde eğitim
hakları tanınmamakta, çocuklarına ana dillerinde isim vermeleri
engellenmektedir. Yaşadıkları köy, mezra gibi yerleşim yerlerinin isimlerinin
kendilerine danışılmadan değiştirildiğiyle de karşılaşmışlardır. Kamusal alanda
dille ilgili pek çok kısıtla karşılaşmakta, Türkçe dışındaki dillere getirilen
yasaklar onları da mağdur etmektedir. Kültürel ve etnik asimilasyon sonucu
kültürel varlıkları ciddi bir tehdit altındadır.
Mıhellemilerin yaşamın birçok alanında
uğradığı ayrımcılık özellikle genç kuşak açısından kimliklerini ifade etmede
zorluk yaşamayı doğurmuştur. Sosyolojik olarak bu halkın yapısında önemli
ölçüde olumsuz sonuca sebep olan bu durumun üstesinden gelinmesi, hem toplumsal
hoşgörünün hâkim kılınması hem de demokrasinin içselleşmesi açısından elzemdir.
Mıhellemilerin yaşadıkları bir diğer
sorun ise sayıları yüz binleri bulan ve Türkiye'de yaşamayan akrabalarına
ilişkindir. Aslen Türkiyeli Mıhellemilerin büyük çoğunluğu Suriye, Irak ve
Lübnan'da yaşamaktadır ve bu ülkelerde kendilerine vatandaşlık hakkı
verilmemiştir. Yıllardır vatansız ve kimliksiz yaşayan bu insanlara Türkiye
Cumhuriyeti tarafından da vatandaşlık hakkı verilmemiştir. Türkiye'nin bu
durumdaki Mıhellemilerin sorununa bir çözüm bulması ve vatandaşlık hakkı
tanıyarak Türkiye'ye geri dönüşlerinin sağlanması için maddi ve hukuki
düzenlemeler yapması gerekmektedir.
Mıhellemilerin varlığı, içinde
yaşadıkları coğrafyanın halkı dışında neredeyse hiç bilinmemekte, kültürlerini
tanıtabilmeleri için hiçbir imkân sağlanmamaktadır. Kendi örgütlenmeleri önünde
ciddi engeller bulunmaktadır. İktidarın “açılım” olarak ileri sürdüğü
demokratikleşme hamlelerinin sözde kalması nedeniyle mevcut durumlarında bir
iyileşme olmamıştır. Sayılan problemlerin dışında bir diğer sorunları da
mülkiyetle ilgilidir. Özellikle, doğu ve güneydoğu bölgesinde tapu ve kadastro
kanunlarından kaynaklı problemler Mıhellemileri önemli ölçüde etkilemiştir.
Kişilere Türkiye Cumhuriyeti’nin kuruluşundan önce atalarından miras kalan
işlenmiş birçok bağ, bahçe, tarla haksız yere hazine malı, mera, ortak mal gibi
tescillenmiş tanımlarla vatandaşların elinden alınmıştır.
Günümüzde hazine malı olarak belirtilen
yerler ilgili yerleşim birimlerindeki zenginlere ve arazi mafyasına satılarak
adaletsiz uygulamalara yol açılmaktadır. Tarihsel olarak kendilerine ait
olduğuna inandıkları toprakların bu şekilde adaletsiz biçimde el değiştirmesi
insanlarda haklı bir huzursuzluğa sebep olmaktadır. Bu uygulamalar cinayete
kadar varabilen adli vakalara sebep olduğu gibi, ekonomik olarak zaten zor
koşullarda olan Mıhellemilerdeki mağduriyet olgusunu güçlendirmektedir.
Türkiye'de Mıhellemilerin kendi kimlik,
dil ve kültürlerinin tanıtılması, korunması ve geliştirilmesi amacıyla kurulan
tek örgüt olan, Mıhellemi Dinler Diller ve Medeniyetler Arası Diyalog Derneği
çeşitli baskılara maruz bırakılarak kapatılmak istenmektedir. Mıhellemiler,
öncelikle dernekler üzerindeki bu baskıların ortadan kalkması, kendi kimlik ve
kültürlerinin tanınarak korunup geliştirilmesi, Mıhellemice yazılı, görsel
gazete, dergi, radyo, televizyon ve diğer medya iletişim araçlarından
yararlanmayı istemektedir. Mülkiyet problemine ilişkin olaraksa tapu ve
kadastroda inceleme ve düzenlemeler yapılarak çatışmalara neden olabilecek
yanlış uygulamaların bir an önce düzeltilerek hak sahiplerine haklarının iade
edilmesi ve sürgünde kimliksiz yaşayan akrabalarına devletin bir an önce sahip
çıkmasını beklemektedirler.
Mıhellemilerin yaşadıkları sorunların
tam anlamıyla tespit edilmesi ve çözülmesi amacıyla ileride arazi
tartışmasından çıkabilecek bir çatışmaya engel olabilmek, yurtdışında sürgün
hayatı yaşayan vatandaşlarımızın ana yurtlarına dönüşlerini sağlayabilmek için
Meclis araştırma komisyonu kurulmasını arz ve teklif ederim.





Türkiye Büyük
Millet Meclisi Başkanlığına
37 yaşındaki yurttaşımız Kadir Sevim
ülkemizin başkentinin en merkezi yerinde, en stratejik yerinde (Hava kuvvetleri
Komutanlığı önü, Genelkurmay Başkanlığı karşısı) ve başkentin en işlek
yerlerinden biri olan İnönü Bulvarı'nda kaldırımda yürürken altında metro
çalışması yapılan kaldırımın göçmesi sonucunda hayatını kaybetmiştir. Bu durum
Ankaralılarda Ankara metro inşaatlarının güvenilirliği konusunda ciddi soru
işaretleri yaratmıştır. Kazanın nedeninin araştırılması için başvuran çeşitli
meslek kuruluşlarına bu imkân tanınmamaktadır. Kazanın nedeni eğer "uzun
süre bitirilememiş metro inşaatları" olarak tarihe geçen Ankara metro
hattı çalışmaları "uzun atıl bırakılma sürecinden kaynaklı artmış
risk"ten kaynaklanıyor ise, bunun değerlendirme çalışması yapılmasını, yok
eğer yeni başlayan çalışmadan kaynaklanmış ise bunun saptanması hayati hâle
gelmiştir. Bu süreç, kaza nedeniyle başlayan adli sürecin dışında ondan
bağımsız geleceğe yönelik olarak alınacak teknik önlemlerin başlayacağı bir
süreçtir. Bu bağlamda, Ankara Metro inşaatlarının mevcut sorunlarının
saptanması ve alınması gereken önlemlerin belirlenmesi amacıyla Anayasa'nın
98’inci ve Türkiye Büyük Millet Meclisi İçtüzüğü’nün 104 ve 105’inci maddeleri
uyarınca Meclis araştırması açılmasını arz ve talep ederiz.

1) İdris Yıldız  (Ordu)
2) Namık Havutça (Balıkesir)
3) Özgür Özel (Manisa)
4) Turgut Dibek (Kırklareli)
5) Haydar Akar (Kocaeli)
6) Erdal Aksünger (İzmir)
7) Nurettin Demir (Muğla)
8) Kemal Değirmendereli (Edirne)
9) Sena Kaleli (Bursa)
10) Mehmet Volkan Canalioğlu (Trabzon)
11) Ahmet Toptaş (Afyonkarahisar)
12) Yıldıray Sapan (Antalya)
13) Orhan Düzgün (Tokat)
14) Ahmet İhsan Kalkavan (Samsun)
15) Celal Dinçer (İstanbul)
16) Haluk Eyidoğan (İstanbul)
17) Doğan Şafak (Niğde)
18) Engin Altay (Sinop)
19) İlhan Cihaner (Denizli)
20) Müslim Sarı (İstanbul)
21) Veli Ağbaba (
Malatya)
Gerekçe:
Ankara Büyükşehir Belediyesince,
Batıkent-Sincan, Kızılay-Çayyolu ve Tandoğan-Keçiören hatlarının her biri
belirli ihale bedelleri ve belirli bitirme zamanları ile ihale edilmiş, her
biri için şaşalı temel atma törenleri düzenlenmiştir. Ancak, bu hatların bir
durağı dahi yıllar geçmesine rağmen açılmamış, açılamamıştır. Ancak, metro her
seçim vaatlerinin en önemli malzemesi olmuştur. "Ankara'da bitmek bilmeyen
metro inşaatları" olarak tarihe geçen Ankara metro hattı çalışmaları 2005
yılında tamamen durmuş, Aralık 2011 tarihine kadar kaderine terk edilmiş ve bu
tarihte Ulaştırma, Denizcilik ve Haberleşme Bakanlığına devredilmiştir.
Bu hatların her birinde halkımızın
parası harcanmış ve sonunda Ankara Büyükşehir Belediyesi bitiremediği metro
inşaatlarını Ulaştırma, Denizcilik ve Haberleşme Bakanlığına devredip kenara
çekilmiştir. Bu durum “Bitirilememiş olan metro hatlarının finansal kaynakları
ve bütçeleri belirlenmemiş durumda mı ihaleye çıkarıldı? Şayet böyle ise o
zaman ihale yasası gereği ihale edilmemiş olması gerekmez miydi?” sorularını
akıllara getirmektedir.
Uzun beklemeler sonucu Ankaralı
vatandaşlarımız mağdur olmuş ve bundan sonra iki yıl daha mağdur olacağı açıkça
görülmektedir. Metro hattı çalışmalarının bitirilememesi, inşaat halindeki
metro istasyonlarının, tünel ve hemzemin yolların hizmete girmeden kullanılamaz
hâle gelmesine neden olmuştur. Metro yapımı sürecinde İnşaat Mühendisleri
Odasınca yapılan tespitlerde raylı sistem hattındaki istasyon ve yolların
yapımında kullanılan demirlerin küflendiği, yapılan tünel güzergâhlarının
duvarlarında ise çatlaklar oluştuğu gözlenmiştir. Ancak bu durumdan ve
vatandaşlarımızın yaşadığı mağduriyetten dolayı Büyükşehir Belediyesi hiçbir
şekilde sorumluluk almamaktadır. Bunun yanı sıra, metro inşaatım devralan
Ulaştırma, Denizcilik ve Haberleşme Bakanlığı, bu zamana kadar metro inşaatının
denetimini yapmayarak ve önleyici tedbirleri almayarak Büyükşehir Belediyesi'ni
âdeta gözetmiştir. Tümüyle metroya ayrılması gereken bütçenin nereye harcandığı
bilinmediği gibi bu tür konuların “Yapanın yanına kar kalır.” mantığıyla devam
ettirilmesinin vatandaşlarımızın devlet kurumlarına ve belediyelere olan
güvenini zedeleyeceği aşikardır.
Uzun süre kaderine terk edilen metro
inşatlarının yapımının Ulaştırma, Denizcilik ve Haberleşme Bakanlığına
geçişiyle birlikte, uzun süre atıl bırakılma sürecinden kaynaklı risk
değerlendirme çalışması yapılıp yapılmadığı kafalarda soru işareti
yaratmaktadır. Çalışmaların hızla ama gerekli tedbirler alınmadan yapılmaya
başlanmasının sonuçları sonradan telafi edilemeyecek sonuçlar doğurabilir.
Bu nedenlerle,
Ankara metro inşaatlarının mevcut sorunlarının saptanması ve alınması gereken
önlemlerin belirlenmesi amacıyla Anayasa'nın 98’inci ve Türkiye Büyük Millet
Meclisi İçtüzüğü’nün 104 ve 105’inci Maddeleri uyarınca Meclis araştırma
komisyonu kurulması yerinde olacaktır.
BAŞKAN –
Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Cumhuriyet Halk Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve daha sonra oylarınıza sunacağım. 



Türkiye Büyük
Millet Meclisi Başkanlığına
Danışma Kurulu 25/06/2014 Çarşamba günü
(Bugün) toplanamadığından, grubumuzun aşağıdaki önerisinin, İç Tüzük’ün 19’uncu
maddesi gereğince Genel Kurulun onayına sunulmasını saygılarımla arz ederim.
 Engin
Altay
 
Sinop
 Grup
Başkan Vekili
Öneri: 
İstanbul Milletvekili Osman Korutürk ve
arkadaşları tarafından, Irak'ın Musul kentinin IŞİD terör örgütünce işgal
edilmesi ve bununla bağlantılı gelişmeler hakkında 18/06/2014 tarihinde Türkiye
Büyük Millet Meclisi Başkanlığına verilmiş olan genel görüşme önergesinin (13
sıra no.lu), Genel Kurulun bilgisine sunulmak üzere bekleyen diğer önergelerin
önüne alınarak 25/06/2014 Çarşamba günlü birleşimde sunuşlarda okunması ve
görüşmelerinin aynı tarihli birleşiminde yapılması önerilmiştir.
BAŞKAN – Önerinin lehinde İstanbul
Milletvekili Osman Taney Korutürk… 
Buyurunuz Sayın Korutürk. (CHP
sıralarından alkışlar) 
OSMAN TANEY KORUTÜRK (İstanbul) –
Teşekkür ederim Sayın Başkan.
Sayın Başkan, değerli arkadaşlar; bugün
Musul’da IŞİD’in işgaliyle meydana gelen ve Irak’ın tamamına yayılma istidadı
gösteren çok önemli gelişmelerle ilgili olarak Irak Türkmenlerinin karşı
karşıya kaldıkları durum karşısında Türkiye ne yapabilir, onu konuşalım diye
bir Türkiye Büyük Millet Meclisi genel görüşmesi açılması talebini görüşüyoruz.

Çok dikkat çekici buluyorum ki bu kadar
önemli ulusal meseleler, bu kadar büyük millî meseleler konuşulduğu zaman
Meclis salonları neredeyse bomboş. Şurada sayacak olsam Adalet ve Kalkınma
Partisinden 10 kişiyi ancak geçer. Ama çok önemli konular konuşuyoruz. 
ENGİN ALTAY (Sinop) – 12 kişi. 
MUSTAFA ELİTAŞ (Kayseri) – Burada kaç
kişi var?
GÖKCEN ÖZDOĞAN ENÇ (Antalya) – CHP
Grubunda kaç kişi var?
OSMAN TANEY KORUTÜRK (Devamla) – Bizim
grubumuzla sizin grubunuzu mukayese ettiğiniz zaman bizim sizin 3 misli daha
kalabalık olduğunuzu görürsünüz. 
Şimdi, şöyle düşünüyorum… Neyse mühim
olan o değil, mühim olan şu: Yani biz bunları Mecliste konuşacağımıza acaba
diyorum, basın toplantısı yapsak da basın toplantısında açıklasak daha iyi mi
olur? Çünkü Meclisin bu konulara duyarsız kaldığını görüyoruz, Türkmenlerin
konusuna. 
Bakın, Türkmenler konusunda, dün Irak
Türkmen Cephesi Başkanı Erşad Salihi ve beraberinde heyet Ankara’ya gelmiş.
Ankara’da Sayın Dışişleri Bakanı bu heyeti kabul etmiş. Bakanla heyetin arasındaki
konuşmayı takip ettiğimiz zaman, hep nasihatten ibaret olduğunu görüyorsunuz:
“Şöyle yaparsanız iyi olur, böyle yaparsanız kötü olur, mezhepçilik yapmayın,
aranızda bölünmeyin.” Irak Türkmenleri arasında mezhepçilik hiç olmadı. Ben
Irak konusunda hasbelkader çok uzun çalışmış bir arkadaşınızım. Irak
Türkmenleri Türkmen kimliği hep muhafaza ettiler ve Türkmen kimliği içerisinde
de mezhep farklılıkları Irak Türkmenlerini hiçbir zaman birbirlerine düşürmedi.
O derece ki Velayati Fakih dolayısıyla Şii oylarıyla birlikte oy kullanmak
durumunda olan Iraklı Şii Türkmenler daha sonra Meclise girdikten sonra,
Mecliste Türkmen cephesinden ve diğer partilerden gelmiş olan Sünni
Türkmenlerle bir arada Türkmen kimliğini orada muhafaza etmeye çalıştılar. 
“Türkmen kimliği” dediğimiz nedir?
Türkmen kimliği, Irak’ın doğal unsurlarından, Irak halkının tabii
katmanlarından biridir. Irak’ta Arapların, Kürtlerin ne kadar hakkı varsa
Türkmenlerin de o kadar hakkı vardır. Ama Irak Türkmenleri bu haklarını hiçbir
zaman istedikleri gibi elde edemiyorlar; bugün de çok ciddi bir vahşetle karşı
karşıya, kendi bulundukları yerlerden kaçmak zorunda kalıyor. Telafer
boşaltılmış, Tuzhurmatu boşaltılmış, Tazehurmatu’nun ne olduğunu belli değil,
Diyala’da, vesaire yerlerde Türkmenler son derece zor durumda. Hükûmet de
bunlarla yapmış olduğu görüşmelerde nasihatlerde bulunuyor: “Birbirinizle iyi
geçinin, mezhep farkı ayrımı yapmayın, şuraya şöyle yapın, buraya böyle yapın.”
Yapılması gereken şeyler mezhebi şunu, bunu, bunları değil, pratik tedbirlerin
alınmasıdır. Hükûmetin doğrudan doğruya bu işin içerisine girmesi lazım ve bu
işin içine girdiği zaman da bunu önce Irak Merkezî Hükûmetinden, sonra nispeten
refahın ve istikrarın bulunduğu diğer bölgelerin yönetimlerinden ve bu arada
Kürdistan Bölgesel Yönetiminden koordine ederek Türkmenler için bir çıkış
ayarlaması, düzenlemesi, ondan sonra da Türkmenlerin tekrar yerlerine salimen
dönmelerini sağlayabilmesi lazım. Eğer Meclis görüşmesi açılsaydı, sayın grup
başkan vekillerinin çok itiraz ettiği gibi burası bu kadar az kalabalık
olmasaydı bizim belki burada bu önereceğimiz planı Adalet ve Kalkınma Partisi
alır, yürütür, uygulardı, biz bundan dolayı hiç gocunmazdık “Bizim
hazırladığımız planı siz sahiplendiniz.” diye. Bu memleketin bir meselesi,
Türkmenlerin meselesi, bu meseleyi hep beraber götürmek lazım. Biz yapmayalım,
siz yapın ama bunu Meclis içerinde görüşelim.
Şimdi, arkadaşlar, bakın, yapılması
gerekenler nedir, bunu madde madde size söyleyeyim. Daha sonra zabıtlardan
okursunuz ilgileniyorsanız ama ilgilenmeniz lazım diye düşüyorum. Şimdi
Hükûmetin alması gereken acil tedbirler arasında Irak Hükûmeti hayatta kalma
mücadelesi veren Türkmenlere karşı merkezî yönetim olarak sorumluluklarını
yerine getirmeye davet edilmelidir. Bunu uluslararası toplumun ortak çağrısı
şekline getirecek girişimlerde Türkiye Cumhuriyeti Hükûmeti bulunmalıdır.
Hükûmet, Türkmenlerin maruz kaldığı insanlık dışı ve önü alınmadığı takdirde
kıyım harekatına dönüşecek müdahalelere karşı gerekli önleyici ve caydırıcı tedbirleri
almak ve bunları uluslararası toplumla eşgüdüm içerisinde uygulamaya koymak
iradesine sahip olduğunu açıkça ifade etmeli ve bu yolda bir açıklama
yapmalıdır. Bu açıklamada Türkmenler için güvenli ve insani koşulları yerine
getirecek bir insani yardım operasyonu başlatılması için Türkiye'nin ikili ve
uluslararası iş birliğine hazır olduğu unsuru da yer almalıdır. Türkmenlerin
güvenliklerinin sağlanması, insani yardım ve bu yardımın ulaştırılması için
gerekli insani destek harekatına yetki temelini sağlamak amacıyla Birleşmiş
Milletler Güvenlik Konseyinin alacağı karara Türkiye öncülük etmeli, böyle bir
karar alınması için öncü girişimlerde bulunmalıdır. Bu bağlamda, yardım
harekatına Irak için, Iraklıların ortak harekatı niteliği kazandırabilmek için
Kürdistan Bölgesel Yönetimi’yle de iş birliğine olanak sağlayacak mekanizmalar
geliştirilmeli ve Irak Merkezî Yönetimi bu iş birliği mekanizmalarına doğru
imale edilmeli, bu mekanizmalarla iş birliği yapmaya ikna edilmelidir. Aynı
zamanda, Irak Merkezi Yönetimi’nin bilgisi dâhilinde, Kürdistan Bölgesel
Yönetimi, Irak’ın toprak ve siyasi bütünlüğünü tehdit eden gelişmelerle,
merkezî yönetimle ortaklaşa oluşturacağı siyasi ve önlemlerle birlikte mücadele
etmeye yönlendirilmelidir. 
Türkmenlerin yaşadıkları dram daha da
derinleşmeden yukarıda önerilen girişimlerle eş zamanlı olarak sınırlarımıza da
yakın ve biraz önce söylediğim gibi, daha istikrarlı olan, ulaşım olanaklarına
da sahip bulunan Zaho bölgesinde Kürdistan Bölgesel Yönetimi’yle iş birliği
hâlinde insani yardım kampları oluşturulması planlanmalı ve Telafer’den,
Tuzhurmatu’dan, Diyala’dan, başka yerlerden ayrılan, geçici olarak
memleketlerine, evlerine gidemeyen Türkmenler bu bölgelerde güvenlik içinde
iskân edilmelidir. Türkiye, uluslararası yardım malzemelerinin gerekli teslimat
merkezlerine güvenli şekilde ulaştırılması amacıyla lojistik imkânlarını
uluslararası yardım operasyonun kullanımına sunabileceğini ve gerekli
kolaylıkları sağlayabileceğini de açıklamalıdır. Söz konusu insani yardım girişimlerine
ilave olarak, Telafer başta olmak üzere, Türkmenlerin yaşadığı bölgelere
yönelik olası saldırılara ön almak ve bunları caydırmak üzere bir askerî
hazırlık yapılması gerekliliği de gözardı edilmemelidir. Irak içerisinde
çatışma ortamının tırmanması hâlinde sadece Türkmenlere yapılacak bir insan
harekatının çapı genişletilerek ileriki safhada başka gruplar için de ortaya
çıkabilecek insani trajedilerin önüne geçebileceği cihetle Birleşmiş
Milletlerin ve insani yardım operasyonlarını yürüten uluslararası organ ve yan
kuruluşların başından itibaren devrede olmaları ve destek sağlamalarının da
temini gerekmektedir. 
Sonuç olarak, değerli arkadaşlar, Irak
içerisinde çatışma ortamının tırmanması hâlinde sadece Türkmenlere yapılacak
bir insani destek harekatının çapı genişletilerek ileriki safhada başka gruplar
için de ortaya çıkabilecek insani trajedilerin de önüne geçilebileceği için
Birleşmiş Milletlerin baştan itibaren katkı ve desteği sağlanmalıdır. 
Şimdi, bütün bu konuları daha etraflı
bir plan çerçevesinde konuşup, tartışabilmeye biz hazırız. Bütün bu konularda
yol göstermek tabirini belki Hükûmet sevmeyecektir ama bilgi ve deneyim
birikimimizi Hükûmetle paylaşmaya hazırız. Hükûmeti Türkmenlere nasihatte
bulunmak, faydalı nasihatler söylemek “Şunu şöyle yapın, bunu böyle yapın.”
şeklinde sözlerle geçiştirmek ve bir kısım basit yardım malzemesini Kızılay
aracılığıyla oradaki perişan kitlelere sevk etmekle görevimi yaptım zehabından
ayrılmaya davet ediyoruz. 
Hükûmeti süratle bu söylemiş olduğumuz
çerçevede, kendilerinin de geliştirecekleri ilave planları işleme koyarak
Birleşmiş Milletleri, Birleşmiş Milletlerin insanî yardım kuruluşlarını, Irak
Merkezi Hükûmetini, Kürdistan Bölgesel Yönetimini, Türkmen Cephesi ile diğer
Türkmen kuruluşlarını ve bütün Türkmen unsurlarını Türkiye’nin imkânlarıyla
birleştirmeye ve Türkiye’nin ön aldığı bir operasyonu süratle başlatmaya davet
ediyoruz. Bu gibi bir operasyonu konuşabilmek için de Türkiye Büyük Millet
Meclisinin vakit geçirmeden bu konuda bir genel görüşme açmasını telkin ve
tavsiye ediyoruz. 
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederiz Sayın
Korutürk.
Aleyhinde Amasya Milletvekili Mehmet
Naci Bostancı.
Buyurunuz Sayın Bostancı. (AK PARTİ
sıralarından alkışlar) 
MEHMET NACİ BOSTANCI (Amasya) – Sayın
Başkan, değerli arkadaşlar; öncelikle CHP’ye bu önergesi için çok teşekkür
ediyorum. Çünkü Türkiye’nin dışarıda, yakın çevresinde yaşamış olduğu toplumsal
ve politik problemlere ilişkin mutlak surette geniş bir tartışma, katılımcı bir
tartışma, birtakım müzakerelerin yapılması ve bunlardan beslenecek
politikaların pratiğe taşınması mühim. 
Türkiye, çevresiyle sosyokültürel
devamlılığı olan bir ülke. Herkes ulus devletler kurdu ama geçmişin toplumsal
ve politik gerçekliği ulus devletlerin bu sınırlarıyla çok örtüşmüyor, geçmişin
hayaleti de bu ülkelerin üzerinde ve geleceğinde. Nitekim Irak’ta bugün yaşanan
krizin, Suriye’de yaşanan krizin Türkiye’ye etkileri ve Türkiye politikalarının
buraya olan etkileri, geçmişteki o sınırları aşan sürekliliğin bir neticesidir.
Bizim yaklaşımımız, bu tür sosyokültürel devamlılıkların herkes için fayda
sağlayabilecek bir biçimde nasıl kullanılabileceğidir. Ama eğer bunu
yapamazsanız sizin için fayda sağlayacak olan bu unsurlar size bir maliyet şekline
de dönüşebilir. İktidarın bu konuda çok dikkatli bir politika sürdürdüğü
hususunu belirtmek isterim. 
Irak’ta Saddam sonrası yaşanan kriz
dönemi orada herkes için çok ciddi bir güvenlik endişesi doğurdu. Bugün çeşitli
semboller yahut da ideolojik anlatılar üzerinde yürütülen tartışmaların
temelinde güvenliğe ilişkin kaygı var. Bir bölgede, bir coğrafyada insanlar
kendilerini güvensiz hissettiklerinde silahlanmaya, mevcut politik
müktesebatlarını şiddete dayalı bir şekilde oluşturmaya, varlıklarını korumak
için amansız bir mücadelenin içine girmeyi kendi kaderleri bakımından gerekli
görmeye başlarlar. Dolayısıyla bunu şunun için söylüyorum: Genellikle Orta
Doğu’da kan, vahşet, ölüm meseleleri anlatıldığını bunun İslam’la, bunun
bölgedeki insanların az gelişmişliğiyle bağlantılı bir okuma vardır, bu
okumanın çok haksız olduğunu belirtmek için söylüyorum. Uzun yıllar Lübnan’da,
Irak’ta, Suriye’de yaşanan huzursuzluklarda esasen orada çok farklı kültür ve
inançtan olan insanların benzeri sertliği, şiddeti ve vahşeti gösterdiklerini
görürüz. Yahudiler de aynı şekilde davranmışlardır Bölgedeki bu güvensizlik
ortamı dolayısıyla. Nitekim İsrail devletinin tutumuna ve politikalarına
baktığımızda bunu teyit edecek sayısız örnek görülür. Hristiyan örgütlenmeler
de aynı şekilde davranmışlardır. İslam’ın içerisindeki çeşitli versiyonlar
hâlindeki, segmentasyonlar hâlindeki örgütlenmeler de bu şekilde
davranmışlardır. 
Bunu şunun için
belirtiyorum: Bir, bölgedeki gelişmeleri doğru okuyabilmek için oradaki
kültürel referanslara gönderme yerine, oradaki toplumsal güvensizliğin ne kadar
önemli olduğunu ve eğer biz vahşete ve zulme karşı çıkacaksak, her şeyden önce
-sadece “biz” derken Türkiye’yi kastetmiyorum, dünya kamuoyunu da kastediyorum-
barış istiyorsak orada, toplumsal güvenliği sağlayıcı tedbirleri almak lazım
geldiğine ilişkin bir politikanın ancak bunu sağlayacağı hususudur. Yoksa, daha
baştan bir önyargıyla “şiddet ve İslam”, “şiddet ve az gelişmişlik”, “şiddet ve
zaten bu Orta Doğu halkları böyledir.” şeklindeki ta Antik Yunan’a kadar uzanan
bir düşüncenin izini sürerek bu tür politikaları geliştirmek mümkün olmaz.
Türkiye’de de AK
PARTİ iktidarının yaptığı, bölgedeki genel güvenliği sağlayıcı ve orada var
olan her tür unsurun güvenlik içinde var olmasını sağlayıcı politikalar
esasında bir Orta Doğru gerçekliğidir ve iktidarın pozisyonu buradadır. 
Son dönemde IŞİD
denilen bir örgüt ortaya çıktı. Aslında hikâyesinin daha eskiye dayandığını
yakından takip edenler biliyor. Ondan sonra da orta Irak bölgesinde peş peşe birtakım
olaylar yaşandı. Bunun arkasında, Maliki’nin yürüttüğü angaje politikaların,
bir tür yaslanmak istediği çevrelere gönderdiği mesajların etkisi olduğunu
biliyoruz. Nitekim bu yanlış politikalar, esasen, orta Irak’taki Sünni İslam
tarafından da desteklenen sert ve savaşçı bir IŞİD örgütünün hayat bulmasına
sebep oldu.
ALİ ÖZGÜNDÜZ
(İstanbul) – Siz de destekliyor musunuz?
MEHMET NACİ
BOSTANCI (Devamla) – Biz hiçbir şekilde hiçbir şiddeti, şiddetin neticesi olan
kaçınılmaz olarak zulmü hiçbir biçimde desteklemiyoruz.
Yakından takip
edenler IŞİD denilen bu örgütün İslam’ın Selefi ekolüne mensup olduğunu
bilirler ve esasen bu coğrafyada Selefiliğe yaslanan bu tür örgütlenmelerin
geçmişini de bilirler, İbni Teymiyye’nin okumalarını da bilirler. Bunların da politik
olarak beslendiği adresler konusunda bir fikir sahibidirler. 
ALİ ÖZGÜNDÜZ (İstanbul) – Siz de
Selefilere destek veriyorsunuz.
MEHMET NACİ BOSTANCI (Devamla) -
Dolayısıyla Türkiye’yle böyle bir bağlantı kurmak, hem ideolojik olarak hem
Türkiye'nin durduğu inanç haritası olarak hem de Türkiye'nin Orta Doğu’ya
yönelik politikası olarak imkânsızdır. 
ALİ ÖZGÜNDÜZ (İstanbul) – İmkansız
değil, Suriye ve Irak politikanız Selefi örgütünün isteği doğrultusundadır.
MEHMET NACİ BOSTANCI (Devamla) -
Türkiye her türlü Orta Doğu coğrafyasında vahşete ve teröre karşı çizgisi olan
bir devlettir, AK PARTİ’nin yaklaşımı da budur. Burada, Nusayri’sinden
Hristiyan’ına, Yahudi’sinden Müslüman’ına kadar herkesin ancak kendisini
güvende ve barış içinde hissettiği bir ortam kurulabilirse, herkes için barış
olursa o zaman barışın sağlanacağını bilen bir akılla AK PARTİ davranmaktadır.
ALİ ÖZGÜNDÜZ (İstanbul) – Nusayri’ye
“Müslüman” diyorsunuz, ayrımcılık yapıyorsunuz Sayın Bostancı. Nusayri’ye
“Hristiyan, Müslüman” diyerek bölücülük yapıyorsunuz.
MEHMET NACİ BOSTANCI (Devamla) –
Türkmenler bugün orada zor durumdadırlar. IŞİD’in oradaki toplumsal kesimler
tarafından da desteklenen silahlı hegemonyası Telafer’de de birtakım insani
krizler doğurmaktadır. 
ALİ HAYDAR ÖNER (Isparta) – Türkiye de
destekliyor mu?
MEHMET NACİ BOSTANCI (Devamla) –
Hükûmetimiz, gerek Başbakanımız gerek Dışişleri Bakanlığı ve biraz önce konuşan
değerli hatibin de bir dönem ait olduğu o diplomatik mekanizmanın bütün
bahsedilen konulara ilişkin, Avrupa Birliği nezdinde, Birleşmiş Milletler
nezdinde, ikili ilişkiler biçiminde oradaki Türkmenlerin meselesini
paylaştığını, gerek insani yardım gerekse güvenliğe ilişkin başka tür
opsiyonlara açık olmak üzere bir politika çerçevesinde davrandığımızı belirtmek
isterim. Tabii ki öncelikli olan insani yardımdır ve bu konuda AFAD’ın
yetkilendirildiğini, AFAD’ın oraya çok çeşitli yardımlar gönderdiğini
biliyoruz. Baştan itibaren, AFAD’ın gönderdiği yardımlara ilişkin elimde bir
liste de var: 40.750 kişilik gıda kolisi, 10 bin battaniye, 1.920 yatak, 2 bin
mutfak seti, 12.500 kişilik çadır, 218 bin kutu ilaç… 
ALİ ÖZGÜNDÜZ (İstanbul) – Ne zaman
gönderdiniz Sayın Bostancı, ne zaman? IŞİD Musul’u işgal ettikten sonra mı?
MEHMET NACİ BOSTANCI (Devamla) - Biz bu
yardımları gönderiyoruz ama bizim yaklaşımımız şudur değerli arkadaşlar…
AHMET TOPBAŞ (Afyonkarahisar) – IŞİD’e
gönderdikleriniz ne olacak?
MEHMET NACİ BOSTANCI (Devamla) - Edward
Said’i bilirsiniz

FARUK
BAL (Konya) – Türkmen’e değil, Irak’a gidiyor, Türkmen’e değil!
MEHMET
NACİ BOSTANCI (Devamla) – Edward Said “Eğer size ait olan acıları evrensel bir
bağlama taşıyarak ifade ederseniz ancak o zaman herkesin malı hâline getirir,
ahlaki ve vicdani bir çizgiyi temsil edersiniz.” diyorlar. Biz de oradaki
Türkmenlerin acısını Türkmen olduğumuz, Türk olduğumuz…
ALİ
SARIBAŞ (Çanakkale) – Lafla olmuyor, lafla olmuyor! Lafla olsa iyi!
MEHMET
NACİ BOSTANCI (Devamla) – …böyle bir millîlik esası üzerinden önce, millîlik
de bir gerçek ama ondan önce insanlığın bağrında anlamı olan, insanlığın
bağrında karşılığı olan bir dram olarak görüyor ve toplumsal seferberliği,
dünya kamuoyunu bu çerçevede hassasiyete çağırıyoruz. Dolayısıyla bizim
ilgimiz, Türkmenlerin acılarıyla birlikte o bölgede acı çeken, üzerine Orta
Doğu’nun o sıcak güneşinin doğduğu her masum, her mazlum başa gölge olmaya
çalışan bir iradedir.
AHMET
TOPTAŞ (Afyonkarahisar) – Kendi konsolosluğumuzda basılan rehineleri ne
yaptınız? Rehineler ne hâlde onu söylesene!
MEHMET
NACİ BOSTANCI (Devamla) – Bu yaklaşımımız inşallah…
ALİ
SARIBAŞ (Çanakkale) – İnşallahı maşallahı yok.
MEHMET
NACİ BOSTANCI (Devamla) – …Orta Doğu coğrafyasında barışın ve selametin
sağlanması için bütün dünya toplumunun, oradaki devletlerin desteğini,
yardımını sağlayıcı bir tarzda sürmeye devam edecektir.
ALİ
ÖZGÜNDÜZ (İstanbul) – Hükûmet gırtlağına kadar Orta Doğu kanına batmıştır,
vebal altındadır!
ALİ
SARIBAŞ (Çanakkale) – İnsanlar ölüyor orada, ölüyor!
MEHMET
NACİ BOSTANCI (Devamla) – Bizim çizgimiz, Türkmenlerin acısıyla birlikte her
türlü acıyı o evrensel insani bağlama taşımaktır. (CHP sıralarından gürültüler)
ALİ
ÖZGÜNDÜZ (İstanbul) – Teröristleri destekliyorsunuz!
AHMET
TOPTAŞ (Afyonkarahisar) – Rehine konsolosların acısını…
MEHMET
NACİ BOSTANCI (Devamla) – Eminim, bu önergeyi veren CHP’nin de arkasındaki
üniversal müktesebat, bu politikanın doğruluğunu teyit edecektir. Ben
bağrışmalardan bu doğruluğun teyidini görüyorum.
Hepinize
saygılar sunuyorum. Sağ olun. (AK PARTİ sıralarından alkışlar) 
BAŞKAN
– Teşekkür ederiz Sayın Bostancı.
Lehinde
Iğdır Milletvekili Sinan Oğan. (MHP sıralarından alkışlar) 
Buyurunuz
Sayın Oğan.
SİNAN
OĞAN (Iğdır) – Teşekkür ederim Sayın Başkan.
Sayın Başkan, değerli milletvekilleri;
Musul konuşulurken –Sayın Korutürk de ifade etti- maalesef Mecliste Musul gibi
bir dert olmadığı bir kez daha anlaşılıyor. Bu sabah, üyesi olduğum, üyesi
bulunduğum Dışişleri Komisyonu toplantısında daha önce Sayın Korutürk’le
beraber ve diğer arkadaşlarla beraber müracaatımız olmuştu: “Meclisin Tarım
Komisyonu değiliz, Dışişleri Komisyonuyuz; Türk toprağına girilmiş, Türk
toprağı işgal edilmiş, Türk Bayrağı indirilmiş, diplomatlarımız, polislerimiz,
vatandaşlarımız rehine durumda, Meclise bilgi vermiyorsunuz, hiç olmazsa
ihtisas komisyonu olan Dışişleri Komisyonuna bilgi verin.” taleplerimize hiçbir
cevap alamadığımız gibi bugün Sayın Dışişleri Komisyonu Başkanının da bu
konudaki girişimlerinin neticesiz kaldığını gördük ve biz dedik ki:
Rehinelerimiz orada IŞİD’in elindeyken, Türk toprağı hâlâ –Cumhuriyet
tarihinden beri ilk defa- işgal altında olmaya devam ederken bizim herhangi bir
anlaşmayı -işte, ne bileyim, şu ülkeyle tarım anlaşmasını falan- görüşme gibi
bir lüksümüz yok. Genel Kurula konuyu taşımadınız ama ihtisas komisyonu olan
Dışişleri Komisyonuna bilgi vermek mecburiyetiniz var deyip görüşme salonunu
terk ettik ve aynı talebimiz hâlâ geçerlidir. Dışişleri Komisyonunun bir kukla
komisyon olmasına müsaade etmeyeceğiz. Dış işlerinde yaşanan önemli gelişmeler
konusunda -Sayın Davutoğlu’nun yüzü varsa- gelip Dışişleri Komisyonunda bilgi vermek
mecburiyetindedir bu arkadaşlar. (MHP ve CHP sıralarından alkışlar) 
Dolayısıyla da Musul konusu üstünü
örteceğimiz bir konu değil. Elbette ki bizim orada vatandaşlarımızın hayatı söz
konusudur, elbette ki dikkat edeceğiz, elbette ki bu konuda bütün
milletvekilleri olarak üzerimize düşen sorumluluğu yerine getireceğiz ama bu,
Sayın Dışişleri Bakanının üzerindeki sorumluluğu bir kenara atamaz. “Oh, ne
güzel, orada rehinelerimiz ellerinde, biz bu konuda bilgi vermeyeceğiz;
rehinelerimiz ellerinde, Türkmenler başının çaresine baksın; rehinelerimiz
ellerinde, orada isteyen istediği gibi at oynatsın.” Bu, büyük devletin
yapacağı iş değil, bu, âcizlerin yapacağı bir iştir ama Türkiye Cumhuriyeti
devleti âciz değildir, onu yönetenler ne kadar âciz olsa bile Türk milleti âciz
değildir, Türk devletinin bu şekilde âcz içinde gösterilmesine müsaade
etmeyeceğiz.
Elbette ki bilgi verilebilir, genel
konular görüşülebilir, belki biz bazı şeyleri yanlış ifade ediyoruz, Sayın
Dışişleri Bakanının görevi, milletin Meclisine ve milletin vekiline bilgi
vermektir. Belki bazı hassasiyetlerimiz var, devletin elindeki bilgilerin bizde
olmadığını göz önüne alarak bizi o konuda bilgilendirmesi lazım ama yok. Meclis
umurunda değil, muhalefet umurunda değil, millet umurunda değil, Türk umurunda
değil, Türkmen umurunda değil; kim umurunda? IŞİD umurunda. Bunların işi gücü
IŞİD. 
Burada, Mecliste bu konuyu birkaç
defadır konuşuyoruz ama maalesef ki bu konuda herhangi bir çabanın olmadığını
da üzülerek, kahrolarak konuşuyoruz. Dün, Irak Türkmen Cephesi Yönetim Kurulu
Üyesi Münir Kafili’ye suikast düzenlendi ve maalesef şehit oldu. Yine başka bir
Türkmen iş adamımız şehit edildi. Türkmenler hem yurdundan kovuluyor,
Türkmenler aç, susuz, biilaç orada, dışarıda peşmergenin insafında; diğer
taraftan da teker teker Türkmenlerin aydınları, siyasetçileri vuruluyor ve
maalesef ki Türkmenler ağlıyor: “Bizim bir arkamızda duranımız yok mu?” diyor. 
ALİ SARIBAŞ (Çanakkale) – Arkalarında
duranlar yok, vuranlar var.
SİNAN OĞAN (Devamla) - Ben de buradan
size soruyorum: Türkmen’in yanında niye durmuyorsunuz? Peşmergenin yanında
durduğunuz gibi, Suriye’deki muhaliflerin yanında durduğunuz gibi, onu da
geçtim yarısı kadar, onda 1’i kadar Türkmen’in yanında duramaz mısınız? Onların
suçu Türk olmaları mı? Türkmenlerle konuşuyoruz, diyor ki: “Bizler artık
öğrenci bile gönderemiyoruz Yurt Dışı Türkler ve Akraba Topluluklar
Başkanlığının kontenjanına ve utanarak söylüyorum gidip Arap’ız diye oraya
ismimizi yazdırmak zorunda kalıyoruz.” Bu ayıp o Kurumun Başkanına ve
iktidarınıza yeter.
Değerli arkadaşlar, burada Türkmen
şehitlerimize Allah’tan rahmet diliyorum. Aynı taziyeyi Sayın Başbakandan da
bekliyorum. Esma için hepimiz gözyaşı döktük ama biraz da siz, gelin, Mursi’ye
yandığınız kadar Türkmen’e yanın, biraz da Türkmen şehitlerine hiç olmazsa
dilinizin ucuyla başsağlığı dileyin ama yok, Türkmen umurunuzda değil.
Kıymetli hocam üniversitede konferans
verir gibi IŞİD’in bilmem nesini anlatıyor. İktidar partisinin Milletvekilisin
Kıymetli Hocam, konferans vermeyeceksiniz burada, Türkmen’e destek vereceksiniz
ama yok, maalesef nerede!
Nihayet birtakım yardımlar başladı ama
giden yardımlar peşmergenin kontrolünde dağıtılıyor, onun istediği noktalara
dağıtılıyor ve onun istediği noktalarda Türkmenler çok az faydalanabiliyor.
Türkiye'nin, bu konuda, derhâl -kontrolü sadece oradaki yerel güç sahiplerine
bırakmadan- orada inisiyatifi ele alması ve gönderilen yardımların doğru
adreslere ulaşmasını takip etmesi lazım.
Türkiye, o bölgede hiçbir dönemde bu
kadar acz içinde olmadı. Yardımı dahi Türkiye o bölgede sağlayamıyor ve Türkmen
kardeşlerimiz o konuda çok dertli. Birçok şeyi söyleyemiyoruz. Doğru, orada
rehinelerimiz var, onların hayatını tehlikeye atacak birçok şeyi paylaşmıyoruz,
paylaşamıyoruz ama oraya yardım götürmek herhâlde ki rehinelerimizin hayatını
tehlikeye atacak bir konu değil. O yardımı Türkiye becerebilir, Türkiye'nin
buna imkânı, kapasitesi var. 
Çanakkale’deki şehitlerimiz içerisinde
çok sayıda Kerkük doğumlu Türkmen kardeşimiz var. Bu ülkede, eğer biz, bugün
bağımsız bir şekilde yaşıyorsak Türkmen kardeşlerimizin canı pahasına
yaşıyoruz, bu ülkenin topraklarına verdikleri kanı pahasına yaşıyoruz. Bizim
şimdi kardeşlik borcumuzu ödememiz lazım değerli arkadaşlar. 
Irak bölünüyor ve Irak’ın gevşek bir federasyonda
3’e bölüneceği neredeyse kesin gibi ama Hükûmet Türkmen kardeşlerimize baskı
yapıyor, diyor ki: “Barzani’yle, peşmergeyle beraber hareket edin, kendi millî
varlığınızdan vazgeçin.” Kerkük’te, İran ve dolayısıyla Talabani’nin partisi
etkin. Aşağı taraflarda Barzani’nin partisi etkin. Bölünmüş ülke. Herkesin
arkasında duran bir güç var, bir tek Türkmen'in arkasında duran bir güç yok.
Arkasında durmayı bırakın, bir de baskı yapıyor, diyor ki: “Peşmergenin
kontrolüne girin, peşmerge ne diyorsa onu yapın.” Değerli arkadaşlar, Türkmen
buna müsaade etmeyecek, Türk milleti de buna müsaade etmeyecek. Türkmen’i o
bölgede yok sayacak herhangi bir girişime Türkmen razı olmayacak. 
Dün Erşat Salihi buradaydı -Allah razı
olsun- Hükûmet üyelerimiz ve Sayın Başbakan kabul etmişler, kabul buyurmuşlar,
görüşmüşler. Kendileriyle de görüştük. O konuda çok fazla bir şey
söylemeyeceğim ama oradaki Türkmen’e sahip çıkın. Bu işin siyasetle bir alakası
olmamalı arkadaşlar. Bu konular siyasete malzeme edilecek konular değil, millî
meselelerdir. İktidarıyla, muhalefetiyle kol kola verelim, orada Türkmen
kardeşimize sahip çıkalım. 
Ama, grup konuşmalarına bakıyoruz,
Hükûmet sözcülerinin konuşmalarına bakıyoruz, Sayın Dışişlerinin konuşmalarına
bakıyoruz, ancak Türkmen’e akıl veriyor, “Şunu yapın, bunu yapın.” Onun
ötesinde “Türkmen orada sahipsiz değildir.” sözünü duymak istiyoruz. Bu ülkenin
Başbakanından, bu ülkenin Dışişleri Bakanından “Oradaki Türkmen kardeşlerimiz
sahipsiz değildir.” sözünü duymak istiyoruz içinizde Türk’e dair en ufak bir
kırıntı var ise. Yok ise zaten böyle bir beklenti de boşuna olacak diyorum. 
RECEP ÖZEL (Isparta) – Allah, Allah,
ya, sizin uhdenizde bu Türklük. Böyle bir faşistlik olabilir mi ya!
SİNAN OĞAN (Devamla) - Bir hususu da
belirterek konuşmamı bitirmek istiyorum. Özellikle sınır bölgelerimizde
barajlara yönelik birtakım terör tehditleri var değerli arkadaşlar, bu konuda
güvenlik güçlerimizi de buradan uyarma görevini yerine getiriyorum. 
Hepinize saygılar sunuyorum. (MHP ve
CHP sıralarından alkışlar)
BAŞKAN – Teşekkür ederiz Sayın Oğan.
Buyurunuz Sayın Bostancı.
MEHMET NACİ BOSTANCI (Amasya) – IŞİD’i
desteklediğimize dair beyanları oldu, onu açıklamak için… 
BAŞKAN – Buyurunuz Sayın Bostancı.



MEHMET NACİ BOSTANCI (Amasya) – Çok
teşekkür ediyorum. 
Sinan Bey kıymetli bir arkadaş, bu
konularla da ilgili ancak öyle anlaşılıyor ki siyasal asabiye biraz farklı bir
durum. Oysaki böylesine ortak meseleleri biraz önce itiraz ettiği konferans
tarzı konuşmayla değerlendirmek ortaklığı da sağlar. 
SEYFETTİN YILMAZ (Adana) – Hiçbir ortak
yönümüz olamaz seninle. 
FARUK BAL (Konya) – Seninle ortak
yönümüz yok. Ancak teröristi destekle. 
OKTAY VURAL (İzmir) – IŞİD’le, PKK’yla
ortaklık ara. Senin ortakların belli zaten. 
MEHMET NACİ BOSTANCI (Devamla) – Eğer
Sinan Kardeşimin konuştuğu gibi ben de burada konuşacak olsam çok ateşli bir
şekilde, el kol hareketlerinin, jestlerinin katıldığı ve acımasız eleştirilerin
dile getirildiği- Türkmenlere yardım etmeye çalışırken burada birbirimize
düşeriz.
SEYFETTİN YILMAZ (Adana) – Seninle hiç
ortaklığımız olmaz. 
FARUK BAL (Konya) – Senin ortakların
BOP ortakları, BOP! BOP ortakların. 
MEHMET NACİ BOSTANCI (Devamla) – Bizim
derdimiz, buradaki bir birlik, bir ortaklık, toplumsal dayanışma çerçevesinde
oradaki kardeşlerimize yardım edecek olan iradeyi cümle aleme göstermektir. 
SEYFETTİN YILMAZ (Adana) – Sen
ortaklarını belirlemişsin zaten. 
ALİ ÖZGÜNDÜZ (İstanbul) – Teröristi
Müslüman gösteren bir anlayışla nasıl ortaklık bekliyorsun? Bir önce sözünüzü
düzeltin. 
MİHRİMAH BELMA SATIR (İstanbul) –
Dinlemek istiyoruz Sayın Başkan, müdahale eder misiniz?
MEHMET NACİ BOSTANCI (Devamla) – Burada
iktidara yönelik haksız isnatlar, haksız eleştiriler hiçbir şekilde kabul
edilemez. Türklük kimsenin uhdesinde değil. 
FARUK BAL (Konya) – Türklerin
uhdesinde, Türklerin!
ALİ SARIBAŞ (Çanakkale) – Müslümanlık
da sizin uhdenizde değil. 
MEHMET NACİ BOSTANCI (Devamla) –
Ayrıca, Türklüğü kimse dağıtmıyor. Buradaki insanların millîliğinden şüphe
edemezsiniz. Ederseniz bu insanlara oy vermiş olanların aklından ve
millîliğinden şüphe edersiniz.
FARUK BAL (Konya) – Geç onları, geç!
MEHMET NACİ
BOSTANCI (Devamla) – Yani, halkın büyük bir kısmına dersiniz ki: “Sizin
içinizde Türklüğün kırıntısı bile yok.” diye onları suçlamış olursunuz. 
SEYFETTİN YILMAZ
(Adana) – Lafı çarpıtma, ne alakası var?
MEHMET NACİ
BOSTANCI (Devamla) – Bu çok yanlış bir mantık, bu kabul edilemez bir mantık. 
SEYFETTİN YILMAZ
(Adana) – Seçmenle ne alakası var?
OKTAY VURAL
(İzmir) – O sizinle ilgili, sizinle. 
MEHMET NACİ BOSTANCI
(Devamla) – Dolayısıyla, değerli arkadaşlar, Türkmenler meselesine ilişkin
gölge boksu yapmak yerine, oradaki gerçekliğe yönelik hakkaniyet dolu
değerlendirmeler yapmak gereklidir. Orada bir gerçeklik var; Kürtler var,
Türkmenler var, Araplar var. 
SEYFETTİN YILMAZ
(Adana) – Eğer o IŞİD’e bir tane silah gitmişse onun bedelini, hesabını
vereceksiniz. 
MEHMET NACİ
BOSTANCI (Devamla) – Oradaki çözümün bütün bu unsurlarla birlikte olacağını
görmek lazım. Hiç merak etmeyin, Türkmen kardeşlerimiz kesinlikle yalnız
değildir. Bunu daha önce de söyledik, her zaman söyleriz. Hiçbir mazlum yalnız
değildir. 
Teşekkürler. (AK PARTİ sıralarından
alkışlar)
BAŞKAN – Teşekkür ederiz Sayın
Bostancı. 




BAŞKAN – Aleyhinde, Isparta
Milletvekili Recep Özel. 
Buyurunuz Sayın Özel. (AK PARTİ
sıralarından alkışlar)

RECEP ÖZEL
(Isparta) – Sayın Başkan, çok değerli milletvekilleri; hepinizi saygıyla
selamlıyorum.
Cumhuriyet Halk
Partisinin, Irak’ın Musul kentinin IŞİD terör örgütünce işgal edilmesi ve
bununla bağlantılı gelişmeler hakkında vermiş olduğu genel görüşme önergesi
aleyhinde söz almış bulunmaktayım.
Cumhuriyet Halk
Partisi Grubu adına konuşan Sayın Korutürk ve MHP adına konuşan sayın
konuşmacı, burada gelip Meclisin bu konuda duyarsız bir tablo sergilediğini
ifade ederek… Bindiğimiz dalı kesiyoruz arkadaşlar. Siz de milletvekilisiniz,
biz de milletvekiliyiz, hepimiz bu çatının altında siyaset üretiyoruz, milleti
temsil ediyoruz.
FARUK BAL
(Konya) – AKP’nin Dışişleri Bakanını çağır da bize beyanda bulunsun.
RECEP ÖZEL
(Devamla) - Milleti temsil eden bizler, kendi bindiğimiz dalı keserek Meclisin
duyarsızlığı noktasında altını çize çize konuşmamızın kime bir faydası var?
Neye bir faydası var? Size mi faydası var, bize mi faydası, siyaset kurumuna mı
bir faydası var? Kime bir faydası var?
OKTAY VURAL
(İzmir) – Senin bu konuşmanın kime faydası var?
RECEP ÖZEL
(Devamla) – Hiç zannetmeyin ki, bu konular burada konuşulduğu zaman, buradaki
sıralarda birtakım boşluklar olduğu zaman buna duyarsızız. AK PARTİ kadroları
hiçbir zaman hiçbir meseleye duyarsız kalmamıştır ve hiçbir meseleyi halının
altına süpürmemiştir, bunun böyle bilinmesini arzu ediyoruz. (AK PARTİ
sıralarından alkışlar)
OKTAY VURAL
(İzmir) – Haydi Rabia işareti yapın, haydi.
RECEP ÖZEL
(Devamla) – Şimdi konu, hassas bir konu. Orada alıkonulan vatandaşlarımız var,
konsolosluk elemanlarımız var, Türkmenler sıkıntıda. Bu, gelip ulu orta her
konumda, her platformda konuşulacak bir konu mu?
AHMET TOPTAŞ
(Afyonkarahisar) – Konuşulmayalım mı yani, kalsınlar mı orada, seyredecek
miyiz!
RECEP ÖZEL
(Devamla) – Bu konuda gelip Dışişleri Bakanımız bütün muhalefet partilerini
dolaşıp bilgi vermedi mi?
OKTAY VURAL
(İzmir) – Her şeyi konuşuyorsunuz, El Kaide’yi konuşuyorsunuz, Rabia işareti
yapıyorsunuz.
ALİM IŞIK
(Kütahya) – Ben bir “Ben Türküm.” de de, kayıtlara geçsin.
BAŞKAN – Sayın
milletvekilleri, sakince dinleyin lütfen.
RECEP ÖZEL
(Devamla) – Bu bilgisini de vermeye bundan sonra da devam edecektir. Öyle kimse
Türklüğü, Türkmenliği uhdesine alıp sizin dışınızdaki kimse Türk değilmiş gibi,
Türk’ü sevmez gibi bir konum içerisinde lütfen bulunmayın.
ALİM IŞIK
(Kütahya) – Sen bir “Türk’üm.” de de, öyle in
RECEP ÖZEL
(Devamla) – Kimsenin tekelinde değildir Türklük. Biz, Türkleri de, Müslüman
Arapları da, bütün coğrafyadaki, yeryüzünde yaşayan bütün ırkları da insan
olmasından dolayı çok seviyoruz. Biz, sadece bir kavmi değil, bir ırkı değil…
Elbette Türkmenler de, Türk soyundan gelenler de bizim kardeşlerimizdir, onlara
daha fazla duyarlılığımız vardır.
OKTAY VURAL
(İzmir) – Ya, ya, ya…
RECEP ÖZEL
(Devamla) – Zannetmeyin ki, onlara ne Hükûmetimiz ne partimiz Irak’taki bu
gelişmelerden dolayı duyarsız değildir. 
ALİM IŞIK
(Kütahya) – Recep Bey “Ben de Türk’üm.” diyebilir misin?
RECEP ÖZEL
(Devamla) – Elimizden gelen her şey uluslararası platformda, Birleşmiş
Milletler nezdinde, NATO nezdinde, uluslararası tüm kuruluşlar nezdinde a’dan
z’ye yerine getirilmektedir. Öyle “Duyarsız bir Hükûmet, duyarsız bir parti
var.” şeyinin altına lütfen sığınmayın.
FARUK BAL
(Konya) – Var, var, var.
OKTAY VURAL
(İzmir) – Var, var, duyarsız değil, duygusuz.
RECEP ÖZEL (Devamla) – Bu konu bir
millî konu mu? Bu konu üzerine hiçbirimizin siyaset yapmaması gerekiyor mu? Bu
konu siyaset üstü bir konu mu?
OKTAY VURAL (İzmir) – Rabia işareti
yaparken… 
RECEP ÖZEL (Devamla) - Hepimizin
duyarlı olması gereken bir konu mu oradaki vatandaşlarımızın, Türkmenlerin
güvenliği? Böyle diyorsunuz…
OKTAY VURAL (İzmir) – Ya, Mısır’da
katliam olduğu zaman Bodrum’da şortla koyda geziyordu Başbakan be!
RECEP ÖZEL (Devamla) - Biraz önceki
konuşmacı burada diyor ki: “Her şeyi burada konuşamıyorum.” 
OKTAY VURAL (İzmir) – Mısır’da katliam
olduğunda Bodrum’da koyda geziyordu! 
RECEP ÖZEL (Devamla) - Kendisi burada
her şeyi konuşamadığına göre, orada, birtakım şeylerin konuşulmaması gerektiği
ama yapılması gerektiği konusunda bir ittifak var. Merak etmeyin, bize burada
gelip bilgi verilmiyorsa, burada konuşulup bir şey yapılmıyorsa… Yapılması
gerekenlerin hepsi de yapılıyor. 
AHMET TOPTAŞ (Afyonkarahisar) – Ne
yapıyorsunuz? 
OKTAY VURAL (İzmir) – Ne biliyorsunuz
ya? 

RECEP ÖZEL (Devamla) - Dışişleri
Komisyonunda, Dışişleri Bakanımızın gelip bilgi vermesi istenmiş. 
OKTAY VURAL (İzmir) - Kandırmayın
milleti!
RECEP ÖZEL (Devamla) - Orada siz, asıl,
üyesi bulunduğunuz Dışişleri Komisyonuna “kukla komisyon” diyerek içinizde
bulunduğunuz kurumu heder ediyorsunuz ya, ona zarar veriyorsunuz. Türkiye Büyük
Millet Meclisinin hiçbir komisyonu, hiçbir organı kukla değildir, olamaz. 
FARUK BAL (Konya) – AKP’nin kuklası
hâline getirilmiştir. 
RECEP ÖZEL (Devamla) - Türkiye
Cumhuriyeti’nin hiçbir organı da kukla değildir. Bu konularda dile getirilmiş
olan bu sorunların her birinin çözüm noktasında AK PARTİ kadroları bütün
kollarıyla, bütün gücüyle…
OKTAY VURAL (İzmir) - IŞİD kadroları…
RECEP ÖZEL (Devamla) - …yerine
getirmek, çözmek için gecesini gündüzüne katarak çalışmaktadır. 
OKTAY VURAL (İzmir) – IŞİD kadroları…
Ayakkabı kutuları… 
RECEP ÖZEL (Devamla) - Lütfen, hassas
olan konuları gelip burada siyaset malzemesi yaparak bize dışarıdan birilerinin
gülmesine fırsat vermeyelim. İçimizdeki bütünlüğü, yeknesaklığı en azından
böyle millî konularda sağlayabilirsek siyaset kurumunu da yüceltiriz, Meclisi
de yüceltiriz, ülkemizi de yüceltiriz diyoruz. Biz bu konular konuşulduğu
zaman, bu konular gelip burada paylaşıldığı zaman hiçbir milletvekilinden,
muhalefet partilerinden, sakladığımız hiçbir şey yok. Her biri de konuşulur ama
her şeyin bir zamanı ve zemini var. Oradaki vatandaşlarımızın güvenlik sorunu
var. Onu da lütfen bir hesap edin, ona göre gelip burada konuşun diyorum. 
ALİM IŞIK (Kütahya) – Recep Bey, senin
Hükûmetin ne söyledi sana? Hangi bakan ne söyledi? Bu bilgileri paylaş bizimle.

RECEP ÖZEL (Devamla) - Bugünkü
gündemimiz bellidir. Biraz sonra, yarım kalan uluslararası sözleşmeyi de konuşacağız,
bugün inşallah nihayete erdireceğiz. 
Cumhuriyet Halk Partisinin vermiş
olduğu grup önerisinin aleyhinde olduğumu belirtiyor, hepinize saygılar
sunuyorum efendim. 
BAŞKAN - Öneriyi oylarınıza sunuyorum.
OKTAY VURAL (İzmir) – Sayın Başkan…
ALİ ÖZGÜNDÜZ (İstanbul) – Sayın Başkan…
BAŞKAN – Buyurun Sayın Vural 
OKTAY VURAL (İzmir) – Bu Meclis Türk
milletinin egemenliğini kullanıyor. Türk milletinin egemenliğine uzanan eller
konusunda onlara haddini bildirmeyecek de terör örgütleri tarafından teslim mi
alınacak, susturulacak mıyız biz?
MEHMET GELDİ
(Giresun) – Vay be!
OKTAY VURAL
(İzmir) – Bu Meclis rehin Meclis değildir, bu Meclis rehin Meclis değildir,
Türk milletine hakaret ediyorsunuz. Bu Meclis istediği zaman, istediği yerde,
istediği iradeyi koyabilecek bir Meclistir.
BAŞKAN - Sayın
Vural, böyle bir usulümüz yok, lütfen.
OKTAY VURAL
(İzmir) – 3-5 tane çapulcu bizim Başkonsolosluğumuzu rehin aldı “Aman ha,
konuşmayın, susun.” diyerek Meclisi susturmak isteyenler silahla darbeyi ve
terörü meşrulaştırmak isteyen zihniyettir.
BÜLENT TURAN
(İstanbul) – Konuş, konuş, anca bağır.
OKTAY VURAL
(İzmir) – Bakın, Türkiye Büyük Millet Meclisinde bu olay olduğundan beri
Hükûmet “Bilgi vereceğiz.” dedi, sözünü tutmadı. Dolayısıyla, bugün, Türkiye
Büyük Millet Meclisinde, eğer hep beraber birlikte… Bugün bayrağımız
indirilmiş, toprağımız işgal altında ise Türk milletinin egemenliğini oluşturan
bu irade bir tavır, bir irade ortaya koymalıdır. Bu kahpe ele hak ettiği cevabı
vermelidir. Ben bugün…
BAŞKAN –
Teşekkür ediyoruz Sayın Vural.
OKTAY VURAL
(İzmir) – Sayın Başkan, bakın, teşekkür edebilirsiniz, sözüm bitince lütfen
teşekkür edin ama sözüm bitmedi. Önemli bir konu… (AK PARTİ sıralarından
gürültüler)
BÜLENT TURAN
(İstanbul) – Konuş, konuş… 
BAŞKAN -
Buyurun, söyleyiniz ama…
OKTAY VURAL
(İzmir) – Burada, bunun aleyhinde söz alıp da “Bu öneri çok doğru olmuştur.”
diyen parmaklar, bu konuda konuşanlar, şimdi, burada, bu öneriye “Evet.”
demekle gerçekten bu önerinin doğru olup olmadıkları sözüyle mütenasip hareket edip
etmediklerini ortaya koyacaktır.
Ben, burada,
özellikle, Adalet ve Kalkınma Partisine sesleniyorum: Gelin, hep beraber,
birlikte Irak’ta yaşanan bu vahşetler… Türkmenler ses istiyor, destek istiyor;
gelin, hep beraber, birlikte bütün uluslararası camiaya ve Hükûmete ortak bir
irade oluşturalım…
BAŞKAN - Sayın
Vural… Sayın Vural…
OKTAY VURAL
(İzmir) – …ve bu konuda, Türk milletinin sesinin orada dram yaşayan
Türkmenlerin arkasında olduğunu ortaya koyalım, buna aynı yönde imza atalım.
BAŞKAN – Sayın
Vural… 
Bu konudaki
görüşleriniz dile getirildi efendim. Sayın Vural, gerekçeleriniz daha önceki
konuşmacılar tarafından dile getirildi.
SİNAN OĞAN (Iğdır) – Sayın Başkan…
BAŞKAN – Sayın Oğan, buyurunuz. 
Siz ne istediniz?
SİNAN OĞAN (Iğdır) – Efendim, sayın konuşmacı
sözlerimi çarpıtarak, Dışişleri Komisyonuna “kukla komisyon” dediğimi iddia
etti. Müsaade ederseniz düzeltmek istiyorum.
MUSTAFA ELİTAŞ (Kayseri) – Tutanaklara
geçti Sayın Başkan, demediyse tutanaklara geçti.
SİNAN OĞAN (Iğdır) – Müsaade ederseniz
düzeltmek istiyorum efendim.
BAŞKAN – Tamam.
Sayın Korutürk, siz ne istemiştiniz?
OSMAN TANEY KORUTÜRK (İstanbul) – Sayın
Başkan, sayın konuşmacı benim ismimi de zikrederek, Türkmen meselesini siyasi
istismar konusu yaptığımı iddia etti, ona cevap vermek istiyorum.
BAŞKAN – Önce Sayın Oğan’a iki dakika,
sonra da size iki dakika söz vereceğim.
ALİ ÖZGÜNDÜZ (İstanbul) – Sayın Başkan,
benim de bir talebim var, konuşmacılardan sonra…
BAŞKAN – Sonra sizin talebinizi
dinleyeceğim efendim, neymiş.
Buyurunuz Sayın Oğan.


SİNAN OĞAN (Iğdır) – Sayın Başkan,
değerli milletvekilleri; biraz önce “Dışişleri Komisyonumuzun bir kukla
komisyon hâline düşürülmesine müsaade etmeyeceğiz.” dedik. Burası Dışişleri
Komisyonuysa, eğer bir ülkenin toprağı işgal edilmişse, –aksini iddia edebilir
misiniz, toprağımız işgal edilmemiş mi, edilmiş- bayrağı indirilmişse
–indirilmedi diyebilir misiniz, diyemezsiniz- toprağımız işgal edilmiş,
bayrağımız indirilmiş, diplomatlarımız, özel harekât timlerimiz, sekiz aylık
çocuk orada rehineyse Dışişleri Komisyonu bunu görüşmeyip neyi görüşecek Allah
aşkına! Senegal’le tarım anlaşmasını mı görüşecek? “Eğer siz Dışişleri
Komisyonumuza memleketin bugününde bu konuyu görüştürmeyecekseniz ise maalesef
ki, siz Dışişleri Komisyonunu bir kukla komisyon hâline getirirsiniz. Biz buna
müsaade etmeyeceğiz.” dedik, buna müsaade etmeyeceğiz. Onun dışında, “Dışişleri
Komisyonumuz kukla komisyondur.” demedik, o, Meclisin saygınlığına da,
Komisyonun saygınlığına da zarar verir.
Değerli arkadaşlar, biraz önce söyledim,
tekrar ediyorum, Sayın Grup Başkan Vekilimiz de, Sayın Oktay Vural da şimdi
ifade etti: Gelin, hep beraber bir ses verelim buradan. Bu Meclis Türk
milletinin Meclisidir, diyelim ki: “Biz, altında imzası bulunan partiler, orada
Türkmenlerin ezilmesine müsaade etmeyeceğiz. Ey Türkmenler, Türkiye Büyük
Millet Meclisi sizin arkanızdadır.” Var mısınız? Var mısınız buna?

Hepinizi saygıyla selamlıyorum. (MHP
sıralarından alkışlar)
BAŞKAN – Teşekkür ederiz Sayın Oğan. 
Buyurunuz Sayın Korutürk.


OSMAN TANEY KORUTÜRK (İstanbul) –
Teşekkür ederim Sayın Başkan.
Sayın Başkan, biraz önceki değerli
hatip, Türkmen meselesini siyasi istismar konusu yaptığımızı ihsas etti, böyle
bir şey yok, böyle bir şey olamaz.
Bugün Irak’ta korkunç bir facia
yaşanıyor. Bu korkunç faciaya karşı, “Biz Türkmenlerin arkasındayız.” diye
böyle bir lakırdı, arkasından birtakım nasihatler “Şöyle yaparsanız iyi olur,
böyle yaparsanız kötü olur.”, “Mezhep ayrımı yapmayın, birbirinizle iyi
geçinin.” O noktada değiliz ve bu nasihatlerin karşılığı yok. 
Bakın, ben buradan hiçbir şeyi istismar
etmeye kalkmadım. Ben, burada 10 maddelik bir plan açıkladım, bu plan
tutanaklarda var, açıp bakıldığı zaman gözükür. 
Dedim ki “Bu plana Adalet ve Kalkınma
Partisi baksın, okusun. Hükûmetle birlikte, istiyorsa bizim de katkımızla,
istiyorsa bizim katkımız olmadan, geliştirsin ve bunu uygulamaya koysun.” Eğer
Türkmenlere bir şey yapacaksanız bununla yapacaksınız, başka türlü yapma imkânı
yok. Birleşmiş Milletleri bu işin içine sokacaksınız, Irak Merkezî Hükûmetini
bu işin içine sokacaksınız, Kürdistan bölgesel yönetimini bu işin içine
sokacaksınız, hepsiyle birlikte, Türkiye'nin de katkısıyla orada bir yardım
kanalı sağlayacaksınız, bu insanları vahşetten, perişanlıktan kurtaracaksınız. 
Arkadaşımız “Sana mı faydası var, bana
mı faydası var?” diyor. Ne bana faydası olması lazım ne sana faydası olması
lazım, faydasının Türkmenlere ve insanlığa olması lazım. 
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederiz Sayın
Korutürk. 
MAHMUT TANAL (İstanbul) – Sayın Başkan…
ALİ ÖZGÜNDÜZ (İstanbul) – Sayın Başkan…
BAŞKAN – Sayın Özgündüz, siz ne talep
etmiştiniz, sizin isminiz geçmedi?


ALİ ÖZGÜNDÜZ (İstanbul) – Sayın
Başkanım, az önce konuşan Sayın Bostancı, Orta Doğu’yla ilgili olarak, orada
Müslümanlar, Nusayrilerin ve Hristiyanların olduğunu söyledi. Böylelikle
Nusayri Alevi kesimi İslam dışı, başka bir din mensubu gibi gösterdi. Bu
anlayış Selefi anlayışı temsil ediyor. Ya düzeltsin ya da çıksın “Biz bu Selefi
ekole mensubuz.” desin… 
AHMET YENİ (Samsun) – Aleviler
Müslümandır. 
ALİ ÖZGÜNDÜZ (İstanbul) – Bakın,
arkadaşlar, Alevi Nusayriler Arap Alevilerine denir. İslam’ın içindedir. 
Sizin temsilciniz, efendim, “Hristiyan,
Nusayri ve Müslüman” diyerek bunu İslam dışı, başka bir şey gibi gösterdi. Bu
anlayış yanlıştır, bu Selefi anlayıştır, bunu lütfen düzeltin. 
AHMET YENİ (Samsun) – Aleviler
Müslümandır.
ALİ ÖZGÜNDÜZ (İstanbul) – O zaman
düzeltin bunu.
BAŞKAN – Evet, Sayın Bostancı…
MEHMET NACİ BOSTANCI (Amasya) –
Kesinlikle öyle bir anlamda söylemedim. Nusayrileri elbette İslam dairesi
içinde -en azından ben kendim- öyle görüyorum. Kim kendisini nasıl görür
bilemem. Bunu tayin edecek olan da ben değilim. Kamuoyu alanında yapılan
tartışmalardaki isimlendirmeler üzerinden konuştum. Ali Bey’in söylediği
şekilde anlaşılacak bir beyanım olmamıştır.
BAŞKAN – Tamam, düzelttiniz, teşekkür
ederiz.
Sayın Tanal, sizin arzunuz nedir?
MAHMUT TANAL (İstanbul) – Değerli
Başkanım, hatipler dediler ki: “Bizim bu işten ne menfaatimiz var?” Bakın,
Musul Konsolosumuz kaçırılmış durumda…
BAŞKAN – Sayın Tanal, çok rica ederim,
böyle bir usulümüz yok. 
MAHMUT TANAL (İstanbul) – Özür dilerim,
tek cümle, bitiyor.
BAŞKAN – Herkes konuştu, kendisine
sataşılmış olanlar da cevap verdi.
MAHMUT TANAL (İstanbul) – Şimdi, Musul
Başkonsolosu yurt dışında Türkiye Cumhuriyeti’nin Cumhurbaşkanını temsil
ediyor, Türkiye Cumhuriyeti’nin Başbakanını temsil ediyor. Yani, oradaki
Konsolosumuzun kaçırılmış olması demek, Türkiye Cumhuriyeti devletinin
Başbakanının kaçırıldığı anlamına gelir. Buna Meclisin kayıtsız kalması mümkün
değil efendim.
BAŞKAN – Teşekkür ediyoruz.
Oylamaya geçiyorum.



(CHP sıralarından bir grup milletvekili
ayağı kalktı)
ENGİN ALTAY (Sinop) – Yoklama talep
ediyoruz Sayın Başkan.
BAŞKAN – Yoklama talebi vardır
oylamadan önce.
Sayın Altay, Sayın Acar, Sayın Şeker,
Sayın Tanal, Sayın Öner, Sayın Toptaş, Sayın Özgündüz, Sayın Sarıbaş, Sayın
Işık, Sayın Köprülü, Sayın Tayan, Sayın Güler, Sayın Serter, Sayın Korutürk,
Sayın Danışoğlu, Sayın Onur, Sayın Moroğlu, Sayın Susam, Sayın Toprak, Sayın
Aygün, Sayın Köktürk, Sayın Aydın.
Evet, üç dakika süre veriyorum.
(Elektronik cihazla yoklama yapıldı)
BAŞKAN - Toplantı yeter sayısı yoktur,
on dakika ara veriyorum.
 Kapanma
Saati: 15.38
İKİNCİ OTURUM
Açılma Saati:
15.48
BAŞKAN: Başkan
Vekili Şükran Güldal MUMCU
KÂTİP ÜYELER:
Bayram ÖZÇELİK (Burdur), Mine LÖK BEYAZ (Diyarbakır) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 108’inci Birleşiminin İkinci Oturumunu açıyorum.


Y O K L A M A


BAŞKAN –
Cumhuriyet Halk Partisi Grubu önerisinin oylamasından önce istem üzerine
yapılan yoklamada toplantı yeter sayısı bulanamamıştı. 
Şimdi yoklama
işlemini tekrarlayacağım.
Yoklama için üç
dakika süre veriyorum.
(Elektronik
cihazla yoklama yapıldı)

BAŞKAN – Toplantı yeter sayısı vardır.




BAŞKAN – Cumhuriyet Halk Partisi Grubu
önerisini oylarınıza sunuyorum: Kabul edenler… Kabul etmeyenler… Kabul
edilmemiştir.
Şimdi, Adalet ve Kalkınma Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve daha sonra oylarınıza sunacağım.




Türkiye Büyük
Millet Meclisi Başkanlığına
Danışma Kurulunun 25/06/2014 Çarşamba
günü (bugün) toplanamadığından İç Tüzük’ün 19’uncu maddesi gereğince grubumuzun
aşağıdaki önerisinin Genel Kurulun onayına sunulmasını arz ederim.
 
Mustafa Elitaş 
 
Kayseri
AK PARTİ Grup
Başkan Vekili 
Öneri:
Bastırılarak dağıtılan 609 sıra sayılı
Kanun Tasarısı’nın kırk sekiz saat geçmeden gündemin "Kanun Tasarı ve
Teklifleri ile Komisyonlardan Gelen Diğer İşler" kısmının 4’üncü sırasına,
yine bu kısımda bulunan 593, 391 ve 458 sıra sayılı kanun tasarılarının
ise yine bu kısmın sırasıyla 8, 14 ve 15’ inci sıralarına alınması ve diğer
işlerin sırasının buna göre teselsül ettirilmesi;
Türkiye Büyük Millet Meclisinin, TBMM
İçtüzüğü’nün 5'inci maddesine göre 1 Temmuz 2014 tarihinde tatile girmeyerek
çalışmalarına devam etmesi;
Genel Kurulun;
01, 08, 15 ve 22 Temmuz 2014 Salı günkü
birleşimlerinde sözlü sorularla diğer denetim konularının görüşülmeyerek
gündemin "Kanun Tasarı ve Teklifleri ile Komisyonlardan Gelen Diğer
İşler" kısmında yer alan işlerin görüşülmesi;
02, 09, 16 ve 23 Temmuz 2014 Çarşamba
günkü birleşimlerinde sözlü soruların görüşülmemesi;
25 Haziran 2014 Çarşamba günkü (bugün)
birleşiminde 554 sıra sayılı Kanun Tasarısı’nın görüşmelerinin tamamlanmasına
kadar;
01
Temmuz 2014 Salı günkü birleşiminde 163 sıra sayılı Kanun Tasarısı’na
kadar olan işlerin görüşmelerinin tamamlanmasına kadar;
02
Temmuz 2014 Çarşamba günü saat 14.00'te toplanması ve bu
birleşiminde 244 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
03
Temmuz 2014 Perşembe günü saat 14.00'te toplanması ve bu birleşiminde
89 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
08, 15 ve 22
Temmuz 2014 Salı günkü birleşimlerinde 15.00-21.00 saatleri arasında,
09, 10, 16, 17,
23 ve 24 Temmuz 2014 Çarşamba ve Perşembe günkü birleşimlerinde 14.00-21.00
saatleri arasında;
Yukarıda belirtilen birleşimlerde gece
24.00'te günlük programların tamamlanamaması hâlinde günlük programların
tamamlanmasına kadar; çalışmalarına devam etmesi;
593 sıra sayılı Kanun Tasarısı’nın İç
Tüzük’ün 91’inci maddesine göre temel kanun olarak görüşülmesi ve bölümlerinin
ekteki cetveldeki şekliyle olması; 

Önerilmiştir.




593 Sıra
  Sayılı Araştırma Altyapılarının Desteklenmesine Dair Kanun Tasarısı
(1/894)













Bölümler


Bölüm Maddeleri


Bölümdeki Madde Sayısı




1. Bölüm


1 ila 11 inci maddeler arası


11




2. Bölüm


12 ila 21 inci maddeler
(Geçici 1 inci madde dâhil)


11







Toplam Madde Sayısı


22



BAŞKAN – Önerinin lehinde Kırıkkale
Milletvekili Ramazan Can.
Buyurunuz Sayın Can. (AK PARTİ
sıralarından alkışlar)
RAMAZAN CAN (Kırıkkale) – Sayın Başkan,
değerli milletvekilleri; Genel Kurulu saygıyla selamlıyorum.
Grup önerimizde 609 sıra sayılı
Uluslararası Sözleşme’nin kırk sekiz saat geçmeden gündemin dördüncü sırasına
alınmasını öneriyoruz.
Yine, grup önerimizde 593 sıra sayılı
AR-GE Kanun Tasarısı’nın temel kanun olarak iki bölümde görüşülmesini ve
gündemin sekizinci sırasına alınmasını öneriyoruz.
Yine, grup önerimizde 391 ve 458 sıra
sayılı Kore Devleti ile Hükûmetimiz arasındaki uluslararası sözleşmelerin on
dört ve on beşinci sıralarına alınmasını öneriyoruz.
Yine, grup önerimizde Meclisin 1
Temmuzda tatile girmemesini ve çalışmasını, 25 Temmuza kadar Genel Kurulun
çalışmasını öneriyoruz. 25 Temmuza kadar gündemi ve saatleri ayarlıyoruz. Buna
göre, salı ve çarşamba günleri sözlü soruların görüşülmemesini ve salı
günleri 15.00-21.00 arasında, çarşamba ve perşembe günleriyse
14.00-21.00 saatlerinde çalışmasını öneriyor, grup önerimizin kabulünü Genel
Kurulun takdirine sunuyor, tekrar Genel Kurulu saygıyla selamlıyorum. (AK PARTİ
sıralarından alkışlar)
BAŞKAN – Teşekkür ederiz Sayın Can. 
Aleyhinde, Sinop Milletvekili Engin
Altay. (CHP sıralarından alkışlar)
Buyurunuz Sayın Altay. 
ENGİN ALTAY (Sinop) – Teşekkür ederim
Sayın Başkan. 
İktidar partisi grup başkan vekilleri
herhâlde bu öneriyi hazırlarken ramazanı unutmuşlar. Siz iftarı da
hesaplamamışsınız burada. Yani, herhâlde bu sene oruç tutmayacaksınız, öyle
anlaşılıyor. Sizinki bir şey değil de yani bu mübarek aya girerken, böyle bir
takvim ortaya koyarken insan Allah’tan korkar, şu Meclis personelini biraz
düşünür. Siz, tabii, Meclisin lokantasını, sahuru, şunu bunu... Bu çocuklar ne
yapacak, bu Meclis personeli? Böyle bir şey olabilir mi? Ne kadar ayıp, ne
kadar günah. Önce işin bu yönünü bir söylememiz lazım. 
Sayın milletvekilleri, şimdi, iktidar
partisinin Sayın Genel Başkanı grup toplantısında esti, gürledi, dedi ki: “Biz
Meclisi temmuzun bilmem neresine kadar çalıştıracağız.” Bir emrivaki, bir
dayatma. Anlaşılabilir değil, kabul edilebilir değil, nazik değil, sempatik
değil. Elbette, iktidar partisinin kamu yararına, devlet, millet yararına
yetiştirmesi gereken kanunlar olabilir ama bunun yolu “Bizim çoğunluğumuz var.
Biz bu Meclisi Temmuzun 24’üne kadar çalıştırıp bunları geçireceğiz kardeşim.”
diye meydan okumak, salvo atmak değildir. Eyvallah, geçirebilirsiniz. Burada
peşinen muhalefet partisi adına söylüyorum: Biz burada temmuz ayı boyunca sizi
minimum 185 kişi her beş dakikada bir göreceğiz. Her beş dakikada bir 185
iktidar partisi milletvekili bu sıralarda oturacak. Bunu göze alacaksınız.
Yarın Genel Başkanınıza mahcup olmanızı istemem. 
Örneğin, şöyle yapsaydınız: Plan ve
Bütçe Komisyonu günlerdir alt-üst çalışıyor. Orada Soma’daki
yaraların sarılması için bizim de altına hemen imza atacağımız 8-9 maddeler
var. Bununla beraber kamuoyunda emlaktan tutun da prim affına kadar çeşitli
birikmiş, vatandaşların ödeyemediği borçların toleransı var, faizlerinin affı
var, derhâl hemen altına imza atarız. Ama siz, bu torbaya Anayasa’nın 138’inci
maddesini çok açık bir şekilde ortadan kaldıran bir hükmü koyuyorsunuz. Ben
iktidar partisinin içindeki hukukçulara da şaşıyorum, o hukuk fakültesi
diplomalarını nasıl almışlar garipsiyorum. Sataşmaysa sataşma, sataşmaysa
sataşma ve “Kırk katıra mı kırk satıra mı?” muhalefeti mecbur bırakıyorsunuz.
Burası Parlamento, elbette parmak çoğunluğunuzla buradan kanun geçirirsiniz ama
muhalefeti böyle yok hükmünde sayarsanız, burada, bu Parlamentoda kanunlar
görüşülürken hem Meclisin zaman kaybından dolayı devletin büyük israfı olur hem
geçen kanunlar da gereği kadar olgunlaşmış olarak buradan geçmez. Bunu bizim
söylemimiz lazım.
Öte yandan, Parlamentonun temmuz ayında
çalışması iyi oldu, gerçekten iyi oldu. Biliyorsunuz, 5 Mayısta, Türkiye Büyük
Millet Meclisi Genel Kurulunda iktidarıyla muhalefetiyle 17 ve 25 Aralık
soruşturmalarının, olaylarının, operasyonlarından kaynaklı olarak şüpheli
duruma düşen 4 sayın bakanla ilgili bir soruşturma komisyonu kurulmasına millî
irade karar verdi. Her vesileyle “millî irade” diyen iktidar partisinin Genel
Başkanın bu komisyonu kurdurmamak için bu kadar direnç göstermesi o millî
iradeye yapılabilecek en büyük saygısızlık ve hakarettir. Zaten soruşturma
komisyonunun çalışma süresi Meclis Genel Kurulunda 5 Mayısta iki ay kabul
edildi, bugün ayın 25’i, iki ay geçti daha komisyon kurulmadı. Niye? “Efendim,
cumhurbaşkanlığı sürecinde bu komisyon kurulursa, komisyonun göreve başlaması,
çalışmaları haber olur, bu da sıkıntı olur.” Ne ayıp şey, böyle bir şey
düşünülebilir mi? “Millî iradeye saygı” kelimesini Tayyip Erdoğan bir daha
ağzına almamalıdır. Bu Genel Kurulda sizler orada bu kutulara oy attınız,
“Komisyon kurulsun.” dediniz. Sizin iradenize karşı da sayın milletvekilleri,
yapılmış büyük bir saygısızlık var. Bu konuda milletvekillerinin milletten
aldıkları vekâletin gereğini yapmaları lazım iktidarıyla muhalefetiyle.
Şimdi, Hükûmet Sözcüsü şöyle söylüyor,
soruşturma komisyonunun gecikmesi sorulduğunda Sayın Hükûmet Sözcüsü diyor ki:
“Zannediyorum ki bu hafta içerisinde AK PARTİ Grubu da soruşturma komisyonuna
vereceği üyeleri mutlaka bildirmiş olacak, bildirmezse o zaman kasıtlı bir
gecikmeden bahsedilebilir.” Söyleyen Hükûmetin Sözcüsü sayın milletvekilleri.
Bunun sorumlusu AK PARTİ Grubu olur. Bülent Arınç ne zaman söylemiş? 2 Haziranda
söylemiş Sayın Grup Başkan Vekilim.
ALİ HAYDAR ÖNER (Isparta) – Gülünecek
bir konu değil Sayın Elitaş, çok ciddi bir konu. 
ENGİN ALTAY (Devamla) – Hükûmet
Sözcüsü, Başbakan Yardımcısı Bülent Arınç sizi itham etmiş, açıkça sizi itham
etmiş. Gelin, şimdi sataşmadan çıkın, Bülent Arınç’a cevap verin.
ALİ HAYDAR ÖNER (Isparta) – Ya, ne
kadar komik konu değil mi Sayın Elitaş, çok komik konu, çok!
MUSTAFA ELİTAŞ (Kayseri) – Muhatap
almıyorum seni.
ENGİN ALTAY (Devamla) – Şunu
diyebilirsiniz: “Efendim, muhalefet partisinin üyeleri rey ihsas etmiş,
muhalefet partisinin üyeleri görüş belirtmiş, bunları geri gönderdi, CHP
bunları vaktinde bildirmedi.” Hayır, biz gerekli yazışmaları yaptık. Meclis
Başkanı yetki gaspı yapıyor. Meclis Başkanının böyle bir yetkisi yok ancak
komisyonun çalışmalarına bir an önce başlaması için biz bu yetki gaspına
rağmen, Meclis Başkanının kendisinde olmayan bir yetkiyi kullanmasına rağmen
üyelerimizi bildirdik.
Sayın milletvekilleri, bu Parlamentoya
bakışı bu partinin çok garip zaten. Biraz önce iktidar partisi adına konuşan
milletvekili öyle bir laf etti ki düzeltmeye kalksa düzeltemez, düzeltmeye
kalksa özrü kabahatinden büyük olur. Sayın milletvekili burada mı bilmiyorum.
“Parlamentodan büyük bir güç yok.” diyorsunuz, “Millî iradenin tecelligâhı.”
diyorsunuz, “Egemenliğin millet adına kullandığı yer.” diyorsunuz ama biraz
önce bir grup önerisinde konuşan iktidar partisine mensup milletvekili bu
kürsüyü, bu Parlamentoyu ulu orta ilan etti. Gelsin, özür dilesin. Parlamento
ulu orta bir yer değildir. Musul meselesinin birinci öncelikle konuşulacağı yer
Parlamentodur, sonra Millî Güvenlik Kurulunda konuşulmalıdır gerekirse Musul
meselesi.
Ne kadar garip, ne kadar yadırgatıcı!
Milletvekili olmuşsun, buraya gelmişsin, senin komşu bir ülkede büyükelçiliğin
işgal edilmiş, 80 vatandaşın rehin edilmiş, esir alınmış, bu konuyla ilgili “Bu
konu ulu orta konuşulacak bir konu değil.” diyor “Bu konu Parlamentoda niye
konuşulmuyor?” diyen muhalefet milletvekillerine. Çok ayıp! İktidar partisi
grup başkan vekilini göreve çağırıyorum, milletvekili gelsin “Kastımı aştım,
yanlış laf ettim.” desin. Burası için “ulu orta bir yer” denilebilir mi sayın
milletvekilleri?
Bir şey daha: Bu kürsüde zaman zaman
gerginlikler olur. Dün bir olay yaşandı. Elbette bu kürsünün dokunulmazlığı
var, masumiyeti var, özgürlüğü var ama şüphesiz bu kimseye hakaret etmeyi
gerektirmez, ayrı, eyvallah ancak sayın milletvekilleri, bu kürsüdeki
laflarından dolayı çok sayıda milletvekili tazminat ödemiştir, çok sayıda
siyasetçi de tazminat kazanmıştır, bunun yolu da buradır, o yoldur. Burada,
buradaki çoğunlukla muhalefete, Başkanlık Divanına yönelik böyle toplu,
yerinden hakaretamiz hücumlar doğru değildir, kabul edilemez. 
Geçen dönem, 24’üncü Dönem Üçüncü
Yasama Yılı biterken veda konuşması yaptık bütün partiler “Siyaset önce nezaket
ve vicdan işidir.” dedik. Buna hepimizin uyması lazım. Bir arkadaşımız, bir
milletvekili -iktidardan, muhalefetten- bu kürsüde kastını aşabilir,
hakaret edebilir; onu sonra biz rehabilite ederiz, özür dilemeye zorlarız,
bunlar ayrı ama yanlışa yanlıştan giderek, buradaki sayısal çoğunluğa da
girerek kimse kimseyi bu Mecliste terbiye etmeye, had bildirmeye kalkışmasın;
bedeli ağır olur, iyi olmaz, hoş olmaz.
MUSTAFA ELİTAŞ (Kayseri) – Bedeli ne
olur?
ENGİN ALTAY (Sinop) – Bunu da
söyleyeyim Sayın Elitaş, bunları söyleyelim. 
MUSTAFA ELİTAŞ (Kayseri) – Bedelini
söyle de ona göre tavır alalım.
ENGİN ALTAY (Sinop) – Yani, şimdi
buradan kalkıp kürsüye yürürse biri…
MUSTAFA ELİTAŞ (Kayseri) – Sayın Altay…
ENGİN ALTAY (Sinop) – E, bunu
söylüyorum.
MUSTAFA ELİTAŞ (Kayseri) – Sayın Altay…
ENGİN ALTAY (Sinop) – Gel konuş
kardeşim biraz sonra.
Buna gerek yok, ben daha güzelini
öneriyorum: Nezaket ve vicdan.
MUSTAFA ELİTAŞ (Kayseri) – Bedeli ne
olur, onu söyle?
ENGİN ALTAY (Devamla) – Ya, sen ne
yaparsan misliyle karşılığını alırsın.
MUSTAFA ELİTAŞ (Kayseri) – Yani, senin
o kürsüye yürüdü diye ifade ettiğin arkadaşı…
BAŞKAN – Lütfen karşılıklı
konuşmayalım. 
ENGİN ALTAY (Devamla) – Sen ne yaparsan
bedeli o işte. Karşılığını alırsın. Sen alırsın, biz alırız, fark etmez, biz de
alabiliriz. Her iki taraf için de söylüyorum ben. Sizi tehdit veya itham ediyor
değilim. 
Parlamentonun saygınlığını muhafaza
etmesi gerektiğini söylüyorum. Parlamentonun saygınlığını muhafazanın bir yol
da Parlamentonun yani yasamanın yürütmenin boyunduruğundan çıkmasıdır. 
Genel Kurulu saygıyla selamlıyorum.
(CHP sıralarından alkışlar) 
BAŞKAN – Teşekkür ederiz Sayın Altay.
MUSTAFA ELİTAŞ (Kayseri) – Sayın
Başkan…
BAŞKAN – Sayın Elitaş…
MUSTAFA ELİTAŞ (Kayseri) – Konuşmacı
herhâlde bir eksik olması lazım, onda eğer eksik varsa önerge üzerine
konuşayım, yoksa sataşmadan konuşayım. Var mı?
BAŞKAN – Yok, söz talepleri tamamdır. 
O zaman buyurunuz, iki dakika söz
vereceğim. 
ENGİN ALTAY (Devamla) – Sataşma mı
yapmışım?
MUSTAFA ELİTAŞ (Kayseri) – Çağırdın
daha ne olacak?
BAŞKAN – Biraz öyle oldu. 
Buyurunuz Sayın Elitaş. 



MUSTAFA ELİTAŞ (Kayseri) – Sayın
Başkan, Sayın Grup Başkan Vekili hem beni buraya, kürsüye çağırıyor hem de
sataştığının farkında değil. 
ENGİN ALTAY (Sinop) – Tamam işte, yani
burayı yürütmenin boyunduruğundan kurtarın. 
MUSTAFA ELİTAŞ (Devamla) – Bakın, Sayın
Grup Başkan Vekili, değerli milletvekilleri; bu Parlamento kürsüsünden
milletvekilinin özgür iradesiyle her düşünceyi söyleme hakkı vardır, küfretme
hakkı yoktur, iftira etme hakkı yoktur. Siz diyorsunuz ki: “Küfür etmenin
karşılığı tazminattır.” Ondan sonra diyorsunuz ki: “Ne yaparsanız misliyle
karşılık alırsınız.” Bak, ne diyorsunuz: “Ne yaparsanız…”
ALİ ÖZGÜNDÜZ (İstanbul) – Küfrün
cezasını İç Tüzük belirtmiş. 
ENGİN ALTAY (Sinop) – İç Tüzük var.
MUSTAFA ELİTAŞ (Devamla) – Sayın Altay,
buradan tazminat nereden olur? Hakaretten olur, küfürden olur. Küfredersen git
mahkemeye kardeşim, hakkını ara ama iktidar partisi milletvekili bir şey
yaparsa karşılığını alırsınız. Küfredersen o zaman karşılık verilir. Bunun
sonucu buraya gider. Biz bunu arzu etmiyoruz, diyoruz ki… 
ENGİN ALTAY (Sinop) – Küfür mü edilsin
istiyorsun sen?
MUSTAFA ELİTAŞ (Devamla) – İktidar
partisi ve muhalefet partisi milletvekilleri burada edebiyle, adabıyla ama
görüşlerimizi demokratik bir usulde ifade edelim, anlatalım, incitmeden.
İncinsen de incitme hukukuna uygun olarak biz bu hareketi yapalım. 
AHMET TOPTAŞ (Afyonkarahisar) – Bunları
bize anlatma. Mecliste ana avrat küfredene anlatsana bunları. 
MUSTAFA ELİTAŞ (Devamla) – Fakat siz
hâlâ Grup Başkan Vekilinin yanında bir Grup Başkan Vekiline laf atmayı uygun
görüyorsunuz, uygun buluyorsunuz. 
ENGİN ALTAY (Sinop) – Ben laf mı attım?
MUSTAFA ELİTAŞ (Devamla) – Ben onu
senin yanındakine söylüyorum. 

AHMET TOPTAŞ (Afyonkarahisar) – İyi de
Mecliste ana avrat küfredene ne yaptınız? Ben bunu soruyorum. 
MUSTAFA ELİTAŞ (Devamla) – Ondan sonra
diyorsunuz ki: “Böyle, böyle yapın.” 
İkincisi, bakın Sayın Başkanım, “Parmak
çokluğuyla.” diye ifade ediyorsunuz. Bu parmak 150 bin Türk vatandaşını temsil
ediyor. 
ALİ ÖZGÜNDÜZ (İstanbul) – Bizimki neyi
temsil ediyor, bizimki? Kardeşim, muhalefet görevi vermiş vatandaş bize. 
MUSTAFA ELİTAŞ (Devamla) – Buradaki
parmak da oradaki parmak da 150 bin Türk vatandaşını temsil ediyor. İşte, siz,
eğer vatandaşın ruhuna, kalbine girseydiniz buradaki 313 milletvekilinin
çoğunluğunu almış olurdunuz.
İkinci mesele…
ALİ ÖZGÜNDÜZ (İstanbul) – Ya, bizim
görevimiz muhalefet, muhalefet; muhalefet edeceğiz. 
MUSTAFA ELİTAŞ (Devamla) – Zaten millet
size ömür boyu muhalefet görevini veriyor! Size, millet zaten ilanihaye,
ilelebet muhalefet görevini veriyor! 
ALİ ÖZGÜNDÜZ (İstanbul) – Ya,
muhalefeti böyle küçük görmek hangi demokrasi anlayışıyla bağdaşıyor?
MUSTAFA ELİTAŞ (Devamla) – Sayın
Başkan, bu soruşturma komisyonuyla ilgili konuya gelince. Bakın, İç Tüzük’ün
109’uncu maddesi…
(Mikrofon
otomatik cihaz tarafından kapatıldı) 
AHMET TOPTAŞ (Afyonkarahisar) – Bitti
bitti, süre bitti. 
BAŞKAN – Teşekkür ederiz Sayın Elitaş. 
ALİ HAYDAR ÖNER (Isparta) – Boşa
konuştu, süreyi bitirdi. 
MUSTAFA ELİTAŞ (Devamla) – Eğer
muhalefet partileri İç Tüzük’e uygun olarak bu işi yapmış olsalardı bu komisyon
şimdiden kurulmuş olurdu. 
BAŞKAN – Teşekkür ederiz Sayın Elitaş. 
LÜTFÜ TÜRKKAN (Kocaeli) – Yapma ya!
ALİ ÖZGÜNDÜZ (İstanbul) – Ya, bu kadar
olur yani, bu kadar riyakârlık olur ya!
BAŞKAN – Teşekkür ederiz Sayın Elitaş,
konu anlaşıldı. 
MUSTAFA ELİTAŞ (Devamla) – Hepinizi
saygıyla selamlıyorum. (AK PARTİ sıralarından alkışlar)
LÜTFÜ TÜRKKAN (Kocaeli) – Elitaş, bu
hırsızlıkta senin payın yok, biliyoruz ama savunma ya!
ENGİN ALTAY (Sinop) - Sayın Başkan… 
BAŞKAN – Buyurunuz Sayın Altay. 
ENGİN ALTAY (Sinop) – Hatip, her ne
kadar mikrofon kesilmiş olsa da, tutanaklarda da var, muhalefet partisi olarak
bizi İç Tüzük’ü ihlal etmekle -tam cümle olarak da böyle- itham etti, bu açıkça
bir sataşmadır. 
MUSTAFA ELİTAŞ (Kayseri) – “İç Tüzük’e
uymuş olsaydı.” dedim. 
ENGİN ALTAY (Sinop) – O da ithamdır. 
MUSTAFA ELİTAŞ (Kayseri) – Ya, uyma
ithamı… 
ALİ ÖZGÜNDÜZ (İstanbul) – Mefhumu
muhalifinden İç Tüzük’ü ihlal ettiğimizi söylüyor dolayısıyla…
ENGİN ALTAY (Sinop) – Kürsüyle ilgili
de küfür müfür… Benim ağzımdan küfür çıkmadı, bir de küfür etmeyi meşru görmem
ben. 
MUSTAFA ELİTAŞ (Kayseri) –Hayır,
hakareti meşru… 
BAŞKAN – Şimdi, Sayın Altay… 
ENGİN ALTAY (Sinop) – Hayır, İç Tüzük’ü
ihlal etti, tutanaklarda da var yani. 
BAŞKAN – Sayın Altay, sözlerinizin
doğru olduğuna inanıyorum, ben bire bir duymadım. Ama Sayın Altay, size iki
dakika söz vereceğim, lütfen yeni sataşmalara mahal vermeyiniz, bu konuyu da
kapalım lütfen. 
Buyurunuz Sayın Altay. 



ENGİN ALTAY (Sinop) – Teşekkür ederim. 
Ben, bu kürsüde kim küfür ederse en
ağır şekilde kınanmasından yanayım. 
Benim söylediğim şu: Bu kürsüden ağır
eleştiri olabilir, haksız eleştiri de olabilir; ağır itham olabilir, haksız
itham da olabilir. Örneğin, bir milletvekili der ki: “Sen yalancısın.” Bu küfür
değil, bunun şeyi de bellidir, tazminat öder. Bir milletvekili der ki: “Sen hırsızsın.”
Değilse, tazminat öder, “Bunların yolu budur.” diyorum ben. Küfrün, kaba dilin,
yaralayıcı sözün zaten İç Tüzük’te karşılığı var ki siz bu Mecliste İç Tüzük’ü
en iyi bilenlerdensiniz Sayın Elitaş ama sizin gibi birinin mevkidaş olarak
benim sözlerimi burada çarpıtmanızı, tahrif etmenizi size yakıştıramadım. 
İlaveten, bu soruşturma komisyonunun
niçin kurulmadığıyla ilgili buradaki konuşmanızla ilgili de sadece şunu
söylerim: Yani şu an itibarıyla iktidar partisi 27 ismi Meclis Başkanlığına
bildirdi mi? Bildirmedi. Komisyonu 5 Mayısta kurduk; Allah’tan korkun,
Allah’tan korkun, Allah’tan korkun! Ben başka bir şey demiyorum. 
Saygılar sunarım. (CHP sıralarından
alkışlar)
BAŞKAN – Teşekkür ederiz Sayın Altay.
MUSTAFA ELİTAŞ (Kayseri) - Sayın
Başkan… 
OKTAY VURAL (İzmir) – Sayın Başkan…
BAŞKAN – Sayın Vural, buyurunuz. 
OKTAY VURAL (İzmir) – Meclis
soruşturmasıyla komisyon üyelerimizi biz Türkiye Büyük Millet Meclisi
Başkanlığına ilettik. Daha sonra bazı komisyon üyeleriyle ilgili vaki yazısı
üzerine tekrar yeniledik ama Adalet ve Kalkınma Partisi maalesef soruşturma
komisyonunu engelliyor; tablo budur. 
Gönül ister ki bu soruşturma komisyonu
bir an önce başlasın ve bu yolsuzluk ve rüşvet çetesinden Türk milleti adına
hesap sorsun.
Teşekkür ederim. 
BAŞKAN – Evet, buyurunuz Sayın Elitaş. 
MUSTAFA ELİTAŞ (Kayseri) – Sayın
Başkan, Sayın Altay kendi sözlerini çarpıtmakla itham etti ve “Allah’tan
korkun.” diye ifade etti. 
ENGİN ALTAY (Sinop) – Ee, korkun canım!
MUSTAFA ELİTAŞ (Kayseri)- Allah’tan
korkuyoruz, herkes korkuyor. Ben şahsen Allah’tan çok korkuyorum, yanılmaktan,
günah işlemekten çok korkuyorum. 
LÜTFÜ TÜRKKAN (Kocaeli) – Hocam, onu
Allah’a ilet “Korkuyorum senden” diye Meclise gerek yok ya!
MUSTAFA ELİTAŞ (Kayseri) - İzin
verirseniz kısa, iki dakikada meramımı anlatmak istiyorum.
BAŞKAN – Tamam, buyurunuz korkunuzu
ifade edeceksiniz, herhâlde Komisyona da üye açıklayacaksınız.
LÜTFÜ TÜRKKAN (Kocaeli) – Sayın Elitaş,
onu Allah’a söyle “Ben senden korkarım.” de, bize söylemen bir şey ifade
etmiyor. 
BAŞKAN - Buyurunuz efendim. (AK PARTİ
sıralarından alkışlar) 



MUSTAFA ELİTAŞ (Kayseri) – Şimdi, bakın
değerli milletvekilleri, Sayın Altay’la da birlikte biz İç Tüzük Komisyonunda
çalışıyoruz. İç Tüzük 109’uncu maddenin üçüncü fıkrası başlığı “Meclis soruşturması
komisyonunun kuruluşu” Meclis soruşturma komisyonunun kurulmasına karar
verilir. Soruşturma komisyonunun kurulması için işlemlerin tekemmül etmesi
gerekir. Bu işlemler nedir? Anayasa’da yazılıdır. Anayasa’da diyor ki:
Çoğunluğuna göre ana muhalefet partisine 3-4 üye düşmektedir; Cumhuriyet Halk
Partisi ana muhalefet partisi olarak soruşturma komisyonuna 12 üye teklif
etmelidir. Milliyetçi Hareket Partisine 1 üye düşmektedir, 3 tanesini teklif
edecek. HDP’ye de 1 üye düşecek, 3 tane teklif edecek. AK PARTİ Grubu da 9
kişiyle temsil edilecek, 27 tane üye teklif edecek.
ALİ ÖZGÜNDÜZ (İstanbul) – Hayır, onu
biliyorum da niye bildirmediniz, onu söyleyin. Üyeleri niye bildirmediniz?
MUSTAFA ELİTAŞ (Devamla) – Bakın, ne
diyor 109’un (3)’üncü fıkrası: “Ceza Muhakemeleri Usulü Kanununa göre
hâkimlerin davaya bakmasına veya karara katılmasına engel oluşturacak
durumlarda bulunan, Meclis soruşturması önergesi veren veya daha önce Türkiye
Büyük Millet Meclisinde ya da dışında bu konudaki görüşünü açıklamış milletvekilleri,
bu komisyona seçilemezler.” Şimdi, bakıyoruz, sizin verdiğiniz üyeler
içerisinde…
ALİ ÖZGÜNDÜZ (İstanbul) – Tamam,
bildirin önce bildirin. 
AHMET TOPTAŞ (Afyonkarahisar) – Sen
Meclis Başkanı mısın? 
MUSTAFA ELİTAŞ (Devamla) – Lütfen,
Sayın Toptaş, lüften… 
BAŞKAN – Siz devam edin.
Lütfen dinleyiniz.
MUSTAFA ELİTAŞ (Devamla) – …sizin
verdiğiniz üyeler içerisinde…
AHMET TOPTAŞ (Afyonkarahisar) – Ama siz
bildirdiniz mi, onu söyle canım.
BAŞKAN – Lütfen dinleyiniz. 
Buyurunuz.
MUSTAFA ELİTAŞ (Devamla) – Sayın
Başkan, yani arkadaşlar, bizim iktidar partisi milletvekilleri biliyor ama
muhalefet öğrenmek istemiyor. 
OKTAY VURAL (İzmir) – Hayır, siz
verdiniz mi?
AHMET TOPTAŞ (Afyonkarahisar) – Biz
biliyoruz, siz öğrenin. 
MUSTAFA ELİTAŞ (Devamla) – Sizin
verdiğiniz üyeler içerisinde, Sayın Altay, herhâlde sizin gözünüzden kaçmış,
önergede imzası bulunan milletvekilini siz komisyon üyesi diye vermişsiniz.
AHMET TOPTAŞ (Afyonkarahisar) – Sayın
Elitaş, bırak imzayı. Siz bildirdiniz mi?
MUSTAFA ELİTAŞ (Devamla) – Yani dosyayı
tekemmül ettirmemek sorumluluğu size ait.
Yüce Meclisi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ederiz Sayın Elitaş.
ALİ ÖZGÜNDÜZ (İstanbul) – Siz niye
bildirmiyorsunuz, siz?
AHMET TOPTAŞ (Afyonkarahisar) – Yahu,
niye bildirmiyorsunuz, niye?
BAŞKAN – Sayın milletvekilleri…
OKTAY VURAL (İzmir) – Adalet ve
Kalkınma Partisi soruşturmadan korkmaktadır, tablo budur, yürek yoktur.
ENGİN ALTAY (Sinop) – Sayın Başkan, bu
konuşma üzerine, tutanaklara geçsin diye söylüyorum. Biz önergede imzası
bulunan milletvekilimizi fark eder fark etmez Meclis Başkanlığına yeni isim
bildirdik.
MUSTAFA ELİTAŞ (Kayseri) – Yani çok
ciddiye aldınız durumu, tahmin etmiştim!
ENGİN ALTAY (Sinop) – İlaveten, Meclis
Başkanlığının yetkisiz olarak yaptığı eleme sonucu 9 milletvekili yerine de
isim bildireli günler oldu. Ama Sayın Elitaş, sizin isimler nerede? 
OKTAY VURAL (İzmir) – Postada kaybolmuş
herhâlde.
ENGİN ALTAY (Sinop) – Nerede bu 27
kişi, siz çıkın bunun cevabını verin. Bu kadar pişkinlik, bu kadar pişkinlik
doğrusu pes dedirtir ya pes.
OKTAY VURAL (İzmir) – Efendim, Adalet
ve Kalkınma Partisi üye bildirmiyor, bu kadar.
LÜTFÜ TÜRKKAN (Kocaeli) – “Reza tehdit
ediyor mu?” diye merak ediyoruz. 
OKTAY VURAL (İzmir) – Reza onaylamamış
daha.
BAŞKAN – Bütün bunlar kayda geçti
efendim. Sorumluluk ve cevap onlara ait.



BAŞKAN – Şimdi, Adana Milletvekili
Seyfettin Yılmaz. 
Buyurunuz Sayın Yılmaz.
SEYFETTİN YILMAZ (Adana) – Sayın
Başkan, değerli milletvekilleri; Adalet ve Kalkınma Partisinin grup önerisinin
mecburen lehinde söz aldım ama bu grup önerisinin lehinde olmak mümkün değil. 

MUSTAFA ELİTAŞ (Kayseri) – Aleyhinde
konuşamazsın bak! İç Tüzük’le ilgili uyardı.
SEYFETTİN YILMAZ (Devamla) – Yani
şimdi, Sayın Elitaş, böyle bir grup önerisini getiriyorsunuz, yani bu grup
önerisinin neresinden lehinde olalım? Allah aşkına ben sizi soruyorum: Yani
önümüzde bir Ramazan ayı var. 
ALİ ŞAHİN (Gaziantep) – Çelişmeyelim.
Sayın Elitaş, aleyhinde konuştu.
SEYFETTİN YILMAZ (Devamla) – Cuma günü
Allah nasip ederse sahura kalkacağız ve Cumartesi günü oruçlu olacağız.
MUSTAFA ELİTAŞ (Kayseri) – İnşallah.
SEYFETTİN YILMAZ (Devamla) – Ben bu
vesileyle tüm milletimizin Ramazan ayını tebrik ediyorum. İnşallah, Türk ve
İslam alemine hayırlar, barış ve huzur getirmesini Cenabı Allah’tan niyaz
ediyorum. 
Şimdi, yani bu grup önerisiyle ne
yapmaya çalıştığınızı, daha doğrusu ne yaptığınızı bilmediğiniz ortada. Şimdi
kocaman bir grup, on iki yıldır bu ülkeyi yönetiyorsunuz. 30 Martta seçimden
çıktık, on gün sonra Meclis toplandı. Allah’ınızı severseniz buradaki
milletvekillerine soruyorum: Çoğu zaman Meclis gündem oluşturabilmek için
zorlama birtakım çalışmalar içerisine girdi. Zaman zaman çoğunluğu
sağlayamadınız, Meclis kapanmak zorunda kaldı. Çoğu zaman boş geçen bir süreç
içerisinde şimdi burada Ramazan ayına giriyoruz ve önümüzde 10 Ağustosta
Türkiye’nin kaderini belirleyecek bir Cumhurbaşkanlığı seçimi var. Bu kadar
kritik süreçler içerisinden geçtiğimiz bir zaman diliminde böyle bir grup
önerisi getiriyorsunuz. Siz de biliyorsunuz ki bu grup önerisi uygulanmaz. Yani
burada diyorsunuz ki: “Saat 21.00’e kadar.” 21.00’e kadar nasıl çalışacaksınız?
Saat sekiz, sekiz buçukta iftar açacağız. Neye göre çalışacaksınız? Yani iftarı
Genel Kurulda açan milletvekillerini görebileceğiz mi? Sizin grubunuza
sesleniyorum. Yani bunları görmeden… Sadece size talimat verildi muhtemelen:
“24’üne kadar çalışılsın.” Bakın, buradaki ana amacınız şu: Ama ne planlaması
yaparsanız yapın, yaptığınız plan plana benzemiyor. Burada ana amacınız şu:
Önümüzde bir cumhurbaşkanlığı seçimi var. Bu cumhurbaşkanlığı…
BAŞKAN – Sayın Yılmaz, bir saniyenizi
rica edeceğim. Bir dakikanızı da ilave edeceğim. 



BAŞKAN – Kenya Tarım Komisyonu ve
üyeleri Meclisimizi teşrif etmişlerdir. Kendilerine “Hoş geldiniz.” diyoruz
Meclisimiz adına. (Alkışlar)



BAŞKAN – Buyurunuz Sayın Yılmaz. 
SEYFETTİN YILMAZ (Devamla) – Evet, ben
de Kenya heyetine ve Sayın Başkanımıza “Hoş geldiniz.” diyorum, saygılarımı
sunuyorum. 
Şimdi, bunun uygulanmasının mümkün
olmadığını hep beraber görüyoruz. Size, şimdi, Milliyetçi Hareket Partisi grubu
adına söylüyorum: Gelin yirmi dört saat çalışalım. Milletin meselelerini,
milletin problemlerini bu Mecliste çözeceksek biz çalışmadan kaçmayız. Yirmi
dört saat çalışmaya varız. Ama siz birtakım planlarla, birtakım kendi
hesaplarınızı yapmak adına, sizin de inanmadığınız, sizin milletvekillerinizin
birçoğunun da -yani bunu inkâr edebilirler ama bire bir dışarıda görüştüğümde
de bunu yaşadım- inanmadığı 24 Temmuza kadar çalışmayı getirdiğiniz zaman,
burada başka bir planı devreye sokmaya çalışıyorsunuz. Bunlar milletin
menfaatine çalışmalar değil. 
Şimdi, önümüzde
Cumhurbaşkanlığı seçimi var ve bir mübarek ramazan ayı var. Biz gidip
seçmenlerimizle, milletimizle buluşacağız. Onların sofralarında beraberce iftar
açacağız. Onların dertlerini, sıkıntılarını hep beraber paylaşacağız. 
Şimdi buna niye
engel olmaya çalışıyorsunuz? Yani buradaki gayeniz nedir? Eğer çok acil bir şey
varsa… Ne acil var, ben size söylüyorum: Sayın Başbakanı, Cumhurbaşkanı adayı
yapacaksınız. Ondan önce toplumun tüm kesimlerinin oylarını alabilmek adına
buraya birtakım tasarılar getirerek bu tasarıları burada görüşüp bir şeyler
yapabilir miyiz gayreti içerisindesiniz. 
Yine aldığımız
duyumlar, görüyoruz ki bebek katiline verdiğiniz sözler var, yine o hesabı
yapıyorsunuz. Yine seçim hesabı yapıyorsunuz. O kanunları buraya
getireceksiniz. Yani niyetiniz salih olsa amenna. Eğer toplumun bir kesimini,
geniş bir kesimini ilgilendiren problemler varsa, gelin hep beraber yapalım.
Buradan sesleniyoruz, hodri meydan. Cumhurbaşkanlığı seçiminden sonra eylülde
toplayın. Çoğunluğunuz var. Getirin, acil ne yapılacaksa onları görüşelim.
Ya Allah aşkına
Türkiye Büyük Millet Meclisi kendine dayatılan birtakım çalışmaların dışında ne
yapıyor? Lafa geldiği zaman, söze geldiği zaman millî iradeden bahsediyoruz.
Millî iradenin en önemli karar organı Türkiye Büyük Millet Meclisi olmasına
rağmen hiçbir şeyden haberi olmayan Türkiye Büyük Millet Meclisi, hiçbir şeyden
haberi olmayan bu Meclisin milletvekilleri. Hükûmet bir şeyi dayatıyor,
Hükûmetin içerisindeki üç beş kişi bir şey dayatıyor, biz de onlara uymak
zorunda kalıyoruz. Bu Türkiye Büyük Millet meclisine hakarettir. Bu milletin
iradesine hakarettir. Bu milletvekillerine hakarettir. Milletvekillerine ve
milletin iradesine de hakaret etmeye hiç kimsenin hakkı olmadığını buradan
ifade ediyorum. 
Türkiye kan ağlıyor. Hangi konuyu
konuşuyoruz burada? Etrafımızda en yakın komşularımız Irak ve Suriye’nin
içerisi bölünme noktasına gelmiş. On iki yıldır iktidardasınız, bununla ilgili
ne yaptınız, hangi öngörünüz tuttu? Biraz önce burada Cumhuriyet Halk
Partisinin önerisi görüşüldü. Ben size soruyorum: Allah aşkına, Suriye’de iç
karışıklık başladığı zaman on gün sonra Esad’ın devrileceğini söyleyen bir
Dışişleri Bakanı “On beş gün sonra Şam’da cuma namazı kılacağız.” diyen
Hükûmet yetkililerinin öngörülerinin olmadığı bir yerde eğer hâlâ bu Hükûmet
görevde duruyorsa ve Dışişleri Bakanı o koltuğa sımsıkı sarılarak duruyorsa siz
hangi iradeden bahsediyorsunuz? Bununla ilgili bir çalışma mı yapıyor Meclis? 
İşte, Kerkük kan ağlıyor. Ramazan ayına
giriyoruz. Musul’da, Kerkük’te, Tuzhurmatu’da yaşananlar ortada. Orada Müslüman
Türk eli kan ağlarken ne yapıyoruz burada, biz neyi görüşüyoruz, neyi görüşmeye
çalışıyoruz? 
Ben buradan soruyorum: Şimdi, birçok
iddialar dolaşıyor. Eğer bu Suriye’de Esad karşılığı politikanızla, Esad’ı
devirmek adına girdiğiniz birtakım çalışmalarla bugün Irak’ta, Musul’da,
Kerkük’te eli kanlı lanet bir örgütün –görüyorsunuz, kafaları kesiyorlar,
insanlığa sığmayan barbarca hareket ediyorlar- eğer bunların büyümesinde,
yeşillenmesinde, filizlenmesinde zerre kadar dahlimiz varsa, işte şu girdiğimiz
mübarek üç aylar içerisinde, şu ramazan ayı içerisinde buna el kaldıran
milletvekilleri ne yaparlarsa yapsınlar, bu vicdan azabından, bu haksızlıktan
nasıl kurtulacaklar? Eğer sizin Hükûmetinizin bunda en ufak bir dahli varsa,
Allah nezdinde bunun hesabını vermekle mükellefsin. 
SONER AKSOY (Kütahya) – Ayıp! Ayıp!
SEYFETTİN YILMAZ (Devamla) - Oradan
istediğin kadar el salla. Neyin ne olduğundan haberin olmadan her gün arkadan
laf atıyorsun. Kerkük kan ağlıyor, Musul kan ağlıyor, Müslüman Türk milleti kan
ağlıyor, sen oradan el işareti yapıyorsun. Bunda dahliniz varsa Allah indinde
hesap vereceksiniz. 
LÜTFÜ TÜRKKAN (Kocaeli) – İndir o
parmağını!
SEYFETTİN YILMAZ (Devamla) - Bundan hiç
kurtuluşunuz yok. Bunları görüşeceksek gelin, çalışalım, bunları çözeceksek
çalışalım. 
IŞİD
her gün ilerliyor. Musul’da konsolosluğumuz işgal edildi. Ne demek bu yahu, ne
demek! Bu, Türk toprağının işgali anlamına geliyor. Oradaki bayrak indiriliyor,
bayrak. O bayrak kimin bayrağı? Türk Bayrağı. O indirilirken sesimiz
çıkmayacak… Ama şunu söylüyorum: Sayın Başbakan Diyarbakır’da bayrak
indirildiğinde de aynı ifadeyi kullandı, “O bayrağı oradan indirenler, indiren
kişi indirilmelidir.” diyor. Doğru söylüyor Sayın Başbakan. Ama Sayın Başbakan,
o bayrağın indirilmesine giden kilometre taşlarını sen döşedin. PKK’lı terör
örgütünün mensuplarını, askerimizin, polisimizin katillerini 1 numaralı siyasi
argüman yaparken, ellerinde Kalaşnikof silahlarıyla askerimizi öldürenler,
polisimizi öldürenler karakolların önlerinde cirit atıyorsa, orada yol
kesiyorlarsa, orada vergi topluyorlarsa, orada kendi güvenlik güçlerini ortaya
çıkarıyorlarsa, orada hâkimiyetlerini ilan edecek noktaya geliyorlarsa, sensin
Sayın Başbakan bunun sorumlusu ve bu Hükûmettir sorumlusu. Evet, doğrudur, o
bayrağı indirenler indirilmelidir ama o bayrağın indirilmesine vesile olanlar
da mutlaka Türk milleti tarafından indirilecektir.
Şimdi,
Diyarbakır’da bayrağa sahip çıkamayan bu Hükûmet Musul’da nasıl sahip çıkacak?
Bu nasıl öngörüdür? “Dünya lideri oldum.” demekle, “Büyük devlet oldum.”
demekle büyük devlet olunmaz. Orada birtakım özel şirketler elemanlarını
çekenken, birtakım görevliler elemanlarını çekerken, orada konsolosumuzu,
konsoloslukta çalışanlarımızı ve özel harekâtçılarımızı tahliye etmeyi bile
beceremeyen bir Hükûmet neden bahsedecek? Şimdi, diyor ki: “Musul’daki
olaylarla ilgili yayın yasağı getirdik.” Çözüldü mü problemler? “Tereyağından
kıl çeker gibi çözeceğiz.” Kaç gün geçti aradan? Ne oluyoruz? “IŞİD” dediğin
bir terör örgütü. Barbar terör örgütü yüzlerce vatandaşımızı rehin alıyorsa,
orada yüzlerce Müslüman Türk milletine zulmediyorsa, katlediyorsa, günlerce
ilerliyorsa, şehirleri ele geçiriyorsa senin büyük devletliğin nerede kaldı?
Öyle ele geçirdiğin televizyonlarla, havuz medyasıyla, devletin bütün
imkânlarını kullanarak nutuk çekmekle bu işler olmaz.
Ramazan
ayına girdiğimiz bu süreç içerisinde herkes elini vicdanına koyacak. Eğer bu
işlerde sorumluluğu olan varsa bu dünyada da, öbür dünyada da mutlaka hesabını
verecektir. 
Grup
önerisinin aleyhinde olduğumu ifade ediyor, yüce heyetinizi saygıyla
selamlıyorum. (MHP sıralarından alkışlar) 
BAŞKAN
– Teşekkür ediyoruz Sayın Yılmaz.
Aleyhinde
İstanbul Milletvekili Abdullah Levent Tüzel.
Buyurunuz
Sayın Tüzel.

ABDULLAH LEVENT TÜZEL (İstanbul) –
Teşekkür ederim.
Sayın Başkan, değerli milletvekilleri;
Adalet ve Kalkınma Partisi Grubunun Meclisi temmuz ayı boyunca çalıştırmak
istediğine dair grup önerisi üzerine aleyhinde söz aldım. 
Tabii, bizim karşı çıkma nedenimiz
Mecliste halkın beklediği, işçilerin, emekçilerin, ezilenlerin beklediği
yasaların görüşülmesi değil. Biliyorsunuz, kamuoyunun tartıştığı, şu anda da
Plan ve Bütçe Komisyonunda görüşülen bir torba yasa var ve bu torba yasa, İş
Kanunu’ndaki değişikliklerle başlayan, daha sonra idare hukukuna müdahale eden,
vergi affı getiren, 30 küsur yasaya değinen, tam anlamıyla bir torba yasa ama
bakıyoruz, bu yasanın içeriğinde de gerçekten işçilerin, iş cinayetine kurban
giden madencilerin talebine uygun bir düzenleme yok. Hem diğer muhalefet
milletvekilleri hem bizler söyledik: Yani eğer Hükûmet iyi bir şey yapmak
istiyorsa, Soma’nın acısını dindirmek istiyorsa, iş cinayetlerini önlemek
istiyorsa, bir tazminat ödemek istiyorsa bu maddeleri ayırsın, bir an önce
görüşsün, Meclis Genel Kurulu bu yasayı, bu düzenlemeleri bir an önce çıkartsın
ama şimdi, bu çıkartılmadığı gibi, aynı mantıkla Komisyonda -ve Komisyon kendi
iç hukukuna, tüzüğe uygun bir şekilde çalıştırılmayarak- bilgi verilmeyerek de
bu düzenlemede ısrar ediliyor. Şimdi, sürenin uzatılmasındaki bir gerekçe bu. 
Bir diğer gerekçe, önemli bir gerekçe
-Başbakan Yardımcısı Sayın Beşir Atalay’ın kamuoyuna verdiği demeçlerle
bağlantılı- çözüm sürecinde beklenen bir yasal düzenleme yani Kürt sorununda
demokratik, eşitlikçi, barışı kazanmaya dönük, iki yıldır süren, gençlerimizin
ölmesini önlemeye dönük bir sürecin Meclis eliyle yasal güvenceye
kavuşturulması ve bu süreç içerisinde yapılması gerekenlerin mevzuata
kavuşturulması. Bu, epey bir zamandır bekleniyordu, bunun için de çok uzun süre
beklemeye gerek yok; zaten Türkiye halkları ezilen Kürt’ü, Alevileri, işçileri,
emekçileri böyle bir barışın bir an önce tesis edilmesi için her yerde bir
çalışma ve etkinlik içerisinde. Dolayısıyla, bunları gerekçe göstererek,
bunları bahane ederek bir süre uzatılmasını doğru bulmuyoruz. 
Biraz önce sayın milletvekillerinin CHP
grup önerisinde de görüştüğü mesele: Yani, Irak topraklarında, Irak’ın
parçalanmasını beraberinde getiren emperyalist planların işlemesinde bir rol
oynayan terör örgütü IŞİD’in, buradaki Musul’dan başlayan işgaline seyirci
kalınması, konsolosluk işgali, rehine sayılarının günbegün artması, bunun
karşısında Mecliste ve kamuoyunda bu konuların konuşulmak istenmemesi… Şimdi
görüyoruz ki muhalefet milletvekilleri, bir Türkmen ve milliyetçi söylemle bu
olan bitene müdahale edilsin isteği içerisinde ama görüyoruz ki dış politikada
yapılan yanlışlıklar günbegün, her geçen gün artan bir boyutta bizi vuruyor.
IŞİD’in bir terör örgütü ilan edilmesi
mesele değil, çünkü aslında bakıyoruz AKP iktidarının Osmanlıcı ve Türk-İslam
sentezi hayalleri bugün Irak topraklarında gerçekleşiyor ve dolayısıyla, bugün
bunun karşısında ağlamak, yakarmak ne yazık ki nafile bir yakarış hâlinde
karşımıza çıkıyor. Dolayısıyla, bunları görerek hareket etmek gerekiyor. Yani
bu mesele, geçen haftalar içerisinde Mecliste görüşülseydi, yani “Bu bizim bir
millî meselemizdir.” deyip Başbakanlığa dönüp bu konularda üzerine giden,
Meclis araştırması isteyen, gensoru isteyen tutumda ısrar edilseydi, o zaman bu
dış politikanın ne menem bir dış politika, ne kadar sonuçsuz ve bizi dönüp
vuran bir politika olduğu çok daha iyi anlaşılacaktı. Evet, bu konular
görüşülmeli, yanlış dış politika görüşülmeli, işçilere, emekçilere dönük
çıkartılan yanlış torba yasalar, taşeron düzenlemeleri görüşülmeli.
Değerli milletvekilleri, bakın, şimdi
bir temmuz ayına gelirken asgari ücretin ikinci bölümü konuşulacak. Şimdiden,
çoktan bu 45 liralık artış yalan olmuştur, eriyip gitmiştir. Gelin, asgari
ücreti insanca yaşanabilir, açlık, yoksulluk sınırının çok ötesinde bir ücret
hâline getirilmesi konularını görüşelim; işçilerin, emekçilerin habire can
vermesini önleyecek yasal düzenlemeleri görüşelim; habire ayrımcılık karşısında
kaygı duyan, tedirgin olan Alevi yurttaşlarımızın taleplerini görüşelim;
özellikle son dönemlerde âdeta üzerlerinde bir sürgün avı izlendiği hissiyatını
taşıyan Çerkez yurttaşlarımızın kaygılarını görüşelim. Bütün bunlar bu ülkenin,
bu memleketin, bu halkların sorunlarıdır ama bunları görüşmeyip işverenlerin
istekleri doğrultusunda, sermaye sınıfının istekleri doğrultusunda yeni saldırı
yasalarını görüşmek, Plan ve Bütçedeki bu gidişatı sürdürmek olacak iş
değildir.
Değerli milletvekilleri, bakın, geçen
hafta içerisinde ve bu hafta, mücadele eden işçileri ziyaret ettim, bugün öğlen
saatlerinde de basın toplantısıyla kamuoyunu bilgilendirdim. Bu konuyu sizlerle
de paylaşmak istiyorum çünkü “Cumhurbaşkanlığı seçimi, kim aday olacak,
Başbakan mı aday olacak, ana muhalefetin çatı adayı, HDP kimi gösterecek? İşte
Musul’daki işgal gelişmeleri, ramazan ayına giriyoruz, gıdadaki patlayan
enflasyon” bunlar konuşuluyor ama bunların acısını çalışma hayatında da, aile
yaşamında da ta yürekten yaşayan işçilerin, emekçilerin hak gaspları ve bunun
karşısındaki mücadelesi görünmez kılınıyor. 
Değerli milletvekilleri, 7 bini aşan
depremzede taşeron işçisi Van’da oturma eyleminde, açlık grevinde. 2011
Eylülünde, Van depremi sonrası bu insanlar açıkta kalmasın diye geçici işçilik
veriliyor ama 13 Haziranda iş akitleri feshediliyor. Ne yapacak bu 7 bin insan?
Hükûmet o zaman kamuoyu baskıları karşısında böyle bir düzenleme yaptı ama
şimdi Van Valisi “Bir şey yapamam, ne hâliniz varsa görün.” diyor. Bunların
yakarışları ortada; mektuplar gönderiyorlar, seslerinin duyulması isteniyor.
HALİDE İNCEKARA (İstanbul) – Hemen bir
fabrika kuralım!
ABDULLAH LEVENT TÜZEL (Devamla) –
Şırnak’ta ilkel koşullarda çalışan madenciler, kuyuya iple sarkıtılan, el
feneriyle, başında kasketle -baret değil kasketle- çalışmak zorunda kalan,
açlıkla terbiye edilen Şırnaklı yurttaşlarımız şimdi bu koşullar kaldırılsın
diye… Ocaklar kapatıldı, peki o insanların açlığına, işsizliğine son verildi
mi? O insanlar “Termik santral orayı kirletecek.” diye karşı çıkıyor, Şırnak
halkı. İşte, cezalandırma ve onları boyun eğdirme adına şimdi de ocaklar
kapatılarak terbiye edilmek isteniyor. Bu tutum doğru bir tutum değildir.
Somalılara verilen söz yerine getirilmiyor. Özelleştirmenin ne kadar kötü bir
şey olduğunu yaşayan Kütahya Seyitömer termik santrali işletmesindeki
madenciler, 700 işçi kapıya kondu. Neden? Hak aradıkları için, “İşçi
atılmasın.” dedikleri için, çay, yemek, su istedikleri için, “Termik santral
işçileriyle eşit ücrete tabi olalım…”, özelleştirme sonucu orayı satın alan
Çelikler Anonim Şirketinin keyfî, kötü muamelesine, küfrüne, kaba muamelesine
itiraz ettikleri için, sendikalı olmak istedikleri için. “Özelleştirme kötüdür,
özelleştirme talandır, vurgundur.” dedik, şimdi aynı muamele Yatağan, Yeniköy,
Kemerköy’deki işçilere yapılıyor. Soma’da olan, Şırnak’ta olan, Kütahya
Seyitömer’de olan yarın öbür gün Yatağan’da olacak, onun için işçiler
direniyor. 
Bakın, değerli milletvekilleri,
yukarıda taşeron görüşülüyor, Meclis taşeron çalıştırmaya devam ediyor. Meclis
kapısında, DEV SAĞLIK-İŞ üyesi, sağlık emekçisi taşeron işçileri buradaki
seslerini duyurmak istediklerinde polis copu, suyu, gözaltısı… Bugün oldu,
öğlen saatlerinde, DİSK Genel Sekreteri Arzu Çerkezoğlu’yla birlikte işçiler
gözaltına alındı. Aralarında Kocaeli Üniversitesinden atılan 5 tane taşeron
işçisi de vardı. Bu kötü muamele sonucu fenalaştılar, Meclis ambulans
göndermedi, Numune Hastanesinden ambulans geldi. 
Türkiye’nin manzaraları bu değerli
milletvekilleri. Konuşacaksak, yasa çıkartacaksak, düzenleme yapılacaksa,
komisyon oluşturulacaksa, gelin bunları konuşalım. Ama, işçiyi daha çok
köleliğe, açlığa terk edecek, Alevi yurttaşımıza, Çerkez’ine, diğerine, halklar
arası birbirine kışkırtacak düzenlemelere bir son verelim. 
Orta Doğu kaynayan kazan, Orta Doğu’da
mezhepçilik kışkırtılıyor, Orta Doğu’da din siyasete alet edilmek isteniyor,
bunların arkasında emperyalist planlar var. Halkların boğazlaşmasına karşı önce
kendi ülkemizde halklarımızı bir arada tutmak, sonra da bölünmek, parçalanmak
isteyen Orta Doğu coğrafyasında barışı savunmak zorundayız. Bu kimle olur?
AKP’yle olmayacağı görülmüştür. O nedenle, Meclis bu işe el koymalı, bu konular
burada bütün açıklığıyla görüşülmelidir. 
Hepinize
saygılar sunuyorum. (HDP sıralarından alkışlar)
ÜNAL KACIR
(İstanbul) – Kiminle olacak, kiminle? 
BAŞKAN –
Teşekkür ederiz Sayın Tüzel. 
Adalet ve
Kalkınma Partisi…



(CHP
sıralarından bir grup milletvekili ayağa kalktı)
ENGİN ALTAY
(Sinop) – Yoklama istiyoruz. 
BAŞKAN – Evet,
yoklama talebi var. 
Önerinin
oylamasından önce talebi yerine getireceğim. 
Sayın Altay,
Sayın Acar, Sayın Tanal, Sayın Toptaş, Sayın Özkoç, Sayın Develi, Sayın Akar,
Sayın Öner, Sayın Aksünger, Sayın Dinçer, Sayın Işık, Sayın Korutürk, Sayın
Güven, Sayın Toprak, Sayın Şafak, Sayın Özgündüz, Sayın Danışoğlu, Sayın
Özgümüş, Sayın Canalioğlu, Sayın Güler. 
Üç dakika süre
veriyorum. 
(Elektronik
cihazla yoklama yapıldı)
BAŞKAN –
Toplantı yeter sayısı yoktur. 
On dakika ara
veriyorum. 
 Kapanma
Saati:16.42


ÜÇÜNCÜ OTURUM
Açılma Saati:
16.58
BAŞKAN: Başkan
Vekili Şükran Güldal MUMCU
KÂTİP ÜYELER:
Bayram ÖZÇELİK (Burdur), Mine LÖK BEYAZ (Diyarbakır) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 108’inci Birleşiminin Üçüncü Oturumunu açıyorum.


lll- Y O K L A M
A


BAŞKAN – Adalet
ve Kalkınma Partisi Grubu önerisinin oylamasından önce istem üzerine yapılan
yoklamada toplantı yeter sayısı bulanamamıştı. 
Şimdi yoklama
işlemini tekrarlayacağım.
Yoklama için üç
dakika süre veriyorum.
(Elektronik
cihazla yoklama yapıldı)

BAŞKAN – Toplantı yeter sayısı vardır. 


BAŞKAN – Adalet ve Kalkınma Partisi
Grubunun önerisini oylarınıza sunuyorum: Kabul edenler… Kabul etmeyenler… Kabul
edilmiştir. 
Şimdi, gündemin “Özel GündemdeYer
Alacak İşler" kısmına geçiyoruz.
Bu kısmın 1'inci sırasında yer alan,
Haberleşme Özgürlüğüne ve Özel Hayatın Gizliliğine Yönelik İhlallerin Tespiti
ve Önlenmesine İlişkin Tedbirlerin Belirlenmesi Amacıyla, Anayasa’nın 98’inci,
İç Tüzük’ün 104 ve 105’inci maddeleri uyarınca kurulmuş bulunan (10/74, 471,
472, 473, 474 ve 475 esas numaralı Meclis Araştırması Komisyonunun 489 sıra
sayılı Raporu üzerindeki genel görüşmeye başlıyoruz.



1.-İzmir
Milletvekili Rıza Mahmut Türmen ve 25 Milletvekilinin; MHP Grubu adına Grup
Başkanvekilleri İzmir Milletvekili Oktay Vural ve Mersin Milletvekili Mehmet
Şandır’ın; İstanbul Milletvekili Mustafa Sezgin Tanrıkulu ve 30
Milletvekilinin; Ak Parti Grubu adına Grup Başkanvekilleri Giresun Milletvekili
Nurettin Canikli, Kayseri Milletvekili Mustafa Elitaş, İstanbul Milletvekili
Ayşe Nur Bahçekapılı, Adıyaman Milletvekili Ahmet Aydın, Kahramanmaraş
Milletvekili Mahir Ünal ve 135 Milletvekilinin; Şırnak Milletvekili Hasip
Kaplan ve 21 Milletvekilinin ve BDP Grubu adına Grup Başkanvekilleri Iğdır
Milletvekili Pervin Buldan ve Bingöl Milletvekili İdris Baluken’in; Haberleşme
Özgürlüğüne ve Özel Hayatın Gizliliğine Yönelik İhlallerin Tespiti ve
Önlenmesine İlişkin Tedbirlerin Belirlenmesi Amacıyla Bir Meclis Araştırması
Açılmasına İlişkin Önergeleri ve Meclis Araştırması Komisyonu Raporu (10/74,
471, 472, 473, 474, 475) (S. Sayısı: 489)
BAŞKAN – Komisyon? Yok. 
Ertelenmiştir. 
Alınan karar gereğince sözlü soru
önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.



1.- Adalet ve
Kalkınma Partisi Grup Başkanvekilleri İstanbul Milletvekili Ayşe Nur
Bahçekapılı, Kayseri Milletvekili Mustafa Elitaş, Giresun Milletvekili Nurettin
Canikli, Kahramanmaraş Milletvekili Mahir Ünal ve Adıyaman Milletvekili Ahmet
Aydın’ın; Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ile Tunceli Milletvekili Kamer Genç’in; Türkiye Büyük Millet
Meclisi İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S. Sayısı: 156) 
BAŞKAN – Komisyon? Yok.
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.-Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN – Komisyon? Yok.
Ertelenmiştir.
3’üncü sırada yer alan, Türkiye
Cumhuriyeti ile Avrupa Birliği Arasında İzinsiz İkamet Eden Kişilerin Geri
Kabulüne İlişkin Anlaşmanın Onaylanmasının Uygun Bulunduğuna Dair Kanun
Tasarısı ile Avrupa Birliği Uyum Komisyonu, İçişleri Komisyonu ve Dışişleri
Komisyonu Raporlarının görüşmelerine kaldığımız yerden devam edeceğiz.

3.- Türkiye Cumhuriyeti ile Avrupa Birliği Arasında İzinsiz İkamet
Eden Kişilerin Geri Kabulüne İlişkin Anlaşmanın Onaylanmasının Uygun
Bulunduğuna Dair Kanun Tasarısı ile Avrupa Birliği Uyum Komisyonu, İçişleri
Komisyonu ve Dışişleri Komisyonu Raporları (1/876) (S. Sayısı: 554) (X)
BAŞKAN – Komisyon ve Hükûmet yerinde.
19/6/2014 tarihli 106’ncı Birleşimde
tasarının tümü üzerindeki görüşmeler tamamlanmıştı. 
Şimdi maddelerine geçilmesini
oylarınıza sunuyorum: Kabul edenler… Kabul etmeyenler… Kabul edilmiştir.
1’inci maddeyi okutuyorum:

TÜRKİYE CUMHURİYETİ İLE AVRUPA
BİRLİĞİ 
ARASINDA İZİNSİZ İKAMET EDEN
KİŞİLERİN GERİ KABULÜNE İLİŞKİN ANLAŞMANIN ONAYLANMASININ UYGUN
BULUNDUĞUNA DAİR KANUN TASARISI
MADDE 1- (1) 16 Aralık 2013 tarihinde Ankara’da imzalanan
“Türkiye Cumhuriyeti ile Avrupa Birliği Arasında İzinsiz İkamet Eden Kişilerin
Geri Kabulüne İlişkin Anlaşma”nın onaylanması uygun bulunmuştur.
BAŞKAN – Madde üzerinde gruplar adına,
Cumhuriyet Halk Partisi Grubu adına İstanbul Milletvekili Osman Taney Korutürk.

Buyurunuz Sayın Korutürk. (CHP
sıralarından alkışlar)
CHP GRUBU ADINA OSMAN TANEY KORUTÜRK
(İstanbul) – Teşekkür ederim Sayın Başkan.
Sayın Başkan, değerli arkadaşlar;
Avrupa Birliği ile Türkiye arasında geri kabul anlaşmasını görüşüyoruz. Geri
kabul anlaşmasıyla ilgili olarak Avrupa Birliği Bakanlığı güzel bir broşür
bastırmış. O broşür renkli, güzel, her şeyi izah ediyor. İngilizlerin,
Anglosaksonların kullandığı bir tabir vardır, “şeker kaplı” derler. Şeker kaplı
bir broşür. Acıyı şekerle kaplarlar, acıyı yuttuğunuz zaman şekerin tadı gelir,
acıyı yutarken anlamazsınız. O broşür de öyle bir broşür. O broşürün neden
doğruyu söylemediğini bu anlaşmanın tümü üzerinde yapmış olduğu konuşmada,
Cumhuriyet Halk Partisi Grubu adına Adana Milletvekili Faruk Loğoğlu uzun ve çok
içerikli bir konuşmayla anlattı. Dinlediniz mi bilmiyorum, dinlemediniz
sanıyorum, dinlemediniz herhâlde.
HAYDAR AKAR (Kocaeli) – Dinlemediler.
OSMAN TANEY KORUTÜRK (Devamla) –
Dinlememiş olabilirsiniz ama benim size bir tavsiyem var. Tutanaklardan bulup
bir okuyun. Konuşurken belki yirmi dakika çok cazip gelmeyebilir ama içerik
olarak bu anlaşmanın niçin Türkiye tarafından şu aşamada imzalanmaması
gerektiğini, hangi yanlışları olduğunu, neleri düzeltmek lazım gelip ondan
sonra imzalamak lazım geldiğini anlattı. 
Şimdi, bakın arkadaşlar, biz burada,
Cumhuriyet Halk Partisi olarak yapmış olduğumuz konuşmalarda, kör muhalefet
yapıp da sadece eleştirmek için konuşmuyoruz. Bu anlaşmanın yapılmasına da
karşı değiliz, yanlış anlaşılmasın, doğru yapılması lazım geldiğini
düşünüyoruz. 
Hükûmet bunu takdim ederken çok yanlış
bir şekilde takdim etti. Kalktı, dedi ki: “Bu anlaşmayı yapıyoruz, bunun
karşılığında da üç sene içerisinde Avrupa Birliği bize vizeleri kaldıracak,
halkımıza vize müjdesi veriyoruz.” Halkımıza vize müjdesi vermiyor bu anlaşma,
hiç alakası yok. Anlaşmanın maddelerini okuduğunuz zaman diyor ki: “Üç sene
içerisinde eğer düzgün, benim istediğim gibi uyguladığınızı görürsem o zaman
vize muafiyeti uygulayayım mı, vize rejimini yumuşatayım mı, o konuyu
düşüneceğim, değerlendireceğim, gerekirse bunu oylayacağım.” “Gerekirse bunu
oylayacağım.” dediği zaman, oylama basit oylama değil, nitelikli oylama, üçte 2
oylama gerekiyor. 
Avrupa Birliği şimdiye kadar
Türkiye’ye, Kıbrıs Türklerine, bizimle iltisaklı olan başka yerlere çok söz
verdi. Bunlardan hangisinin yerine getirilmiş olduğunu şöyle bir hatırlamanızı
istiyorum. Bu da: “Üç sene bunu bakalım doğru uyguluyor musunuz? Evet, üç sene
sonra eğer iyi uyguluyorsanız o zaman biz de bir düşünürüz, size bir kolaylık
yapmaya çalışırız.” Bu kadar yumuşak, bu kadar bağlayıcı olmayan bir şey
söylüyorlar ve biz buna karşılık geri kabul anlaşmasını imzalıyoruz. 
Faruk Loğoğlu’nu dinlemediniz ama size
şunu çok basit olarak ben söyleyeyim; nedir bu geri kabul anlaşması?
Türkiye’den Batı’ya, Avrupa’ya ha bire insan geçiyor; yasa dışı, orada oturma
izni olmayan insanlar Türkiye’ye geliyorlar, Türkiye’den oraya geçiyorlar. Bu
insanları biz kabul etmek mecburiyetinde kalıyoruz bu geri kabul anlaşmasıyla.
Eğer Batı Avrupa’nın, Avrupa Birliğinin herhangi bir şehrinde, herhangi bir
memleketinde, herhangi bir ülkesinde yasa dışı oraya gitmiş olan bir şahıs
yakalanırsa, bu şahsın da yakalandığı zaman Türkiye’den gitmiş olduğu yolunda
bir kanaat yakalayanlarda belirirse, bunu ispat etmek mecburiyeti de olmaksızın
-çünkü okudunuz zaman anlaşmayı görüyorsunuz, ispat da yok bunun içinde- bunu
size gerisin geriye gönderiyor. 1 kişiyi göndersin, 3 kişiyi göndersin, 5
kişiyi göndersin, buna insanın itirazı olmayabilir. Ama, burada gene başka bir
muhalefet partimiz adına konuşan bir değerli milletvekili dedi ki: “Her yıl
Avrupa Birliğine 500 bin yasa dışı insan göç ediyor ve bu 500 bin yasa dışı
insanın da yarıdan fazlası Türkiye’den geçiyor.” Biz ayrıca, bazı ülkelerle, şu
anda neden yapıldığına benim teknik düşüncemle anlam veremediğim, birtakım vize
muafiyeti anlaşmaları yaptık. Dolayısıyla, bize gelen ve bizde kalmak için
değil, Avrupa Birliğine gitmek için gelen birçok kimse de Türkiye’ye yasal
olarak geliyor, oradan kalkıyor, batıya geçiyor, Batı Avrupa’ya geçiyor. Batı
Avrupa’da bunları yakalayacaklar, bunların hepsini Türkiye’ye postalayacaklar.
Türkiye’de zaten büyük bir göç sorunu var. Bu göç sorunu son dönemde Suriyeli
göçmenler dolayısıyla büsbütün arttı. Şimdi Türkiye bir göçmen deposu hâline
gelecek. Birçok insan kalkacak, buralara gelecek, burada bizim elimizde kalacak
çünkü bizim de bunların birçoğuyla, kendi ülkeleriyle geri kabul anlaşmalarımız
yok. Buna karşılık Avrupa Birliği bize vize kolaylığı uygulanıp uygulanamayacağını
iyi niyetle düşünecek, tezekkür edecek, gerekirse oylayacak. Ama, Avrupa
Birliğinin, esas itibarıyla, 1963’ten bugüne kadar süren Avrupa Birliği
müzakereleri içerisinde vize muafiyetini çoktan uygulaması lazımdı. Kaldı ki bu
geri kabul anlaşmasının yöntemi de, usulü de… Bu anlaşmayı yaptığınız zaman
bununla beraber vize muafiyetinin de yürürlüğe girmesi lazım. O kadar da değil,
Avrupa Birliği üyelik müzakerelerine başladığı bütün ülkelerle vize
düzenlemesini yapıyor, üye olmak amacıyla müzakereye başladığı bütün ülkelere
vize muafiyeti tanıyor, bunun tek istisnası Türkiye. Ona karşılık da bu geri
kabul anlaşmasını biz kabul etmiş gözüküyoruz. Bu son derece büyük bir hata. 
Bu geri kabul anlaşması tek başına
değil, geri kabul anlaşmasının bizim Meclisimizin onayına tabi olmayan bir de
“yol haritası” diye bir belgesi var. Dışişleri Bakanı yol haritasının ne
olduğunu anlatırken diyor ki: “Türkiye'nin çekincelerini içeren meşruhatlı yol
haritası budur, buna göre düzenliyoruz.” Türkiye'nin çekincelerini içeren bu
meşruhatlı yol haritası anlaşma niteliğinde olmadığı için bir şey ifade
etmiyor. Bu bir anlayış muhtırası, mutabakat muhtırası. Dolayısıyla, bağlayıcı
bir tarafı çekinceler açısından gözükmüyor ama bunu okuduğunuz zaman bunun
içerisinde bir talimatlar dizisi görüyorsunuz Avrupa Birliğinin Türkiye’ye
dayattığı “Şunları yapacaksın, bunları yapacaksın.” diye bir talimatlar dizisi
görüyorsunuz. O mutabakat muhtırası bizim önümüze gelmiyor. Mutabakat muhtırası
olduğu için yol haritasını biz onaylamak durumunda değiliz ama onu bir
okumanızı tavsiye ederim. Onu okurken bilen arkadaşlarımın Lozan Antlaşması’nın
hükümlerini de göz önüne alıp mesela “Ulusal azınlıkların ayrı seçi görmemesi”
şeklinde bir talimat varken ulusal azınlığın ne demek olduğunu bir düşünmelerini
tavsiye ediyorum. Lozan Anlaşması’nda olmayan azınlık kavramlarının, bu
şekilde, resmî hayata Dışişleri Bakanının imzasından geçtiğini de gözden
kaçırmamalarını tavsiye ediyorum. 
Geri kabul
anlaşmasını kabul edeceksiniz, uygulayacaksınız, bundan dolayı memleket büyük
sıkıntıya girecek, onda hiçbir şüphe yok. Burada Adalet ve Kalkınma Partisi
adına konuşan Komisyon Başkanı arkadaşım, meslektaşım “24’üncü madde çok açık,
eğer işimize gelmezse feshederiz.” dedi. Tabii, kâğıt üzerinde feshedersiniz de
feshettikten sonra Avrupa Birliğiyle müzakere sürecini tekrar sürdürme
imkânınız olur mu, olmazsa ne gibi baskılara maruz kalırsınız? Onları da iyi
düşünün diye size tavsiye etmeyi düşünüyorum ben de.
Bu, 16 Aralık
tarihinde imzalanmış. Bundan bir gün sonra, Sayın Başbakan, 17 Aralık tarihli
Milliyet gazetesinde verdiği bir demeçte diyor ki: “Biz Avrupa’ya yük olmaya
değil, yük almaya gidiyoruz.” İşte, bu, bu anlaşmayı en güzel tarif eden cümle.
Bizzat Başbakan ağzından “Yük olmaya değil, yük almaya gidiyoruz.” diyor. Biz
buralarda konuşuyoruz. Söylediğim gibi, Adana Milletvekili Loğoğlu çok açık ve
çok sistematik bir şekilde bunun yanlışlarını gösteriyor; okumuyorsunuz,
bakmıyorsunuz, dinlemiyorsunuz, bu anlaşmaları yapıyorsunuz. Avrupa Birliğinden
bu anlaşmayla alacağınız yükün altından çok zor kalkacağınızı, bu yükün altına
hepimizin de birlikte girmekte olduğumuzu burada ben bir kez daha söylüyorum;
kayıtlara, tutanaklara geçiriyorum ve hepinizi bir kere daha düşünmeye,
karşılığını alamayacağımı bildiğim hâlde bir kere daha düşünmeye davet ederek
saygıyla selamlıyorum. 
Teşekkür ederim. (CHP sıralarından
alkışlar) 
BAŞKAN – Teşekkür ederiz Sayın
Korutürk. 
EROL DORA (Mardin) – Efendim, Lütfü Bey
konuşacak.
BAŞKAN – Evet, peki. 
Milliyetçi Hareket Partisi Grubu adına,
Kocaeli Milletvekili Lütfü Türkkan.
Buyurunuz Sayın Türkkan. (MHP
sıralarından alkışlar) 
MHP GRUBU ADINA LÜTFÜ TÜRKKAN (Kocaeli)
– Sayın Başkan, değerli milletvekilleri; biraz evvel Sayın Bakanla bu kanunla
alakalı olarak da istişare ettik, çekincelerimizi bildirdik, çekincelerimiz
konusunda bazı izahatlar verdik. Bu izahatlar değerlendirildiğinde kanunun çok
sıkıntılı bir kanun olmadığı şeklinde bir anlam çıkıyor ama birtakım
çekincelerimizin deruhte edilmesi henüz sağlanmış değil. Örneğin, bir tanesi
şu: Türkiye bu kanunun yasallaşmasından sonra, Avrupa Birliği ülkelerindeki
mültecilerin -belki uygun bir tabir değil ama- çöplüğü hâline gelecek. Yani,
Avrupa Birliği, kendi ülkelerine gelmiş olan üçüncü dünya ülkelerindeki
vatandaşları, “Şu veya bu sebeple Türkiye üzerinden geldi.” deyip Türkiye’ye
gönderecek. Türkiye bunu mahrecine -yani Gümrük Yasası’nda vardır, mahrecine
iade gibi- iade edebilir mi? Geri kabul anlaşması yaptığı ülkelerle yapma
imkânı var ama Türkiye üzerinden giden mültecilerin önemli bir kısmı;
Bangladeş, Somali, Pakistan gibi ülkelerle bizim geri kabul anlaşmamız yok.
Velev ki olduğunu düşünüyorum, yarın imzaladığımızı düşünüyorum, bu sefer
devreye Avrupa İnsan Hakları Sözleşmesi giriyor. Avrupa Birliği ülkeleri,
bunları mahrecine geldikleri ülkeye yani vatandaşları olduğu ülkeye iade etmeyi
bilmiyor mu? Biliyor. Maliyeti bir tek uçak bileti. Yani alırsınız Somalili
adamı, uçak biletini ödersiniz, ülkesine gönderirsiniz. Ama Avrupa İnsan Hakları Sözleşmesi buna mani.
Yaşam hakkını kısıtlıyorsunuz diye devreye giriyor ve gönderemiyor. Avrupa
Birliği sıkıştığı bir ortamda, Türkiye’nin vize muafiyetini de devreye alarak
“Size vize muafiyeti sağlarım. Nasıl yaparsın? Buradaki benim mülteci çöplüğümü
alın, siz kendi ülkenize götürün. Bakın, Türkiye, Avrupa Birliği kapısında
onurunu, gururunu ayaklar altına alarak yıllardır devam ediyor. Burada Avrupa
Birliği Karma Parlamento Komisyonunda beraber görev yaptığımız arkadaşlar var.
En son toplantımızda bizi davet eden Avrupa Parlamentosu Başkanı ve Başkan
Vekilinin olmadığı kendi aramızda yemek yemek zorunda kaldık. Yani
düşünebiliyor musunuz? Siz bir ev sahibisiniz, davet ediyor, yemek veriyor ama
onlardan kimse yok. Biz kendi kendimize yemek yedik. Ben bu minvalde, böyle bir
meselenin muhatabı olmamak adına Avrupa Birliği Karma Parlamento Komisyon
üyeliğinden istifa ettim. Böyle bir onursuzluğu ben kendime yediremem, ben
Türküm. Avrupa’da Viyana kapısında dayanmış bir ecdadın torunuyum. Kalkıp orada
bir tane kendini bilmez adamın hem bizi davet etmesi hem de bu davete
kendisinin icabet etmemesi karşısında daha fazla dayanamam. 
Bunun dışında Avrupa Birliği daha ne dayatıyor bize? Avrupa
Birliği birtakım fonlar verecekmiş. Diyor ki siz benim çöplüğüm olun ama ben de
size fonlar vereceğim. Türkiye’nin hani ekonomisi bu kadar iyi, bu kadar atladı
patladı ekonomi, döviz rezervi, Merkez Bankası. Avrupa Birliğinin bizim
mültecileri kabul etme karşısında vereceği fonlara ihtiyacımız olduğunu belli
eder bu kanun. Yani o fonlara bizim ihtiyacımız var, ekonomik açıdan
değerlendirin bu hadiseyi. Sayın Bakan 2 bin tane adam ne yapar ki dedi. Doğru,
kendisine göre öyle bir rakam çıkartmış. Ama biraz evvel Sayın Korutürk bir
rakam verdi. 500 bin Avrupa’ya giden mülteci var, bunun da yüzde 50’si Türkiye
üzerinden gidiyor. 250 bin, çoğu Bangladeş, Somali, Afrika kökenli mültecinin
Türkiye’ye geldiğini düşünün her yıl. Dört yıl, 1 milyon kişi. Bakın, Suriyeli
1 milyon kişi var Türkiye’de. Türkiye'nin demografik yapısı farkına varmadan
ciddi ciddi değiştiriliyor. 1 milyon Suriyeli mülteciyi insan hakları adına,
Müslümanlık adına aldık şu anda 1 milyon aramızda, kaynağı belli olmayan,
kimliği belli olmayan, nerede yaşadığı, ne yaptığı belli olmayan 1 milyon bu
ülkenin kültürüyle bağdaşmayan insanı bu coğrafyada barındırıyoruz.
Türkiye bir taraftan yurt dışına kendi
insanlarını ekmek aramak için gönderirken 1 milyon işsiz adamı kendi aramızda
barındırıyoruz. Bu, Türkiye’de yaşayan insanların asayişiyle alakalı,
Türkiye'nin güvenliğiyle alakalı. Türkiye’de yarın öbür gün toplumsal terör
olaylarının kaynağında bu insanların kullanılmayacağını kim garanti eder bize?
Yarın öbür gün tekrar Avrupa’dan Türkiye’ye gelen bu üçüncü dünya ülkelerindeki
vatandaşların aynı şekilde Türkiye’de bu tip hadiselerde kullanılmayacağını kim
garanti edebilir bize? Hiç kimse.
Geçen gün televizyonda izlediniz, bir
seyahat acentesi silahla basılıyor gündüz vakti, 2 siyahi insan soyuyor
çıkıyor. Münferit bir hadise olarak değerlendirebilirsiniz ama bu sayı
çoğaldıkça Türkiye gibi metropolleri çok fazla olan bir ülkede asayişi
sağlamakta zorluk çekersiniz. 250 bin kişiden bahsediyoruz. Dört yıl olduğu
zaman 1 milyon kişi, 1 milyon da Suriyeli var.
Bu Suriyelileri geri göndermeyi
düşünüyor musunuz Sayın Bakan? Var mı böyle bir planımız? Belki muhatabımız siz
değilsiniz ama Dışişleri Komisyonundan Komisyon Başkanı orada. 1 milyon
Suriyeli var. Hangi şartlarda bunlar Türkiye’yi terk edecekler? Nasıl terk
edecekler? Böyle bir planı da yok Türkiye'nin. Sadece açtık kapıları.
Biraz evvel Sayın Oktay Vural çok güzel
bir şey söyledi: “Türkiye'nin kapıları kevgir olmuş. Burada hiç olmazsa gelen
adamların kaydını tutacağız. Türkiye’ye giren çıkan belli değil.” diyor.
Hakikaten öyle, Türkiye'nin kapıları kevgir olmuş. Suriye’den, İran’dan,
Irak’tan isteyen buraya geliyor. Türkiye onlar için artık bir yaşam alanı,
yaşadıkları bir ülke ama Türkiye'nin şartları ve imkânları bu ülkeden gelen
insanları barındıracak durumda değil ne ekonomik açıdan müsait ne de fiziki
açıdan müsait.
Biraz evvel söylediğim endişemi de
tekrarlıyorum: Türkiye'nin demografik yapısı ciddi ciddi değiştiriliyor.
Türkiye, kendini Türk milletini oluşturan unsurların yaşadığı bir ülke. Bu
demografik yapının değişmesi beni çok rahatsız ediyor diye eleştirenler
olabilir. Almanya yaklaşık on beş yıldır kendi ülkesinin demografik yapısının
değişmesine karşı ciddi önlemler almaya başladı. Almanya’nın endişe duyduğu bir
ortamda, benim, bir Türk vatandaşı olarak Türkiye'nin demografik yapısının
değişmesinden rahatsız olmamı çok yadırgamamaları gerekiyor. Türkiye'nin
demografik yapısının değişmesi Türkiye'nin üzerinde oynanan birtakım oyunlarda
bu demografik yapının da aleyhine kullanılabileceği intibayı yaratıyor bende.
Bu bir paranoid şüphe değil, bu ciddi bir tespittir. Bu tespitime de katılır
mısınız, katılmaz mısınız, bilmem Sayın Bakan ama bu tespitimi de lütfen, göz
önünde bulundurun. Bu konudaki çekincelerimizi ben size anlatmaya çalıştım.
Umarım, aklınızın bir tarafına yazarsınız, zira, yasayı geçirmekte Füle’nin
burada olması sebebiyle acele ediyorsunuz. Aynı Füle, işte, Avrupa
Parlamentosunda bizi yemeğe davet edip kendisi gelmeyen bir adamdan
bahsediyorum. O Füle’ye de jest yapmak için Parlamento bu kadar sıkı çalışmanın
arasında Avrupa Birliğinin dayattığı geri kabul anlaşmasını buraya getirmiş.
Hepinize saygılar sunuyorum. (MHP ve
CHP sıralarından alkışlar)
BAŞKAN – Teşekkür ederiz Sayın Türkkan.
Halkların Demokratik Partisi Grubu
adına Şırnak Milletvekili Hasip Kaplan.
Buyurunuz Sayın Kaplan. (HDP
sıralarından alkışlar)
HDP GRUBU ADINA HASİP KAPLAN (Şırnak) –
Sayın Başkan, değerli milletvekilleri; 554 sıra sayılı Geri Kabul Sözleşmesi,
uluslararası…
Dikkat edin, bu Meclise gelen teknik,
uluslararası sözleşmeleri bütün parti grupları olarak biz ülke çıkarına
gördüğümüz zaman, üzerinde uzlaşarak çıkarmışızdır ama bu, farklı arkadaşlar.
Burada muhalefetin 3 parti grubu da bu sözleşmeye muhalefet şerhi koymuştur.
Geri kabul sözleşmesi bir neokolonialist sözleşmedir arkadaşlar, çok açık ifade
ediyorum. 1950’den beri Türkiye, Avrupa Birliği, Avrupa Konseyi yolunda ve
bugüne kadar da müzakere sürecinde bir ülkedir. Efendim, burada “Vize muafiyeti
sağlamak için.” Böyle bir şey olabilir mi? “Vize muafiyeti sağlamak için.” Vize
muafiyeti bu şekilde sağlanmaz. Eğer vize muafiyetinin ne olduğunu anlamak
istiyorsanız diplomatlarınızın hangi ülkelerin kapılarında, nasıl
ezdirildiğini, nasıl horlandığını, nasıl zorlandığını; diplomatik pasaport
taşıyan milletvekillerinizin dahi geçişlerde nasıl sorgulandığını,
hırpalandığını biraz bilip ona göre hareket edeceksiniz.
Bu, 23 ve 24’üncü faslın, Avrupa
Birliği müzakere sürecinde yani, adalet, güvenlik, özgürlükle ilgili faslın
açılış nedeni de olamaz. Evet, Türkiye'nin konumu kolay değil. Türkiye’de şu
an, Suriye’deki yanlış dış politika nedeniyle 1 milyonun üstünde mülteci var, 1
milyonun üstünde. 1 milyonun üstündeki bu mültecinin 250 bini çadırlarda,
konteynerlerde ama diğerlerinin nerede olduğunu devlet bilmiyor. Bakın, dikkat
edin, İstanbul’dan Ankara’ya, Ankara’dan İzmir’e, Ege Denizi’nde kaçak kayıklarda,
gemilerde sahile vuran cenazeler, hepsi işte, Asya’dan Avrupa’ya bir köprü gibi
stratejik konumu olan Türkiye üzeri geçişlerin noktasıdır. Ama şunu biliyoruz
biz: İnsan ticaretinde, insan kaçakçılığında insanların geçirilmesinde
Türkiye'nin imzaladığı sözleşmelerin dışında, cezai hükümleri olan maddeler var
ve o hükümlerde zaten Yunanistan yakaladığı zaman Türkiye’ye iade ediyor,
İtalya yakaladığı zaman Türkiye’ye iade ediyor, Bulgaristan yakaladığı zaman
Türkiye’ye iade ediyor ve hükümler var. Şimdi, bunu getiriyorsunuz Avrupa
Birliğiyle yapıyorsunuz.
Bakın, Türkiye’de bu konuya duyarlı
kuruluşlar var, sivil toplum örgütleri. Mülteci Hakları Koordinasyonu bu konuda
15 sayfalık bir deklarasyon hazırlamış ve burada çok ciddi bir şekilde dikkat
çekmiş. Bu kuruluşlar “Bu Geri Kabul Anlaşması’nı imzalamayın.” diyor,
imzalamayın çağrısı yapıyor çünkü bunun Türkiye’ye korkunç yükümlülükler
getireceğini... Ve şöyle düşünün: “2 milyon 700 bin seçmenim var.” diyorsunuz
-Cumhurbaşkanlığı seçimi yapılacak- 7 milyona yakın yurttaşınız Avrupa’da
yaşıyor ve onların çocukları orada; kiminin yurttaşlığı var, kiminin oturması
var, kimisi yeni evlenmiş. Oradaki kendi yurttaşlarınızı geri dönüşle karşı
karşıya bırakıyorsunuz, geri dönüşle. Geliyor Türkiye’ye, Anadolu’dan evleniyor
ve evlendiği zaman gidiyor, 2 çocuğu oluyor Almanya’da, onları Türkiye’ye geri
döndürme tehlikesiyle karşı karşıya bırakıyorsunuz. Bunun insan hakları
açısından hukuku vardır, uluslararası hukuk açısından vardır, mülteci hakları
hukuku açısından vardır. 
Şimdi, soruyorum size: Türkiye’nin 1951
Cenevre Sözleşmesi’ne koyduğu çekince, arkasından 67 no.lu Protokol’le
sürdürdüğü “Sadece Batı’dan gelenler Türkiye’de mülteci olabilir.” Doğu’dan
gelenlere; Kürt, Türkmen, Arap, farklı halklar, Azeri -farz edin ki
Azerbaycan’dan- bunlar Türkiye’ye geldiği zaman mülteci statüsü yok bunlara. Bu
ne ayrımcılıktır, bu ne kafadır arkadaşlar? Hangi çağda yaşıyoruz? Peki, o
zaman 1 milyon Suriyeli mülteci senin topraklarında nasıl yaşıyor? Mülteci
konumu, hukuku yoksa, mülteci hukuku olmayan bir konuda Birleşmiş Milletler bu
konuya nasıl müdahale edebilir? Yok. Şimdi, bakın, bu sivil toplum kuruluşları;
Helsinki Yurttaşlar Derneği, İnsan Hakları Derneği, İnsan Hakları Gündemi
Derneği, KAOS-GL Mültecilerle Dayanışma Derneği, Uluslararası Af Örgütü Türkiye
Şubesi. Çok açık, bu vize muafiyetine yönelik diyalog başlatılmasına yeşil ışık
yakmasından sonra, daha önce 2011 Şubat ayında müzakereleri tamamlanmış olan
Geri Kabul Anlaşması metninin paraflandığından bahsediyor. Şimdi, soruyorum
size: Siz, gümrük birliğini de 1995’te imzaladınız. Ticaret yaptığınız zaman
Avrupa Birliği Merkez Bankasına vergi yatırıyorsunuz ve dolaylı olarak
Amerika’da, başka yerde bu vergiyi yüklenmiş olarak mallarınız dolaşıma
açılıyor. Şimdi, onun külfetini çekiyorsunuz ama müzakere sürecindesiniz, hâlâ
kimse sizi almıyor. Bunu düşünmek lazım. Avrupa Birliği artık demokrasiyi,
özgürlükleri değil, güvenliği esas alan bir projeyle geliyor. 
Şu sözleşmeye bakarsanız arkadaşlar,
çok çok tehlikeli şeyler göreceksiniz. Siz mesela Danimarka Krallığı’ndan ya da
Birleşik Krallık’tan, onların koyduğu çekincelere bir göz atarsanız, onlar bile
özgürlük ve güvenlik, adalet alanlarına ilişkin pozisyonlarda çekince
koymuşlar. Şimdi, buradan baktığımız zaman Geri Kabul Anlaşması’yla ne
yapacaksınız? Türkiye üzerinden Avrupa’ya giden mültecilerin “yüzde 50” dedi
arkadaşlar ama yüzde 65 Türkiye üzerinden gidiyor arkadaşlar, Türkiye bir geçiş
ülkesidir. Ve Türkiye üzerinden giden herkes yakalandığı zaman Türkiye’ye gönderilecektir
ve bütün masrafı Türkiye yüklenecektir. Geri gönderilen mültecilerin konumu
Türkiye’de ayrı bir sorun olarak karşınıza çıkacak. Şimdi, bunu bir vize
muafiyetine bağlamak ne kadar doğru? Yanlış arkadaşlar, vize muafiyetinde
karşılıklılık diye bir kural var. Hele bir çıkın, bakın, Allah Aşkına, VIP
salonlarınız yol geçen hanına dönmüş. VIP salonundan IŞİD geçiyor, El Nusra
geçiyor, El Kaide geçiyor, konsolosluğun alt kademesinden üst kademesine kadar
herkes geçiyor. Siz bir milletvekili olarak onların VIP salonundan geçebilir
misiniz? Geçemezsiniz. Siz kime ne dersi vereceksiniz? Gurur, onur, yüce, büyük
ekonomi, büyük devlet, hikâye bunlar, vazgeçin. Vizelerde kapılardasınız,
dolaşımda kapılardasınız, Avrupa Adalet Divanındaki mahkemelerde kapılardasınız
ve imtiyazlı ortaklıkla sınanan bir kapıdasınız. Bunun nedeni de 12 Eylül
darbesinin Anayasası’yla hâlâ yönetiliyor olmak, bu ülkede adaletin olmayışı,
bu ülkede eşit yurttaşlığın olmayışı, bu ülkede demokrasinin olmayışı, bu
ülkede insan hakları karnesinin zayıf oluşu, bir de bunun üzerine böyle bir
külfet getirip bu ülkenin üstüne koyma hakkınız yok. Bunun getirisi yok,
boşuna. Bu sözleşmeyi çekin. 
Geri Kabul
Sözleşmesi’yle ırkçılığın ayyuka çıktığı, küresel krizde Antiislamcılığın
arttığı bu krizler döneminde siz önce baltayı kendi ayağınıza vurursunuz, önce
sizin vatandaşlarınızın geri kabule takılacağını unutmayınız. Kendi ülkenizden
giden mülteciler, azınlıklar, Türkler, Kürtler hepsi bu tehdidin altında
kalacaklar ve hiçbir garantileri olmadan her gün kapı dışarı, sınır dışı
edilebilir tehlikesi altında kalacaklar. Bunun vebali AK PARTİ’de olacaktır,
uyarıyoruz. Bu sözleşmeyi geri çekin, biraz daha düşünüp, biraz daha tefekkür
edelim, konuşalım bu konuyu.
BAŞKAN – Teşekkür ederiz Sayın Kaplan.
Şahsı adına Tokat Milletvekili Reşat
Doğru? Yok.
Hükûmet adına Avrupa Birliği Bakanı
Mevlüt Çavuşoğlu. 
Buyurunuz Sayın Çavuşoğlu. (AK PARTİ
sıralarından alkışlar)
AVRUPA BİRLİĞİ BAKANI MEVLÜT ÇAVUŞOĞLU
(Antalya) – Çok teşekkür ederim Sayın Başkan.
Çok değerli
milletvekilleri, hepinizi saygıyla selamlıyorum.
Avrupa Birliği
sürecinde önemli bir anlaşmayı müzakere ediyoruz. Tabii ki böyle bir anlaşma
üzerinde farklı görüşlerin olması doğal ama burada önemli olan, gerek anlaşma
metninin içeriği, gerekse bazı rakamlar konusunda doğru bilgileri vermek hem
bizim hem de muhalefet partisindeki arkadaşlarımızın görevidir. 
16 Aralık 2013
yılında bu anlaşma imzalandı ve Avrupa Parlamentosu ve Avrupa Birliği kurumları
tarafından da onaylandı. Türkiye Büyük Millet Meclisi tarafından da inşallah
bugün onaylandıktan sonra yaklaşık üç yıl sonra uygulamaya geçecek bir anlaşma.
Niye üç yıl?
Çünkü bu üç yıl içinde alınması gereken tedbirler var, Türkiye’nin alması
gereken tedbirler var, Avrupa Birliğinin alması gereken tedbirler var özellikle
sınır güvenliği ve kaçak göçle mücadeleyle ilgili. Yine, Türkiye’nin gerek
pasaport gerek iç güvenlikle ilgili atması gereken adımlar var ve bazı adımları
da Avrupa Birliği ile Türkiye birlikte atacak. Bu tüm çalışmalar yaklaşık üç
yıl süreceği için, öyle tahmin edildiği için üç yıl sonra uygulamaya girecek
bir anlaşma. Ve bu süreçte Avrupa Birliği de Türkiye’nin atması gereken adımlar
konusunda fonlar da aktaracak, bu fonlardan da faydalanacağız. 
Avrupa
Birliğinin bu üç yıl içinde… Biraz önceki çok değerli konuşmacı Sayın
Korutürk’ün “Türkiye’ye talimat verir ‘İşte, şunları şunları yap.’” dediği
şeylere baktığınız zaman, Türkiye’nin iç güvenliğiyle ilgili tedbir alınması
zaten hepimizin en büyük arzusu. Pasaport çalışması zaten Hükûmetimizin
yapmakta olduğu bir çalışma. Sınır güvenliği ve kaçak göçle mücadele hem
Türkiye’nin bir sorunu hem de Avrupa Birliğinin bir sorunu. Dolayısıyla, bu
konuda tedbir alıyoruz, almaya da devam etmemiz lazım; bazılarını da Avrupa
Birliğiyle birlikte almak daha sağlıklıdır çünkü bugün kaçak göçle mücadelede
ülkeler tek başına başarılı değildir, hatta uluslararası örgütler de başarılı
olamamıştır. O nedenle bu iş birliğinin önemi var.
Şimdi, “göç”
olgusu bugün en çok tartışılan konulardan bir tanesi. Bugün göçmen akışı ya da
yasa dışı göç özellikle, göçmen akışı engellenemiyor, engellenemez de. Ve
önümüzdeki on yıl, yirmi yıl Avrupa'nın en çok ihtiyaç duyacağı konu da
yaşlılıktan ve nüfus azalmasından dolayı yeni göçmenlerin Avrupa’ya gelmesidir.
Sürdürülebilir bir ekonominin ve toplumun sağlanabilmesi için şu andaki
istatistiklere göre Avrupa Birliğinin göçe ihtiyacı var. Ha, burada nedir
önemli olan? Kaçak göçle mücadele, kontrollü göçün sağlanması. Zaten Avrupa
Birliği ülkelerine giren göçmen sayısına ya da kaçak göçmenlerin iadesiyle
ilgili rakamlara baktığımız zaman da, bunların birçoğunun değişik sebeplerle
Avrupa Birliği ülkelerinde yer aldığını görüyoruz. 
Şimdi, bu
anlaşma neticesinde, üç yıl sonra bu anlaşma yürürlüğe girdiği zaman belli bir
makul süre içinde de vize serbestisi başlayacak yani Türkiye Cumhuriyeti
vatandaşları serbest, vizesiz dolaşım hakkı elde edecekler. Bu azımsanacak bir
hak değil. Burada Avrupa Birliğinin çifte standardını, Avrupa Birliğinin
mahkeme kararlarını uygulamadığını görüyoruz. Özellikle Avrupa Birliği Adalet
Divanının verdiği kararlara baktığımız zaman, hizmet almak için ve iş kurmak
için giden vatandaşlarımıza vizesiz gitme hakkı veriliyor fakat hizmet almak
için, özellikle para harcamak için giden vatandaşlarımızla ilgili, onların
davalarında ret verilmiştir. Ya, bunun da bir siyasi karar olduğunu söylüyoruz.
Hatta iş kurmak için ya da hizmet sunmak için vatandaşlarımızın kazandığı
davaları da tüm Avrupa Birliği ülkeleri de uygulamamaktadır. Dolayısıyla, bu
işin kökten çözümü tüm vatandaşlarımızın, ayrım yapılmaksızın, vizesiz dolaşım
hakkını elde etmesidir. Bu da çok önemli bir kazanımdır, bu hepimizin
arzusudur. Hep birlikte de mücadele etmeye devam etmeliyiz. 
O nedenle, bu
anlaşmayla ilgili “Yok, efendim, bunu sonra feshedersiniz, edemezsiniz.” gibi
tartışmaya gerek yok. Biz burada biraz önce “Meşruhatlı Yol Haritası”
dediğimiz, Avrupa Birliğiyle yaptığımız bu sözleşmeye dercettirdiğimiz bu yol
haritasına baktığımız zaman, yapacaklarımızı, yapamayacaklarımızı tek tek açıklamışız
ve “Makul bir süre içinde Avrupa Birliği Türkiye Cumhuriyeti vatandaşlarına
vizesiz dolaşım hakkı vermezse biz bu sözleşmeyi feshederiz.” demişiz ve bu
makul sürenin de bizim için tüm çalışmalar dâhil altı ay olduğunu buraya
dercettirmişiz. Dolayısıyla, altı ay içinde bu uygulanmazsa biz bunu
feshederiz. 
O nedenle, Avrupa Birliği, Avrupa
Birliği sürecini bunu feshettik diye durdurmak istiyorsa, zaten herhangi bir
sebepten de bunu durdurabilir. Zaten bugün siyasi engellerle birçok
müzakerenin, özellikle müzakere fasıllarının açılmadığını her vesileyle sizlere
de, onlara da açıklıyoruz. 
Burada Lozan Anlaşması’nın ihlali de
söz konusu değildir. Yine burada biz azınlık konusunun Lozan Anlaşması’nda
tarif edildiği gibi uygulanacağını aynı şekilde yazılı bir şekilde bu anlaşmaya
dercettirmişiz, pozisyonumuzu açık bir şekilde bildirmişiz değerli arkadaşlar.
Şimdi, Türkiye geri kabul edilen
kişilerle ilgili ne yapacak? Bir kere, her şeyden önce Avrupa Birliği
ülkelerine bu kişilerin Türkiye tarafından, Türkiye üzerinden geçtiği
ispatlanacak ve Türkiye de bunu kabul edecek. Rakamlara baktığımız zaman
-örneğin Yunanistan’la bizim geri kabul anlaşmamız var- birçok kişi için
-13.648- yasa dışı göçmen geçtiğini kabul etmişiz ve bunlardan sadece, değerli
arkadaşlar, 3.876 kişi iade edilebilmiş. Bu süre içinde birçoğu zaten başka
haklar elde etmiş ve bu tür mültecilerin iade edilemeyeceğine dair Avrupa
Birliği Adalet Divanı dâhil mahkemelerin kararları var, her ülkenin değişik
kanunları var ama neticede, burada, bu insanların Türkiye üzerinden geçtiğini
Türkiye’nin de kabul etmesi lazım ve Türkiye’ye iade edilen herkes de
Türkiye’de kalacak diye bir kural yoktur, herkesin kalması gerekir diye bir
kural da yoktur. 
Birincisi, Türkiye, yine burada, bu yol
haritasında belirttiğimiz gibi, coğrafi kısıtlamayı devam ettirecektir yani
1951 Cenevre Sözleşmesi’ne koyduğumuz coğrafi kısıtlamayı devam ettirecektir.
Ne zaman kaldıracaktır? Türkiye, Avrupa Birliğine üye olduğu gün. Yani bu
kişiler Türkiye’ye geldiği zaman eğer Türkiye kabul ederse, bu kişileri eğer
geri kabul anlaşması olan ülkeler varsa bunları iade etmek lazım, başka
ülkelerle de yine geri kabul anlaşması yapmamız lazım bu konuda hepimiz
hemfikiriz ama diyelim ki Türkiye’nin doğusundan herhangi bir ülkedense bu kişiler
bu kişileri ya o ülkelere iade ediyoruz Birleşmiş Milletler Mülteciler Yüksek
Komiserliğiyle birlikte ya da üçüncü bir ülkede ikamet etmesini, mülteci
olmasını sağlıyoruz. Türkiye bu rezervini, bu coğrafi kısıtlamasını devam
ettiriyor değerli arkadaşlar. 
Ee, şimdi, Suriyelileri gönderecek
miyiz? Suriyeliler niye geldi bizim ülkemize? Orada bir savaş var, orada bir
zulüm var, orada kan var, kendi insanını öldüren zalim bir rejim var ve bir de
ortaya çıkan terörist gruplar var onlar da acımasız. Ee, şimdi, bu insanları
biz bu çatışmanın ortasında mı bıraksaydık; yoksa bunlara kapımızı açsaydık da
bunları şimdi ülkemizde barındırsa mıydık? Hangisi daha iyi ve şu ortamda, hâlâ
orada istikrarsızlık varken, savaş varken, kan varken, gözyaşı varken bu insanlara
“Gidin, siz de ölün.” demek bizim insanlığımıza sığmaz, bizim anlayışımıza
sığmaz değerli arkadaşlar bunu genel anlamda söylüyorum. Dolayısıyla ileride
inşallah oraya istikrar gelir… 
OKTAY VURAL (İzmir) – Sayın Bakan,
onlar nasıl gönderilecek konusu? Şu anda gönderin meselesi değil, yani onların
giderken burada kalmasıyla ilgili soru ifade edildi; yoksa böyle bir konuda…
AVRUPA BİRLİĞİ BAKANI MEVLÜT ÇAVUŞOĞLU
(Antalya) –Bunların zaten 200 küsur bini kampta yaşıyor. Bunlara istikrar
gelir, güven gelir inşallah Sayın Vural ve orada barış, istikrar geldiği zaman
inşallah onları da sağlıklı bir şekilde uygularız. 
Neticede değerli arkadaşlar, bu Geri
Kabul Anlaşması ve karşılığında 77 milyon insanımızın vizesiz dolaşım hakkı hem
Türkiye’nin yararınadır ve dolayısıyla Avrupa Birliği sürecimiz için de
önemlidir. Bu konuda siz değerli arkadaşlarımızın destek vermesini özellikle
rica ediyorum.
Hepinize teşekkür ediyorum, saygılar
sunarım. (AK PARTİ sıralarından alkışlar)
BAŞKAN – Teşekkür ederiz Sayın
Çavuşoğlu. 
Şahsı adına Erzincan Milletvekili
Muharrem Işık? Yok. 
Soru-cevap bölümüne geçiyorum. 
Soru-cevap bölümümüz on dakikadır ve
beş dakikasını sorulara, beş dakikasını cevaplara ayıracağım. 
Sayın Öner…
ALİ HAYDAR ÖNER (Isparta) – Teşekkürler
Sayın Başkanım.
Musul’da olaylar başladığında, IŞİD
harekete geçtiğinde, Dışişleri Bakanı Sayın Ahmet Davutoğlu “Musul’la ilgili
her türlü önlem alındı.” demişti. Herhâlde önlem alındığından IŞİD’i haberdar
etmediği anlaşılıyor. Orada konsolosluk yetkilileri, güvenlik görevlileri ve
aileleri rehin alındılar. Sayın Davutoğlu ne gibi önlemler almış, alınmasına
vesile olmuş? Çok sayıda vatandaşımız öldürüldü, hâlen esaret altında olanlar
var. Daha ne kadar bu esaret devam edecek?
Teşekkürler. 
BAŞKAN – Teşekkür ederiz Sayın Öner.
Sayın Kaleli? Yok. 
Sayın Dinçer…
CELAL DİNÇER (İstanbul) – Teşekkür
ederim Sayın Başkanım.
Ben Sayın Bakanıma soruyorum: Ülkemizi
geçiş ülkesi olarak kullanan başta Afrika ülkeleri olmak üzere diğer yabancı
ülke vatandaşları için bu ülkelerle geri kabul anlaşması tümüyle imzalanmış
mıdır? 
İkinci sorum: AB’yle müzakere sürdüren
aday ülkeler arasında Türk vatandaşları dışında vizesiz seyahat yasağı
uygulanan başka bir ülke var mıdır? 
Üçüncü sorum: Hükûmetin imzaladığı Geri
Kabul Anlaşması, 4 Nisan 2013 tarihinde çıkardığımız Yabancılar ve Uluslararası
Koruma Kanunu’na aykırı değil midir?
Dördüncü sorum: Türkiye’nin daha önceki
anlaşmalar çerçevesinde zaten kazanılmış hakkı olan serbest dolaşım konusunda
AB’ye bir yükümlülük getirmekte midir bu anlaşma? 
Teşekkür ederim.
BAŞKAN – Teşekkür ederiz Sayın Dinçer.
Sayın Işık…
ALİM IŞIK (Kütahya) – Teşekkür ederim
Sayın Başkan. 
Sayın Bakan, hâlen ülkemizde kaçak
durumda olan ve yürürlüğe girmesi hâlinde bu anlaşmadan etkilenecek olan göçmen
sayısı nedir?
Ayrıca ülkemizi güzergâh olarak
kullanıp da AB ülkelerine gitmiş ve bu anlaşma gereği geri iade edilecek olan
mülteci sayısı ya da kaçak göçmen sayısı ortalama ne düzeydedir? Bunun
Türkiye’ye olacak ekonomik maliyeti konusunda bir çalışmanız oldu mu? Bu yükün
miktarı nedir? AB’nin vize muafiyeti konusunda vermiş olduğu söze Türkiye
Cumhuriyeti devleti olarak ne kadar güvenebilirsiniz? Daha önce verilmiş olup
da yerine getirilmeyen taahhütleri dikkate aldığımızda sadece “Vize muafiyeti
alacağız.” yaklaşımıyla bu kadar külfetli bir anlaşmayı Meclise getirmenizi
doğru buluyor musunuz? 
Teşekkür ederim.
BAŞKAN – Teşekkür ederiz Sayın Işık.
Sayın Akar…
HAYDAR AKAR (Kocaeli) – Sayın Bakan, bu
kanun tasarısı onaylandıktan sonra bir, Türkiye Cumhuriyeti vatandaşları Avrupa
Birliği ülkelerine vize muafiyeti kullanarak girebilecek mi? Bugün onaylandığı
zaman girebilecek mi? Eğer giremeyecek ve üç buçuk yıl sonra girecek diyorsanız
Avrupa Birliği üç buçuk yıl sonra -burası önemli, tırnak içinde söylüyorum-
tartışmasız vize muafiyeti sağlayacak mıdır? Biraz evvel kürsüde bunu ifade
ettiniz. 
Üç, bu anlaşma onaylandığı takdirde
Türkiye’nin geri kabul anlaşması olmayan ülkelerin vatandaşlarını da Avrupa
Birliğinden kabul edecek midir?
Dört, bu göçmenleri kabul ettiğinde,
kendi ülkelerine gittiğinde güvenlik tehdidi altında veya güvenlik tehdidi
bulunuyorsa bu göçmenleri biz ne yapacağız?
BAŞKAN – Teşekkür ederiz Sayın Akar. 
Sayın Özgündüz…
ALİ ÖZGÜNDÜZ (İstanbul) – Teşekkür
ediyorum Sayın Başkan.
Sayın Bakan, az önce konuşmanızda
“Sınır güvenliği ve kaçak göçle ilgili gerekli çalışmaları yapıyoruz.” dediniz
ancak ben Türkiye-Suriye sınırına gittim. Orada Reyhanlı’da sınır güvenliği
için kurulan karakolun Hükûmetiniz tarafından kapatıldığını bizzat gördüm.
Bende kayıtları, videosu da var. Karakolu kapattınız. Bir taraftan da “Sınır
güvenliğiyle ilgili tedbir alıyoruz.” diyorsunuz. Oraları kapattığınız için
teröristler elini kolunu sallayarak ülkeme girdi ve Reyhanlı’daki bombalı
saldırıda 53 yurttaşımız katledildi. 
İkincisi, diyorsunuz ki: “Üç yıl sonra
yürürlüğe girecek bu anlaşma.” Peki, bugün onaylandıktan sonra, Resmî Gazete’de
yayınlandığı andan itibaren geri kabul yükümlülüğüne Türkiye giriyor mu? Üç yıl
sonra vize muafiyeti. Ancak geri kabul yükümlülüğü üç yıl boyunca devam edecek
ve üç yıl sonra Avrupa Birliği vize muafiyeti tanıyacak mı, tanımayacak mı?
Bunu bir açıklayın lütfen.
Teşekkür
ediyorum.
BAŞKAN –
Teşekkür ediyoruz Sayın Özgündüz.
Buyurunuz Sayın
Bakan.
AVRUPA BİRLİĞİ
BAKANI MEVLÜT ÇAVUŞOĞLU (Antalya) – Teşekkür ederim.
Sayın Öner’in
Mısır, Suriye ve bölgeyle ilgili sorusunu Sayın Dışişleri Bakanımız yazılı bir
şekilde cevaplayacaklar.
Şimdi, değerli
arkadaşlar, en son sorudan başlarsak, Sayın Özgündüz’ün: Bugün onaylayacağımız
anlaşma üç yıl sonra yürürlüğe girecek ve bu üç yıl içinde alınması gereken,
atılması gereken tedbirler var. Bizim, Avrupa Birliğinin ve birlikte atacağımız
adımlar ve…
ALİ ÖZGÜNDÜZ
(İstanbul) – Geri kabul yükümlülüğü yok mu bugünden?
AVRUPA BİRLİĞİ
BAKANI MEVLÜT ÇAVUŞOĞLU (Antalya) – Yok. Geri kabul de üç yıl sonra başlayacak,
geri kabul başladıktan…
ALİ ÖZGÜNDÜZ
(İstanbul) – Üç buçuk yıl sonra…
AVRUPA BİRLİĞİ
BAKANI MEVLÜT ÇAVUŞOĞLU (Antalya) – Evet, altı ay içinde de vizesiz dolaşım
başlayacak, altı ay içinde.
ALİ ÖZGÜNDÜZ
(İstanbul) – Üç buçuk yıl nedir Sayın Bakanım?
AVRUPA BİRLİĞİ
BAKANI MEVLÜT ÇAVUŞOĞLU (Antalya) – Üç buçuk yıl sonra yaklaşık vizesiz serbest
dolaşım olacak dedik ya. Üç yıl sonra geri kabul anlaşması uygulamaya girecek,
ondan sonra altı ay içinde de vizesiz dolaşım hakkı elde edeceğiz. Avrupa
Birliği bizi, Türkiye’yi negatiften pozitif ülkeler grubuna sokacak.
ALİ ÖZGÜNDÜZ
(İstanbul) – Bu arada biz geri kabul yükümlülüğüne girmiyoruz.
AVRUPA BİRLİĞİ
BAKANI MEVLÜT ÇAVUŞOĞLU (Antalya) – Hayır, üç sonra başlayacak. 
Çok teşekkür
ederim sorunuz için ayrıca. 
Ve tabii,
burada, diğer arkadaşlarımız da üç yılla, üç buçuk yılla ilgili sorular
sordular. Aynı şekilde biz altı ay içinde eğer Avrupa Birliği vizesiz dolaşım
hakkı, seyahat hakkı vermezse biz bunu iptal edeceğiz. Kendilerine de söyledik.
Makul sürenin bizim için altı ay olduğunu söyledik. 
MAHMUT TANAL
(İstanbul) – Ama bazı maddeler hemen yürürlüğe giriyor Sayın Bakan. 
AVRUPA BİRLİĞİ
BAKANI MEVLÜT ÇAVUŞOĞLU (Antalya) – Geri kabulle ilgili şey üç yıl sonra
giriyor ve altı ay içinde vizesiz dolaşım hakkı da, vizesiz seyahat hakkı da
bizim vatandaşlarımıza verilmelidir ve doğrudur, maalesef -bugün başka sorulara
geçiyoruz şimdi birbirine bağlı- ve maalesef aday ülkeler içinde vizesiz
seyahat etme hakkı olmayan tek vatandaş bizim vatandaşımız. Ve bu, Avrupa
Birliğinin de bir çifte standardıdır ki biz müzakere eden bir ülkeyiz.
Özellikle Balkan ülkelerinde aday ülkelere bile vizesiz seyahat hakkı verildi.
Biz, onları destekliyoruz. Balkanlardaki kardeşlerimiz bu hakkı elde etsinler,
karşı değiliz ama maalesef, Türkiye’ye bunun uygulanması da başka bir şeydir. 
Bu, aslında değerli arkadaşlar, 12
Eylülün başka bir yansımasıdır. 12 Eylülden sonra, özellikle Almanya gibi
ülkelere çok sayıda mülteci oraya gidip de mülteci olmak için başvuru yapınca o
zaman Türkiye’ye işte bu vize uygulamaları gelmiştir. Ve burada, özellikle
Avrupa Birliğinin bu anlaşmayla beraber bu çifte standardı kökten kaldıracağına
inanıyoruz. 
Burada “Avrupa Birliğine yükümlülük
getirecek mi?” diye sordu Sayın Dinçer. Elbette Avrupa Birliğine de bir
yükümlülük getirecektir ve bunun uygulaması… Bu, karşılıklı bir uygulamadır ve
“Türkiye’ye iade edilen kişilerle ilgili –biraz önce de söyledim- kaç ülkeyle,
hepsiyle anlaşma var mı?” diye… Hepsiyle geri kabul anlaşması yok. Yani
göçmenlerin, ağırlıkla kaçak göçün geldiği ülkelerin hepsiyle anlaşmamız yok.
Türkiye'nin doğusundan olan bazı ülkelerle var. Mesela, Kırgızistan’la var,
aynı şekilde Romanya’yla var, Pakistan’la var, Nijerya’yla var, Yemen’le var ve
Türkiye'nin kuzeyinde olan ülkelerle var. İşte, Rusya var bunların içinde,
Ukrayna var, Moldova var, Belarus var, Karadağ var ama hepsiyle yok. Ama bu işi
de nasıl çözüyoruz? Tam üye oluncaya kadar değerli arkadaşlar, coğrafi
kısıtlama uygulamasını devam ettirdiğimiz için Türkiye'nin doğusundan gelen bu
göçmenlere biz mülteci statüsü, göçmen statüsü veremiyoruz; ya ülkelerine iade
ediyoruz ya da üçüncü ülkelere, Birleşmiş Milletlerle beraber yerleşmesi için
birlikte çalışıyoruz.
Birçok soru geldi Sayın Başkanım, zaman
da kısıtlı olduğu için bunların hepsine cevap veremeyeceğiz şu anda. Her
arkadaşımız dörder, beşer tane sordu ama genel anlamda tüm soruları toparlayıcı
bir cevap verdik ve diğer arkadaşlarımızın da…
HAYDAR AKAR (Kocaeli) – Güvenlik
gerekçesiyle geri yollayamayacağınız mülteciyi ne yapacaksınız? Burada mı
barındıracağız?
AVRUPA BİRLİĞİ BAKANI MEVLÜT ÇAVUŞOĞLU
(Antalya) – Değerli arkadaşlar, bakınız, Türkiye, Komisyon karar verecek bu
konuda. Neticede, vatansız olanları da mesela Avrupa Birliği bize iade
etmeyecek, bu da var sözleşmede ama biz birçok olaya da Suriye’de olduğu gibi
insani de yaklaşıyoruz, mutlaka bizim de kabul edeceğimiz ve değişik sebeplerle
ülkemizde kalabilecek -az ya da çok sayıda- belli bir sayıda insan da olabilir
yani bu 77 milyona fazla yük de getirmez ama esas itibarıyla biz bunun
Türkiye’ye yükünün ve…
OKTAY VURAL (İzmir) – O zaman, Avrupa
Birliği insani davranmıyor da biz mi insani davranmış oluyoruz?
AVRUPA BİRLİĞİ BAKANI MEVLÜT ÇAVUŞOĞLU
(Antalya) – Avrupa Birliğiyle Türkiye’yi karşılaştırdığımız zaman biz hep
Avrupa Birliğinden daha fazla insani davranıyoruz.
OKTAY VURAL (İzmir) – O zaman insani
davranmakla onları bağlayalım, insani davransınlar.
HAYDAR AKAR (Kocaeli) – Peki, Avrupa
Birliği niye kendi alanlarında tutmuyor, kendi ülkelerinde?
AVRUPA BİRLİĞİ BAKANI MEVLÜT ÇAVUŞOĞLU
(Antalya) – Yani Türkiye’de yaşayan kaçak göçmenlerle ilgili mücadelemiz devam
ediyor, sınır güvenliyle ilgili -evet, Suriye sınırında açık kapı politikamızı
hep devam ettirdik ama- özellikle Edirne kapısı ve diğer bölgelerdeki sınır
güvenliğiyle ilgili çalışmalarımız da herkes tarafından biliniyor, Avrupa
Birliği tarafından da görülüyor.
BAŞKAN – Teşekkür ederiz Sayın Bakan.
Diğer soruları yazılı cevaplayacağınız
beyan ettiniz.
Şimdi 1’inci madde üzerinde bir önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 554 Sıra Sayılı
Türkiye Cumhuriyeti ile Avrupa Birliği Arasında İzinsiz İkamet Eden Kişilerin
Geri Kabulüne İlişkin Anlaşmanın Onaylanmasının Uygun Bulunduğuna Dair Kanun
Tasarısının 1. maddesinin Tasarı metninden çıkarılmasını arz ve teklif ederiz.
 Ali
Sarıbaş Haydar Akar Osman
Faruk Loğoğlu
 Çanakkale Kocaeli Adana
 Gürkut
Acar Celal Dinçer Ali
Özgündüz
 Antalya İstanbul İstanbul
BAŞKAN – Komisyon önergeye katılıyor
mu?
DIŞİŞLERİ KOMİSYONU BAŞKANI VOLKAN
BOZKIR (İstanbul) - Katılmıyoruz Sayın Başkan.
BAŞKAN – Hükûmet?
AVRUPA BİRLİĞİ BAKANI MEVLÜT ÇAVUŞOĞLU
(Antalya) – Katılamıyoruz efendim.
BAŞKAN – Buyurunuz Sayın Özgündüz. (CHP
sıralarından alkışlar)
ALİ ÖZGÜNDÜZ (İstanbul) – Teşekkür
ediyorum.
Sayın Başkan, değerli milletvekilleri;
hepinizi saygıyla selamlıyorum.
Değerli arkadaşlar, şimdi, bu geri
kabul anlaşması, bizim Türkiye üzerinden transit geçerek Avrupa Birliği
ülkelerine giden gerek kendi yurttaşlarımız gerekse Orta Doğu’dan, Afrika’dan
ülkemizi kullanarak giden kişilerin orada vize koşullarına uymaması ya da
ikamet koşullarına uymaması halinde Türkiye’nin bunları kabul edeceğine ilişkin
bir anlaşma. 
Sayın Bakana az önce soru sordum, diyor
ki: “Bu üç yıl içinde yürürlüğe girecek. Bu arada biz sınır güvenliğiyle ilgili
kaçak göç ve göçmenlerle ilgili gerekli çalışmaları AB’yle birlikte yapacağız,
sonra altı ay boyunca biz geri alacağız.” 
Efendim, yine Sayın Bakan ile Sayın
Komisyon Başkanı Volkan Bozkır da geçen günkü konuşmasında dedi ki: “Biz hemen
her gönderileni geri almayacağız. Bir komisyon kuracağız. Orada, ilgili ülke,
kişinin üzerinde Türk malı herhangi bir şey bulsa, bir alışverişe ilişkin bir
POS makinesi fişi bulsa, bir sigara bulsa, Türkiye'den geçtiğini düşünerek, ona
kanaat getirerek bana iade edecek. Benim komisyonum ‘Hayır kardeşim, ben bunu
almıyorum.’ dediği anda ‘Altı ay sonra vize muafiyeti anlaşmasını da ben
uygulamıyorum.’ diyecek.” O zaman ne olacak? “Burada efendim feshedeceğim.”
Yani, altı ay boyunca alınanlar ne olacak Sayın Bakan? 100 binlerce göçmen. 
Şimdi, bakın, sadece Suriye’den
ülkemize gelen -200 bini kampta olmak üzere- 500 binin üzerinde, bazı rakamlara
göre 1 milyona yakın göçmen var. Bugün, batıda çok ciddi sıkıntılar
oluşturdular, suça karıştılar bu insanlar ve emniyet güçleri bunlara işlem
yapmıyor, enteresan bir şekilde emniyet Suriye’den gelenlere işlem yapmıyor.
Yine Suriye’den, sizin “İnsani amaçla
biz misafir ediyoruz.” dediğiniz teröristler, IŞİD’in teröristleri, Niğde’de
yol kontrolü yapan Mehmetçik’i şehit etti ve dedi ki: “Bunlar Türk askeri,
kâfir ülkenin askeridir, düşmanlık yapıyor, ben bunu şehit ederek sevap
işledim.” Selefi, Vahabi anlayışı. Bakın, bu adam burayı kullanarak gitse
ilgili Avrupa ülkesine, siz bunu alarak ne yapacaksınız? İlgili ülkeye de
gönderdiğiniz anda hürriyetinden mahrum edilecek ya da belki idam edilecek.
İdam edileceği için siz iade edemeyeceksiniz, bizim de mükellefiyetimiz var. 
İki: Sayın Bakanım, şu anda bizim Türk
yurttaşları orada çocuklarının ikamet tezkeresini herhangi bir nedenle
uzatmasa, adres değişikliğini bildirmese, siz bunların ikamet koşulları yerine
gelmediği için geri kabulünü onaylıyorsunuz. Ve açacakları davaları da buradan
yürütecekler. Yani, ilgili ülke sınır dışı edecek benim yurttaşımı, o
vatandaşın “Hayır, haksız yere sınır dışı ettin.” diye açacağı davayı da, sınır
dışı edildiği yani benim ülkeme gelecek kendi yurttaşım, buradan davayı
yürütecek kaç seneye sonuç alabilirse. 
Sayın Bakan, bizim, 1963 Ankara Anlaşması
gereği zaten vize muafiyet hakkımız var. Siz niye bu hak için mücadele
etmiyorsunuz? Uluslararası mahkemeler bu yönde bizim yurttaşlarımızın
başvurusunu haklı buluyor, Adalet Divanı haklı buluyor. Bu yolu denemek varken,
Avrupa Birliğini bu yola sürüklemek varken, siz niçin ucu açık, daha çok
ülkemizi mükellefiyet altına sokan böyle bir anlaşmayı getiriyorsunuz? Bu
anlaşmaya bu nedenle biz onay vermeyeceğiz. 
Dışişleri Bakanı Davutoğlu, düşler
aleminin bakanı, “Bölge ülkesi olacağız.” diyerek ülkeyi batıran, elçiliği,
konsolosluğu işgal ettiren, Dışişleri mensuplarını şu anda esir ettiren Bakan,
16 Ocak 2013 tarihinde, Avrupa Birliği İçişleri Komisyonuna yazdığı mektupta
diyor ki: “Daha önce sizinle ve diğer AB makamlarıyla yaptığımız görüşmelerde,
birçok defa altını çizdiğimiz üzere, geri kabul anlaşmasını hayata geçirmesi
ile Türk vatandaşlarına vizesiz seyahat imkânı tanınması aynı anda olmalıdır.”
Çok güzel. Şimdi niye döndünüz bundan? Yani, bu görüşten ne oldu döndünüz? Aynı
anda olmalıdır yani biz müstemleke değiliz. Avrupa Birliğine eşit, onurlu bir
üye olarak girmeyi savunuyoruz, muhalefet olarak da sizin arkanızdayız, bunu
savunun, Hükûmeti destekleyelim. Ama, onurumuzu rencide edecek şekilde yani
vize muafiyetiyle geri kabul anlaşmasının aynı anda yürürlüğe girmemesi
şeklinde sizin getirdiğiniz bu anlaşma bizim açımızdan uygun değil diyoruz.
Birileri, bizim yurttaşlar gidecek, Şanzelize’de, Londra’da, Milano’da
alışveriş yapacak, buradan çaldığı çırptığını yiyip içecek, “Vizesiz seyahat edeceğim.”
diyerek karlı dağları aşıp gelen, hayatını tehlikeye sokan ve bu nedenle
oralara kadar ulaşan kişileri geri alıp onların özgürlüğü ve hayatı üzerinden…
Biz böyle bir vize muafiyeti istemiyoruz. 
Genel Kurulu saygıyla selamlıyorum.
(CHP sıralarından alkışlar) 
BAŞKAN – Teşekkür ederiz Sayın
Özgündüz.







(CHP sıralarından bir grup milletvekili
ayağa kalktı) 
ENGİN ALTAY (Sinop) – Sayın Başkan,
yoklama istiyoruz. 
BAŞKAN – Yoklama talebi vardır. 
Sayın Altay, Sayın Acar, Sayın Ayaydın,
Sayın Akar, Sayın Öner, Sayın Dinçer, Sayın Köktürk, Sayın Tanal, Sayın
Yalçınkaya, Sayın Demiröz, Sayın Akova, Sayın Eyidoğan, Sayın Ayman Güler,
Sayın Onur, Sayın Oyan, Sayın Danışoğlu, Sayın Balbay, Sayın Öner, Sayın Pavey,
Sayın Moroğlu, Sayın Kaleli. 
Üç dakika süre
veriyorum. 
(Elektronik
cihazla yoklama yapıldı.) 
BAŞKAN –
Toplantı yeter sayısı yoktur. 
On dakika ara
veriyorum. 
 Kapanma
Saati:18.06

DÖRDÜNCÜ OTURUM
Açılma Saati:
18.15
BAŞKAN: Başkan
Vekili Şükran Güldal MUMCU
KÂTİP ÜYELER:
Bayram ÖZÇELİK (Burdur), Mine LÖK BEYAZ (Diyarbakır) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 108’inci Birleşiminin Dördüncü Oturumunu açıyorum.


lll- Y O K L A M
A


BAŞKAN – 1’inci
madde üzerinde İstanbul Milletvekili Ali Özgündüz ve arkadaşlarının önergesinin
oylamasından önce istem üzerine yapılan yoklamada toplantı yeter sayısı
bulanamamıştı. 
Şimdi yoklamayı
yineliyorum.
Üç dakika süre
veriyorum.
(Elektronik
cihazla yoklama yapıldı)
BAŞKAN – Toplantı yeter sayısı vardır. 



3- Türkiye Cumhuriyeti ile Avrupa Birliği Arasında İzinsiz İkamet
Eden Kişilerin Geri Kabulüne İlişkin Anlaşmanın Onaylanmasının Uygun
Bulunduğuna Dair Kanun Tasarısı ile Avrupa Birliği Uyum Komisyonu, İçişleri
Komisyonu ve Dışişleri Komisyonu Raporları (1/876) (S. Sayısı: 554)(Devam)
BAŞKAN - Önergeyi oylarınıza
sunuyorum: Kabul edenler... Kabul etmeyenler... Önerge kabul edilmemiştir.
Şimdi, 1’inci maddeyi oylarınıza
sunuyorum: Kabul edenler... Kabul etmeyenler... 1’inci madde kabul edilmiştir.
2’nci maddeyi okutuyorum:
MADDE 2-(1) Bu Kanun yayımı tarihinde
yürürlüğe girer.
BAŞKAN – Cumhuriyet Halk Partisi Grubu
adına Isparta Milletvekili Ali Haydar Öner. (CHP sıralarından alkışlar)
Buyurunuz Sayın Öner.
CHP GRUBU ADINA ALİ HAYDAR ÖNER
(Isparta) – Teşekkürler Sayın Başkanım.
Sayın Başkan, değerli milletvekili; AKP
Hükûmetinin yeni bir aldatmacası ve kandırmacasıyla karşı karşıyayız. 
Ünlü düşünür Nasreddin Hoca’nın yün
hikâyesini anımsatıyor. 
HAYDAR AKAR (Kocaeli) – Sayın Başkan,
Genel Kurula geliyorlar, gürültü yapıyorlar. 
ALİ HAYDAR ÖNER (Devamla) – Geri Kabul
Anlaşması onaylanırsa, uygulamaya konursa vize kalkacakmış. Kimler inanıyor,
merak ediyorum. Gerçekten Parlamentoda yer alan sayın parlamenterlerimiz
inanıyorlar mı? 
Brüksel dönüşü, 7 Ocak 2005’te, Sayın
Başbakan ile Sayın Melih Gökçek’in organizasyonuyla, Kızılay’da gündüz gözüyle
havai fişekler patlatıldı, AB’ye giriş vizesi alınmış gibi müzakere tarihinin
alınması kutlandı, bari Vize Muafiyeti Sözleşmesi de gece kutlansaydı da millet
farkına varabilseydi.
BAŞKAN – Sayın milletvekilleri, lütfen
biraz sessiz olalım.
ALİ HAYDAR ÖNER (Devamla) – 21’inci
madde 24’üncü maddeye atıfta bulunuyor. 
24’üncü maddenin (3)’üncü fıkrası
gereğince, eğer bu sözleşme anlaşmaya uygun şekilde uygulanmazsa Türkiye fesih hakkını
kullanacakmış. Yani “Fos çıktı.” denilecek halkın tabiriyle, feshedilecekmiş.
Bize çıkacak faturanın miktarı belli değil. Türkiye'nin altyapısı yeterli
değil, çünkü çok sayıda iade olması hâlinde, Türkiye'den geçen üçüncü dünya
ülkelerinin vatandaşlarının iadesi hâlinde nerelerde barındırılacak? Geri
gönderilenlerin yol açacakları çok sayıda sorun var; aralarında kavga
edecekler, hastalanacaklar, kaçacaklar, çocukları olacak, üçüncü ülkeye kabul
ettirme konusunda sıkıntılar çekilecek çünkü bu anlaşmayla, diğer ülkelerle
yapılan anlaşmalar da geçersiz sayılacak. 
Vatandaşlara vize muafiyeti bir yana,
içinde bulunduğumuz günlerde başka sıkıntı var. Neredeyse Sayın Başbakana vize
konacak. Almanya’ya gidiyor, Merkel ve Alman basını “Aman ha, sakın ha, efendim,
Türkiye’deki vatandaşları birbirine düşürdünüz, Almanya’daki vatandaşlara
dokunmayın. Onların içini karıştırmayın, ayrılık gayrılık yaratmayın!”
diyorlar. Avusturya da aynı sıkıntı içinde. Aman ha, Sayın Başbakan gelirse,
sadece Türkiye vatandaşları değil, Avusturya’da da sıkıntı çıkabilir kaygısı
içinde. Öfkeyi hitabet sanatı sayanlar iktidarında da gerginlikten geçtiğini
düşünüyorlar. Anlaşılan uygulanan strateji şu: Vade uzun olsun, ya AB dağılır
ya biz vazgeçeriz ama iktidarımız bir dönem daha devam eder.
Değerli milletvekilleri, Avrupa
Birliğine girmek istiyorsak vize muafiyeti uğruna altından kalkamayacağımız
tavizlere, sözleşmelere imza atmayalım, bunu da onaylamayalım. 
Bu sözleşme tasarısı geri çekilirse en
doğru işlem yapılmış olur çünkü Avrupa Birliği bu ödünlerden geçmiyor, mevcut
haklardan vazgeçmekten geçmiyor, Roma ve Ankara anlaşmalarıyla kazandığımız
haklardan vazgeçmekten geçmiyor. Avrupa Birliğine geçiş, Avrupa Birliği ve
Birleşmiş Milletler normlarına uymaktan geçiyor, Hindistan Bangalore’daki
konferansta yapılan mutabakattan geçiyor, Kopenhag Kriterleri’nden geçiyor,
Budapeşte Sözleşmesi’nden geçiyor. Bangalore Sözleşmesi yargı etiğini ortaya
koyuyor. 23 Nisan 2003’te Birleşmiş Milletler İnsan Hakları Komisyonu, Avrupa
Konseyinin önerisi üzerine Bakanlar Konseyine şu tavsiyelerde bulunuyor: 
“Bağımsız ve tarafsız yargı.” Var mı
arkadaşlar? 
OKTAY VURAL(İzmir) – Bakımsız!
ALİ HAYDAR ÖNER (Devamla) – Hangi savcı
korkusuzca iddianame düzenleyebiliyor? Kaç hâkim özgür iradesiyle karar verebiliyor?
Güvenlik güçleri yargı talimatını yerine getiremez, yerine getirenler
bulundukları görevlerini sürdüremez oldular. Kopenhag kriterleri 22 Haziran
1993’te kabul edilmiş. Demokrasi, hukukun üstünlüğü, insan hakları ve azınlık
haklarının güvence altına alınmasını öngörüyor. Ne ölçüde uygulanabiliyor?
Hukukun üstünlüğü kalmadı, üstünlerin hukuku ağır bir dayatmayla uygulanır
oldu. 
Avrupa Birliğiyle henüz 13 fasıl
açılabilmiş. Hani ilerleme? Vize havucu ile geri kabul sopası bu dengeyi
sağlayamaz arkadaşlar. 
Gezi Parkı süreci değerlendirmesi çok
kötü. Ne diyorlar? Türkiye’de sivil toplumun, demokrasinin önemli ve yasal bir
paydaşı olarak algılanmadığı değerlendirmesini yapıyor Avrupa. 
Ayrıca, 31 Mayıs 2005’te savcılar için
Budapeşte ilkeleri var. Adil, tarafsız, tutarlı, süratli olunacak. İnsan onuru
ve haklarına saygı gösterilecek. Kamu yararıyla, birey haklarıyla genel
çıkarlar arasında adil denge sağlanacak. Korkusuzca, iltimas ve ön yargı
olmaksızın davranılacak. Bireylerin, kamu ve medyanın baskısı altında kalmadan,
gizliliğe uyarak, belli yerlere servis edilmeden, masumiyet karinesine saygı
duyularak, kuvvetli şüphe unsurları ve delilleri dikkate alınarak görev
yürütülecek. Savcılar buna imkân bulabiliyorlar mı? Yargıyı yasama ve
yürütmeden bağımsız olarak işletiyor, kendisine saygı duyuyor, yargı erkini
3’üncü bir erk olarak dikkate alıyor muyuz yoksa Hükûmetin ve iktidarın
baskısı altında, direktifi altında işlem yapmaya mı icbar ediyoruz? Tarafsızlık
hani? Doğruluk ve tutarlılık nerede? “Hâkimler diğer vatandaşlar gibi ifade,
inanç, dernek ve toplanma haklarına sahiptir.” deniyor; uygulayabiliyor muyuz?
Eşitlik; herkesin mahkemeler önünde eşit muameleye tabi tutulmasını
sağlayabiliyor muyuz? Daha pek çok unsur var ancak yakın bir tarihte Avrupa
Birliği, Avrupa Parlamentosu bu yılki Türkiye raporunu düzenlerken 300’ün
üzerinde değişiklik önergesi vermek zorunda kaldı. GRECO kuralları, Avrupa
Konseyi Yolsuzluğa Karşı Devletler Grubu yolsuzluk ve rüşvet iddialarının
siyasi baskıdan uzak, şeffaf ve tarafsız bir şekilde soruşturulmasını
öngörüyor. 
Demin Sayın Elitaş her şeye cevap
verdi, niye Komisyona üye verilmediğini belirtmedi. Bolca da güldü, sanki
gayriciddi bir konu konuşuluyor.
ENGİN ALTAY (Sinop) – Bülent Arınç
verdi onun cevabını.
ALİ HAYDAR ÖNER (Devamla) – Hâlâ
komisyon kurulamadı. “Hani, kim yaptıysa Allah belasını versin.” diyordunuz,
hani “Sonuna kadar gidilecek.” diyordunuz? Bu mu samimiyet, bu mu tutarlılık? 
CELAL DİNÇER (İstanbul) – Mahşere kaldı
artık o.
ALİ HAYDAR ÖNER (Devamla) – Vize
indirim, kolaylık ve muafiyeti Karadağ’a, Hırvatistan’a, Moldova’ya tanınıyor,
bize tanınmıyor. İkili muafiyetler de kalkmış durumda. Üçüncü dünya ülkelerinin
gerisine düşmüş durumdayız; Peru, Guatemala, Arjantin için uygulanıyor, bize
uygulanmıyor. Kazanılmış haklardan geriye gidiş var. İkamete ilişkin haklar
kalkacak. Efendim, yargıya başvuracakmış; rızası aranmaksızın iade edilen nasıl
yargıya başvurabilecek? Anlaşmanın uygulanması zor. Yalan beyanlar da
Türkiye’yi sıkıntıya düşürecek, “Hintli.” denecek Pakistanlı çıkacak. “Anlaşma
süresiz.” ne demek? Hükûmetlerin görevleri millî çıkarları korumaktır
arkadaşlar, yurttaşların haklarını savunmaktır, hak kaybına yol açmamaktır. AKP
hükûmetleri bu basiret ve sağduyudan yoksun hareket etmektedir. Emanet, ehlinde
değildir. 
Emanete layık olmaya çalışanlara
saygılar sunarım. (CHP sıralarından alkışlar) 
BAŞKAN – Teşekkür ederiz Sayın Öner. 
Milliyetçi Hareket Partisi Grubu adına
Konya Milletvekili Faruk Bal. 
Buyurunuz Sayın Bal. (MHP sıralarından
alkışlar) 
MHP GRUBU ADINA FARUK BAL (Konya) –
Teşekkür ediyorum. 
Sayın Başkan, değerli milletvekilleri;
Sayın Bakanın izahatını dinledik. İzahata göre, Avrupa Birliğinin iş gücü
ihtiyacı olmasına rağmen, gelmiş olan birtakım göçmenleri mahrecine iade
edebilmek için Türkiye’yi depo bir ülke olarak kullanıp bu göçmenleri
Türkiye’ye postalamak amacıyla bu anlaşma yapılıyor. Biz istersek bu anlaşmayı
feshedebilirmişiz, biz sınır güvenliğimizi sağlamak için bu anlaşmayı
yapıyormuşuz, üstelik kendi sınır güvenliğimizi -altını çiziyorum, Sayın Bakan,
siz de dinleyin- Avrupa Birliğiyle yaparsak daha iyi yapabilirmişiz. Güya biz
gücü test edilemeyecek bir ülkeydik, güya biz lider ülkeydik, güya biz bölgesel
oyun kurucuyduk. Bu sıfatlarımız var ise Avrupa Birliğine sınır güvenliği için
nasıl muhtaç hâle geldik? Bu anlaşmanın gerekçesi niye budur? 
Şimdi, değerli arkadaşlarım, bu
anlaşmanın gerekçesinin hepsi bir kenara, işin özü şudur Sayın Bakanım, sizi
rencide etmek için konuşmuyorum ama benim bilgim, tecrübem ve Milliyetçi
Hareket Partisinin feraseti şunu söyletiyor: Avrupa Birliği, üzerindeki safrayı
boşaltıyor, bu bir gerçek, kendi ekonomisinde işine yaramayacak, ekonomisine
yük olacak, dünyanın dört bir tarafından gelmiş insanları, Avrupa Birliği
seçmenlerinin vergilerini onlara harcamamak için Avrupa Birliği dışına atıyor,
mesele bu. Gittiği yer neresi olacak? Gittiği yer, Avrupa Birliğine giden
göçmenlerin büyük bir bölümü güneyden yani Fas, Tunus, Cezayir’den ama kahir
ekseriyeti Bangladeş, Suriye, Irak, Somali, Mısır ve Afrika ülkelerinden
dolanarak Türkiye üzerinden gidecektir. Dolayısıyla, bu mahreçli göçmenlerin
tümünü Türkiye’ye bu anlaşmayla iade edecektir. Bu anlaşmayla iade edildiğinde
Avrupa Birliği seçmenin vergisi mübarek de bizim seçmenimizin vergisi sebil midir?
Niçin, biz kendi ülkemizin vatandaşının vergisiyle topladığımız bütçeyi Avrupa
Birliğinin harcamadığı yerlere harcamaya mecbur ve mahkûm kalalım? Bu sorunun
cevabı yok. Bu sorunun cevabı aldatmaca ve kandırmaca bir şekilde “Ama biz de
vize muafiyeti sağlayacağız. Altı ay içerisinde bu anlaşma yürürlüğüne
girdiğinde Avrupa Birliği bize vize muafiyeti sağlayacak.” 
Sayın Bakanım,
size Bakanlığınızla ilgili herkesin bildiği tarihî bilgileri tekrar etmek
zorundayım. Avrupa Birliğiyle maceramız 31 Temmuz 1959’da başladı. O zaman,
kömür-çelik ortaklığından Avrupa Ekonomik Topluluğuna döndürüldüğü tarihti.
1963 Anlaşması, daha sonra Roma Anlaşması, aralarında protokoller, ek
protokoller; bunların hepsinde Avrupa Birliği istediğini aldı, Türkiye’ye
gelecekte bir umut verdi. Bu umutların hiçbirisi gerçekleşmedi. Arada Gümrük
Birliğinde olduğu gibi, 2005 yılındaki müzakere takviminin alınmasında olduğu
gibi sadece Türkiye’nin semalarında gündüz patlatılan havai fişekler ve yakılan
gündüz fenerleri kaldı.
Şimdi, o Gümrük
Birliği Anlaşması’nın Türkiye’ye, ne kadar, yabancı ülkelerle ikili dış ticaret
anlaşması yapımında engel olduğunu siz biliyorsunuz. Türkiye’nin malı, Avrupa
Birliği’nin izni olmadan üçüncü ülkelere satılamıyor. İzin verilse Avrupa
Birliği buralara ticari olarak yerleşecek, iki yıl sonra sen anlaşma
yapabileceksin. Türkiye’nin ticari ürünleri, Avrupa Birliği izin verdiği ölçüde
Avrupa’nın bütün ülkelerini gezer ama o ticari ürünlerin malları sınırdan
içeriye giremez. Niye? Vize var. Şimdi, “Bu vizeyi kaldıracağız.” diyorsunuz.
Bu vize kalkmayacak Sayın Bakanım, bu vizeyi Avrupa Birliği kaldırmayacak.
Avrupa Birliği “Türkiye’yi üye olarak almayacağız; bu almayacağımızı nasıl
söyleyeceğiz, nasıl anlatacağız.” diye çırpınıyorlar adamlar ama siz aldatılmaya
ve kandırılmaya alışmış bir parti olarak, aldatılmaya devam etmek istiyorsunuz.
VOLKAN BOZKIR (İstanbul) – Ne aldatan
ne aldanan…
FARUK BAL (Devamla) – Fransa,
Türkiye’nin Avrupa Birliği üyeliğini dikkate alarak yıllar önce anayasasını
değiştirdi. Fransa, eğer, Türkiye her şartı kabul eder ise ve Avrupa
Birliği’nin bütün dayatmalarını kabul eder ise üyelik zamanı geldiğinde Fransa
referanduma gidecek “Türkiye’yi Avrupa Birliği’ne alayım mı, almayayım mı?”
diye. Soruyorum size Sayın Bakanım: Fransa’dan “Alalım.” diye bir karar çıkar
mı, Fransa halkından? Yunanistan benzerini yaparsa Yunanistan’dan öyle bir
karar çıkar mı? Niye aldatıyoruz birbirimizi? Niye aldatıyoruz birbirimizi ve…
AVRUPA BİRLİĞİ BAKANI MEVLÜT ÇAVUŞOĞLU
(Antalya) – Her aday ülke bunu imzalamıştır, sen bilmeden konuşuyorsun!
FARUK BAL (Devamla) – …Türk milletinin
vergilerle ödenmiş değerinden Avrupa Birliği’nin safrasını Türkiye’yi depo ülke
hâline getirip buraya toplamak için niye çaba sarf ediyoruz? Mesele gayet
açıktır, nettir. Mesele, Avrupa Birliği; Bangladeş’ten, Somali’den, Irak’tan,
Suriye’den, Mısır’dan, Libya’dan, Tunus’tan, Fas’tan gelen, safra olarak
gördüğü kişileri, ağırlıklı olarak Türkiye postalayacak, Türkiye’de bunları
beslemek zorunda kalacağız. Diyorsunuz ki: “Biz, bunları geri göndeririz,
yerine göndeririz.” Gönderemezsiniz. Niye gönderemezsiniz? Çünkü, Avrupa
Birliği kurumları sizin önünüzde engel. İnsan Hakları Mahkemesi önünüzde engel.
Birleşmiş Milletler Mülteciler Sözleşmesi önünüzde engel. Bu ülkeden hangisinde
can güvenliği var? Bangladeş’te var mı? Somali’de var mı? Irak’ta var mı?
Suriye’de var mı? Mısır’da var mı? Geldi bu adamlar, diyecekler ki: “Evet, ben oradan
buraya geldim -Türkiye’ye- bu anlaşma gereğince. Benim Suriye’de can güvenliğim
yok, beni gönderemezsiniz.” Nasıl göndereceksiniz Sayın Bakanım, nasıl
göndereceksin? Bunun hiçbir imkânı yok. Hiçbir şart altında gönderemezsiniz,
olduğu gibi bunlar burada kalacak.
Değerli arkadaşlarım, meselenin özünün ikinci faslında şu
gerçek vardır: 1963 yılında Berlin’e giden tren Sirkeci’den kalkmadan önce,
oraya kendini bahtlı hisseden Türk vatandaşları işçi olarak giderken birtakım
kontrollerden geçerlerdi. Bu kontroller sağlık kontrolüydü. Başından, dişinden,
gözünden, boğazından, gırtlağından dâhiliyesine kadar bütün organları tetkik
edilir, tam sağlıklı raporu alırsa Almanya’ya işçi olarak giderdi. Böyle bir
anlayışla karşı karşıyayız. 
Bunun ikinci örneğini vermek istiyorum: Halepçe katliamı
yapıldığında, Halepçe’de gazla insanlar öldürüldüğünde, Türkiye’ye Kuzey
Irak’tan pek çok göçmen geldi, yüz binleri aştı. Hangi Avrupa Birliği ülkesi
Türkiye’nin derdine derman oldu? Hangi Avrupa Birliği ülkesi Türkiye’nin bu
derdine bir katkıda bulundu? 
Ben size iki tane ülke söylüyorum, belki zihninizde yoktur:
Biri Fransa. 500 tane genci -yaşlı değil- Bayan Mitterand geldi, dişlerine
kadar kontrol ettirdi, tam sağlıklı olan 500 tanesini götürdü. Orada kendi
istihbarat örgütlerinin uygun gördüğü Fransız devletinin organlarında eğitti,
oraya gönderdi. Fransa’nın yaptığı bu. 
Amerika da 5 bin tanesini götürdü. Onlar da genç götürdü,
onlar da sağlık kontrolü yaparak götürdü. O götürülen insanlar da CIA’in
kontrolünde eğitildi. Bugün Kuzey Irak’taki kişiler onlardır, bugün Kerkük’e
gidenler de onlardır, bugün bağımsızlık talep edenler de onlardır, yarın
“Bağımsızlık ilan edeceğiz.” diyenler de onlardır. Avrupa Birliğinin bakışı
budur. 
Sayın Bakanım, ben sizin vatanseverliğinizden şüphe etmek
istemiyorum ama aldatılmayın, kandırmayın, milleti de AKP olarak aldatmayın,
kandırmayın. Bu, Türkiye'nin sırtında gümrük birliğinden daha vahim bir sonuç
doğuracak, mali külfet yükleyecektir. Bu, Türkiye'nin önünde çok ciddi sosyal
sorunlar açacaktır. Gelen insan ne yapacak Türkiye’de, bu topluma entegre
olabilecek mi? Gelen insan iş bulabilecek mi, aş bulabilecek mi, sağlık
sorununu halledebilecek mi? İşte, Suriyeliler önümüzde. Buyurun, şuradan 10
metre, 20 metre ileriye gidin, bir kavşakta Suriyeli çocuklar para topluyorlar.
Fuhuş arttı, hırsızlık arttı, kapkaç arttı. 
(Mikrofon otomatik
cihaz tarafından kapatıldı) 
FARUK BAL
(Devamla) - 1 milyondan fazla Suriyeliyi getirirken Türkmenlere kapıları
kapatan şu anda Tuzhurmatu’da, Kerkük’te, Musul’da IŞİD’in ve peşmergenin
arasında tost vaziyette olan Türkmenlere sınır kapatıyorsunuz, Avrupa’nın safra
olarak gördüğü insanlara Türk insanının vergilerle ödemiş olduğu bütçesinden
yeni masraf kapıları açıyorsunuz. (MHP sıralarından alkışlar)
BAŞKAN –
Teşekkür ederiz Sayın Bal. 
Şahsı adına
İstanbul Milletvekili Mahmut Tanal. 
Buyurunuz Sayın
Tanal. (CHP sıralarından alkışlar)
MAHMUT TANAL
(İstanbul) – Teşekkür ediyorum Sayın Başkan.
Değerli
milletvekilleri, hepinizi saygıyla selamlıyorum.
Tabii, “geri
dönüşüm sözleşmesi” derken geri dönüşüm sözleşmesinde tüm vatandaşlarımızın
anlayabileceği şekilde…
HAYDAR AKAR
(Kocaeli) – Ama, geri dönüşüm de olabilir!
MAHMUT TANAL
(Devamla) – Aynen o şekilde, aynen o şekilde.
Zaten teknik
anlamda… Yani, Türkiye Cumhuriyeti devleti göçmenlerin deposu olacak. Depo
anlamında… Yani, göçmenlerin deposu olarak Türkiye Cumhuriyet devleti bir göç
deposu olarak kullanılmış olacak. Tabii, burada göç deposundaki kasıt nedir?
Netice itibarıyla bunun uygulamalarını, Suriye’den gelenleri görüyoruz. İşte,
Hatay’da, Gaziantep’te, Kilis’te, Şanlıurfa’da, orada bulunan insanlarımızla
ilgili sosyal, kültürel, ekonomik anlamda neler getiriyor, neler götürüyor,
bunu gerçekten görmek lazım.
Peki, Avrupa Birliği tarafından bu
neden dayatıldı bize? Efendim, biz sizi Avrupa Birliğine alacağız, siz bize
inanın. Biz size göç yoluyla, kaçak yollarla gelenleri veya süresi dolanları
göndermek istiyoruz. Sayın Bakan, Kıbrıs’la ilgili Annan Planı’nda Kuzey Kıbrıs
Türk Cumhuriyeti devletine “Eğer siz evet derseniz, biz sizi Avrupa Birliğine
alacağız?” diyen birlik yine Avrupa Birliği değil miydi ki? Ve netice
itibarıyla, orada, Güney Rum Kesimi reddettiği hâlde Kuzey Kıbrıs Türk
Cumhuriyeti “Evet” dediği hâlde, maalesef, Avrupa Birliğine almadılar ve
Avrupa Birliğinin dışına çıkardılar, hatta Güney Rum Kesimi’ne jest olsun diye
onları Avrupa Birliğine aldılar. Yani, onun için, uluslararası ilişkilerde
menfaat ön planda. Ülkenin ulusal çıkarlarından bu olaya baktığımız zaman
gerçekten Türkiye Cumhuriyeti devletinin bundan menfaati nedir, Avrupa
Birliğinin menfaati nedir?
Ben İnsan Hakları Komisyonu üyesiyim.
Biz İtalya’ya geziye gittiğimiz zaman, İtalyan Parlamentosu şunu söyledi
bizlere: “Biz Türkiye Cumhuriyeti Parlamentosuna teşekkür ediyoruz. Hakikaten
siz, bu göçmenlerle ilgili sözleşmeyi imzalıyorsunuz, biz göçmenlerden
kurtuluyoruz.” dediler. Nedir çünkü? Şu anda yurt dışından İtalya’ya ilk ayak
basan yabancıya diyorlar ki: “Aman burada dikkatli olun, hırsızlık var,
yankesicilik var, hatta bazı sokaklara girmeyin çünkü güvenliği tehdit ediyor,
güvenliği ve ekonomiyi de tehdit ediyor.” Bu açılardan dolayı Avrupa Birliğinin
istemediği bu göç deposunu... Sizin Türkiye Cumhuriyeti devletini göç deposu
olarak kullanmanız doğru bir hadise değildir.
Bu, tabii, Türkiye Cumhuriyeti
devletine külfet getirmekte, Avrupa Birliğini gayet rahat, daha avantajlı
duruma getirmekte. Yani Avrupa Birliği bunda avantajlı durumda olmazsa bunu
yapar mı? Yapmaz. 
Aynı şekilde, gelelim şunu yapalım o
zaman: Gümrük Birliği Sözleşmesi’ni hadi feshedin. Feshedebiliyor musunuz?
Karşılıklı yapalım o zaman, Gümrük Sözleşmesi’ni feshedelim, bunu da kabul edin
o zaman ve vize olayı hemen, derhâl yürürlüğe girsin. Vizeyi de derhâl
yürürlüğe sokmuyorsunuz, “üç yıl sonra” diyorsunuz, bu açıdan, gerçekten
sıkıntılı.
Peki, bu anlaşma kimin çıkarına? Bu
anlaşma Avrupa Birliğine üye olan ülkelerin çıkarına, Türkiye Cumhuriyeti
devletinin çıkarına değil. Bu sözleşme Avrupa Birliği ülkelerine geniş yetki
vermekte, maalesef Türkiye Cumhuriyeti lehine olan herhangi bir yetki, hüküm
yok. Yani, açıkçası, kaçakçı, göçmen deposu Türkiye Cumhuriyeti devleti olacak.

Peki, bunu hangi bölgede
barındıracaksınız? Avrupa’da şu anda ne yapıyorlar? Ekonomik durumu iyi olan
eyaletlerde, ekonomik durumuyla paralel olarak göçmenleri orada
bulunduruyorlar. Siz Türkiye’de eğer hepsini Şanlıurfa gibi, Kilis gibi,
Gaziantep gibi veya Hatay gibi bir yerde bulundurursanız o illerin ekonomisini
de çökertmiş oluyorsunuz. Bu açıdan, gerçekten üzerinde çok düşünülmesi
gerekir. 
Bu Gümrük Birliği Sözleşmesi nasıl
ülkemize bir baş belası olduysa bu sözleşmeyle de aynı şekilde, ülkeye ikinci
bir baş belası getirilmekte, ülkemize yük getirilmekte.
Hepinize teşekkürler, saygılarımı
sunarım. (CHP sıralarından alkışlar)
BAŞKAN – Teşekkür ederiz Sayın Tanal.
Gaziantep Milletvekili Ali Şahin…
Buyurunuz Sayın Şahin.
ALİ ŞAHİN (Gaziantep) – Sayın Başkan,
değerli milletvekilleri; 554 sıra sayılı Türkiye Cumhuriyeti ile Avrupa Birliği
Arasında İzinsiz İkamet Eden Kişilerin Geri Kabulüne İlişkin Anlaşmanın
Onaylanmasının Uygun Bulunduğuna Dair Kanun Tasarısı’nın 2’nci maddesi üzerinde
söz almış bulunuyorum. Bu vesileyle sizleri ve aziz milletimizi saygıyla
selamlıyorum.
Değerli milletvekilleri, görüşmelere
başladığımızdan bu yana, özellikle muhalefetten arkadaşlarımızın Suriyeli
sığınmacılarla, bizlere canlarını, mallarını, namuslarını, güvenerek
kendilerini Türkiye sınırlarına atmış o masum insanlarla ilgili söylediklerini
dinleyince sadece içimden “Allah kimseyi zalimlerin merhametine teslim
etmesin.” demek geçiyor. 
Değerli arkadaşlar, öncelikle şunu
belirtmekte fayda var: Bu anlaşmayı sadece bir geri kabul anlaşması şeklinde
değerlendirmenin ben bir eksiklik olduğunu düşünüyorum, eş zamanlı
sayabileceğimiz vize muafiyeti anlaşmasıyla birlikte değerlendirilmesini önemli
buluyorum.
HAYDAR AKAR (Kocaeli) – Anlaşmada öyle
bir muafiyet yok ya.
ALİ ŞAHİN (Devamla) – Bu açıdan da
bakıldığında, ta 1950’li yıllardan bu yana değerlendirecek olursak Avrupa
Birliği serüvenimizde çok önemli bir dönüm noktası olarak değerlendirilmesi
gerektiği kanısındayım. 
Değerli arkadaşlar, hem Avrupa’da birtakım
Türkiye karşıtı, Türkiye düşmanı çevrelerin özellikle yaratmak istediği algı
gibi veya burada muhalefetten arkadaşların yaratmış olduğu birtakım algılar
gibi, Türkiye aslında Avrupa’nın kapısına muhtaç bir ülke değil. Bunu, ben, bir
Avrupa Birliği Uyum Komisyonu üyesi olarak, yine, Türkiye-AB Karma Parlamento
Komisyonu Eş Başkan Yardımcısı olarak, Güney Doğu Avrupa İş Birliği Süreci
Parlamenterler Asamblesinde İç İşleri, Güvenlik ve Adalet Komisyonu Başkanı
olarak bütün temaslarımızda edinmiş olduğumuz izlenimlerden yola çıkarak
söylüyorum. 
Bunu bir örnekle de örneklendirmek
istiyorum: Bundan yaklaşık beş, altı ay kadar önce Avrupa Parlamentosu
gruplarından ECR Grubu Türkiye’ye bir ziyaret düzenlemişti. Gaziantep
Milletvekiliyim, Nizip’teki kampımıza Avrupa Parlamentosu üyesi arkadaşlarımız
üç günlük bir ziyaret düzenlediler. Kamplardaki Suriyeli insanlara, Suriyeli
kardeşlerimize verdiğimiz hizmetleri görünce Türkiye’ye teşekkür ettiler ve
bugüne kadar bütün dünya üzerinde karşılaşmış oldukları kamplar arasında da en
iyi kamplar olduğu övgüsünü bize ilettiler. Bu, Türkiye açısından gurur ve onur
duyulacak bir durumdur, tespittir. O ziyaretleri sırasında birkaç tane ECR’a
üye milletvekili, Avrupa Parlamentosuna üye milletvekili arkadaşımız bana şunu
sordular, dediler ki: “Ya, -biz- Avrupa ekonomisi bir irtifa kaybetme
sürecinde, daralma sürecinde, irtifa kaybediyor. Neden Türkiye Avrupa Birliğine
girme konusunda bu kadar ısrarcı? Bizim ekonomimiz bu kadar daralırken,
küçülmeye giderken, irtifa kaybederken, Türkiye'nin ekonomisi meydan okuyan,
dirençli bir ekonomi hâline geldi.” Bunu, Avrupa’da hangi parlamenterlerle
görüşürseniz görüşün, ikili görüşmelerinizde -ister sizler görüşün ister bizler
görüşelim- bu cevabı mutlaka, bu tespiti mutlaka size iletirler. Ben de
kendilerine “Siz, sizin ekonominiz irtifa kaybediyor olabilir. Biz Avrupa
Birliğiyle her şeyden önce ortak bir coğrafyayı paylaşıyoruz, ortak bir
tarihimiz var bunun içerisinde gerilimler, çatışmalar da olsa. Siz irtifa
kaybettiğinizde, aşağıda sizi tutabilecek güçlü kollara, güçlü ellere ihtiyaç
var. Biz Avrupa Birliğine bunun için girmek istiyoruz.” diye esprili de bir
yanıt vermiştim. Bunu kabul edersiniz veya etmezsiniz, ekonomik göstergelere de
baktığınızda, bunun ne kadar net olduğunu hep birlikte görüyoruz. 
Değerli arkadaşlar -aslında zaman da
kısaldı, beş dakikaya birçok şeyi sığdırmak çok kolay değil- şu gerçeği kabul
etmemiz gerekiyor: Türkiye, Avrupa’ya açılan, zengin dünyaya açılan bir
coğrafyada bir kapı konumunda. Biz, bu tür göçlerle, legal ve illegal göçlerle
her zaman karşı karşıya kalmak durumundayız. Biz bu anlaşmayı, bu sözleşmeyi
imzalasak da imzalamasak da bu tür göçlerle her zaman karşı karşıyayız. 
(Mikrofon otomatik cihaz tarafından
kapatıldı)
ALİ ŞAHİN (Devamla) – Bu anlaşmayı,
bizi sadece daha güçlü bir sınır yönetimi, daha güçlü bir vize politikası ve
sınır yönetimimizle alakalalı birtakım kamu kurumlarımızın imkân ve
kabiliyetlerinin güçlendirilmesi noktasında, imkân ve kabiliyetimizi artırma
yönünde bir destek mahiyetinde algılamakta fayda var.
Ben, bu vesileyle hepinizi saygıyla
selamlıyorum. Çok da fazla müdahale etmeden dinlediğiniz için ayrıca
saygılarımı sunuyorum. 
Sağ olun. (AK PARTİ sıralarından
alkışlar)
BAŞKAN – Teşekkür ederiz Sayın Şahin.
Madde üzerinde bir önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 554 Sıra Sayılı
Türkiye Cumhuriyeti ile Avrupa Birliği Arasında İzinsiz İkamet Eden Kişilerin
Geri Kabulüne İlişkin Anlaşmanın Onaylanmasının Uygun Bulunduğuna Dair Kanun
Tasarısının 2. maddesinin aşağıdaki şekilde değiştirilmesini arz ve teklif
ederiz. 
 Mehmet
Akif Hamzaçebi Haydar Akar Osman
Faruk Loğoğlu
 İstanbul
 Kocaeli Adana
 Celal
Dinçer Gürkut Acar
 İstanbul Antalya
MADDE 2-(1) Bu
Kanun Avrupa Birliği ile serbest dolaşım anlaşmasının imzalanması ile eş
zamanlı yürürlüğe girer. 
BAŞKAN – Komisyon önergeye katılıyor
mu?
DIŞİŞLERİ KOMİSYONU BAŞKANI VOLKAN
BOZKIR (İstanbul) – Katılmıyoruz Sayın Başkan. 
BAŞKAN – Katılmıyorsunuz. 
Hükûmet? 
AVRUPA BİRLİĞİ BAKANI MEVLÜT ÇAVUŞOĞLU
(Antalya) – Katılamıyoruz Sayın Başkanım. 
BAŞKAN – Buyurunuz Sayın Akar. 
HAYDAR AKAR (Kocaeli) – Sayın Başkan,
değerli milletvekilleri; bugün burada 554 sıra sayılı Geri Kabul Kanun
Tasarısı’nı görüşüyoruz. 
Tabii, biraz evvel İstanbul Milletvekili
arkadaşım “geri dönüşüm” dedi ama yasanın adı “Geri kabul.” Aslında, çok da
dili sürçmedi “geri dönüşüm” derken, sanki böyle atıl durumdaki şeylerin tekrar
değerlendirildiği bir kelimeyi çağrıştırıyor. Ama, baktığınız zaman, bu
anlaşmayı yaptığınız zaman bundan da farklı olmayacak Türkiye, aynen
arkadaşımın belirttiği hâle dönüştürülecek. 
Konuya geçmeden önce size bir tarihi
hatırlatmak istiyorum. Bu tarih 18 Aralık 2004, bundan on yıl önce. Sayın
Bakanım, hatırlıyor musunuz 18 Aralık 2004’ü? Burada, sizden önceki bakan
arkadaşa, ben bu kürsüye çıktığımda her seferinde şunu derdim: “Avrupa’ya
girmemekten sorumlu bakan.” Size bunu söylemeyeceğim, umarım, iyi çalışmalar
yapar, başarılı çalışmalar yapar, Avrupa’ya girmek için gereken gayreti
gösterirsiniz. Ama, baktığım zaman, bu yasaya baktığım zaman, sizin de bu
gayreti göstermediğinizi, Avrupa’ya teslim olduğunuzu görüyorum. O tarihi
hatırlayamayanlar için söyleyeyim: O tarihte, Kızılay Meydanı’nda gündüz vakti
havai fişekler patlatıyordunuz. Niye patlatıyordunuz bu havai fişekleri?
“Avrupa Birliğine girdik.” diye patlatıyordunuz, böyle de bir algı yarattınız
toplum üzerinde, Türkiye o gün sizin havai fişekleriniz sayesinde “Avrupa
Birliğine girdi.” gibi düşünmüştü. On yıl geçti, peki girdik mi Avrupa Birliğine?
Tabii ki girmedik Avrupa Birliğine. 
Avrupa Birliğine girmedik de şimdi ne
yapıyoruz? Gümrük Birliği Anlaşması’nda olduğu gibi, çok sonraları sürekli
karşı çıkacağımız bir anlaşma yapıyoruz, Türkiye’yi Avrupa Birliğinin göçmen
deposu hâline getiriyoruz. 
Siz, burada, bir
aldatmacayla, Türkiye göçmen deposu hâline geldiğinde “Avrupa fonlarını
kullanacağımızı ve vize muafiyeti alacağımızı” söylüyorsunuz, bu anlaşmayla
birlikte bir vize muafiyeti anlaşması yapılmış gibi bir algı yaratıyorsunuz, bu
da tamamen yanlış bir algı. 
Gerçek ne o
zaman? Gerçeği söyleyeyim: Bir, bu anlaşmayla bir vize muafiyeti falan ortada
yok, vizeden eser olmadığını görüyoruz. 
İki, göçmen
işçileri ve ailelerinin sınır dışı edilmeden önce bulundukları ülkede birtakım
güvenceleri vardır. Bu anlaşmayla bu güvenceler de ortadan kalkıyor. Bundan en
çok etkilenecek olan da Avrupa’da yaşayan Türkler. Ve Türkler hiçbir şeye
bakılmaksızın, insan hakları şartlarına bakılmaksızın hızlı bir şekilde geri
yollanacak. 
“Vize muafiyeti
üç buçuk yıl sonra yeniden değerlendirilerek karar verilecek.” diyorsunuz.
Yine, baktığınızda, Avrupa Birliği daha önce almış olduğu kararlarda olduğu
gibi, bizi tekrar değerlendirecek ve vize muafiyetini getirmeyeceği gibi,
hiçbirimizin vizeyi kullanma şansı olmayacak. 
Üç: Avrupa’da
yasal ikamete sahip olanlar daha sonra bu konumlarını kaybettiğinde bu anlaşma
kapsamına girecekler ve sınır dışı edileceklerdir. 
Bu
hatırlatmaları yaptıktan sonra, Sayın Komisyon Başkanının burada övgüyle
bahsettiği “büyük resim”den biraz size bahsetmek istiyorum. Hani dedi ya
buraya, kürsüye geldiğinde “Büyük resmi göremediniz.” diye. Şimdi, ben bu resmi
sizlerle paylaşmak istiyorum. 
Yani, Avrupa
Birliğine girdik de Sayın Komisyon Başkanı Volkan Bey, biz bu “büyük resmi”
göremiyor muyuz? Girdik mi? On iki yıllık Hükûmetiniz döneminde giremedik. 
DIŞİŞLERİ
KOMİSYONU BAŞKANI VOLKAN BOZKIR (İstanbul) – Sayenizde giremedik. 
HAYDAR AKAR
(Devamla) – Yine “70 ülkeden vizenin kalktığını, bu ’büyük resmi’
göremediğimizi” söylediniz. Şimdi, size sormak istiyorum: Hemen, 5 tane ülke,
vize kalkan 5 tane ülke sayın desem, hiçbiriniz 5 tane ülkeyi peş peşe
sayamazsınız çünkü adını sanını bilmediğimiz birçok ülkeden hatta bizim vize
uyguladığımız ülkelerden vizeyi kaldırdınız. 
Yine “büyük resmi”
görmek istiyorum, Hükûmetiniz döneminde, iktidarınız döneminde ilk defa Türk
askerinin kafasına çuval geçirildi, bu “büyük resmi” de görmek istiyorum.
Geçirilmedi mi acaba, merak ediyorum. 
Yine, “büyük resim”den bahsettiniz.
İsrail uluslararası sularda Mavi Marmaray’ı vurup 9 tane Türk vatandaşını
öldürmüş ama siz bize “büyük resmi” görmediğimizi iddia ediyorsunuz.
Yine, Hükûmetiniz döneminde İsrail’le
petrol anlaşmaları yapılmış. Kim yapmış? Güney Kıbrıs yapmış. Piri Reis’i
yolladınız. “Bu bir savaş nedenidir.” dediniz. “Büyük resmi” görmeye
çalışıyorum, yine “büyük resmi” burada göremiyorum.
Yine “büyük resim”lerinize bakıyorum,
Türk dış işlerinde yaratmış olduğunuz “büyük resme” bakıyorum, Suriye savaş
uçaklarının Türk savaş uçağını düşürdüğünü görüyorum.
Yine “büyük resme” bakıyorum, son
icraatınıza, bir konsolosluk işgal edilmiş. Bunun, Türkiye topraklarında
Antep’i, İstanbul’u, Kocaeli’ni işgal etmekten farkı olmamasına rağmen, bu
“büyük resme” bakıyorum, kılınızı kıpırdatmadığınızı görüyorum.
(Mikrofon otomatik cihaz tarafından
kapatıldı) 
HAYDAR AKAR (İstanbul) – Konsolosunun
nerede olduğu, çalışanlarının nerede olduğu belli değil diyorum.
Bu anlaşmaya da karşı çıktığımızı ifade
ediyor, hepinize saygılar sunuyorum. “Büyük resim” bu, “büyük resim” (CHP
sıralarından alkışlar)
BAŞKAN – Teşekkür ederiz Sayın Akar.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
2’nci maddeyi oylarınıza sunuyorum:
Kabul edenler… Kabul etmeyenler… 2’nci madde kabul edilmiştir.
3’üncü maddeyi okutuyorum:
MADDE 3.- (1) Bu Kanun hükümlerini
Bakanlar Kurulu yürütür.
BAŞKAN – 3’üncü madde üzerinde
Cumhuriyet Halk Partisi Grubu adına İstanbul Milletvekili Celal Dinçer.
Buyurunuz Sayın Dinçer. (CHP
sıralarından alkışlar)
CHP GRUBU ADINA CELAL DİNÇER (İstanbul)
– Teşekkür ederim Sayın Başkan.
Saygıdeğer milletvekilleri, 554 sıra
sayılı Türkiye Cumhuriyeti ile Avrupa Birliği Arasında Geri Kabul Anlaşmasının
Onaylanmasına Dair Kanun Tasarısı’nın 3’üncü maddesi üzerine söz almış
bulunuyorum. Yüce heyetinizi saygıyla selamlıyorum.
Göç, insanlık tarihi boyunca büyük bir
olaydır, aynı zamanda büyük bir dramdır. Savaşların, hastalıkların, ekonomik
krizlerin yarattığı sıkıntılar daima göç yaratır. Bu yasa tasarısı, siyasi,
ekonomik ve sosyal nedenlerle kendi ülkesinden göç etmiş kişileri
kapsamaktadır. Türkiye ve AB’ye üye devletlerin birinin topraklarına giriş
yapan, burada bulunan ya da ikamet etme koşullarını sağlamayan veya artık
bundan sonra sağlamayan kişilerin vatandaşı oldukları ülkelere geri dönüşümü bu
kanunla mümkün olacaktır. Bu anlaşma, sadece taraf olan ülke vatandaşlarını
değil, taraf olan bir ülkeden çıkarak diğer ülkeye göç eden üçüncü ülke
vatandaşlarını da kapsamaktadır. Asıl sıkıntı da bu noktada başlamaktadır.
Sınırlarımızın durumu son dört yılda net bir şekilde ortadadır. Maalesef,
sınırlarımız yolgeçen hanına dönmüştür. Üç tarafı deniz olan ülkemizde deniz
yollarıyla başka ülkelere geçmek isteyen üçüncü ülke vatandaşlarının sayısı da
her geçen gün artmaktadır. Buna karşılık, ülkemizde yasa dışı göçe karşı
yeterince önlem alınamamıştır, açık kapı politikası izlenmektedir. Avrupa
Birliğiyle yaptığımız anlaşmanın temel sıkıntıları da işte bu noktadan
kaynaklanmaktadır ve bu noktada toplanmaktadır. 
Bilindiği üzere, 16 Aralıkta görüşmekte
olduğumuz geri kabul anlaşmasını imzaladık, aynı tarihte AB’yle vize muafiyeti
için yol haritası belgesini de imzaladık. Bu anlaşmanın imzalanmasının “Adalet,
Özgürlük, Güvenlik” başlıklı 24’üncü faslın otomatik ve standart bir gereği
olduğu ileri sürülmekte ve sanki Türkiye’nin başka seçeneği olmadığı izlenimi
burada verilmeye çalışılmaktadır. AKP iktidarı, geri kabul anlaşmasını
yeterince müzakere etmeden kabul ederek ciddi ve ağır bir hataya imza atmıştır.
Müzakerelerde, ülkemizin coğrafi konumundan kaynaklanan özelliklerini,
uluslararası sözleşmeler bağlamındaki çekincelerini yansıtacak hükümlere
anlaşma metninde yer verilmemiştir. AKP Hükûmeti, bunda ısrarcı olmamış,
başarısız bir müzakere süreci yürütmüştür. 
Öte yandan, geri kabul anlaşması ile
vize arasındaki bağlantı aslında Avrupa Birliği tarafının kurduğu ve dayattığı
bir bağlantıdır. Bu bağlantının Türkiye-Avrupa Birliği ortaklık hukukunda yeri
yoktur. Geri kabul anlaşmasının bazı hükümleri Türkiye’nin de taraf olduğu
Birleşmiş Milletler Temel İnsan Hakları Sözleşmeleri’nin 22’nci maddesine
aykırıdır. Göçmen işçilere ve aile fertlerine sınır dışı edilmeden önce
bulundukları ülkelerde birtakım güvenceler sağlayan söz konusu madde, geri
kabul anlaşmasının düzensiz göçmenlerin gecikmeksizin sınır dışı edileceğine
dair hükümlerine aykırıdır, çelişmektedir. Avrupa ülkeleri, kendilerinin
yapamadığını Türkiye’yi taşeron olarak kullanarak yapmak istemektedirler. İşin
özü budur. 
Bu arada şunu belirtelim ki -Sayın
Bakan da açıkladı- Avrupa Birliğiyle müzakereleri sürdüren aday ülkeler
arasında sadece Türk vatandaşlarına vizesiz seyahat yasağı uygulanmaktadır. 
Sayın Başkan, saygıdeğer
milletvekilleri; yanıtı verilmesi gereken soru şudur: Türkiye bu anlaşmayla
Avrupa Birliğinden ne almaktadır? Başka bir ifadeyle, anlaşma, Türkiye’nin daha
önceki anlaşmalar çerçevesinde zaten kazanılmış hakkı olan serbest dolaşım
konusunda Avrupa Birliğine bir yükümlülük getirmekte midir? Bu sorunun cevabı
çok önemli. Bu sorunun yanıtına ben cevap vereyim: Koskocaman bir hayır. Bu
anlaşmayla bir yükümlülük yoktur, yalnızca bir iyi niyet ifadesi vardır. Geri
kabul anlaşması, Türkiye açısından getireceği sorumlulukları, maddi ve idari
yükleri bir yana, insani boyutuyla da ele alınıp tartışılmamıştır. İktidarın
yanlış politikalarıyla sınırlarımızın kevgire dönmesi yüzünden düzensiz göçün
yarattığı insani trajedinin yükünü yine devletimiz ve vatandaşlarımız
çekecektir. Bizim bu anlaşma ile taahhüt ettiğimiz, üçüncü ülke vatandaşlarının
ülkelerine iadesinde yaşayacağımız sıkıntı, yine iade edene kadar misafir
statüsünde harcayacağımız emek ve maddi bedel, vatandaşlarımızın ödeyeceği
vergilerle karşılanacaktır. 
Ben Sayın Bakana sormak istiyorum:
Ülkemize yoğun olarak gelen ve ülkemizi diğer ülkelere geçişte bir basamak
olarak kullanan, başta Afrika ülkeleri olmak üzere, diğer yabancı ülke
vatandaşları için bu ülkelerin tümüyle geri kabul anlaşmasını neden
imzalamadınız? Hatırlanacağı üzere, müzakereler başlarken AKP iktidarı önce
vize muafiyetinin sağlanacağını, sonra geri kabul anlaşmasının imzalanacağını
söylemişti. Oysa şimdi, uygulamada tam tersi yapıldı. Sonradan tutum
değiştirdiniz, 2 anlaşmayı aynı anda imzaladınız, gene de geri kabul
anlaşmasının vize muafiyetinden daha önce yürürlüğe gireceği yönünde bir madde
koydunuz. Diğer bir deyişle, Hükûmet olarak dayatmalara dayanamadınız,
Türkiye’nin çıkarlarını koruyamadınız. Buna rağmen Avrupa eski Bakanı, geri
kabul anlaşmasına hiç değinmeden vize muafiyet diyaloğunun başlamasını bir
başarı olarak sunmaya çalışmıştır. Gerçek durum tamamen aksi yönde olmasına
rağmen, sanki vatandaşlarımız Avrupa Birliğine artık vizesiz girecekmiş gibi
bir hava yaratılmıştır. Ne yazık ki iktidar, birçok konuda olduğu gibi, bu
konuda da kamuoyunu yanıltmıştır.
Türkiye-AB
ilişkilerinde benzer bir hayal satma olayı -biraz evvel Haydar Akar arkadaşımız
da açıkladı- on yıl önce yaşanmıştı. 2004’te hem de gündüz vakti fırlatılan
havai fişeklerle Avrupa Birliği üyeliğimizin hayali kutlanmıştı. Oysa başlayan,
açık uçlu bir müzakereydi. Geçen on yılda Avrupa Birliğine üyelik konusunda
hiçbir ilerleme sağlanamadı, on yıl önce Avrupa Birliği üyeliği vaadiyle AKP’yi
destekleyenler bile o açık uçlu üyelik sözlerinin bir iç siyaset malzemesi
olduğunu anladı ve AKP’den desteğini çekti.
Sayın Başkan,
saygıdeğer milletvekilleri; iktidar, geri kabul anlaşmasını, vize müzakere
sürecini kötü ve başarısız yürütmüş, Türkiye’nin hak ve çıkarlarını
koruyamamıştır. İktidar, “Vize kolaylığı sağladık.” propagandasıyla kamuoyunu
aldatmaktadır. İktidar, Türkiye’ye toplumsal ekonomik ve güvenlik bağlamında
ağır yükümlülükler yüklenecek bir anlaşma yapmıştır. Bu anlaşmanın yürürlüğe
girmesiyle Türkiye’ye dünyanın kaç ülkesinden, kaç milyon göçmenin geleceği
belli değildir. Türkiye, Avrupa’ya kaçak göç edenlerin göçmen kampı durumuna
dönecektir. Avrupa Birliği tarafından Türkiye’ye iade edilecek düzensiz
göçmenlerin kaynak ülkelere geri gönderilip gönderilmeyeceği anlaşma
hükümlerinde belirsizdir.
Bu anlaşmayla ülkemize yüklenen
külfetleri de şöyle özetlemek mümkündür: Göç ve göçü önleme sorumluluğu anlaşma
ile Türkiye'ye verilmektedir. Avrupa Birliğine anlaşmanın yürürlüğe girmesinden
önce göç edenleri Türkiye'ye yollama hakkı vermektedir, beş yıl önce göç etmiş
kişileri bile geri yollama hakları vardır. Dikkatinizi çekiyorum, bir de, bu
süre, öğrenme tarihinden itibaren başlayacağı için, on beş yıldır Avrupa
Birliği ülkesinde yaşayan bir insanı dahi geri gönderebileceklerdir. Anlaşma,
Türkiye'ye, Türk yurttaşları açısından büyük yükümlülükler getirmektedir, çünkü
tüm kaçak Türk vatandaşların geri alma yükümlülüğünü de bu anlaşmayla Avrupa
Birliğine vermekteyiz. Anlaşma, kaçak göçmenler açısından Türkiye'ye büyük
yükümlülükler getirmektedir. Kaçak göçmen sayılarının yüz binlerle ifade
edildiği belirtilmektedir, 1995-2012 yılları arasında 900 bin kaçak göçmenin
yakalandığını belirtirsek, bu rakamların büyüklüğü ortaya çıkar. 
Değerli arkadaşlar, anlaşmanın
Türkiye'ye yaratacağı toplumsal etkiler de vardır. Mali boyutunun yanında diğer
etkileri: Yasa dışı evlilikler artacak, çocuk gelinler çoğalacak, tecavüz
vakıaları artacak, sağlık sorunları büyüyecek, kadına ve çocuğa şiddet
çoğalacak, kayıtsız çalışanlar hızla artacaktır. Bu anlaşma, Türkiye'ye, bir AB
aday üye ülkesi muamelesi değil -komşu bir ülke bile değil- bir üçüncü dünya
ülkesi muamelesi yapmaktadır. Osmanlının son dönemindeki bir muameledir, düveli
muazzamanın Osmanlıya yaptığı müstemleke muamelesidir, dominyon muamelesidir.
Sayın Başkan, göç sorunu Avrupa
Birliğinin sorunudur ve bu sorunu Avrupa Birliği kendisi çözmelidir.
(Mikrofon otomatik cihaz tarafından
kapatıldı)
CELAL DİNÇER (Devamla) - Bu haksız
durum hiçbir şekilde kabul edilemez, bu anlaşmayı bu yüzden Türkiye'nin
çıkarlarına uygun görmüyoruz ve ret oyu vereceğimizi belirtiyor, hepinize
saygılar sunuyorum. (CHP sıralarından alkışlar) 
BAŞKAN - Teşekkür ederiz Sayın Dinçer. 
Milliyetçi Hareket Partisi Grubu adına
Kütahya Milletvekili Alim Işık… (MHP sıralarından alkışlar) 
Buyurunuz Sayın Işık. 
MHP GRUBU ADINA ALİM IŞIK (Kütahya) –
Teşekkür ederim Sayın Başkan.
Sayın Başkan, değerli milletvekilleri;
görüşülmekte olan 554 sıra sayılı Kanun Tasarısı’nın 3’üncü maddesi üzerinde
Grubum adına söz aldım. Bu vesileyle yüce Meclisi saygıyla selamlıyorum. 
Değerli milletvekilleri, bu kanun
tasarısı Türkiye Cumhuriyeti ile Avrupa Birliği Arasında İzinsiz İkamet Eden
Kişilerin Geri Kabulüne İlişkin Anlaşma’ya yönelik bir tasarı. Tasarının
adından da belli olduğu gibi, Avrupa Birliğine üye ülkelere izinsiz gitmiş olan
kaçak göçmen durumundaki başka ülke vatandaşlarının, geldikleri ülkelere geri
gönderilmesi sürecinde Türkiye’nin yükümlülüklerini ortaya koyan bir anlaşmadan
bahsediyoruz. Yani, on iki yıllık Adalet ve Kalkınma Partisi hükûmetleri
döneminde son yıla kadar, on bir yıldır bir türlü imzalanmayan bir anlaşma, son
bir yılda -tesadüftür diye umut ediyorum- 17 ve 25 Aralık rüşvet ve
yolsuzluk operasyonlarının başladığı günden bir gün önce Dışişleri Komisyonu ve
ülkemizin diğer birimleri tarafından imzalanıyor. Sonuçta, hemen, alelacele, 5
Şubat 2014 tarihinde Dışişleri Komisyonunda görüşülüyor ve bugün, geçen hafta
itibarıyla Yüce Meclisin Genel Kurul gündemine alınıyor.
Değerli milletvekilleri, yaklaşık sekiz
yıldır bu Mecliste birlikte çalıştığım birçok arkadaşım da hatırlar, bu kadar
hızla Meclis Genel Kuruluna gelen bir uluslararası anlaşmaya ilk kez şahit
oluyoruz. O zaman burada bir şey var. Buradan kim, ne kazanıyor? AB daha önce
imzalatamadığı bu anlaşmayı neden son dönemde bu Hükûmete imzalattı veya
Hükûmet bunu neden imzalamak zorunda kaldı? Bunun cevabını almamız lazım. 
AVRUPA BİRLİĞİ BAKANI MEVLÜT ÇAVUŞOĞLU
(Antalya) – Büyük Orta Doğu Projesi.
ALİM IŞIK (Devamla) – Dolayısıyla,
Büyük Orta Doğu Projesi’nin Eş Başkanı, bu ülkenin Başbakanı Sayın Recep Tayyip
Erdoğan acaba bu anlaşmaya neden onay verdi ve bu Komisyon bunu neden hızla
imzalayarak görüştü ve buraya getirdi muhalefet şerhlerine ve bundan önceki çok
değerli konuşmacıların işaret ettikleri sakıncalarına rağmen? Onun için, bu son
dönemde Türkiye Cumhuriyeti devleti artık gündem belirleyen değil, AKP döneminde
kendi gündemi belirlenen bir ülke hâline geldi, bu anlaşma da bunun somut
örneklerinden birisidir. AB dayatıyor, Meclis onaylıyor; böyle bir şeyi kabul
etmemiz mümkün değil değerli milletvekilleri. 
Adalet ve Kalkınma Partisinin değerli
milletvekillerine sesleniyorum: Nasıl bugün, Gümrük Birliğine zamanında imza
atanlara herkes iyi bakmıyor ve iyi şeyler söylemiyorsa yarın sizlere de bu
ülkenin hiçbir vatandaşı iyi şeyler söylemez. Çünkü sorduk Sayın Bakana: “Bu
anlaşmanın yürürlüğe girmesinden itibaren Türkiye Cumhuriyeti devletine kaç
başka ülkenin vatandaşı geri iade edilecek ve biz bunlara ne kadar bir para
harcayacağız, bunun maliyeti nedir?” dedik, hiç onlara cevap verilmedi. Yazılı
verecek, bekliyoruz.
Değerli milletvekilleri, sınırlarını
koruyamaz bir hâle gelmiş olan Türkiye Cumhuriyeti devleti, özellikle
Güneydoğu’da sınırı kevgire dönmüş olan Türkiye Cumhuriyeti devleti bu
sınırlardan yeniden buraya kaçak girecek hiç kimseyi kontrol altına alma
şansına sahip değil. “Sınır güvenliğini sağlamak için buna imza atıyoruz, bunu
buradan geçirmek istiyoruz.” sözleri dolayısıyla bir anlam ifade etmiyor. 
Bugün siz kendi ülkemizin sınırları
içerisinde bir ilden bir ile giderken PKK terör örgütünün yol kesmesine
müdahale edemiyorsunuz, oradaki Türk Silahlı Kuvvetlerinin müdahale iznini,
müdahale yetkisini buradan yasa çıkararak elinden alıyorsunuz, emniyet
güçlerine talimat veriyorsunuz, kendi sınırlarınız içerisindeki PKK terör
örgütü üyesine müdahale edemiyorsunuz, daha sonra AB’nin geri göndereceği ve
-Sayın Bal’ın ifadesiyle- bugüne kadar bir safra olarak gördükleri ve başka
ülkelerden kaçak olarak geldikleri için orada uyum sağlayamayan diğer
insanların deposu hâline geliyorsunuz ve ülkeyi safra kesesine
dönüştürüyorsunuz. Bu imzalanan anlaşma bu nedenle oldukça tehlikeli ve uzun
yıllar boyunca buna onay veren milletvekillerini vebal altında bırakacak çok
önemli bir anlaşmadır. Bu nedenle, buna müsaade edilmemesi gerektiğini
düşünüyoruz. 
Diğer taraftan,
özellikle, mali yük konusunda bir rakam alamamakla beraber yine bu raporda
geçen ifadelerden yola çıkarak söylüyorum, 2012 yılında Avrupa Birliği ülkeleri
sınırlarında ele geçirilen 141 bin kaçak göçmenin 55 bininin Türkiye üzerinden
Yunanistan’a geçtiği ifade ediliyor ve Yunanistan tarafından bu kişilerin her
birinin geldiği ülkeye iadesinin ortalama maliyeti de kişi başına 1.100 avro
olarak ifade ediliyor. Eğer bu rakamlar doğruysa ve başka ülkelerden AB
sınırlarına kaçak giden insanların üçte 1’inden fazlası da Türkiye üzerinden
gidiyorsa, geri kabul anlaşması da bu ülkelerle ülkemiz tarafından imzalanmamış
ise bu ne demektir, her yıl 150 bin civarında göçmenin 55-60 bini Türkiye’ye
geri gönderilecek ve bundan sonraki dönemde de bu maliyeti Türkiye yüklenmek
zorunda kalacak.
Değerli
milletvekilleri, sınırımızda meydana gelen olaylardan dolayı ülkemize gelen,
sığınan mültecilere yaptığımız masraflar belli. Hâlen, bu ülkenin yönetiminden
sorumlu AKP iktidarının sorumlu bakanları gelip de bu Meclise, örneğin, kaç
Suriyeliye son üç yıldır kaç para harcadık, nerede, ne masraf yaptık, bunu bile
söyleyememişken bundan sonra sayısının ne olacağını bilmediğimiz, hangi
tehlikelerle karşılaşacağımızı tahmin edemediğimiz, hangi ülkelerin
teröristlerinin bize iade edileceği konusunda herhangi bir bilgi sahibi olmadığımız
bir konuya -sadece ve sadece Sayın Bakanın açıklamalarından anladığımıza göre-
üç buçuk yıl sonra başlamasını ümit ettiğimiz vize muafiyetine atfen onay
veriyoruz. 
Değerli milletvekilleri, Avrupa
Birliği, sizi yani Türkiye Cumhuriyeti devleti olan bizleri kendine kabul etmek
istemiyor. Dolayısıyla, bugüne kadar verdiği sözlerin hiçbirini yerine
getirmeyen AB’ye, burada sözü bile verilmemiş, sadece konuşmalarda iyi niyet
olarak beyan edilmiş bir söz üzerinden yola çıkarak böyle bir tehlikeli anlaşmaya
nasıl onay verebiliriz, buna nasıl burada kabul oyu verebiliriz? Onun için,
mutlaka bunun yeniden iyi değerlendirilmesi ve bu Meclis gündeminden geri
çekilmesinin çok daha hayırlı olacağını düşünüyoruz. 
Değerli milletvekilleri, bu anlaşmayla
bir depo ülke konumuna düşürülen Türkiye’mizin, maalesef, son dönemde içine
düştüğü sıkıntılı durumda böyle bir anlaşmaya onay vermesi, AKP Hükûmetinin
acziyetinin bir sonucudur, bir tescilidir. Gelin, hep beraber, Türkiye
Cumhuriyeti devletini gücüne kavuşturacak, dayanışma içerisinde buna “Hayır.”
diyelim. Bugün bunu imzalarsanız, bir hafta sonra başka şeyi size
dayatacaklardır. Çünkü, son dönemde, hızla, özellikle son altı alda,
yolsuzlukla rüşvet operasyonlarının gündeme geldiği böyle bir dönemde, AKP’nin bu
anlaşmaya onay vermesi tesadüfi değildir; AKP bu işe mecbur kalmış, onay vermiş
bir Hükûmet konumuna düşmüştür. Gelin, bu intibadan kendinizi kurtarın.
Dolayısıyla, bu anlaşmaya onay vermeyelim.
Milliyetçi Hareket Partisi olarak,
böyle bir anlaşmaya onay vermeyeceğimizi ifade ediyor ve söz konusu kanun
tasarısına ret oyu kullanacağımızı sizlerle paylaşıyorum. 
Teşekkür ediyorum. (MHP sıralarından
alkışlar) 
BAŞKAN – Teşekkür ederiz Sayın Işık. 
Şahsı adına, Muş Milletvekili Faruk
Işık. (AK PARTİ sıralarından alkışlar) 
Buyurunuz Sayın Işık.
FARUK IŞIK (Muş) – Sayın Başkan, değerli milletvekilleri;
Türkiye Cumhuriyeti ile Avrupa Birliği Arasında İzinsiz İkamet Eden Kişilerin
Geri Kabulüne İlişkin Anlaşmanın Onaylanmasının Uygun Bulunduğuna Dair Kanun
Tasarısı’nın 3’üncü maddesi üzerine şahsım adına söz almış bulunuyorum. Bu
vesileyle hepinizi saygıyla selamlıyorum.
Değerli milletvekilleri, malumlarınız olduğu gibi geri kabul
anlaşmaları, yasa dışı yollardan başka ülkelere geçmiş kişilerin vatandaşı
oldukları veya geldikleri ülkelere düzenli, hızlı, güvenli ve insan onuruna
yaraşır bir şekilde geri gönderilmelerini içeren hukuki zemin oluşturma
anlaşmalarıdır. Yasa dışı göç üzerinde caydırıcı rol oynayan geri kabul
anlaşmaları, aynı zamanda ülkeleri yasa dışı göçe karşı önlem almaya teşvik
eden etkin bir araçtır.
Asya ile Avrupa arasında önemli bir jeopolitiğe sahip olan
ülkemiz coğrafyası, çevremizde yaşanan sıkıntılar nedeniyle önemli ölçüde göçe
maruz kalmakta, aynı zamanda Türkiye'nin doğusunda yer alan ekonomik ve siyasi
açıdan istikrarsız ülkelerin vatandaşları tarafından Batı ülkelerine geçişte
transit güzergâh olarak kullanılmaktadır.
Ülkemiz üzerinden Avrupa'ya yönelik yasa dışı göçle mücadele
mecburiyeti Avrupa Birliğiyle yakın iş birliğini geliştirmemizi zorunlu
kılmaktadır. İnanıyoruz ki Avrupa Birliğiyle iş birliği, yasa dışı göç
trafiğinin bölgemizi etkileyen olumsuz sonuçları üzerinde caydırıcı etki
yapacaktır. Geri kabul anlaşmasının bu bağlamda etkin bir yöntem olduğunu
değerlendirmekteyiz.
Sayın Başkan, değerli milletvekilleri; yine malumlarınız
olduğu üzere, AK Parti hükûmetlerimiz, son dönemde siyasi ilişkilerimizin
stratejik boyuta eriştiği, ekonomik ve ticari ilişkilerimizin derinlik
kazandığı ve özellikle kuvvetli tarihî, kültürel ve insani bağlarımızın
bulunduğu komşu ve çevre ülkelerle vize muafiyetinin tesisine yönelik
çalışmalar başlatmış ve önemli mesafeler katetmiştir.
Bu çerçevede, vize muafiyeti çalışmaları geri kabul
anlaşmasıyla ortak yürütülen bir süreç olarak benimsenmiş olup bu konudaki
çalışmalar birlikte yürütülmektedir.
Değerli arkadaşlar, geri kabul
anlaşmasının Avrupa Birliğinin “Adalet, Özgürlük ve Güvenlik" başlıklı
24’üncü faslının zorunlu bir gereği olarak ülkemize dayatıldığı ve iktidarımız
tarafından şartsız olarak kabul edildiği ve imzalandığı iddiası doğru değildir.
Tarihî sürece bakacak olursak; Avrupa
Birliğiyle imzalanan ve bugün Genel Kurul'da görüştüğümüz Türkiye-Avrupa
Birliği geri kabul anlaşması, Avrupa Birliği tarafından Türkiye'ye ilk kez 2003
yılında önerilmiştir.
Avrupa Birliği tarafının geri kabul
anlaşması önerisine Dışişleri Bakanlığı tarafından Mart 2004'te cevap verilmiş,
Mayıs 2005'te başlatılan müzakerelere, Avrupa Komisyonunun Türkiye'nin
hassasiyetlerine olan duyarsızlığı ve geri kabul anlaşmasının Türkiye'ye
getireceği külfetler hususunda endişelerimizi anlamaz tutumu nedeniyle Aralık
2006'daki 4’üncü tur sonrasında ara verilmiştir ve nihayet 2011 yılında yapılan
müzakere neticesinde, metin üzerinde varılan mutabakatla Türkiye'nin vize
serbestisi diyaloğuna ilişkin çekincelerinin giderilmesi üzerine, 16 Aralık
2013 tarihinde Türkiye-Avrupa Birliği Geri Kabul Anlaşması imzalanmıştır.
Görüldüğü üzere, anlaşma üzerinde ülke menfaatlerimizin korunması amacıyla
titizlikle çalışılmış ve on yıllık bir sürecin sonunda imza atılmıştır.
Değerli arkadaşlar, bu vesileyle,
özellikle geri kabul anlaşmasının vize kolaylığı anlaşması olarak akdedilmeden
doğrudan vize serbestisi diyaloğu başlatılmış olması bizim için önemlidir.
Başlatılan vize serbestisi diyaloğunun hedefi, tüm vatandaşlarımız için
Schengen vizesi muafiyeti sağlanmasıdır.
Bu duygu ve düşüncelerle,
kanunlaşmasını umduğumuz tasarının hayırlara vesile olmasını diliyor, yüce
heyetinizi tekrar saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederiz Sayın Işık.
Nevşehir
Milletvekili Ebu Bekir Gizligider.
Buyurunuz Sayın
Gizligider. (AK PARTİ sıralarından alkışlar) 
EBU BEKİR
GİZLİGİDER (Nevşehir) – Sayın Başkan, saygıdeğer milletvekilleri; devletimiz
ile Avrupa Birliği arasında akdedilmiş olan izinsiz ikamet eden kişilerin geri
kabulüne ilişkin anlaşmanın onaylanmasının uygun bulunduğuna dair kanun
tasarısının 3’üncü maddesi üzerine söz almış bulunuyor, bu vesileyle hepinizi
saygıyla selamlıyorum.
Ülkemiz,
bulunduğu coğrafya nedeniyle maruz kaldığı düzensiz göç akınıyla kararlılıkla
mücadele etmeye çalışmaktadır. Bu itibarla yasa dışı göçmenlerin hukuki zeminde
hızlı ve insan onuruna yaraşır bir şekilde geri gönderilmesini düzenleyen geri
kabul anlaşmalarının kaynak ve geçiş ülkeleriyle imzalanmasına yönelik
çalışmalar devam etmektedir. Bugüne kadar Bosna-Hersek 2012 yılında,
Kırgızistan 2003 yılında, Moldova 2012’de, Nijerya 2011’de, Pakistan 2010’da,
Romanya, Rusya Federasyonu, Suriye, Ukrayna, Yemen ve Yunanistan yine 2001
yılında geri kabul düzenlemelerini kabul etmiştir. Türkiye üzerinden Avrupa
Birliğine geçen düzensiz göçmenlere ilişkin rakamlara bakıldığında 2011 yılında
57.025, 2012’de 35.224 göçmenin sınırlarımızdan Avrupa ülkelerine geçmiş olduğu
görülmektedir. Muhalefet tarafından özellikle bu kürsüde iddia edilen sayıların
hatalı olduğu bu vesileyle ortaya çıkmaktadır. Dolayısıyla, yasa dışı
göçmenlerin 28 Avrupa Birliği ülkesi tarafından Türkiye’ye otomatik olarak iade
edileceği ve milyonlarca göçmenin Türkiye’ye akın edeceği iddiaları da yine
gerçek dışıdır. 
Ayrıca,
Türkiye'nin mültecilerin hukuki statüsüne ilişkin 1951 tarihli Cenevre
Sözleşmesi’ne koyduğu coğrafi çekince de bu noktada bizim açımızdan önem
taşımaktadır. Aynı anlayışla Avrupa Birliğiyle sürdürülen geri kabul anlaşması
müzakereleri vatandaşlarımıza vize muafiyeti tanınmasıyla neticelenecek sürecin
başlatılması hedefi doğrultusunda 2011 Ocak ayında sonuçlandırılmıştır. Gelinen
noktada vize muafiyetine ilişkin diyalog sürecine dair kabul edilebilir bir yol
haritasının tarafımıza verilmesiyle AB’yle aramızda geri kabul anlaşması
imzalanması uygun görülmüş ve 16 Aralık 2013 tarihinde Ankara’da bu anlaşma
addedilmiştir. 
Yine şunu da bu noktada belirtmek
lazımdır ki geri kabul anlaşmasıyla ek bir hukuki yükümlülük devletimize
gelmemektedir. AB müktesebatıyla uyumlu mevzuatına geliştirilmesi amacıyla
geçtiğimiz yıl çıkarılan Yabancılar ve Uluslararası Koruma Kanunu bu noktada
yine bizim açımızdan önemli bir yol haritası olarak yardımcı olmaktadır.
Saygıdeğer milletvekilleri, geri kabul
anlaşmasıyla en çok tartışılan konuların başında anlaşmanın imzalanmasıyla
Türkiye'nin Avrupa ülkelerinin göçmen deposu hâline geleceği eleştirisi
gelmektedir. Türkiye ancak Türk topraklarını kullanarak Avrupa Birliğine
geçtiği belgelenen kaçak göçmenleri geri kabul etmekle mükellef olacaktır. Yasa
dışı yollarla bir Avrupa Birliği ülkesine giden göçmenin Türkiye’ye iadesi için
bu kişinin son olarak Türkiye üzerinden Avrupa Birliği topraklarına giriş
yaptığı anlaşmada belirtilen somut belgelerle ispat edilmek durumundadır.
Geri kabul anlaşmasıyla mali açıdan
neyi üstlendiğimize de bakarsak, genel hatlarıyla anlaşma çerçevesinde iade
edilecek kaçakların iade masraflarının gönderen ülkeler tarafından karşılanması
bizim açımızdan bir avantajdır.
Saygıdeğer milletvekilleri, Türkiye
olarak vize serbestisi konusunda üzerimize düşen sorumluluğu tam olarak yerine
getirmiş bir ülkeyiz. Ayrıca, ülkemizin vizelerin makul bir süre içerisinde
serbestleşmemesi hâlinde geri kabul anlaşmasını tek taraflı olarak fesih hakkı
bizi bu noktada rahatlatmaktadır.
Bu anlaşmanın önemli faydalarından biri
de Türkiye'nin sınır güvenliğini katılım öncesi AB fonlarıyla yani IPA
yardımlarıyla tahkim edebilecek olmasıdır. Yani en son teknoloji sınır
güvenliğimizin temini açısından Avrupa Birliği yardımlarıyla kullanılmış
olacaktır, hedeflenen budur.
İnsanımızın seyahat özgürlüğü önünde
önemli bir engeli kaldıracak, Vize Serbestisi Diyaloğu Mutabakat Metni ve Geri
Kabul Anlaşması’nın ülkemiz için hayırlı ve uğurlu olmasını temenni ediyor, bu
vesileyle hepinizi saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederiz Sayın
Gizligider.
Soru-cevap bölümünde Sayın Vural,
sisteme girmiş.
Buyurunuz efendim.



OKTAY VURAL (İzmir) – Benim kısa bir
söz talebim vardı ama soru-cevaba geldi. 
Sayın Bakan, bu sözleşmenin
imzalandıktan üç yıl sonra yürürlüğe gireceğini söyledi ama 24’üncü maddede,
geri kabul anlaşması yapılmış olan ülkeler bakımından hemen yürürlüğe
gireceğini söylüyor, hemen uygulanacak yani. Dolayısıyla, üç yıl sonra
uygulanmayacak, geri kabul anlaşması yapılmışlarda hemen uygulanacak.
Bir de bu müzakere çerçeve belgesinde
15’inci paragrafta Türkiye'nin Avrupa Birliğine katılımıyla birlikte Schengen
müktesebatını da olduğu gibi uygulayacağı söyleniyor. Yalnız burada, Türkiye
için sınırda kontrolle ilgili hükmün ancak Schengen’le ilgili bir denetimden
sonra getirileceğini ifade ediyor. Bu da Türkiye'nin bir bakıma sınırda
kontrolü de kabul ettiğini ortaya koyuyor. Yani Avrupa Birliğine girmemizle
birlikte sınır kontrolleri de ortadan kalkmamış olacak. Bunun için, yeni bir
değerlendirme yapılması gerekecek. Ben bunları paylaşmak istedim.
Teşekkür ederim.
Sadece, 60’ıncı madde efendim benimki,
soru-cevap değildi.
BAŞKAN – Soru-cevap olarak değildi,
sadece bunu söylemek istediniz.
Teşekkür ederiz.

3.- Türkiye Cumhuriyeti ile Avrupa Birliği Arasında İzinsiz
İkamet Eden Kişilerin Geri Kabulüne İlişkin Anlaşmanın Onaylanmasının Uygun
Bulunduğuna Dair Kanun Tasarısı ile Avrupa Birliği Uyum Komisyonu, İçişleri
Komisyonu ve Dışişleri Komisyonu Raporları (1/876) (S. Sayısı: 554)(Devam)


BAŞKAN – O zaman, madde üzerinde bir
önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 554 Sıra Sayılı
Türkiye Cumhuriyeti ile Avrupa Birliği Arasında İzinsiz İkamet Eden Kişilerin
Geri Kabulüne İlişkin Anlaşmanın Onaylanmasının Uygun Bulunduğuna Dair Kanun
Tasarısının 3. maddesinin aşağıdaki şekilde değiştirilmesini arz ve teklif
ederiz.
 Mehmet
Akif Hamzaçebi Haydar Akar Osman
Faruk Loğoğlu
 İstanbul Kocaeli Adana
 Celal
Dinçer Gürkut Acar
 İstanbul Antalya
MADDE 3-(1) Bu kanun hükümlerini
Türkiye Büyük Millet Meclisi Başkanı yürütür. 
BAŞKAN – Komisyon önergeye katılıyor
mu?
DIŞİŞLERİ KOMİSYONU BAŞKANI VOLKAN
BOZKIR (İstanbul) – Katılmıyoruz Sayın Başkan.
BAŞKAN – Hükûmet?
AVRUPA BİRLİĞİ BAKANI MEVLÜT ÇAVUŞOĞLU
(Antalya) – Katılmıyoruz Sayın Başkan.
BAŞKAN – Buyurunuz Sayın Acar. (CHP
sıralarından alkışlar)
GÜRKUT ACAR (Antalya) – Sayın Başkan,
değerli milletvekili arkadaşlarım; kısaca “geri kabul” olarak adlandırılan,
Avrupa Birliğinin göndereceklerini Türkiye'nin alacağını hüküm altına alan 554
sıra sayılı Tasarı’nın 3’üncü maddesi üzerinde söz aldım. Sizleri saygıyla
selamlıyorum.
Değerli arkadaşlarım, Türkiye uzun bir
zamandır Türkiye Cumhuriyeti’nin temel niteliklerinin aşındırılmasının,
anayasal ilkelerin aşındırılmasının ve Türkiye'nin temel dış politika
esaslarının terk edilmesinin sıkıntılarını yaşıyor. 
Adalet ve Kalkınma Partisi iktidarı
sadece iç politikada değil, dış politikada da Türkiye’yi bir uçuruma doğru
sürüklüyor. AKP iktidarı iç politikada sıkıştıkça dış politikada tavizler
vererek günü kurtarmaya, iktidarın ömrünü uzatmak için Türkiye’ye uzun vadede
ağır yükler getirecek, ağır faturalar çıkaracak anlaşmalara, iş birliklerine
imza atıyor. Görüştüğümüz bu Geri Kabul Anlaşması da bunun devamıdır ve bunun
uzantısıdır, Türkiye’ye çok ağır faturalar çıkaracağı açıktır. Ama, bundan
Türkiye ne kazanacak, bu belli değil. 
Arkadaşlarımız, biraz önceki
konuşmacılar uzun uzun anlattılar, muhalefet şerhlerine de yazmışlar: Türkiye
bu anlaşmadan ne kazanacak? Türkiye, Avrupa Birliğinin arka bahçesi hâline
gelecek, Avrupa Birliğinin istemedikleri Türkiye’de kalacak. Bunun faturasını
da 76 milyon insanımız, Türk halkı ödeyecek. Bunu kabul etmek mümkün değil
değerli arkadaşlarım. Güney illerimizde, hatta Ankara’da otogara gidin bakın,
sayılarını bilemediğimiz binlerce Suriyeli var. Başbakan şikâyet ediyordu dün
“Amerika Birleşik Devletleri sözünü tutmadı, Suriyeliler için gereken yardımı
göndermedi.” diye. Sayın Başbakan kendisi şikâyet ediyor. Siz komşunuzla iyi
geçinmek yerine emperyalist ülkelerin desteğiyle onların işlerini karıştırmaya
kalkarsanız faturasını da size ödetirler. Bu sadece maddi bir fatura da olmaz. 
Bakın, değerli arkadaşlarım, daha önce
de söyledim: Irak ve Suriye’nin toprak bütünlüğü bozulursa Türkiye'nin toprak
bütünlüğü de bozulur. Türkiye'nin çok dikkatli olması gerekir. Ama bölgede
yaşanan gelişmeler bunun doğru okunamadığını ortaya koymuştur. IŞİD diye bir terör
örgütü çıktı, ortalığı birbirine katıyor ama Türkiye'nin haberi yok. Bizim
derinlikli dış politikamız çok başarılı! Dış operasyon yetkili Millî İstihbarat
Teşkilatı, hepsi ayakta uyuyormuş meğer. Bir terör örgütünün nasıl bu kadar
güçlendiğini, bırakınız iç savaşın olduğu bir ülkeyi, Irak’ın bile bazı
bölgeleri işgal edebilecek boyuta geldiğini görememiş. Bunu da ancak Ak
Dışişleri Bakanlığı, Ak MİT göremezdi ve görememiştir de. Bu kurumların derhal
hesap vermesi gerekir. Dışişleri Bakanının da MİT Müsteşarının da derhal istifa
etmesi gerekir. Yetmez. Başbakanın da halktan özür dileyip istifası gerekir.
Tüm bunların sorumlusu Sayın Başbakandır ama böyle bir davranışı ancak erdem
sahibi kişilerden bekleyebiliriz. 301 işçi ölür ama siyasi sorumlu yoktur. Hızlı
tren faciası yaşanır, sadece makinistler sorumludur. Bu anlayışla Türkiye
kayıplar vermeye devam edecektir değerli arkadaşlarım. Geri kabul anlaşması
aynı gümrük birliği anlaşması gibi Türkiye’ye ağır yükler çıkaracaktır. Gümrük
birliğinin Türkiye’ye faturası 200 milyar dolarlık cari açıktır. Bu anlaşmanın
yükünün ne olacağını bile kestiremiyoruz. Sayın Bakan, ne kadar yük getirecek
bize acaba maddi olarak? Bunu sormak istiyorum. 
Türkiye’nin, serbest dolaşım hakkı
olmadan, tam üyelik garantisi olmadan böyle bir külfetin altına sokulması kabul
edilemez değerli arkadaşlarım. Türkiye’ye üyelik konusunda bir tarih verilmeden
geri kabulün maliyetlerinin karşılanacağı garanti altına alınmadan böyle bir
anlaşmanın kabulü Türkiye’nin çıkarlarına kesinlikle aykırıdır. 
Değerli arkadaşlarım, tek yanlı olarak
Avrupa Birliğinin çıkarlarını gözeten bir anlaşmanın kabulünün ne anlama
geldiğini hepimiz biliyoruz. Bu tıpkı Osmanlı İmparatorluğunun son dönemindeki
kapitülasyonların bir benzeridir. Türk halkı bunu kabul etmez. 
Değerli arkadaşlarım, kendi yoksulumuz
varken Avrupa Birliğinin gönderdiklerini burada besleyemeyiz. Arkadaşlar,
bakın, 150 bin kişi geldiğini düşünün altı ayda Avrupa Birliğinden, nereye
koyacaksınız? Getto mu yapacaksınız? Silivri gibi kamplar mı yapacaksınız?
Nereye yerleştireceksiniz bunları? Ondan sonra oradaki insanlık dışı olayların
hesabını gene dünyaya biz vermeyecek miyiz? Buna nasıl “evet” dersiniz? Biz
“hayır” diyeceğiz. Hepinize saygılar sunuyorum. (CHP sıralarından alkışlar) 
BAŞKAN – Teşekkür ederiz Sayın Acar. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Madde 3’ü oylarınıza sunuyorum: Kabul
edenler… Kabul etmeyenler… Kabul edilmiştir. 
Tasarının tümünün oylamasına geçmeden
önce oyunun rengini belirtmek üzere lehte Siirt Milletvekili Afif Demirkıran. 
Buyurunuz Sayın
Demirkıran. (AK PARTİ sıralarından alkışlar)
AFİF DEMİRKIRAN
(Siirt) – Evet, hayırlı olsun deyip ineceğim ama…
Değerli Başkan,
değerli milletvekilleri; hepinizi saygıyla selamlıyorum. 
Geri kabul
anlaşmasının son konuşmasını yapmak üzere buraya çıktım. Oyunumun rengini
şimdiden belirteyim: “Kabul” diyorum ben. (AK PARTİ sıralarından “Bravo”
sesleri, alkışlar)
HAYDAR AKAR
(Kocaeli) – Ret veriyorsun değil mi?
AFİF DEMİRKIRAN
(Devamla) – Kabul dememin çok büyük gerekçeleri var. Ama şunu söyleyeyim, biraz
önceki hatip dedi ki: “150 bin kişi Türkiye’ye gelse ne yapacağız?” Vallahi biz
1 milyon Suriyeliyi bağrımıza bastık, onlara ne yapıyorsak onlara da öyle
yapacağız, bir.
İkincisi…
HAYDAR AKAR
(Kocaeli) – Her tarafta para topluyorlar. Hiç bağrınıza basmasaydınız. 
OKTAY VURAL
(İzmir) – Burası yolgeçen hanı mı? Bu milletin hakkı hukuku ne olacak?
AFİF DEMİRKIRAN
(Devamla) – Müsaadenizle… Müsaadenizle…
HAYDAR AKAR
(Kocaeli) – Her köşede para istiyorlar.
OKTAY VURAL
(İzmir) – Yolgeçen hanı mı burası?
AFİF DEMİRKIRAN
(Devamla) – İkincisi, 2001 yılında bizden önce, bizim iktidarımızdan önce
Yunanistan’la geri kabul anlaşması yapılmış. Ve bizden önce yapılmış. Sizler
yaptınız. Bizden önce yaptınız. Dolayısıyla bugün zaten sınırlarımızdan eğer
Avrupa Birliğine yasa dışı bir göç varsa ağırlıklı olarak Türkiye-Yunanistan
sınırından geçmektedir. 
Şimdi,
yürürlükte olan geri kabul anlaşması gereği Yunanistan’ın onları geri vermesi
her zaman imkân dahilindedir. Dolayısıyla biz bu anlaşmayı yapsak da, yapmasak
da arkadaşlar, -Yunanistan Avrupa Birliğinin bir parçasıdır- oraya yasa dışı
giden insanları geri gönderir. 
HAYDAR AKAR
(Kocaeli) – Yapmayalım o zaman. Tamam bir problem yok o zaman.
AFİF DEMİRKIRAN
(Devamla) – Ama, bakın, size bir gerçeği söyleyeyim: Yakın zamanda, ta başından
beri, 2001 yılından bugüne kadar Yunanistan demiş ki: “Türkiye’den buraya 110
bin insan gelmiş. Ben bunları geri göndereceğim.” Türkiye incelemiş, bakmış,
demiş ki: “Tamam, 13 bin küsurunu ben kabul ederim.” Ne kadar gelmiş biliyor
musunuz? Sadece 3.800’ünü gönderebilmiş. Sadece 3.800’ünü gönderebilmiş. Yani
burada söylediğiniz gibi değil resmin gerçeği. 
Üçüncüsü, biz
sınırlarımızı korumak mecburiyetindeyiz. Yani dışarıdan, Suriye’den gelir,
Afganistan’dan gelir, başka yerden Türkiye’ye gelsin. Avrupa’ya giderse, Avrupa
geri gönderirse “Hayır, ben kabul etmem.” O zaten buradaydı. Gitmeseydi
buradaydı o insan. Yani bunu niye dikkate almıyorsunuz? Ama buna karşılık eğer biz
vize serbestisi yapacak isek, biz Avrupa’ya vatandaşlarımızın vizesiz
gideceğini garanti edeceksek biz geri kabul anlaşması yapmak mecburiyetindeyiz
çünkü nerede vize serbestisi varsa, eğer komşuysa geri kabul anlaşması
yapılmıştır, iki kere iki dörttür ve baktığımız zaman rakamlara, 2014 yılında
Frontex’in yayınladığı yıllık analiz raporu var, orada diyor ki: “Bütün Avrupa
Birliğine yasa dışı olarak 107 bin insan gitmiş.” Ha, bunun çoğunluğu, işte,
Suriye’den, malum sebepten dolayı, Afganistan ve Eritre’den. Türkiye’den ne
kadar gitmiş? Bunun dörtte 1’i civarında her sene gidiyor ama bir önceki yılla
mukayese edildiğinde ciddi bir düşüş söz konusu Türkiye’den Avrupa’ya
geçişlerde. 
Dolayısıyla, ben geri kabul
anlaşmasının Türkiye’ye –eğer vize serbestisi getirecek ise- hayırlara vesile
olacağına inanıyorum.
ALİM IŞIK (Kütahya) – İse, ise, ise!
AFİF DEMİRKIRAN (Devamla) - Eğer vize
serbestisi getirmeyecekse 24’üncü maddeye göre biz bunu hemen feshedebilme
imkânına da sahibiz. Zaten üç sene sonra yürürlüğe girecek ve ondan sonra altı
ay içinde zaten vize serbestisi olacak ama tekrar ediyorum: Eğer Yunanistan’la
biz 2001 yılında, AK PARTİ iktidarından önce bu anlaşmayı yapmışsak zaten kolay
gelsin. O zaman siz bu kürsüde acaba neyi savunuyordunuz, aynı cümlelerle mi
konuşuyordunuz? Milliyetçi Hareket Partisindeki dostlarıma, Cumhuriyet Halk
Partisindeki dostlarıma söylüyorum.
Lütfü Bey buradan geçti, onu
söylemeyecektim ama söyleyeyim: Hayır, değerli dostum, hiçbir zaman ev sahibi
bizden sonra gelmemiştir yemek salonuna. En son yapmış olduğumuz toplantıda
Avrupa Parlamentosu Başkan Yardımcısı Sayın Surjan bize ev sahipliği yapmıştır.
Yemekler yendikten sonra hediye mübadelesi yapılmıştır, biz hediyemizi
vermişiz, o hediyesini vermiştir, ondan sonra vedalaşıp ayrılmışızdır.
Dolayısıyla, Lütfü Bey’in burada söylediği “Efendim, bizi kabul etmediler, ben
bunun için istifa ettim.” Yok böyle bir şey. Böyle bir şey söz konusu olabilir
mi? Hiçbir zaman. Bizim Avrupa’da muhataplarımıza gerektiği zaman gerektiği
yerde ne tür bir tavır koyduğumuzu bütün Karma Parlamento Komisyonu üyesi
arkadaşlarımız bilir, Umut Bey orada, diğer arkadaşlarımız burada. 
Dolayısıyla, biz Türkiye’nin menfaatlerini
her zaman üstte tutarız ve hiçbir zaman Türkiye'nin hiçbir menfaatine halel gelmemesi
için en büyük gayreti gösteririz; Avrupa Birliği üyeliği de bunun bir
parçasıdır, geri kabul anlaşması da bunun bir parçasıdır, vize serbestisi
diyaloğu da bunun bir parçasıdır. 
Hayırlı olmasını diliyor, hepinizi
saygıyla selamlıyorum. (AK PARTİ sıralarından alkışlar)
BAŞKAN – Teşekkür ederiz Sayın
Demirkıran.
LÜTFÜ TÜRKKAN (Kocaeli) – Sayın Başkan,
müsaade eder misiniz?
BAŞKAN – Evet.
LÜTFÜ TÜRKKAN (Kocaeli) – Konuşmacı
bizzat ismimi vererek yalan söylediğimi ifade etti. Ben de kendisine bir cevap vermek
istiyorum müsaade ederseniz.
BAŞKAN – Evet, buyurun Sayın Türkkan.
MUSTAFA ELİTAŞ (Kayseri) – “Arkadan
geçiyor.” dedi, “Buradan geçmiyor.” diye bir şey söylemedi. Sayın Başkan,
“Burada geçiyor.” diye söyledi.
BAŞKAN – Yani, yapacak bir şey yok.
Buyurunuz Sayın Türkkan.
AFİF DEMİRKIRAN (Siirt) – Sataşma yok.




LÜTFÜ TÜRKKAN (Kocaeli) – Sayın Başkan,
değerli milletvekilleri; Sayın Afif Demirkıran bilir ki, yurt dışında
katıldığımız onlarca Avrupa Karma Parlamento Komisyonu toplantılarında,
Türkiye'deki siyaseti bir kenara bırakıp Türkiye adına siyaset yaptık, hatta
bunun dışında hareket eden arkadaşlarımıza karşı da tavır aldık, kendilerinin
almadığı tavrı aldık, bir de onu ifade edeyim, kendilerinin alamadığı tavrı
aldık. 
En son yemekte -Allah razı olsun-
Meclis Dış İlişkilerde çalışan personel de olmasa, yemek masaları boş
kalacaktı. 
ALİ ŞAHİN (Gaziantep) – Avrupa
Parlamentosu seçimlerinden dolayı.
LÜTFÜ TÜRKKAN (Devamla) – Bakın, sebep
Avrupa Parlamentosu seçimleri vesaire…
ALİ ŞAHİN (Gaziantep) – Başkan
Yardımcısı ev sahibi olarak oradaydı. 
EBU BEKİR GİZLİGİDER (Nevşehir) – Siz
var mıydınız orada Lütfü Ağabey?
LÜTFÜ TÜRKKAN (Devamla) – Eğer
Parlamentomuzdan giden memurlar olmasa boş kalacaktı. Allah’tan biz o memurları
da masaya aldık, onlarla birlikte yemek yeme imkânı yakaladık. 
Sayın Başkanın, onun da zoruna
gittiğini ifade ediyorum. Ben öyle düşünüyorum ama o ifade etmekte zorluk
çekiyor.
AFİF DEMİRKIRAN (Siirt) – Ev sahibi
oradaydı.
LÜTFÜ TÜRKKAN (Devamla) – Bakın, bir
Türk olarak ben zül addettim kendime, siz bir Türk olarak bu hadiseyi zül
addetmediyseniz ne mutlu size!
Hadi selamünaleyküm. (MHP sıralarından
alkışlar)
ALİ ŞAHİN (Gaziantep) – Yalan
söylüyorsun!
AFİF DEMİRKIRAN (Siirt) – Ev sahibi
oradaydı. 
LÜTFÜ TÜRKKAN (Kocaeli) – Adam olana
çok bile!
BAŞKAN – Teşekkür ederiz Sayın Türkkan.


3.- Türkiye Cumhuriyeti ile Avrupa Birliği Arasında İzinsiz
İkamet Eden Kişilerin Geri Kabulüne İlişkin Anlaşmanın Onaylanmasının Uygun
Bulunduğuna Dair Kanun Tasarısı ile Avrupa Birliği Uyum Komisyonu, İçişleri
Komisyonu ve Dışişleri Komisyonu Raporları (1/876) (S. Sayısı: 554)(Devam)
BAŞKAN – Aleyhte Burdur Milletvekili
Ramazan Kerim Özkan. (CHP sıralarından alkışlar)
Buyurunuz Sayın Özkan.
RAMAZAN KERİM ÖZKAN (Burdur) – Sayın
Başkan, değerli arkadaşlarım; biraz önceki hatip “Hayırlı olacağı için.” dedi.
Ben de hayırlı olmayacağı için “hayır” oyu vereceğimi beyan ediyorum. Neden?
Çünkü, bu insanlar izinsiz ülkesini terk etmiş insanlar; hırsız mı, soysuz mu,
namussuz mu, namuslu mu, ne olduğu belli olmayan insanlar. 
AFİF DEMİRKIRAN (Siirt) – Ama,
Türkiye’ye girmiş.
RAMAZAN KERİM ÖZKAN (Devamla) – Bir
insan ülkesini terk etmez, bir insan köyünü terk etmez, bir insan memleketini
terk etmez. Memleketini terk eden bir insanda bir sorun var demektir. 
HAYDAR AKAR (Kocaeli) – Kaçak yollarla.

RAMAZAN KERİM ÖZKAN (Devamla) – Biz
terk ettik ama rızkımız için terk ettik; Almanya’ya gittik, Hollanda’ya gittik,
Fransa’ya gittik ama o ülkelerde sorun olmadık, Türk vatandaşlarımız o
ülkelerde sorun olmadı. Bu insanlar Pakistan’dan, İran’dan, Irak’tan, değişik
ülkeden çıkıyor ama o ülkelerde sorun olduğu için senin ülkenden “çöplük” diye
benim ülkeme gönderiliyor. Ben onun için bu kanuna “hayır” vereceğim. 
Ayrıca, değerli arkadaşlarım, ben 1986
yılında, 6’ncı Hudut Taburunda, Türk milletinin namus ve şerefinin korunduğu
hudut taburunda yedek subay olarak askerlik yaptım. Rusya dağılmamıştı, oranın
bir atletizmcisi trenle geçerken, bakın, trenle bir ırmak üzerinden geçerken
ırmağa atlıyor, ırmaktan Arpaçay’a geçiyor, görev karakolunda teslim alıyoruz.
Çocuğun isteği şu: “Ben bu ülkeden başka bir ülkeye, Amerika’ya iltica etmek
istiyorum.” diyor. 
ÜNAL KACIR (İstanbul) – Sayın Başkan,
bütün göçmenlere hakaret olur, olmaz böyle bir şey.
RAMAZAN KERİM ÖZKAN (Devamla) – Ama, o
günkü hükûmet yetkililerimiz “Bu, o ülkede casus olur, o ülkede sorun olur.”
diye Doğu Kapı’da görüşme yapıldı.
ÜNAL KACIR (İstanbul) – Bütün
göçmenlere hakaret var, hakaret. 
RAMAZAN KERİM ÖZKAN (Devamla) – Bu
atlet ağlaya ağlaya, tercümanlar arasında, biz Rusya’ya teslim etmek zorunda
kaldık, bakın. Filinta gibi bir insandı, üniversite mezunuydu, o insanı dahi
Amerika kabul etmedi, ülkesine teslim etti. Ki biz sorun olan, izini
kaybettirmiş, bilmediğimiz bir insanı ülkemizde barındıracağız. 
ALİ ŞAHİN (Gaziantep) – Azerbaycan’dan
gelenleri de Ruslara teslim ettiniz. 
RAMAZAN KERİM ÖZKAN (Devamla) – Ben
konuşan arkadaşlarıma, Maraşlı arkadaşlarımıza, Yozgatlı, Sivaslı, Burdurlu,
Ispartalı arkadaşlarıma sesleniyorum: Memleketinizde bu kadar işsiz insan varken…
ALİ ŞAHİN (Gaziantep) – Azerileri de
Ruslara teslim ettiniz. 
RAMAZAN KERİM ÖZKAN (Devamla) – …bu
kadar açımız varken, bu kadar yoksulumuz varken, “Komşusu açken tok yatan
bizden değildir.” dediğimiz hâlde ve açlarımız olduğu hâlde, ben kendi açıma
bakamazken, bu çöplüğe bu insanları nasıl kabul ediyorsunuz? Bunu kabul
etmeyelim arkadaşlar. 
Biz sorunsuz bir milletiz, biz Türk
milletiyiz, biz asil bir milletiz. (CHP sıralarından alkışlar) Bizim hiçbirimiz
ne Haşhaşi ne faiz lobisi ne çapulcu ne cibilliyetsiz; her birimiz asil Türk
milletinin namuslu evlatlarıyız. (CHP ve MHP sıralarından alkışlar) Bu evlatlar
gittiği ülkelerde sorun olmuyor ama o insanları görüyoruz, sorun oluyor. 
ALİ ŞAHİN
(Gaziantep) – Hami milletiz aynı zamanda. 
RAMAZAN KERİM ÖZKAN
(Devamla) – Hami milletiz, işte, o Hami kardeşin de Hami olduğu için şimdi
aramızda, Hami Yıldırım aramızda bizim, Hami’ye laf yok. Hamiler işini biliyor,
işini biliyor. Bak Hami’ye söz hakkı doğuruyorsun, gelir şimdi. Söz hakkı
doğuruyorsun, Bayram’ın konuşma hakkı yok… 
Değerli
arkadaşlarım, bakın, elinizi vicdanınıza koyun, demin bahsettim sizlere,
işsizlik yok mu memleketlerinizde? Bakın, doluyu yaşadık, seli yaşadık, felaket
yaşanıyor ülkemizde küresel ısınmadan dolayı. İnsanlarımız tohumluk derdine
düşmüş, Ziraat Bankası borçlarının derdine düşmüş, Tarım Kredi borçlarının
derdine düşmüş. Bu insanlara bakmamız gerekirken, biz elin…
BÜNYAMİN ÖZBEK
(Bayburt) – Bu kanun çıkmazsa Cumhurbaşkanı adayını gösteremezsiniz. 
RAMAZAN KERİM
ÖZKAN (Devamla) – Biz insanları seviyoruz, Yaradan’dan dolayı seviyoruz. 
ALİ SARIBAŞ
(Çanakkale) – Bravo Ramazan. 
RAMAZAN KERİM
ÖZKAN (Devamla) – Ama ben geçenlerde Kahramanmaraş’a gittim, benim gençlerim
dışarıda işsizken, kahve köşelerinde okey, tavla oynarken, her iş yerinde bir
tane Suriyeli gördüm, Maraş’ta böyle, Elâzığ’da böyle, Antep’te böyle.
Arkadaşlar, bunlar Burdur’a kadar geldi. Biz Akdeniz’in Teke yöresinin iliyiz,
memleketimize geldiler, neden? “Aç tavuk ambar deler.” derler. Açlık var
onlarda ama namussuzluk da var. 
EBU BEKİR
GİZLİGİDER (Nevşehir) – Genelleme yapma, genelleme yapma. 
RAMAZAN KERİM
ÖZKAN (Devamla) – Bakın, daha dün televizyonlar gösterdi, bir namuslu kızımızı
rencide ettiği için bir berberin evi basıldı, iş yeri basıldı. Niye?
Namussuzluk yaptığı için. Onun için ben sizlere sesleniyorum: Gelin, tekrar
düşünelim, bunu “hayır” olaraktan değerlendirelim, “hayır” da hayır vardır
diyor, hepinize saygılar, sevgiler sunuyorum. (CHP ve MHP sıralarından
alkışlar) 
ALİ ŞAHİN
(Gaziantep) – Allah sizi o duruma düşürmesin.
BAŞKAN –
Teşekkür ederiz Sayın Özkan. 
RAMAZAN KERİM
ÖZKAN (Devamla) – Bakın, Allah sizi o duruma düşürmesin, düştüğünüz durum çok
acı. Üzülüyorum. 
ALİ ŞAHİN
(Gaziantep) - Yarın ne olacağını bilemezsin, insanlığa yakışmaz. 
RAMAZAN KERİM ÖZKAN
(Devamla) – Bakın, biraz önce söyledim “Biz, yaradılanı Yaradan’dan dolayı
seviyoruz.” 
ALİ ŞAHİN
(Gaziantep) – Allah kimseyi size muhtaç etmesin. 
RAMAZAN KERİM
ÖZKAN (Devamla) – Ama ben eşkıyayı sevmiyorum, ben hırsızı sevmiyorum, ben
yolsuzu sevmiyorum. Siz seviyorsanız kanun hayırlı, uğurlu olsun. 
Teşekkür
ediyorum. 
LÜTFÜ TÜRKKAN
(Kocaeli) – Antep’ gönderelim 1 milyon Suriyeliyi.
BAŞKAN –
Teşekkür ediyoruz Sayın Özkan. 
ALİ ŞAHİN
(Gaziantep) – Allah kapınıza düşürmesin. 
BAŞKAN –
Tasarının tümü açık oylamaya tabiidir. 
LÜTFÜ TÜRKKAN
(Kocaeli) – 10 tanesini de evine al. 
ÜNAL KACIR
(İstanbul) – Sayın Başkan, bir saniye.
BAŞKAN – Efendim
Sayın Kacır? 
ÜNAL KACIR
(İstanbul) – Efendim, insanlar çeşitli şartlardan dolayı memleketimizden geçmek
durumunda kalabilirler. Burada göçmenlere hakaret var. 
AVRUPA BİRLİĞİ
BAKANI MEVLÜT ÇAVUŞOĞLU (Antalya) – Evet, katılıyorum.
ÜNAL KACIR
(İstanbul) - Bunu reddediyorum. Böyle bir şey olamaz. (AK PARTİ, CHP ve MHP
sıraları arasında karşılıklı laf atmalar, gürültüler)
BAŞKAN –
Kayıtlara geçmiştir efendim.
LÜTFÜ TÜRKKAN
(Kocaeli) – Göçmenlerin ana vatanı burası, gelen Suriyelinin ana vatanı neresi?

ALİ ŞAHİN
(Gaziantep) – “Namussuz.” dedi.
LÜTFÜ TÜRKKAN
(Kocaeli) - Göçmenlerle Suriyelileri bir araya getirme. Sen ne anlarsın
göçmenden. 
AVRUPA BİRLİĞİ
BAKANI MEVLÜT ÇAVUŞOĞLU (Antalya) – Tamam, o ayrı da bu kadar aşağılanmaz. 
LÜTFÜ TÜRKKAN
(Kocaeli) – Ne alakası var Hocam? Göçmenlerin ana vatanı…
ALİ ŞAHİN
(Gaziantep) – “Namussuz.” dedi, sözünü geri alsın.
RAMAZAN KERİM
ÖZKAN (Burdur) – Kesinlikle öyle bir şey yok Sayın Başkan.
BAŞKAN – Lütfen…
Onu kastetmediğini de söyledi.
RAMAZAN KERİM
ÖZKAN (Burdur) – Kesinlikle öyle bir şey yok.
OKTAY VURAL
(İzmir) – Balkanlardan gelenler yitik mi yani?
OSMAN AŞKIN BAK
(İstanbul) – Ne alakası var?
BAŞKAN - Şimdi,
tasarının tümü açık oylamaya tabidir. 
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir. 
Üç dakika süre
veriyorum. (AK PARTİ, CHP ve MHP sıraları arasında karşılıklı laf atmalar,
gürültüler)
(Elektronik
cihazla oylamaya başlandı) 
ERKAN AKÇAY
(Manisa) – Yazıklar olsun. Şu kafaya bakın be! Göçmenin, mültecinin ne olduğunu
bilmiyorlar ya. 
RECEP ÖZEL
(Isparta) – Arkadaşlar, kabul.
OKTAY VURAL
(İzmir) – Ret, arkadaşlar.
LÜTFÜ TÜRKKAN
(Kocaeli) – En sonunda Suriyeliler ile Balkanlardan gelenleri de bir araya
koydunuz ya, helal olsun.
OKTAY VURAL
(İzmir) – Ret, arkadaşlar; Avrupa Birliğine tavize ret.
LÜTFÜ TÜRKKAN
(Kocaeli) – Avrupa Birliğinin çöplüğü olmaya ret.
HAKAN ÇAVUŞOĞLU
(Bursa) – Hiç kimse evini barkını terk etmek istemez. Tamam mı? Hiç kimse böyle
bir şey yapmaz.
(Elektronik
cihazla oylamaya devam edildi)
BAŞKAN – Sayın milletvekilleri, Türkiye
Cumhuriyeti ile Avrupa Birliği Arasında İzinsiz İkamet Eden Kişilerin Geri
Kabulüne İlişkin Anlaşmanın Onaylanmasının Uygun Bulunduğuna Dair Kanun
Tasarısı açık oylama sonucu:

“Oy sayısı  : 214
Kabul : 193
Ret : 21
(x)



Kâtip Üye
Bayram Özçelik
Burdur


Kâtip Üye
Mine Lök Beyaz
Diyarbakır”




Tasarı böylece kabul edilmiş ve
kanunlaşmıştır. 
Sayın milletvekilleri, alınan karar
gereğince, özel gündemde yer alan işler ile kanun tasarı ve teklifleri ile
komisyonlardan gelen diğer işleri sırasıyla görüşmek için 26 Haziran 2014
Perşembe günü saat 14.00’te toplanmak üzere birleşimi kapatıyorum.
 Kapanma
Saati: 19.55




(x) (10/991)
esas numaralı Meclis Araştırması Önergesi’nin tam metni tutanağa eklidir.


(X) 554 S. Sayılı Basmayazı 19/6/2014
tarihli 106’ncı Birleşim Tutanağı’na eklidir.


(x) Açık oylama kesin sonuçlarını
gösteren tablo tutanağa eklidir.




