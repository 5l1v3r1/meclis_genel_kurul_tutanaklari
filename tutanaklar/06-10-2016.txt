



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

4’üncü Birleşim
6 Ekim 2016 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Sakarya Milletvekili Mustafa İsen’in,
Türkçe Konuşan Ülkeler İşbirliği Konseyi’nin kuruluş yıl dönümüne ilişkin
gündem dışı konuşması
2.- Mersin Milletvekili Aytuğ Atıcı’nın,
Ankara Üniversitesi İlahiyat Fakültesinin ilk kadın akademisyeni ve 17’nci
Dönem Ordu Milletvekili Bahriye Üçok’un 26’ncı ölüm yıl dönümüne ilişkin gündem
dışı konuşması
3.- İzmir Milletvekili Müslüm Doğan’ın,
basın özgürlüğüne ilişkin gündem dışı konuşması
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Bahriye Üçok’u sevgi ve saygıyla selamladığına ilişkin konuşması
V.- AÇIKLAMALAR
1.- Amasya Milletvekili Mehmet Naci
Bostancı’nın, Mersin Milletvekili Aytuğ Atıcı’nın gündem dışı yaptığı
konuşmasındaki bazı ifadelerine ilişkin açıklaması
2.- Mersin Milletvekili Aytuğ Atıcı’nın,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
3.- Denizli Milletvekili Cahit Özkan’ın,
Cumhurbaşkanının BM Genel Kurulunda “Dünya beşten büyüktür.” diyerek öldürülen
çocukların sesi olduğuna ve 15 Temmuzda olduğu gibi zalimlerin oyunlarını
milletten aldıkları güçle bozacaklarına ilişkin açıklaması
4.- Osmaniye Milletvekili Mücahit
Durmuşoğlu’nun, Irak Temsilciler Meclisinin Türkiye Cumhuriyeti’ni ve
Cumhurbaşkanını hedef alan kararını şiddetle kınadığına ilişkin açıklaması
5.- Mersin Milletvekili Hüseyin Çamak’ın,
Mersin’deki sebze ve meyve üreticilerinin sorunlarına ilişkin açıklaması
6.- Mersin Milletvekili Aytuğ Atıcı’nın,
ömrünü FETÖ’yle mücadeleye adamış binlerce insanın sırf iktidara muhalif
oldukları için OHAL’le cezalandırıldığına ve Mersin’de EĞİTİM SEN üyesi 450 öğretmenin
ihraç edileceği iddialarına ilişkin açıklaması
7.- İstanbul Milletvekili Didem Engin’in,
yükseköğretim öğrencilerinin yurt sorununa ilişkin açıklaması
8.- Sivas Milletvekili Ali Akyıldız’ın,
Sivas’ta özel okullarda eğitimini sürdüren öğrencilere sağlanan destek oranının
düştüğüne ilişkin açıklaması
9.- Bursa Milletvekili Nurhayat Altaca
Kayışoğlu’nun, Bahriye Üçok’u 26’ncı ölüm yıl dönümünde saygıyla andığına,
İstanbul’un kurtuluş gününe ve Bursa’da kurulmak istenen DOSAB termik
santraliyle ilgili mahkeme kararının Çevre ve Şehircilik Bakanlığı tarafından
tanınmadığına ilişkin açıklaması
10.- Afyonkarahisar Milletvekili Burcu
Köksal’ın, Bahriye Üçok’u 26’ncı ölüm yıl dönümünde saygıyla andığına ve
Afyonkarahisar’da bulunan Eber Gölü ile Akarçay’daki kirlilik sorununa ilişkin
açıklaması
11.- İzmir Milletvekili Murat Bakan’ın,
Hükûmetin taşeron işçilere kadro verilmesiyle ilgili sözünü tutup tutmayacağını
öğrenmek istediğine ilişkin açıklaması
12.- Ankara Milletvekili Murat Emir’in,
Bahriye Üçok’u 26’ncı ölüm yıl dönümünde saygıyla andığına ve Basın İlan
Kurumunun yeni yönetmeliğinin bütün muhalif sesleri susturacağına ilişkin
açıklaması
13.- Sinop Milletvekili Barış Karadeniz’in,
Sinop’un bazı ilçelerinin hükûmet konağı ve adliye binası ihtiyaçları olduğuna
ilişkin açıklaması
14.- Kocaeli Milletvekili Tahsin Tarhan’ın,
Kocaeli’nin Gebze ilçesindeki trafik sorununa ilişkin açıklaması
15.- İstanbul Milletvekili Sibel
Özdemir’in, OECD’nin Türkiye’yle ilgili yayımladığı raporuna ilişkin açıklaması
16.- Adana Milletvekili İbrahim Özdiş’in,
Bahriye Üçok’u 26’ncı ölüm yıl dönümünde saygıyla andığına ve yükseköğretim
öğrencilerinin yurt sorununa ilişkin açıklaması

17.- Edirne Milletvekili Okan
Gaytancıoğlu’nun, çeltik üreticilerinin sorunlarına ilişkin açıklaması
18.- Kütahya Milletvekili Mustafa Şükrü
Nazlı’nın, hayatını kaybeden ressam, neyzen, hat, tezhip ve minyatür sanatçısı
Ahmet Yakupoğlu’na rahmet dilediğine ilişkin açıklaması
19.- Manisa Milletvekili Erkan Akçay’ın,
ülkemizdeki ilk uçak fabrikasının açılış yıl dönümüne ve savunma sanayisindeki
önemli projelerin üretim aşamalarında yer alanları tebrik ettiğine ilişkin
açıklaması
20.- Diyarbakır Milletvekili İdris
Baluken’in, AKP’nin darbeyle mücadeleyi demokrasiyle mücadeleye dönüştürdüğüne,
darbenin siyasi boyutuyla ilgili herhangi bir soruşturmanın yapılmadığına,
darbeyi araştırma değil darbeyi aklama komisyonunun AKP tarafından görevlendirildiğine
ve AKP’den sorularına cevap vermesini beklediğine ilişkin açıklaması
21.- Amasya Milletvekili Mehmet Naci
Bostancı’nın, 6-7 Ekim 2014 tarihinde Halkların Demokratik Partisinin Kobani
olayları dolayısıyla halkı sokağa çağırması neticesinde 49 kişinin hayatını kaybettiğine,
15 Temmuz darbe girişimine karşı kararlı bir mücadele sergilendiğine ve kanun
hükmünde kararnamelerin Mecliste görüşülmesinde bütün muhalefet partilerinin
katkılarının sağlanması istikametinde bir anlayış güttüklerine ilişkin
açıklaması
22.- Amasya Milletvekili Mehmet Naci
Bostancı’nın, Muş Milletvekili Ahmet Yıldırım’ın sataşma nedeniyle yaptığı
konuşmasındaki bazı ifadelerine ilişkin açıklaması
23.- Manisa Milletvekili Özgür Özel’in,
Bahriye Üçok’u 26’ncı ölüm yıl dönümünde ve Yaşar Kemal’i doğum gününde
saygıyla ve özlemle andıklarına ilişkin açıklaması
24.- Amasya Milletvekili Mehmet Naci
Bostancı’nın, Manisa Milletvekili Özgür Özel’in MHP grup önerisi üzerinde
yaptığı konuşmasındaki bazı ifadelerine ilişkin açıklaması
25.- Manisa Milletvekili Özgür Özel’in,
Konya Milletvekili Halil Etyemez’in MHP grup önerisi üzerinde yaptığı
konuşmasındaki bazı ifadelerine ilişkin açıklaması
26.- İstanbul Milletvekili İsmail Faruk
Aksu’nun, Amasya Milletvekili Mehmet Naci Bostancı’nın sataşma nedeniyle yaptığı
konuşmasındaki bazı ifadelerine ilişkin açıklaması
VI.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Amasya Milletvekili Mehmet Naci Bostancı’nın yaptığı açıklaması sırasında
Halkların Demokratik Partisine sataşması nedeniyle konuşması
2.- Amasya Milletvekili Mehmet Naci
Bostancı’nın, Gaziantep Milletvekili Mahmut Toğrul’un MHP grup önerisi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması



VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Kocaeli Milletvekili Haydar Akar ve 25
milletvekilinin, trafikte yaşanan sıkıntıların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/315)
2.- Konya Milletvekili Mustafa Hüsnü
Bozkurt ve 23 milletvekilinin, meslek hastalıklarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/316)
3.- İstanbul Milletvekili Didem Engin ve 26
milletvekilinin, İstanbul’da artan hava kirliliğinin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/317)
VIII.- ÖNERİLER
A) Siyasi Parti Grubu Önerileri
1.- MHP Grubunun, 15/6/2016 tarih ve 1741
sayıyla, İstanbul Milletvekili İsmail Faruk Aksu ve arkadaşları tarafından,
personel rejiminde liyakat ilkesinin uygulanmamasının kamu çalışanları ve
personel rejimi üzerinde yaptığı tahribatın araştırılması amacıyla verilmiş
olan Meclis araştırması önergesinin Genel Kurulun 6 Ekim 2016 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
IX.- YAZILI SORULAR VE CEVAPLARI
1.- Kocaeli Milletvekili Haydar Akar’ın,
2002 yılından beri ekonomik sebeplerle kapanan spor kulüplerine ilişkin sorusu
ve Gençlik ve Spor Bakanı Akif Çağatay Kılıç’ın cevabı (7/6550)
2.- Niğde Milletvekili Ömer Fethi Gürer’in,
öğrenim kredisi alan öğrencilere,
Burs alan öğrencilere, 
İlişkin soruları ve Gençlik ve Spor Bakanı
Akif Çağatay Kılıç’ın cevabı (7/6551), (7/6552)
3.- Niğde Milletvekili Ömer Fethi Gürer’in,
üniversite öğrencilerinin barınma sorunlarına ilişkin sorusu ve Gençlik ve Spor
Bakanı Akif Çağatay Kılıç’ın cevabı (7/7222)
4.- Ankara Milletvekili Erkan Haberal’ın,
Türkiye Milli Futbol Takımının yöneticilerine ve oyuncularına ödenen maaşlara
ve primlere ilişkin sorusu ve Gençlik ve Spor Bakanı Akif Çağatay Kılıç’ın cevabı
(7/7224)
5.- İstanbul Milletvekili Barış
Yarkadaş’ın, 15 Temmuz darbe girişiminin ardından Türkiye Futbol
Federasyonu’nda yaşanan görevden almalara ilişkin Başbakandan sorusu ve Gençlik
ve Spor Bakanı Akif Çağatay Kılıç’ın cevabı (7/7666)
6.- Adana Milletvekili İbrahim Özdiş’in,
anarşi ve terör olaylarına karıştığı iddiasıyla bursları kesilen öğrencilere
ilişkin sorusu ve Gençlik ve Spor Bakanı Akif Çağatay Kılıç’ın cevabı (7/7711)
7.- Malatya Milletvekili Veli Ağbaba’nın,
Malatya’da inşa edilmekte olan stada verilecek isimle ilgili çeşitli iddialara
ilişkin sorusu ve Gençlik ve Spor Bakanı Akif Çağatay Kılıç’ın cevabı (7/7712)
8.- Diyarbakır Milletvekili Altan Tan’ın,
27 Mayıs ve 12 Eylül darbelerini gerçekleştirenlerin statülerine ilişkin sorusu
ve Türkiye Büyük Millet Meclisi Başkan Vekili Ahmet Aydın’ın cevabı (7/7773)
9.- Ankara Milletvekili Necati Yılmaz’ın,
milletvekillerine dağıtılan bir dergide yer alan ifadelere ilişkin sorusu ve
Türkiye Büyük Millet Meclisi Başkan Vekili Ahmet Aydın’ın cevabı (7/7774)
6 Ekim 2016 Perşembe
BİRİNCİ OTURUM
Açılma Saati: 14.01
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Elif Doğan TÜRKMEN
(Adana)
-----0-----
BAŞKAN – Türkiye
Büyük Millet Meclisinin 4’üncü Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, Türkçe Konuşan Ülkeler İşbirliği Konseyinin kuruluş yıl dönümü
münasebetiyle söz isteyen Sakarya Milletvekili Mustafa İsen’e aittir.
Buyurun Sayın
İsen. (AK PARTİ sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Sakarya Milletvekili Mustafa İsen’in,
Türkçe Konuşan Ülkeler İşbirliği Konseyi’nin kuruluş yıl dönümüne ilişkin
gündem dışı konuşması
MUSTAFA İSEN
(Sakarya) – Sayın Başkan, değerli milletvekilleri; içinde bulunduğumuz yıl,
dost ve kardeş Türk cumhuriyetlerinin kuruluşlarının 25’inci yıl dönümü.
Bugünlerde bunlarla ilgili etkinlikler düzenleniyor. Ayrıca, 3 Ekim, Türkçe
Konuşan Ülkeler İşbirliği Günü. Bu konularla ilgili görüşlerimi sizlerle paylaşmak
istiyorum.
Değerli
milletvekilleri, 2009 yılında, o güne kadar daha çok bir sivil inisiyatif
çerçevesi içinde devam eden Türk dünyası liderlerinin bir araya gelme
faaliyetleri yani Türk zirveleri, Nahçıvan’daki anlaşmayla birlikte bir
kurumsal kimliğe bürünmüş ve Türkçe Konuşan Ülkeler İşbirliği Konseyi
kurulmuştur. Bunun kısa adı Türk Konseyidir. Bu kurul uluslararası anlamda da
tescil edilmiş ve Birleşmiş Milletler tarafından değerlendirmeye alınmıştır.
Türk Dili Konuşan Ülkeler İşbirliği Konseyi, Azerbaycan, Kazakistan,
Kırgızistan ve Türkiye'nin kurucu üye olarak katıldıkları bir faaliyettir.
Türkmenistan da bazı faaliyetlerine iştirak etmektedir.
Türk
Konseyi, Türk dili konuşan ülkeler arasındaki iş birliği mekanizmalarının en
üstünde yer alan çatı kuruluş olarak kabul edilmektedir. Bu çerçevede TÜRKSOY,
TÜRKPA, Türk Akademisi ve Türk Kültür ve Miras Vakfı, Türk Konseyiyle ilişkili
alt kuruluşlardır.
Konseyin
temel amaç ve görevleri arasında, taraflar arasında karşılıklı güvenin
güçlendirilmesi, bölge ve bölge dışında barışın korunması, dış politika
konularında ortak tutum benimsenmesi, uluslararası terörizm, ayrılıkçılık,
aşırılık ve sınıraşan suçlarla mücadelede gerekli koordinasyonun sağlanması,
ortak amaçlara dair etkili bölgesel ve ikili iş birliğinin her alanda
geliştirilmesi, ticaret ve yatırım için uygun şartların oluşturulması, bilim,
teknoloji, eğitim ve kültür alanlarında etkileşimin genişletilmesi, medya ve
kitle iletişim araçları arasındaki etkileşimin teşvik edilmesi gibi hususlar
yer almaktadır.
Devlet
Başkanları Konseyi, Dışişleri Bakanları Konseyi, Kıdemli Memurlar Komitesi ve
Aksakallar Konseyi, Türk Konseyinin alt kuruluşları olarak kurum içinde yer
almışlardır. Ben de hem bu kuruluşun oluşumunda katkıda bulunan birisi olarak
hem de Aksakallar Konseyinde Türkiye'yi temsil eden birisi olarak bu görevden
dolayı gurur duyduğumu ifade etmek istiyorum.
Türk Konseyi, siyasi, ekonomik, eğitim, kültür, gümrük,
ulaştırma, bilim, turizm, iletişim, gençlik ve spor alanlarında bugüne kadar
dikkate değer çalışmalar yapmıştır. 
Üye
ülkeler arasında siyasi iş birliğinin temel mekanizması, her yıl
gerçekleştirilen devlet başkanları zirveleridir. Bu bağlamda, bugüne kadar,
2011’de Almatı, 2012’de Bişkek, 2013’te Gebele, 2014’te Bodrum ve 2015’te
Astana’da 5 zirve gerçekleştirilmiştir. Bu yılki 6’ncı zirve kasım ayı içinde
Kırgızistan’da gerçekleştirilecektir. 
Siyasi
anlamda önemli çalışmalar yapmıştır konsey bugüne kadar. Bunun en karakteristik
örneklerinden bir tanesi; geçtiğimiz günlerde tanık olduğumuz Türkiye ile Rusya
arasındaki ilişkilerin yeniden rayına oturtulması noktasında özellikle
Nazarbayev’in girişimleri, Türk Konseyinin, bir anlamda, en somut
faaliyetlerinden birisi olarak tanımlanabilir. Bir örnek vermek gerekirse,
sadece Azerbaycan’la bugüne kadar değişik konularda 250 anlaşma imzalanmıştır. 
Türk
Konseyi ülkeleri birbirleriyle ve dünyayla olan ekonomik entegrasyonlarına
büyük önem atfetmektedirler ve bununla ilgili olarak da büyük bir ekonomik
faaliyet bu alanda yürümektedir. İş forumları vardır, gümrük ve ulaştırma
alanlarında iş birlikleri gerçekleştirilmektedir, üniversite iş birlikleri
vardır. Sadece şu kadarını söyleyeyim: Bu yıl tamamlanması düşünülen
Bakü-Tiflis-Kars demir yoluyla birlikte, dünyada ilk defa Pekin’den başlayarak Londra’ya
kadar kesintisiz tren seferleri başlayacaktır. Bu, çalışmanın faaliyetlerinden
birisidir. Bu anlamda, özellikle eğitim alanında 28.600 küsur öğrenciye burs
sağlanmıştır. Bu da yine sürecin bir başka faaliyetidir. Bu yıl içinde Göçebe
Oyunları Kırgızistan’da gerçekleştirildi, 2’ncisi gerçekleştirildi. 
Bütün
bunlar Türk dünyasıyla ilişkilerin hangi noktaya vardığını göstermektedir ve bu
anlamda, AK PARTİ iktidarı döneminde bu faaliyetler son derece ivme kazanmış ve
Türk dünyasıyla ilgili var olan bu potansiyel üst noktaya taşınmıştır. 
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın İsen. 
Gündem dışı ikinci söz, Ankara Üniversitesi İlahiyat
Fakültesinin ilk kadın akademisyeni ve 17’nci Dönem Ordu Milletvekili Bahriye
Üçok’un ölüm yıl dönümü münasebetiyle söz isteyen Mersin Milletvekili Aytuğ
Atıcı’ya aittir.
Buyurun
Sayın Atıcı. (CHP sıralarından alkışlar) 
2.- Mersin Milletvekili Aytuğ Atıcı’nın,
Ankara Üniversitesi İlahiyat Fakültesinin ilk kadın akademisyeni ve 17’nci
Dönem Ordu Milletvekili Bahriye Üçok’un 26’ncı ölüm yıl dönümüne ilişkin gündem
dışı konuşması
AYTUĞ
ATICI (Mersin) – Teşekkür ederim Sayın Başkan.
Değerli
milletvekilleri, laik, demokratik Atatürk cumhuriyetinin yılmaz savunucusu
olan, din tüccarlarına ve yüce dinimizi siyasete alet edenlere karşı bütün
birikimi ve gücüyle mücadele eden ve bu nedenle alçakça, kalleşçe katledilen,
İlahiyat Fakültesinin ilk kadın akademisyeni Bahriye Üçok’un ölüm yıl dönümü
nedeniyle söz almış bulunuyorum. Toplumu olağanüstü hâllere sürüklemeyen ve
OHAL uygulamasının uzatılmasına karşı olan herkesi saygıyla selamlarım.
Bahriye
Üçok, bugün yönetilemeyen, âdeta felçli duruma getirilen ülkemizin içinde
bulunduğu duruma düşeceğini yaklaşık kırk yıl önce görerek anlatmıştı. Laiklik
ilkesinin çiğnenerek ülkemizin kılcal damarlarına din maskesiyle hainlerin
nasıl ve neden girdiğini yaşamı pahasına anlattı durdu. Bahriye Üçok, Anadolu
aydınlanmasının başladığı 1919 yılında doğdu; 1919’un hakkını verdi, cumhuriyet
aydınlanmasının örnek kadını oldu. İslam’ı çağdaş, gerçekçi ve hoşgörüyle
yorumladı. O İslam’ı milletvekili, belediye başkanı olabilmek için kullanmadı.
(CHP sıralarından alkışlar) O İslam’ı zenginleşmek için bir ticaret aracı
olarak kullanmadı. Cumhuriyet Senatosu üyesi oldu, 12 Eylül faşizminin
şartlarında Halkçı Partinin kurucu üyesi oldu. Ordu Milletvekili seçildi.
Atatürkçü Düşünce Derneğinin kuruluşunda yer aldı. Ülkenin bugünkü gibi darbe
ve karşı darbe şartlarına düşmemesi için siyasi mücadele içerisinde yer aldı. 
1990’lı
yıllarda antiemperyalist, Atatürkçü, laik aydınlar birer birer katlediliyordu;
Muammer Aksoy, Çetin Emeç, Turan Dursun, Uğur Mumcu, Ahmet Taner Kışlalı gibi.
Bahriye Üçok da 6 Ekim 1990 tarihinde bir bombalı paketle alçakça katledildi.
Cinayeti “İslami Hareket” isimli bir örgüt üstlendi ve faili meçhul
bırakılanlar kervanına Bahriye Üçok da eklendi.
Peki,
Bahriye Üçok neden yok edilmek istendi? Çünkü, diğer katledilen aydınlar gibi,
Türkiye’nin din sömürüsü ve din maskesiyle içten içe çürütüldüğünü anlatıyordu.
Bu çürümenin faili emperyalist güçleri ve onların Türkiye’deki maşalarını
topluma gösteriyordu. Özetle, bugün yaşadıklarımızı göstermeye çalışıyordu. 
Bugünkü
siyasi iktidar “Faili meçhul cinayetleri çözeceğiz.” diyerek referandumda ve
diğer seçimlerde konuyu oy malzemesi yaptı ancak seçildikten sonra da bu işin
üstüne büyük bir keyifle yattı. Faili meçhul cinayet davalarında kazara
yargılanan ve yurt dışına kaçan bazı zanlılar tutuklanmama güvencesiyle
Türkiye’ye getirildiler. Bu kişiler isimleri değiştirilerek sarayın havuz
medyasında çalıştırılmaya başladılar. Laik, Atatürkçü aydınları katleden terör
örgütlerinin kimler olduğu, kimler tarafından kurulduğu, İslam’ı kullanan
teröristlerin kimlerin maşası olduğu hiç ama hiç araştırılmadı. Döktükleri
kanda abdest alıp namaz kılanların yaptıkları yanlarına kâr kaldı çünkü
aydınları katleden bu yapılar, Erdoğan’ın da itiraf ettiği şekilde, aynı
menzile giden farklı yollardan biri olarak görülüyordu. 
Bahriye
Üçok, din maskesiyle toplumun ve devletin nasıl çürütüldüğünü bir bir anlattı,
yazdı. Devleti yöneten iktidarlar buna inanmak istemedi veya işlerine gelmedi
ancak gün geldi, iktidar kavgası “Beraber yürüdük biz bu yollarda.” diyenleri
karşı karşıya getirdi. Şimdi hesaplaşmaya çalışıyorlar. Ne hâlleri varsa
görsünler demeyeceğiz çünkü bu ülke, bu vatan hepimizin, asla onlara
bırakmayacağız. Ancak şu unutulmasın ki din maskesiyle siyaset ve ticaret yapan
herkes aynı FETÖ gibi halka hesap verip cezasını çekecektir. Bu yolda bizleri aydınlatan
Bahriye Üçok’un fikirleri ve anısı daima taptaze yaşayacaktır. Onun fikirleri
her zaman din maskesi takanların korkusu olacaktır. 
Kendisini
rahmet ve saygıyla anıyorum. Işığından yararlanmaya devam ediyorum.
Saygılarımla.
(CHP sıralarından alkışlar)
BAŞKAN
– Teşekkür ederiz Sayın Atıcı.
İMRAN
KILIÇ (Kahramanmaraş) – Aytuğ Bey, kanla abdest alınmaz, kan abdesti bozar ve
öyle de namaz kılınmaz. 
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Bahriye Üçok’u sevgi ve saygıyla selamladığına ilişkin
konuşması
BAŞKAN
– Biz de sevgili ve Sayın Bahriye Üçok’u sevgi ve saygıyla selamlıyoruz. 
MEHMET
NACİ BOSTANCI (Amasya) – Sayın Başkan…
BAŞKAN
– Buyurun Sayın Bostancı. 
V.- AÇIKLAMALAR
1.- Amasya Milletvekili Mehmet Naci
Bostancı’nın, Mersin Milletvekili Aytuğ Atıcı’nın gündem dışı yaptığı
konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler. 
Rahmetli
Bahriye Üçok’a ve aynı dönemde hayatını kaybeden nice insana bir kez daha
Allah’tan rahmet diliyorum. 
Türkiye’nin
karanlık dönemleridir; kim, neyi, niçin yapıyor, bunları iyi düşünmek gerekir.
Böyle bir olaya yaslanarak sayın konuşmacının bu ölçüde kışkırtıcı bir dil
kullanması doğru değildir. “Döktükleri kanda abdest almak”, “Aynı menzile giden
farklı yollar…” Sayın Cumhurbaşkanımıza atıfla söylenen değerlendirme bütünüyle
yanlıştır. 1 milyarın üzerinde bir Müslüman dünya söz konusu. Bu insanların
abdest alma biçimleri bellidir. Döktükleri kan üzerinden İslam’ı istismar
edenler sonuçta bir avuç radikaldir ve bunların İslam’la aynı menzile gitmekle
hiçbir ilgisi yoktur. Sayın konuşmacının şu anlatım biçimi aslında bütün
Müslümanlara yönelik, töhmet altında bırakıcı bir anlama yaslanmaktadır. Bunu
talihsizlik olarak görürüm, kınıyorum. 
Saygılarımı
sunuyorum. 
BAŞKAN
– Sayın Atıcı’nın böyle bir kastı olmadığını düşünüyorum, umuyorum ama
açıklaması için de kendisine söz veriyorum. 
ADNAN
BOYNUKARA (Adıyaman) – Kastı var Başkanım, kastı var. 
BAŞKAN
– Buyurun.
2.- Mersin Milletvekili Aytuğ Atıcı’nın,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
AYTUĞ
ATICI (Mersin) – Teşekkür ederim Sayın Başkanım. 
Tıpkı
sizin söylediğiniz gibi, tüm Müslümanları töhmet altına almak diye bir
niyetimiz asla olmaz, söylemlerimizde de böyle bir şey yoktur. 
Sayın Grup Başkan Vekili, bizim inancını yaşayan
insanlarla bir sorunumuz yok. Bizim Allah’a giden iplerden herhangi birini
tutarak ona ulaşmaya çalışanlarla hiçbir sorunumuz yoktur. Ancak, Allah’a giden
iplere tutunup iktidara çıkmak isteyenlerle, o iplere tutunup zengin olmak
isteyenlerle sorunumuz vardır. Ben bunları söylemeye çalıştım. 
O nedenle, İslam dini hepimizin dini, yüce bir dindir.
Bu dini kullanan -tıpkı sizin bahsettiğiniz gibi radikal olanlar- ve kan
dökerek, kelle keserek, arkasından o kanda abdest alıp namaz kılanlar bizim
nazarımızda Müslüman değildir. Bizim hedefimizde de onlar vardır. Aksi
takdirde, inancında olan, namazını kılan insanlar bizim başımızın üstünde yer
bulurlar. 
Kavgamızı umarım yeterince anlatabilmişimdir. 
Teşekkür ederim. (CHP sıralarından alkışlar) 
BAŞKAN – Teşekkür ederim. 
Durum yeterince açıklığa kavuştu herhâlde, öyle
görüyorum. 
Gündem dışı üçüncü söz, basın özgürlüğü hakkında söz
isteyen İzmir Milletvekili Sayın Müslüm Doğan’a aittir. 
Buyurun Sayın Doğan. (HDP sıralarından alkışlar)
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları (Devam)
3.- İzmir Milletvekili Müslüm Doğan’ın,
basın özgürlüğüne ilişkin gündem dışı konuşması
MÜSLÜM DOĞAN (İzmir) – Sayın Başkan, değerli
milletvekilleri; bildiğiniz üzere bugün yassımuharrem orucunun 5’inci
günündeyiz. Ulu ozanlarımızdan Şah Hatayi’nin bir duasını duygularımıza ve
acımıza ortak olacağınız inancıyla size sunmak istiyorum, bismişah:
“Bugün
matem günü geldi,
Ah
Hüseynim vah Hüseynim,
Senin
derdin bağrım deldi,
Ah
Hüseynim vah Hüseynim.

Kerbelâ’nın
önü yazı,
Yüreğimden
çıkmaz sızı,
Yezitler
mi kırdı sizi,
Ah
Hüseynim vah Hüseynim.

Bizimle
gelenler gelsin,
Serini
meydana koysun,
Hüseyin’le
şehit olsun,
Ah
Hüseynim vah Hüseynim.

Kerbelâ’nın
yazıları,
Şehit
düştü gazileri,
Fatma
ana kuzuları,
Ah
Hüseynim vah Hüseynim.

Esti
deli poyraz esti,
Kâfir
Mervan bizi bastı,
Hüseyin’in
başını kesti,
Ah
Hüseynim vah Hüseynim.

Kerbelâ’nın
önü düzdür,
Geceler
bana gündüzdür,
Şah
Kerbelâ’da yalnızdır,
Ah
Hüseynim vah Hüseynim.

Gökte
yıldız paralandı,
Şehriban
ana karalandı,
İmam
Hüseyin yaralandı,
Ah
Hüseynim vah Hüseynim.

İmam
Hüseyin attan düştü,
Kâfir
gelip kanın içti,
Atı
Medine’ye kaçtı,
Ah
Hüseynim vah Hüseynim.

Bir
su verin masum cana,
Yezit
içti kana kana,
Fatma
ana yana yana,
Ah
Hüseynim vah Hüseynim.

Kerbelâ’da
biter yonca,
Boyu
uzun beli ince,
Şah
Hatayi’m kasarınca,
Ah
Hüseynim vah Hüseynim.”
Değerli
milletvekilleri, tam da bu günde, bu muharrem ayında bir Alevi televizyonu, TV
10 kapatıldı kanun hükmünde kararname uyarınca. Sadece Alevi inancı ve
öğretisinin özgün hâlini ileri kuşaklara aktarma çabası içerisinde olan, Alevi
duazıimamlarını, böyle kutsal günleri yayın politikası hâline getiren bir
televizyonu maalesef kanun hükmünde kararnameyle kapattınız. Bu, doğru bir şey
değil; ayıptır, günahtır, gerçekten de bir zulümdür. Alevi inancı ve
öğretisinde olan insanların darbe karşıtı olduğunu, hayatın her alanında, 28
Şubattan tutun 1961’deki darbe de dâhil olmak üzere darbe karşıtı bir toplum
olduğunu çok iyi biliyorsunuz. Bunlara yöneliminizde, Alevi inancı ve
öğretisine karşı tutumunuzda bir değişiklik yok, doksan yıldır yok ama siz “Biz
bu inanç ve öğretinin sorunlarını çözeceğiz.” dediniz, çözmediniz. 
Bakın,
sadece Alevi televizyonu değil, sol sosyalist işçi sınıfına yönelen, onlarla
ilgili programlar yapan, Kürtçe yayın yapan televizyonları da kapattınız; Jiyan
TV, Zarok TV… Zarok TV’de çocuklar Kürtçe çizgi film izliyorlar. Kötü bir şey
mi yapıyorlar? Kendi ana dillerini öğrenmek istiyorlar. Acaba diyorum oradaki
Gargamel hangi terörist faaliyetlere katılmış, hangi demokrasi dışı
faaliyetlere katılmış da biz bilmiyormuşuz? Ya, RTÜK denetimindeki bir
televizyon, Jiyan TV’ye demişsiniz ki: “Kürtçe yayın yapabilirsiniz.” Jiyan TV
yayın yapıyor, kültürel yayın yapıyor, Azadi TV öyle. Yön Radyo sadece Alevi
inancı ve öğretisine ilişkin duazıimamlar yayımlayan, deyişler yayımlayan bir
radyo, bunu nasıl olur da kapatırsınız, hangi düşünceyle, hangi mantıkla?
Herhâlde bir akıl tutulması var burada, bunun düzeltilmesi gerekiyor.
Değerli
milletvekilleri, bu ülkede gerçekten zor dönemler yaşadığımız konusunda benim
de hiçbir kaygım ve kuşkum yok, zor bir süreçten geçtik. Darbe girişimi bu
ülkeye çok pahalıya mal oldu ve mal olacak, hâlâ bu süreç devam ediyor. Ama
bunu gerekçe göstererek sol sosyalistleri, Alevileri, Kürtleri “tam da
yakalamışken” anlayışıyla bu şekilde tasfiye edemezsiniz. Doğru yapmazsınız çünkü
bu, toplumsal barışa zarar veren bir durumdur. 
Gelin,
bu ülkeyi birlikte inşa edelim, demokratik bir sistem kuralım. Yani demokratik
bir sistemde darbe olur mu? Hocam, yıllardır bu işin mücadelesini veriyorsunuz.
Niye cumhuriyet demokratikleşmiyor, niye demokratikleştiremiyoruz? Bir sorun
var demek. Bu cumhuriyet demokratikleşirse yaşar; 2023’leri de görür, öbür
yılları da görür. Dileğimiz, temennimiz bu. Ama demokratik bir cumhuriyet
olursa yaşar. Artık bunun bilincinde olmamız lazım. 
Ben
özellikle de siyasal İslam düşüncesinden kaçınılmasını, siyasal İslam
eylemlerinden kaçınılmasını istiyorum. Dinlerin özgün hâline, inançların özgün
hâline saygı duyuyorum. Onların inançlarının önünde laik, demokratik bir ülke
kurmada birlikte davranalım, birlikte iş yapalım. Ama siz alıyorsunuz, bu
yayınları durdurarak sözüm ona demokrasiyi geliştireceğinizi düşünüyorsunuz. 
Bunlar
yanlıştır diyorum, düzeltilmesini istiyorum.
Saygılar
sunuyorum hepinize. (HDP ve CHP sıralarından alkışlar) 
BAŞKAN
– Teşekkür ederim Sayın Doğan.
Şimdi
yerinden bir dakikalık söz talep eden sayın milletvekillerine söz vereceğim.
İsimlerini
okuyorum: Sayın Özkan, Sayın Durmuşoğlu, Sayın Çamak Sayın Atıcı, Sayın Engin,
Sayın Akyıldız, Sayın Kayışoğlu, Sayın Köksal, Sayın Bakan, Sayın Emir, Sayın
Karadeniz, Sayın Tarhan, Sayın Özdemir, Sayın Özdiş, Sayın Gaytancıoğlu, Sayın
Nazlı.
Sayın
Özkan, sizden başlıyoruz, buyurun lütfen. 
V.- AÇIKLAMALAR (Devam)
3.- Denizli Milletvekili Cahit Özkan’ın,
Cumhurbaşkanının BM Genel Kurulunda “Dünya beşten büyüktür.” diyerek öldürülen
çocukların sesi olduğuna ve 15 Temmuzda olduğu gibi zalimlerin oyunlarını
milletten aldıkları güçle bozacaklarına ilişkin açıklaması
CAHİT
ÖZKAN (Denizli) – Teşekkürler Sayın Başkan.
Bundan
yaklaşık bir ay önce Halep’te katil Esed uçaklarının saldırısında enkazların
altından küçük bir çocuk kurtarıldı. Başı kan, gözleri korku içinde, “Ümran”
adında masum bir çocuk. Ayakları oturduğu ambulansın koltuğunda yere bile
değmeyecek kadar küçük olan Ümran bebek ağlamıyordu, küsmüştü dünyaya. İşte,
dünyayı beşten büyük yapan, küçük Ümran’ın sessiz çığlığıdır. Rapor üretmekten
başka bir iş yapmayan BM 5 büyüğün kirli emelleri için kulağını tıkarken her
gün gibi dün de Halep’te çocuklar öldürüldü. Sessiz dünyanın gür sesi olan
Cumhurbaşkanımız BM Genel Kurulunda “Dünya 5’ten büyüktür.” diyerek aynı kaderi
paylaşan Ümranların sesi oldu. 
Şimdi
vakit, Ümranlara bunu reva görenlerin kirli çıkarlarını, çarklarını kırma
vaktidir. 15 Temmuzda olduğu gibi, zalimlerin oyunlarını milletimizden aldığımız
güçle bozacağımızı ifade eder, yüce Meclisi saygıyla selamlarım.
BAŞKAN
– Teşekkür ederim.
Sayın
Durmuşoğlu…
4.- Osmaniye Milletvekili Mücahit
Durmuşoğlu’nun, Irak Temsilciler Meclisinin Türkiye Cumhuriyeti’ni ve
Cumhurbaşkanını hedef alan kararını şiddetle kınadığına ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Irak
Temsilciler Meclisinin Türkiye Cumhuriyeti’ni ve Sayın Cumhurbaşkanımızı hedef
alan kararını şiddetle kınıyor, kesinlikle kabul edilemez olduğunun altını çizerek
belirtmek istiyorum. 
Bağdat
Büyükelçimizin çağırılıp nota verilmesi, Başika bölgesinde Silahlı
Kuvvetlerimizin işgalci güçler olarak sayılması ve Irak’takiler dâhil dünyadaki
tüm mazlumların umudu hâline gelen Cumhurbaşkanımız Sayın Recep Tayyip Erdoğan’a
yönelik çirkin ithamlarda bulunma cüretinin gösterilmesi, Iraklı yöneticilerin
kendi ülkelerinin yakın tarihinde yaşananları çok çabuk unuttuğunu gösteriyor.
Yaklaşık
dört yüz yıl boyunca Osmanlı Devleti’nin adaletiyle idare edilen, sonrasında da
huzur ve refah dolu günlerini -tabiri caizse- mumla arayan ve zor durumda
kaldığı her dönemde Türkiye Cumhuriyeti’nden büyük destek gören Irak halkı
bizim için daima dost ve kardeştir. Tüm bunlara rağmen, hatasında ısrar eden
Irak Temsilciler Meclisi, Türkiye Cumhuriyeti’nin büyüklüğünü ve kararlılığını
bir kez daha görecektir.
Teşekkür
ediyorum.
BAŞKAN
– Teşekkür ederim.
Sayın
Çamak…
5.- Mersin Milletvekili Hüseyin Çamak’ın,
Mersin’deki sebze ve meyve üreticilerinin sorunlarına ilişkin açıklaması
HÜSEYİN
ÇAMAK (Mersin) – Teşekkür ederim Sayın Başkan.
Altı
yıldır Mersin’de sebze ve meyve üretiminde önemli sorunlar yaşanmaktadır. Bu
yıl ürünlerde yüksek oranda ilaç kalıntısı bulunması nedeniyle üretici
ürettiğini ihraç edemedi, ürünler yok pahasına satıldı. Dolayısıyla, çiftçimiz
çok ciddi mağduriyet yaşadı. Üreticilerle konuştuğumuzda, Akdeniz sineğiyle
mücadele etmek için kontrolsüz ilaç kullandıklarını, aksi hâlde ürün
yetiştirmenin mümkün olmadığını ifade ettiler. Tarım Bakanlığı bu konuda, tüm
bölgeyi kapsayacak şekilde, başta Akdeniz sineği olmak üzere diğer zararlılarla
mücadele etmek konusunda bir girişimde bulunmayı, önlemi düşünüyor mu?
Teşekkür
ederim Sayın Başkan.
BAŞKAN
– Teşekkür ederim Sayın Çamak.
Sayın
Atıcı…
6.- Mersin Milletvekili Aytuğ Atıcı’nın,
ömrünü FETÖ’yle mücadeleye adamış binlerce insanın sırf iktidara muhalif
oldukları için OHAL’le cezalandırıldığına ve Mersin’de EĞİTİM SEN üyesi 450
öğretmenin ihraç edileceği iddialarına ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Değerli arkadaşlar, 15 Temmuz darbe girişimine sebep
olan FETÖ üyesi cemaatçileri cezalandırmak için bir olağanüstü hâl ilan edildi.
Bu OHAL’le, ömrünü FETÖ’yle mücadeleye adamış binlerce insan sırf iktidara
muhalif oldukları için intikam alırcasına cezalandırıldı, mağdur edildi. Kimdi
bu insanlar? Laik, çağdaş ve bilimsel eğitimi savunan, haksızlıkların,
hırsızlıkların, adaletsizliklerin karşısında duran, kendini eğitime adamış
öğretmenlerimiz.
Mersin’de haklarında soruşturma başlatılan EĞİTİMSEN üyesi
450 öğretmenin ihraç edileceği iddiaları var. Sayın Millî Eğitim Bakanı,
Mersin, farklı renklerin ahenk içerisinde barındığı huzurlu bir şehirdir, ancak
bir o kadar da hassas dengeler üzerine oturmuştur. Mersin’de yapılacak olan bu
uygulama Mersin’i karıştırır ve haksızlıkların daha da büyümesine yol açar.
Saygılarımla.
BAŞKAN
– Teşekkür ederim.
Sayın
Engin…
7.- İstanbul Milletvekili Didem Engin’in,
yükseköğretim öğrencilerinin yurt sorununa ilişkin açıklaması
DİDEM
ENGİN (İstanbul) – Teşekkürler Sayın Başkan.
Ülkemizde
gençlerimiz ve aileleri tarafından bize en çok iletilen sorunlardan biri yurt
sorunu ne yazık ki. Güncel verilere göre, yükseköğretimde örgün eğitimdeki
toplam öğrenci sayısı 3 milyona yaklaşırken, Kredi ve Yurtlar Kurumuna ait
yurtlardaki toplam yatak sayısı yalnızca 454 bin. Yurt kapasitelerinin
yetersizliği sebebiyle, okullar açılmasına rağmen birçok öğrenci hâlâ düzenini
kurabilmiş değil.
“Sosyal
devlet” denilince mangalda kül bırakmayan AKP hükûmetlerinin tüm yetkililerine
şimdi sormak istiyorum: Kalkınma stratejilerinizi on dört senedir inşaat
sektörü üzerine kurmanıza ve yaptığınız inşaatlarla övünmenize rağmen
gençlerimizin yurt sorununu on dört senedir neden görmezden geldiniz?
Gençlerimiz önceliğiniz değil miydi? Yine sormak istiyorum: Devlet yurtlarında
yer bulamayan binlerce gencimizi Gülen Cemaati ve diğer cemaat ve tarikatların
himayelerine bırakıp sonra “Kandırılmışız.” dediğinizde gençlerimiz için
vicdanınız sızladı mı?
Teşekkür
ederim.
BAŞKAN
– Teşekkür ederim.
Sayın
Akyıldız…
8.- Sivas Milletvekili Ali Akyıldız’ın,
Sivas’ta özel okullarda eğitimini sürdüren öğrencilere sağlanan destek oranının
düştüğüne ilişkin açıklaması
ALİ
AKYILDIZ (Sivas) – Teşekkür ediyorum Sayın Başkanım.
Sivas’ta
özel okullarda eğitimini sürdüren öğrencilerimize sağlanan destek oranı
2015-2016 eğitim öğretim döneminde 300’den fazla iken, 2016-2017 eğitim öğretim
döneminde bu rakam 70’ler civarına düşmüştür. Mevcut iktidar döneminde Sivas
zaten kaderine terk edilmişken bu ilgisizlik ve umursamazlık en azından
eğitimde olmamalıdır diye düşünüyorum. Sayın Millî Eğitim Bakanımızın da
Sivaslı olması hasebiyle bu konuya biraz daha hassasiyet göstereceğini
bekliyor, saygılarımı sunuyorum.
BAŞKAN
– Teşekkür ederim.
Sayın
Kayışoğlu…
9.- Bursa Milletvekili Nurhayat Altaca
Kayışoğlu’nun, Bahriye Üçok’u 26’ncı ölüm yıl dönümünde saygıyla andığına,
İstanbul’un kurtuluş gününe ve Bursa’da kurulmak istenen DOSAB termik
santraliyle ilgili mahkeme kararının Çevre ve Şehircilik Bakanlığı tarafından
tanınmadığına ilişkin açıklaması
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan.
Öncelikle,
Bahriye Üçok’u ölümünün, katledilmesinin yıl dönümünde saygıyla anıyorum.
İkinci
olarak: Bugün aynı zamanda İstanbul’un kurtuluş günü. İstanbul’un fethiyle
ilgili şenlikler düzenleyenlerin aynı hassasiyeti İstanbul’un kurtuluş gününde
de göstermesini bekliyoruz.
Son
olarak: Bursa’da kurulmak istenen DOSAB termik santraliyle ilgili olarak bir
dava açmıştık ve bu davayı kazanmıştık, ÇED raporu iptal edilmişti. Devamını tahmin
edersiniz; tabii ki, mahkeme kararı yine tanınmayarak, Çevre Bakanlığının
mahkemeleri etkisizleştiren 2009/7 sayılı Genelgesi’ne dayanılarak yeniden ÇED
raporu düzenlendi. Buna ilişkin davayı da dün açtık. 
Buradan
sesleniyorum Hükûmete: 100 kere de ÇED raporu alınsa 100 kere de biz dava
açacağız ve oraya termik santral yaptırmayacağız. O yüzden, hukuk garabeti olan
bu 2009/7 sayılı Genelge’yi iptal edin diyorum.
Teşekkürler.
BAŞKAN
– Teşekkür ederim.
Sayın
Köksal…
10.- Afyonkarahisar Milletvekili Burcu
Köksal’ın, Bahriye Üçok’u 26’ncı ölüm yıl dönümünde saygıyla andığına ve
Afyonkarahisar’da bulunan Eber Gölü ile Akarçay’daki kirlilik sorununa ilişkin
açıklaması
BURCU
KÖKSAL (Afyonkarahisar) – Teşekkürler Sayın Başkan.
Öncelikli
olarak, Bahriye Üçok’u ölüm yıl dönümünde saygı ve rahmetle anıyorum.
Seçim
bölgem Afyonkarahisar ili Sultandağı ve Çay ilçesi sınırlarında bulunan Eber
Gölü’ndeki kirlilik ve Sinanpaşa ilçesi Küçükhüyük beldesinden geçen
Akarçay’daki kirlilik had safhadadır. Özellikle fabrika atıkları yüzünden balık
ölümleri gerçekleşmekte ve etraflarına âdeta zehir saçmaktadırlar ve her iki
suyumuz da ciddi anlamda tehdit altındadır. Özellikle Küçükhüyük beldesinde bu
Akarçay’dan su içen hayvanlarda ölüm ve ölü doğum vakaları gözlenmektedir. Bütün
bunlara rağmen, defalarca uyarılmasına rağmen yetkililer tarafından bu konuda
hiçbir önlem alınmamış, hiçbir çalışma yapılmamıştır. Bunun gerekçesi nedir?
Bunu merak ediyoruz.
BAŞKAN
– Sayın Bakan…
11.- İzmir Milletvekili Murat Bakan’ın,
Hükûmetin taşeron işçilere kadro verilmesiyle ilgili sözünü tutup tutmayacağını
öğrenmek istediğine ilişkin açıklaması
MURAT
BAKAN (İzmir) – Teşekkür ederim Sayın Başkan.
Değerli
milletvekili arkadaşlarım, AKP, son seçim döneminde, kamuda taşerona son
vereceğini, kamuda çalışan işçilere kadro vereceğini taahhüt etti ancak 1 Kasım
2015’ten bugüne bu konuda bir arpa boyu yol alınamamıştır. Dönemin Başbakanı
Davutoğlu işçilere “Taşeronu kaldırdık.” diye müjde vermişti ancak daha sonra
anlaşıldı ki işçiler “özel sözleşmeli personel” adı altında yine iş güvencesiz,
kadrosuz çalışmaya mahkûm edilmiştir. 
Buradan
soruyorum: Hükûmet verdiği sözü tutacak mı? Kamuda taşeronu kaldıracak mı? Eşit
işe eşit ücret uygulayacak mı?
Teşekkür
ederim.
BAŞKAN
– Teşekkür ederim ben de.
Sayın
Emir…
12.- Ankara Milletvekili Murat Emir’in,
Bahriye Üçok’u 26’ncı ölüm yıl dönümünde saygıyla andığına ve Basın İlan
Kurumunun yeni yönetmeliğinin bütün muhalif sesleri susturacağına ilişkin
açıklaması
MURAT EMİR (Ankara) – Sayın Başkan, Bahriye Üçok’u ve
laik, demokratik Türkiye mücadelesinde yaşamını yitiren, katledilen bütün
aydınları saygıyla anıyorum. 
Basın
İlan Kurumunun, başta Zaman gazetesi olmak üzere, AKP iktidarı eliyle FETÖ’cü
medyayı nasıl desteklediğini daha önce ayrıntılarıyla ortaya koymuştuk. Ancak,
bugün yeni bir yönetmelikle karşılaştık. Bütün muhalif sesleri susturmak adına,
şu anda anayasal düzene karşı suçlar söz konusu olduğunda böyle davalar
açıldığında, davanın sonuçlanması beklenmeksizin bu basın yapılarının ilan
vermesi yasaklanıyor, engelleniyor. Bunun adı yargısız infazdır, bunun adı
faşizmdir. Bir an evvel bu genel yönetmeliğin iptal edilmesi ve muhalif
seslerin de seslerini duyurabilmesinin önünün açılması gerekmektedir.
Teşekkür
ederim.
BAŞKAN
– Teşekkür ederim.
Sayın
Karadeniz…
13.- Sinop Milletvekili Barış Karadeniz’in,
Sinop’un bazı ilçelerinin hükûmet konağı ve adliye binası ihtiyaçları olduğuna
ilişkin açıklaması
BARIŞ
KARADENİZ (Sinop) – Teşekkür ediyorum Sayın Başkanım.
Sinop
Ayancık ilçemizin mevcut hükûmet binası eski bir yapı olup sağlıklı çalışma
ortamı mevcut değildir, arşiv odaları ve idari personel odaları yeterli
değildir. İlçemizin acil olarak bir hükûmet konağına ihtiyacı vardır. Hükûmet
konağı yapımının yatırım programına alınması gerekmektedir.
Yine,
Durağan ilçemizin mevcut adliye binası İl Özel İdaresine bağlıdır. Bu sebeple,
müstakil bir adliye binası yapılması gereği bulunmaktadır.
Gerze
ilçemizin adliyesi de Hükûmet Konağı içerisinde bulunmaktadır. Gerze Hükûmet
Konağı ise 1956 yılında yapılmıştır. Üç katlı binanın her katında iki farklı
kurum bulunan bu binada Gerzelilere hizmet verilmeye çalışılmaktadır.
Ayrıca,
adli teşkilat bulunmayan Dikmen ilçemizin adli iş yükü Gerze Adliyesinin iş
yükünü artırmakta, adliyenin fiziki şartları ihtiyacı karşılamamaktadır. Bu
nedenle, Sinop’un ilçelerine acil bir şekilde, günümüz şartlarına ve…
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Karadeniz.
Sayın
Tarhan…
14.- Kocaeli Milletvekili Tahsin Tarhan’ın,
Kocaeli’nin Gebze ilçesindeki trafik sorununa ilişkin açıklaması
TAHSİN
TARHAN (Kocaeli) – Teşekkür ederim Sayın Başkan.
Gebze
Organize Sanayi’nin Akse Sapağı bölgesinde sabah ve akşam kilometrelerce araç
kuyruğu oluşuyor. Gebze’nin gündüz nüfusu 1 milyonu aşıyor. Şehrin giriş ve
çıkış yolları belli değil. Trafik ara sokaklardan ilerlemeye çalışıyor.
Yolların yetersizliği nedeniyle çok büyük sorunlar yaşanıyor. Tüm bu trafik
çilesi yetmezmiş gibi bir de Gebze’deki askerî arazi TOKİ’ye devrediliyor.
Yetkilileri uyarıyorum: Buradaki yoğunluk 2, hatta 3 katına çıkacak. Trafik
sorunu yakın zamanda içinden çıkılmaz hâle gelecek. Zaten sorun yumağı hâline
getirdiğiniz Gebze’de trafiğe ne zaman ve nasıl bir çözüm bulacaksınız? 
BAŞKAN
- Sayın Özdemir…
15.- İstanbul Milletvekili Sibel Özdemir’in,
OECD’nin Türkiye’yle ilgili yayımladığı raporuna ilişkin açıklaması
SİBEL
ÖZDEMİR (İstanbul) - Teşekkür ederim Sayın Başkan. 
Ekonomik
İşbirliği ve Kalkınma Örgütü (OECD) dün yayımladığı raporda Türkiye’yle ilgili
olarak, 15-29 yaş grubunda olup herhangi bir eğitim ve yetiştirme programına
devam etmediği gibi iş hayatında da yer almayanların oranının yüzde 30
civarında olduğunu, özellikle genç kadınların yüzde 46’sının ne işte ne
eğitimde ne de herhangi bir yetiştirme programında yer almadığını, yine 25-34
yaş grubundaki kadınlarda ortaöğretimin üst kısmını tamamlayamayanların
oranının yüzde 60’ı bulduğunu kaydetmektedir. 
On
dört yıllık AKP döneminde, OECD gibi uluslararası raporlarda da tescillendiği
üzere, eğitim sistemimizin niteliği ve iş gücüne katılım oranı giderek
düşmektedir. Gerçeklik böyleyken Sayın Başbakan ise bu temel sorunları yok
sayarak, on dört yıldır gerçekleştiremedikleri eğitimde tam zamanlı sisteme
geçişi bir müjde gibi sunup halkımızı aldatmakla meşgul olmaktadır. 
Teşekkür
ederim.
BAŞKAN
- Sayın Özdiş…
16.- Adana Milletvekili İbrahim Özdiş’in,
Bahriye Üçok’u 26’ncı ölüm yıl dönümünde saygıyla andığına ve yükseköğretim
öğrencilerinin yurt sorununa ilişkin açıklaması
İBRAHİM
ÖZDİŞ (Adana) - Teşekkür ediyorum Sayın Başkan.
Öncelikle,
büyük bilim insanı Bahriye Üçok’u ölümünün bu yıl dönümünde saygıyla sevgiyle
anıyorum. 
Sorum
Sayın Akif Çağatay Kılıç’a: 2015 YÖK verilerine göre Türkiye’de, uzaktan ve
açık öğretim hariç, yaklaşık 3 milyon yükseköğretim öğrencisi bulunmaktadır.
Bizdeki verilere göre KYK’nın yurt kapasitesi toplam öğrenci sayısının yüzde
14’ü kadardır. 
Bu
bilgiler ışığında soruyorum: Devlet olarak gençlerimize neden sahip
çıkmıyorsunuz? El konulan cemaat yurtları neden kamulaştırılmıyor? Yurt
bulamayan gençlerimiz neden cemaatlerin kucağına atılıyor? 
Teşekkür
ediyorum Sayın Başkan.
BAŞKAN
- Teşekkür ederim.
Sayın
Gaytancıoğlu…
17.- Edirne Milletvekili Okan
Gaytancıoğlu’nun, çeltik üreticilerinin sorunlarına ilişkin açıklaması
OKAN
GAYTANCIOĞLU (Edirne) - Teşekkür ederim Sayın Başkan.
Bugün
AKP iktidarının hiç hatırlamadığı çeltik üreticilerinden bahsetmek istiyorum;
hani sayıları 22 bin olan, hani İpsala, Meriç, Uzunköprü, Havza, Edirne, Gönen,
Biga, Terme, Bafra, Osmancık gibi ilçelerde yaşayıp alın terini suya gömenler.
Biliyorsunuz
çeltik suyun içerisinde yetişiyor. Onun işlenmesiyle elde edilen pirinçte ise
biz ithalatçıyız. Neden bu iktidar çeltik üreticisinin feryadını duymaz,
2009’daki fiyatlar düzeyinde oluşan fiyatlara seyirci kalır? Neden bir dönem
çiftçinin kara gün dostu olan Toprak Mahsulleri Ofisi bir fiyat açıklamaz?
Yarın Edirne’ye bakan gelecekmiş, fiyat açıklayacakmış. Ne küçük üreticide
çeltik kaldı ne de dayanacak güç, neredeyse bütün tarlalar ipotekli. Neden Türk
çiftçisi yerine başka ülkelerin çiftçileri el üstünde tutulur? Neden üreticinin
alın terinin karşılığı ödenmez? Eğer fiyat açıklayacaksanız söylüyorum, 2
liradan…
(Mikrofon
otomatik cihaz tarafından kapatıldı) 
BAŞKAN
– Teşekkür ederim.
Sayın
Nazlı…
18.- Kütahya Milletvekili Mustafa Şükrü
Nazlı’nın, hayatını kaybeden ressam, neyzen, hat, tezhip ve minyatür sanatçısı
Ahmet Yakupoğlu’na rahmet dilediğine ilişkin açıklaması
MUSTAFA
ŞÜKRÜ NAZLI (Kütahya) – Teşekkür ediyorum Sayın Başkanım.
Değerli
milletvekilleri, Kütahya’mızın yetiştirmiş olduğu ulusal ve uluslararası üne
sahip ressam, neyzen, hat, tezhip ve minyatür sanatçısı Ahmet Yakupoğlu, 2 Ekim
2016 Pazar günü uzun süredir tedavi gördüğü Dumlupınar Eğitim ve Araştırma
Hastanesinde Hakk’ın rahmetine kavuşmuştur.
2
binin üzerinde orijinal resmi bulunan ünlü ressamın eserlerinin bir kısmı
“Rengârenk Kütahya”, “Ahmet Yakupoğlu’nun Fırçasından Boğaziçi” ve “Dersaadet
Kıyıları” kitaplarında derlenmiştir. Resimlerdeki suyu olağanüstü güzel
resmetmesi nedeniyle “Suların Ressamı” diye anılmaktadır.
Büyük
sanatçı Yakupoğlu, ömrünün son yıllarında kendi adına kurduğu vakfı feshederek
tüm mal varlığını, 3 bine yakın eserini ve 1.500 civarındaki tablolarını
gelecek nesillere aktarmak için Dumlupınar Üniversitesine bağışlamıştır.
Resim,
neyzen ve tezhip sanatçısı olarak 2010 yılında Türkiye Büyük Millet Meclisi
Üstün Hizmet Ödülü’ne layık olan büyük sanatçı Ahmet Yakupoğlu’nu bu vesileyle
bir kez daha rahmet ve şükranla anıyoruz. 
BAŞKAN
– Teşekkür ederim.
Şimdi,
söz talebinde bulunan sayın grup başkan vekillerine sırasıyla söz vereceğim. 
Buyurun
Sayın Akçay.
19.- Manisa Milletvekili Erkan Akçay’ın,
ülkemizdeki ilk uçak fabrikasının açılış yıl dönümüne ve savunma sanayisindeki
önemli projelerin üretim aşamalarında yer alanları tebrik ettiğine ilişkin
açıklaması
ERKAN
AKÇAY (Manisa) – Teşekkür ederim Sayın Başkan.
Bugün,
ülkemizde ilk uçak fabrikamızın açılışının yıl dönümüdür. Mustafa Kemal
Atatürk’ün himayelerinde 1928 yılında Kayseri’de açılan uçak fabrikası,
Türkiye'nin uygarlık ilerleyişinin simgelerinden birisiydi, 15 Mart 1950’de
çıkarılan bir kanunla kapatıldı. Uçak fabrikası, Sevr’i yırtıp tarihe gömen
Türkiye Cumhuriyeti’ni kuranların bir şeref nişanesiydi fakat fabrika,
Türkiye'nin ekonomik bağımsızlığının, üretim ve sanayileşme gücünün de bir
göstergesiydi aynı zamanda.
Türkiye'nin
medeniyet ilerleyişi emperyalist ülkelerin tepkisiyle karşılaşınca yerli iş
birlikçilerle birlikte cumhuriyetin ilk yıllarında kurduğumuz silah, tank, uçak
fabrikaları bir bir kapatıldı. Maalesef, sanayileşme politikasından vazgeçilmesinin
bedelini ödemeye devam ediyoruz. Türkiye'nin üretim yaklaşımından tüketim ve
ithalat zihniyetine geçişi hâlen devam etmektedir. Bu zihniyet değişimi,
Türkiye’deki pek çok siyasi, sosyal ve ekonomik sorunun altında yatan
sebeplerden birisidir. Dolayısıyla, fabrikanın kapanması sıradan tarihî bir
vaka olarak düşünülemez; açılması ve kapanması başından sonuna kadar
incelenmesi ve anlaşılması gereken bir süreçtir. 
Bugün
Türkiye, savunma sanayisinde önemli projeleri yürütmektedir. Beklentimiz, bu projelerin
yüzde 100 yerli ve millî olarak kendi tasarım ve mühendislerimizle
üretilmesidir. Bu üretim sürecinin aşamalarında yer alanları tebrik ediyor,
çalışmalarında başarılar diliyorum. 
Teşekkür
ederim. 
BAŞKAN
– Teşekkür ederim Sayın Akçay. 
Sayın
Baluken...
20.- Diyarbakır Milletvekili İdris
Baluken’in, AKP’nin darbeyle mücadeleyi demokrasiyle mücadeleye dönüştürdüğüne,
darbenin siyasi boyutuyla ilgili herhangi bir soruşturmanın yapılmadığına,
darbeyi araştırma değil darbeyi aklama komisyonunun AKP tarafından
görevlendirildiğine ve AKP’den sorularına cevap vermesini beklediğine ilişkin
açıklaması
İDRİS
BALUKEN (Diyarbakır) – Teşekkür ediyorum. 
Sayın
Başkan, değerli milletvekilleri; maalesef, 15 Temmuz darbe kalkışmasından
bugüne kadar ne darbenin arka planını açığa çıkarmayla ilgili ne de
darbecilerle mücadeleyle ilgili tek bir etkili soruşturma süreci AKP Hükûmeti
tarafından yürütülmemiştir. AKP, darbeyle mücadeleyi demokrasiyle mücadeleye
dönüştürmüştür. Basına, yerel yönetimlere, demokratik siyasete, kamu
emekçilerine yönelik saldırıların tamamı, ülkemizde var olan demokratik
kırıntıların tamamını da ortadan kaldırmayı amaçlamıştır. Açık bir şekilde, bu
süreçte AKP, darbe suçunu işleyenleri ve darbenin arka planını âdeta koruma
altına almıştır. Darbenin siyasi boyutuyla ilgili defalarca sorular soruyoruz,
tek bir yanıt alamıyoruz. Cumhurbaşkanından, Başbakandan, AKP’li yetkililerden
“Bu darbenin siyasi boyutu nereye uzanıyor?” sorusuna bugüne kadar verilmiş tek
bir cevap yok. Bir idari soruşturma ya da adli soruşturma yürütüldü mü diyoruz,
cevap yok. Darbe Komisyonu niye geciktirildi diyoruz, cevap yok. Dün Darbe
Komisyonu yeni görevlendirmeyi yaptı; başkan, başkan vekili, sözcü, kâtip,
hepsi AKP’li üyelerden oluşmuş. 
Bakın,
Darbe Komisyonunun Başkanı olan AKP’li milletvekili “Fetullah Yüce Gülen
Efendi” diyerek geçmişte Fetullah Gülen’e övgüler düzmüş birisi. Komisyonda yer
alan bir AKP’li milletvekilinin Fetullah Gülen Hoca Efendi’nin son bin yılın en
büyük Türk büyüklerinden birisi olduğu açıklamaları burada. Kendisini Türk
dünyasının Türk mucizesi olarak görüyor. Fetullah Gülen’i eleştirenlere “Ceviz
büyüklüğündeki beyinleriyle Fetullah Gülen üzerinde küfür romanları yazanlar
bize komik geliyor.” diyor. 
(Mikrofon
otomatik cihaz tarafından kapatıldı) 
BAŞKAN
– Ek sürenizi veriyorum. 
Buyurun,
devam edin. 
İDRİS
BALUKEN (Diyarbakır) – Şimdi, bu anlayışın kendisi, darbeyi araştırma değil,
bir darbeyi aklama komisyonunun AKP tarafından görevlendirildiğini gösteriyor.
Tıpkı 17-25 Aralıkta kurulan Yolsuzlukları Araştırma Komisyonu nasıl ki
yolsuzlukları ve 4 Bakanı aklama komisyonuna dönüştüyse bu yeni Darbe Komisyonu
da AKP’nin darbeyi ve darbecileri aklama komisyonuna dönüşecek. Çünkü, bu
darbenin daha önceden bilindiği, bununla ilgili gerekli tedbirlerin alınmadığı,
darbenin özellikle bir erken doğuma zorlandığı ve buradan bir demokrasi
kahramanlığı öyküsünün birilerinin siyasi hesabı için devreye konduğu haberleri
uluslararası kamuoyunda da ulusal kamuoyunda da yoğun bir şekilde yazılmaya
başlandı. 
Bizim,
AKP’den beklentimiz bu komisyonu beklemeden bu sorularımıza cevap vermesi. 
Teşekkür
ediyorum Sayın Başkan. 
BAŞKAN
– Teşekkür ederim. 
Sayın
Özgür Özel’in de söz talebi var, hakkı saklıdır. 
Sayın
Bostancı, buyurun.
21.- Amasya Milletvekili Mehmet Naci
Bostancı’nın, 6-7 Ekim 2014 tarihinde Halkların Demokratik Partisinin Kobani
olayları dolayısıyla halkı sokağa çağırması neticesinde 49 kişinin hayatını
kaybettiğine, 15 Temmuz darbe girişimine karşı kararlı bir mücadele
sergilendiğine ve kanun hükmünde kararnamelerin Mecliste görüşülmesinde bütün
muhalefet partilerinin katkılarının sağlanması istikametinde bir anlayış
güttüklerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler.
İki
yıl önce, 6-7 Ekim 2014 tarihlerinde Halkların Demokratik Partisinin Kobani
olayları dolayısıyla halkı sokağa çağırması neticesinde birçok yerde vahşetler
yaşanmış, 49 kişi hayatını kaybetmiştir. Şiddet olaylarının kabaca dökümü, 2
polisin şehitliği, Diyarbakır’da yoksullara kurban eti dağıtan Yasin Börü ve 3
arkadaşının da aralarında bulunduğu 49 kişinin hayatını kaybetmesidir; 221
vatandaş ile 139 polis de bu olaylarda yaralanmıştır. 
Halkların
Demokratik Partisinin, demokratik mecralardan yetki ve kuvvet alan bir siyaset
olarak, sokağa yönelik bu tür çağrıların ne tür sonuçlar çıkaracağı hususunda
sanıyorum, Kobani olaylarından sonra, bundan da çıkardığı bir derse sahip
olması gerekir ama bugüne kadar Halkların Demokratik Partisinden bu anlamda
ders alındığına ilişkin bir değerlendirme ve bir özeleştiri görmedik; aksine,
bu olayların bir provokasyon olduğu yolunda bir savunma gördük. Bu provokasyon
savunması doğal olarak insanın aklına şu soruyu getiriyor: Acaba Halkların
Demokratik Partisi MYK’sının da 6-7 Ekim tarihlerinde halkı sokağa çağırması bu
provokasyonun bir parçası mıydı? Bunu sormak isterim. 
Öte
yandan, 15 Temmuz darbe girişimine karşı kararlı bir mücadele sergileniyor. Bu
mücadele bütün alanlarda yürütülüyor. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Bostancı. 
MEHMET
NACİ BOSTANCI (Amasya) – Hukukun temel ilkeleri bu mücadelede en temel düstur.
İşin Meclis boyutu var. Olağanüstü hâl dolayısıyla KHK’lar çıkarıldı 8 tane,
gerek görüldükçe çıkarılacak. Bunların da Mecliste görüşülmesinde hızlı, verimli,
bütün muhalefet partilerinin de katkılarının sağlanması istikametinde bir
anlayış güdüyoruz. Bu çerçevede, diğer grup başkan vekilleriyle de sayın başkan
vekilleriyle de görüştüm, bir heyet teşekkül edecek bu görüşmelere ilişkin
istişareleri yürütmek üzere. Verimli bir çalışma olmasını ve değerli katkılarla
bu mücadelenin tahkim edilmesini bekliyoruz.
Saygılar
sunuyorum.
BAŞKAN
– Teşekkür ederim.
İDRİS
BALUKEN (Diyarbakır) – Sayın Başkan, sataşmadan söz istiyorum.
BAŞKAN
– Sayın Baluken, söz hakkınız saklı; yalnız, şu anda Meclisimizi Pakistan
Genelkurmay Başkanı ve Türkiye Cumhuriyeti’nin Genelkurmay Başkanı ziyaret
etti, bir on dakika kendilerine hoş geldiniz demek durumundayım, söz hakkınız
saklıdır.
Birleşime
on dakika ara veriyorum.
Kapanma Saati: 14.46
İKİNCİ OTURUM
Açılma Saati: 15.03
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Elif Doğan TÜRKMEN
(Adana)
-----0-----
BAŞKAN – Sayın
milletvekilleri, Türkiye Büyük Millet Meclisinin 4’üncü Birleşiminin İkinci
Oturumunu açıyorum.
Sayın Baluken’in
bir söz talebi vardı, Sayın Yıldırım siz mi kullanacaksınız?
AHMET YILDIRIM
(Muş) – Evet.
BAŞKAN –
Sataşmadan dolayı mı söz istiyorsunuz Sayın Yıldırım?
AHMET YILDIRIM
(Muş) – Evet, sataşmadan dolayı söz istiyorum Sayın Başkan.
BAŞKAN – Buyurun
iki dakika.
VI.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Amasya Milletvekili Mehmet Naci Bostancı’nın yaptığı açıklaması sırasında
Halkların Demokratik Partisine sataşması nedeniyle konuşması
AHMET YILDIRIM
(Muş) – Teşekkür ederim Sayın Başkan.
Sayın Başkan,
değerli milletvekilleri; grup başkan vekilimizin İç Tüzük 60’a göre aldığı
sözde iktidar partisine çok açık sorduğu sorular vardı 15 Temmuz darbe sonrası
bunun siyasi ayakları ve Darbe Komisyonunun çalışmamasıyla alakalı. 
Madem açtınız
Sayın Bostancı, söyleyelim. Defalarca söyledik, bakın, bununla ilgili şimdiye
kadar 4 araştırma önergesi indirdik, 6-8 Ekimi gelin araştıralım, bütün
partiler üye versin dedik; hepsi sizin oylarınızla reddedildi. 
İkinci bir
husus: Öldürülen 52 kişinin 46’sının HDP’nin üyesi olması sizin için bir şey
ifade ediyor mu? 
Bir diğer husus:
Bu olaylar 6-8 Ekimde başlamadı; 25 Eylül günü seçim bölgemde Varto’da 25
yaşındaki Hakan Buksur’un ve aynı şekilde Siirt’te korucuların bir benzinliği
taraması sonucunda 3 kişinin hayatını kaybetmesiyle başladı. 
Bir
diğeri: Hani Yasin Börü’den başlayacaksanız bu isimleri çoğaltabiliriz. Bunun
öldürülmesini falan savunduğumuzdan veya araştırılmamasından, gerçeğin açığa
çıkarılmamasından değil bizim tepkimiz. 
Bir
de o zaman partimizin yetkililerinin İçişleri Bakanlığıyla yaptığı görüşmelerde
Bakanlık yetkililerinin söylediğini size söyleyeyim. “6-8 Ekim olaylarının
büyümesi daha çok paralelci polislerin işi.” diye bizzat Bakanlık yetkilileri
söyledi.
Siz
gelin, özellikle darbeyle ilgili sorulara cevap verin Sayın Bostancı. Bakın,
sözcü ne diyor, önceki gün seçilen komisyonunuzun sözcüsü, az önce söyledi: Bin
yılın en büyük Türk büyüğüymüş Sayın Gülen; neymiş, ona düşmanlık edenlerin
utanması ve oturup bin kere düşünmesi gerekiyormuş; neymiş, Gülen üzerine bu
küfür romanlarını yazanların ceviz büyüklüğünde beyni varmış. Şimdi, bugün
küfür romanları yazanların beyninin büyüklüğünü ben tartışmaya açmıyorum. Bunu,
sizin seçmiş olduğunuz Darbe Komisyonu üyeniz söylüyor, divana seçtiğiniz
komisyon üyeniz söylüyor. 
(Mikrofon
otomatik cihaz tarafından kapatıldı) 
AHMET
YILDIRIM (Devamla) – Özellikle bizim araştırılmasını istediğimiz... Veya
istiyorsanız önümüzdeki hafta yeni araştırma önergesi indirelim, bütün partiler
temsilciler versin, 6-8 Ekimi birlikte araştıralım. (HDP sıralarından alkışlar)

BAŞKAN
– Teşekkür ederim Sayın Yıldırım.
Sayın
Bostancı, buyurun.
V.- AÇIKLAMALAR (Devam)
22.- Amasya Milletvekili Mehmet Naci
Bostancı’nın, Muş Milletvekili Ahmet Yıldırım’ın sataşma nedeniyle yaptığı
konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – FETÖ terör örgütüne karşı, bütün ayaklarına yönelik
hukuk temelinde bir mücadele sürdürülüyor. Kim bununla bağlantılı ve darbe
girişimine destek verdiyse bunun cezasını hukuk karşısında görecek. Yapılan
işler ortada, eleştiriler olabilir; temel mantık, yaklaşım bu. 
6-7
Ekim olaylarının nasıl çıktığı, nasıl geliştiği milletin malumu, burada ben laf
yarıştıracak değilim. Ölenlerin hangi partiye üye olduğu meselesi önemli değil,
vatandaşların hayatını kaybetmesi önemli. O 46 kişiyi de HDP üyesi olarak Sayın
Yıldırım nereden çıkardı bilmiyorum.
Darbe
Komisyonu Sözcüsünün Fetullah Gülen konusundaki değerlendirmeleri hususunda
eğer ciddi bir analiz ve araştırma yapmış olsa idi bunların millet aleyhine
faaliyetleri açığa çıktıktan sonra ona karşı basında yürütülen mücadelenin
önemli simalarından birisi olduğunu da görürdü. Ama, Sayın Yıldırım’ın işine
gelmediği için o kısımları almıyor, işine geldiği kısımları alıyor. 
Saygılarımla.

MAHMUT
TOĞRUL (Gaziantep) – Dünü unutuyorsunuz ama bugün önemli değil. 
BAŞKAN
– Teşekkür ederim. 
Sayın
Özel, buyurun. 
23.- Manisa Milletvekili Özgür Özel’in,
Bahriye Üçok’u 26’ncı ölüm yıl dönümünde ve Yaşar Kemal’i doğum gününde
saygıyla ve özlemle andıklarına ilişkin açıklaması
ÖZGÜR
ÖZEL (Manisa) - Teşekkür ederim Sayın Başkan. 
Öncelikle,
Atatürk devrimlerinin yılmaz savunucusu, aydın bilim insanı Profesör Doktor
Bahriye Üçok’u, katledilişinin üzerinden geçen yirmi altıncı yılda, bir kez
daha özlemle ve saygıyla anıyoruz. Kendisi bir aydınlanma şehidiydi. Cumhuriyet
gazetesindeki ilk yazısında yer verdiği şu sözlerini bugün bir kez daha
hatırlıyor ve hatırlatıyoruz; cumhuriyet savunucusu, çağdaş, laik akademisyen
Bahriye Üçok’u katledilişinin yirmi altıncı yılında bir kez daha saygı ve
özlemle anıyorum: “Kadın haklarıyla ilgili en büyük devrimi İslamiyet
getirmiştir.” diyor Bahriye Üçok. “Fakat, onu yanlış anlatanların ve
öğrenenlerin yüzyıllar boyunca süren tutumlarından ötürü Müslüman kadını kendi
yuvasında yüzyıllar boyunca en doğal haklarını yitirmiş olarak yaşamak zorunda
bırakılmıştı. Eğer Türk anası, dünya tarihinde henüz bir eşi doğmamış olduğuna
inandığım Atatürk gibi dâhi bir oğul yetiştirmemiş olsaydı, Türk kadını,
Müslümanlığın ve onun zarif Peygamber’inin kadına tanıdığı hakların sevincine
erememiş, hâlâ o eski yanlış davranışların ezici baskısı altında kalmış
olacaktı.” diyor Bahriye Üçok. 
Bugün,
6 Ekim 1923’te dünyaya gelen, cumhuriyetimizle yaşıt, edebiyatımızın büyük
ustası Yaşar Kemal’in de doğum günü. Bugün bir kez daha “İnsan, evrende gövdesi
kadar değil, yüreği kadar yer kaplar.” diyen koca yürekli insanı, büyük ustayı
bir kez daha özlemle anıyoruz, kendisinin ve Bahriye Üçok’un manevi
huzurlarında saygıyla eğiliyoruz. 
Teşekkür
ediyorum Sayın Başkan. 
BAŞKAN
– Teşekkür ederim. 
Gündeme
geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge bulunmaktadır, ayrı ayrı okutuyorum: 
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Kocaeli Milletvekili Haydar Akar ve 25
milletvekilinin, trafikte yaşanan sıkıntıların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/315)
Türkiye Büyük Millet Meclisi Başkanlığına
Trafik
kazaları ve kazaların neden olduğu can ve mal kayıpları modern dünyanın çözmesi
gereken büyük sorunlardan biri olarak güncelliğini korumaya devam etmektedir.
Dünyada, gelişmiş ekonomiler ulaşım sorununu ve genel olarak trafik güvenliğini
ulaşım alanına yapılan yatırımlarla gidermeye çalışılmaktadır.
Ülkemizde
trafikte hayatını kaybedenlerin sayısı Avrupa ortalamasının 2 katıdır. 2004
yılında 10 milyon olan araç sayısı 2015 yılında 19 milyonu bulmuşken kaza
sayısı ise 2004 yılında 500 binden yüzde 140 artarak 2014 yılında 1 milyon 200
bin gibi ciddi rakamlara ulaşmıştır. Bu artışı araç sayısında meydana gelen
artışla kıyasladığımız da araç sayısı yüzde 90 artarken kaza sayısındaki
artışın yüzde 140’ları aştığını görmekteyiz.
Sadece
2014 yılında meydana gelen 1 milyon 200 bin kazada 274 bin vatandaşımız
yaralanırken 3.524 kişi de hayatını kaybetmiştir. Bu kazalarda hayatını
kaybedenlerin yüzde 30 gibi ciddi bir oranı 18-24 yaş aralığındaki
gençlerimizden oluşmaktadır. Rakamlar da göstermektedir ki AKP iktidarının
“Duble yollar yaptık, hız sınırlarını arttırdık, yollarımız artık güvenli.”
sözleri sadece laftan ibaret olup kaza sayılarındaki artışların önüne
geçemediği gibi ciddi boyutlara gelmesini de engelleyememiştir.
Yine
son on yılda 1 milyon 150 bin kişinin ehliyetine daimî ve geçici el konulduğunu
görmekteyiz. Ehliyetine el konulanların yaklaşık 1 milyonunun ise alkollü araç
kullanmakta olması dikkat çekmektedir.
Sağlık
Bakanlığı verilerine göre de ülkemizde trafik kazalarından ölümler, bilinen tüm
ölüm nedenleri arasında 3’üncü sırada gelmektedir. Ülkemizde son on yılda
trafik kazalarında ölen kişi sayısının 50 bini geçmiş olması da bu konuda
yeterince tedbir ve önlemlerin alınmadığını göstermektedir.
Yukarıda
belirtmiş olduğum istatistiki bilgiler de göstermektedir ki trafik kaza
sayısının azaltılması ve güvenli bir trafik ortamının oluşturulması için vakit
kaybetmeden tedbir ve önlemler alınmalıdır. Bu nedenlerle trafik konusunda
yaşanan sıkıntıların giderilmesi, teknik ve fiziki alt yapıların
iyileştirilmesi, denetimin caydırıcı olması, etkin ve kalıcı politikaların
oluşturulması için Anayasa’mızın 98'inci, TBMM İçtüzüğü’nün 104 ve 105'inci
maddeleri gereğince Meclis araştırması açılmasını arz ve teklif ederiz.
1) Haydar
Akar (Kocaeli)
2) Namık
Havutça (Balıkesir)
3) Özcan
Purçu (İzmir)
4) İlhan
Cihaner (İstanbul)
5) Çetin
Osman Budak (Antalya)
6) Ahmet
Akın (Balıkesir)
7) Aydın
Uslupehlivan (Adana)
8) Şenal
Sarıhan (Ankara)
9) Mahmut
Tanal (İstanbul)
10) Onursal
Adıgüzel (İstanbul)
11) Devrim
Kök (Antalya)
12) Melike
Basmacı (Denizli)
13) Erkan
Aydın (Bursa)
14) Ceyhun
İrgil (Bursa)
15) Lale
Karabıyık (Bursa)
16) Kazım
Arslan (Denizli)
17) Orhan
Sarıbal (Bursa)
18) Tur
Yıldız Biçer (Manisa)
19) Hayati
Tekin (Samsun)
20) Ömer
Fethi Gürer (Niğde)
21) Bülent
Yener Bektaşoğlu (Giresun)
22) Haluk
Pekşen (Trabzon)
23) Mehmet
Gökdağ (Gaziantep)
24) Vecdi
Gündoğdu (Kırklareli)
25) Erdin
Bircan (Edirne)
26) Hüseyin Çamak (Mersin)

2.- Konya Milletvekili Mustafa Hüsnü
Bozkurt ve 23 milletvekilinin, meslek hastalıklarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/316)
Türkiye Büyük Millet Meclisi Başkanlığına
Anayasa’mızın
56’ncı maddesine göre, herkes sağlıklı ve dengeli bir çevrede yaşama hakkına
sahiptir ve devletimiz herkesin hayatını, beden ve ruh sağlığı içinde
sürdürmesini sağlamak, insan ve madde gücünde tasarruf ve verimi artırarak iş
birliğini gerçekleştirmek amacıyla, sağlık kuruluşlarını tek elden planlayıp
hizmet vermesini düzenlemekle yükümlüdür.
Günümüzde
bireylerde baş gösteren sağlık sorunlarının birçoğunun temelinde meslek
hastalıkları yer almaktadır. Çalışanlar meslekleri gereği birçok sağlık
riskiyle karşılaşmakta, hatta sağlık açısından yüksek riskli bazı iş kollarında
koruyucu önlemler alınmaması, çalışanların sağlıklarını ve hatta hayatlarını
kaybetmelerine sebep olmaktadır. Bu hastalıklardan korunmada, işveren başta
olmak üzere, çalışanların, iş yeri hekimlerinin, iş sağlığı ve güvenliği
uzmanlarının ve elbette devletin sorumlulukları vardır.
Uluslararası
Çalışma Örgütü (ILO) verilerine göre, dünya genelinde, meslek hastalıklarına
bağlı ölümler iş cinayetlerine bağlı ölümlerin yaklaşık 5 ila 6 katı düzeyinde
olup her yıl 1 milyon 950 bin kişi meslek hastalıklarına bağlı
rahatsızlıklardan dolayı yaşamını yitirmektedir. Türkiye'de ise çalışma
sürelerinin uzunluğu, güvencesiz ve esnek çalışmanın yaygınlığı göz önüne
alındığında, her yıl yaklaşık 120 bin ila 360 bin arasında çalışan meslek
hastalığına yakalanmaktadır. Üstelik bu hastalıkların çoğunun, tanı
sistemlerinin ve denetimlerin yetersiz olması sebebiyle mesleksel olduğu
kanıtlanamamakta ve resmî olarak kayıt altına alınamamaktadır. Sağlık
Bakanlığının meslek hastalıkları tıbbi kayıt sistemi olmaması gibi, ülke
genelinde, sadece Ankara, İstanbul ve Zonguldak'ta olmak üzere, 3 adet meslek
hastalıkları hastanesi bulunması da sağlıklı ve kesin bilgiye ulaşmak hususunda
eksiklik arz etmektedir.
Oysa,
meslek hastalıkları, kontrol yöntemleri doğru şekilde uygulandığında ve iş
yerinde gerekli önlemler alındığında önüne geçilebilir hastalıklardır.
Geçtiğimiz yıllarda kamuoyunun da yakinen tanık olduğu üzere, tedavisi olmayan
ama önlenebilen bir hastalık olan silikozis yüzünden kot taşlama işçileri
yaşamlarını yitirmiştir. Her ne kadar kot taşlama işçileri kadar gündemde
yerini almasalar da diş protez teknikerleri, seramik, maden, kara yolu, tersane
ve inşaat işçileri de silikozis ve berilyozis başta olmak üzere akciğer
hastalıklarına, cilt, göz, işitme hastalıklarına, kas-iskelet sistemi
hastalıklarına yakalanmakta ve bu nedenle yaşamlarını yitirmektedir.
Meslek
hastalıklarının önlenebilir hastalıklar olduğu göz önünde bulundurulduğunda, bu
hastalıkları oluşturan sebeplerin belirlenmesi, meslek hastalığı nedeniyle
hayatını kaybedenlerin ve yaşamsal faaliyetlerini sürdüremeyenlerin tespiti,
meslek hastalıkları hastanelerine olan ihtiyacın belirlenmesi ve gereken
önlemlerin alınması amacıyla, Anayasa'nın 98, TBMM İçtüzüğü'nün 104 ve 105’inci
maddeleri uyarınca, Meclis araştırması açılmasını saygılarımla arz ederim.
1) Mustafa Hüsnü Bozkurt  (Konya)
2) Özcan Purçu  (İzmir)
3) Hüseyin Çamak  (Mersin)
4) Aydın Uslupehlivan  (Adana)
5) Ahmet Akın  (Balıkesir)
6) Şenal Sarıhan  (Ankara)
7) Mehmet Gökdağ  (Gaziantep)
8) Mahmut Tanal  (İstanbul)
9) Kadim Durmaz  (Tokat)
10) Haydar Akar  (Kocaeli)
11) Onursal Adıgüzel  (İstanbul)
12) Devrim Kök  (Antalya)
13) Melike Basmacı  (Denizli)
14) Erkan Aydın  (Bursa)
15) Ceyhun İrgil  (Bursa)
16) Kazım Arslan  (Denizli)
17) Orhan Sarıbal  (Bursa)
18) Tur Yıldız Biçer  (Manisa)
19) Hayati Tekin  (Samsun)
20) Ömer Fethi Gürer  (Niğde)
21) Bülent Yener Bektaşoğlu  (Giresun)
22) Haluk Pekşen  (Trabzon)
23) Vecdi Gündoğdu  (Kırklareli)
24) Erdin Bircan  (Edirne)

3.- İstanbul Milletvekili Didem Engin ve 26
milletvekilinin, İstanbul’da artan hava kirliliğinin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/317)
Türkiye Büyük Millet Meclisi Başkanlığına
Özellikle İstanbul'da artan hava kirliliğinin sebepleri
ve çözüm önerilerinin araştırılabilmesi için TBMM İçtüzüğü’nün 104 ve 105’inci
maddeleri ve Anayasa'nın 98’inci maddesi gereğince bir Meclis araştırması
açılmasını arz ederim.
1) Didem Engin  (İstanbul)
2) Özcan Purçu  (İzmir)
3) Haydar Akar 
(Kocaeli)
4) Aydın Uslupehlivan  (Adana)
5) Çetin Osman Budak  (Antalya)
6) Ahmet Akın  (Balıkesir)
7) Nurhayat Altaca Kayışoğlu  (Bursa)
8) Mahmut Tanal  (İstanbul)
9) Şenal Sarıhan  (Ankara)
10) Lale Karabıyık  (Bursa)
11) Kadim Durmaz  (Tokat)
12) Ceyhun İrgil  (Bursa)
13) Kazım Arslan  (Denizli)
14) Vecdi Gündoğdu  (Kırklareli)
15) Onursal Adıgüzel  (İstanbul)
16) Devrim Kök  (Antalya)
17) Erkan Aydın  (Bursa)
18) Orhan Sarıbal  (Bursa)
19) Tur Yıldız Biçer  (Manisa)
20) Melike Basmacı  (Denizli)
21) Hayati Tekin  (Samsun)
22) Ömer Fethi Gürer  (Niğde)
23) Bülent Yener Bektaşoğlu  (Giresun)
24) Haluk Pekşen  (Trabzon)
25) Mehmet Gökdağ  (Gaziantep)
26) Erdin Bircan  (Edirne)
27) Hüseyin Çamak  (Mersin)
Gerekçe:
Hava kirliliği, havadaki yabancı maddelerin insan
sağlığına, bitkilere, hayvanlara ve ekolojik dengeye zarar verebilecek miktar
ve yoğunluğa ulaşması olarak tanımlanabilir. Sanayileşmeyle birlikte artan hava
kirliliği insanlığın yüz yüze kaldığı önemli sorunlardan biri hâline gelmiştir.
Hava kirliliğinin nedenleri iki grupta incelenebilir:
Doğal nedenlere bağlı olarak ortaya çıkan kirlilik ve insanlar tarafından
gerçekleştirilen uygulamalar sonucu meydana gelen hava kirliliği. Üretim
tesislerinin yanlış yerlerde kurulmuş olması, çarpık kentleşme, doğaya zararlı
yakıt kullanımı, artan betonlaşmaya bağlı olarak yeşil alanların giderek
azalması, artan motorlu taşıt kullanımı ve hava kirleticilerine yönelik
denetimlerin eksikliği gibi sebepler hava kirliliğinde etkili olmaktadır.
İnsan
sağlığını, bitkileri ve hayvanları doğrudan etkileyen hava kirliliği ölümlere
ve türlerin yok olmasına kadar varan sonuçlara neden olabilmektedir. İnsan ve
çevre sağlığına yönelik yarattığı olumsuz koşullar sebebiyle hava kirliliği
uluslararası kamuoyunca da mücadele edilmesi gereken sorun alanlarından biri
olarak görülmektedir. Örneğin; ülkemizin de taraf olduğu, Birleşmiş Milletler
İklim Değişikliği Çerçeve Sözleşmesi, Ozon Tabakasının Korunmasına Dair Viyana
Sözleşmesi, Birleşmiş Milletler Avrupa Ekonomik Komisyonu Uzun Menzilli
Sınırötesi Hava Kirliliği Sözleşmesi, Ozon Tabakasını İncelten Maddelere Dair
Montreal Protokolü, Kyoto Protokolü gibi sözleşme ve protokoller taraf
devletlere hava kirliliğini önleme yönünde çeşitli sorumluluklar yüklemektedir.
Ülkemizde
de özellikle kış aylarının gelmesiyle birlikte, büyük şehirler başta olmak
üzere, birçok kentimizde hava kirliliği uluslararası ölçütleri aşan bir noktaya
ulaşmıştır. Özellikle, İstanbul, havadaki kirletici madde konsantrasyonundaki
artış sebebiyle hava kirliliğinin en üst seviyede ortaya çıktığı kentler içinde
yer almaktadır. Konuyla ilgili en yetkin meslek örgütlerinden Çevre
Mühendisleri Odası da başta İstanbul olmak üzere, kentlerde yaşanan hava
kirliliğine dikkat çekmekte ve yöneticileri uyarmaktadır.
Hava
kirliliği ölçümü konusunda mevzuatımız hâlen uluslararası standartlar ve Avrupa
Birliğince (AB) belirlenen sınır değerlerle uyumlaştırılamamıştır. Bu da
alınması gereken tedbirleri geciktirmekte, yurttaşlarımızın sağlığını riske
atmaktadır. Kirletici parametrelerden olan kükürtdioksit için AB ülkelerinde
uygulanan sınır değer 350 iken ülkemiz için bu değer 470, azotdioksit için AB
ülkelerinde uygulanan sınır değer 200 iken ülkemiz için bu değer 290, akciğer
hastalıklarına sebep olan partikül madde PM10 için ise AB ülkelerinde uygulanan
sınır değer 50 iken ülkemiz için bu değer 90'dır. Bu değerlerin eşitlenmesi
için en erken 2017, en geç 2024 olmak üzere her bir kirletici için çeşitli
tarihler hedef olarak belirlenmiştir. Ancak hedef tarihlerin uzak olmasının
yanı sıra, hava kirliliğini bu eşik değerler altında tutabilmek için ne tür
önlemlerin alınacağının belirsizliği de uzmanları ve yurttaşlarımızı tedirgin
etmektedir. Ulusal hava kalitesi izleme istasyonlarından derlenen verilere
göre, 1 Aralık 2015-30 Aralık 2015 tarihleri arasında partikül madde PM10 için
AB eşik değeri İstanbul Beşiktaş'ta günlük değer olarak 11 kez, Esenler'de 19
kez ve Sarıyer'de 15 kez aşılmıştır.
Hava
kirliliği, kalp ve akciğer hastalıklarını ve bu hastalıklara bağlı ölüm oranını
artırmaktadır. Hava kirliliği özellikle çocukların akciğer gelişimini olumsuz
etkilemekte ve kirliliğin yoğun olduğu bölgelerde astım ve kronik obstrüktif
akciğer hastalığı (KOAH) gibi kronik hava yolu hastalıklarının daha sıklıkla
görülmesine neden olmaktadır. Aynı zamanda bitki ve hayvan sağlığına da zarar
vermekte ve ekolojik dengenin bozulmasına neden olmaktadır.
Yukarıda
değinilen sebeplerden ötürü, ülkemizin büyük kısmında etkili olan, özellikle de
İstanbul'da tehlikeli boyutlara ulaşan hava kirliliğinin sebepleri ve hava
kirliliğinin önüne geçebilmek için alınması gereken tedbirlerin
araştırılabileceği, konunun uzmanlarının görüşlerine başvurulabileceği bir
Meclis araştırmasının açılmasının uygun olacağı düşünülmektedir.
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır.
Sayın
milletvekilleri, Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- MHP Grubunun, 15/6/2016 tarih ve 1741
sayıyla, İstanbul Milletvekili İsmail Faruk Aksu ve arkadaşları tarafından,
personel rejiminde liyakat ilkesinin uygulanmamasının kamu çalışanları ve
personel rejimi üzerinde yaptığı tahribatın araştırılması amacıyla verilmiş
olan Meclis araştırması önergesinin Genel Kurulun 6 Ekim 2016 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
6/10/2016
Türkiye Büyük Millet Meclisi Başkanlığına
Danışma
Kurulu 6/10/2016 Perşembe günü (bugün) toplanamadığından grubumuzun aşağıdaki
önerisinin İç Tüzük'ün 19'uncu maddesi gereğince Genel Kurulun onayına
sunulmasını arz ederim.
Saygılarımla.
 Erkan
AKÇAY
 Manisa MHP
Grubu Başkan Vekili
Öneri:
15
Haziran 2016 tarih 1741 sayı ile TBMM Başkanlığına vermiş olduğumuz İstanbul
Milletvekili İsmail Faruk Aksu ve arkadaşlarının personel rejiminde liyakat
ilkesinin uygulanmamasının kamu çalışanları ve personel rejimi üzerinde yaptığı
tahribatın araştırılması amacıyla verdiğimiz Meclis araştırması açılması
önergemizin 6/10/2016 Perşembe günü (bugün) Genel Kurulda okunarak
görüşmelerinin bugünkü birleşiminde yapılması önerilmiştir.
BAŞKAN
– Milliyetçi Hareket Partisi grup önerisinin lehinde ilk olarak İstanbul
Milletvekili İsmail Faruk Aksu konuşacak.
Buyurun
Sayın Aksu. (MHP sıralarından alkışlar)
İSMAİL
FARUK AKSU (İstanbul) – Sayın Başkan, sayın milletvekilleri; personel rejiminde
liyakat ilkesinin uygulanmamasının kamu çalışanları ve personel rejimi üzerinde
yaptığı tahribat hakkında Milliyetçi Hareket Partisi olarak verdiğimiz grup
önerisine ilişkin söz aldım. Genel Kurulu ve aziz Türk milletini saygıyla
selamlıyorum.
Konuşmamın
başında 26’ncı Dönem İkinci Yasama Yılının hayırlara vesile olmasını diliyorum.

Oğlu
Mustafa Haşatlı’yla birlikte şehit edilen İstanbul eski İl Başkanımız Recep
Haşatlı’yı ve 12 Eylül darbesi tarafından idam edilen Mustafa Pehlivanoğlu’nu
rahmetle ve minnetle anıyorum. 
Kamu
yönetiminin karakterini belirleyen en önemli ilke liyakat ilkesidir. Sağlıklı
işleyen bir kamu yönetiminin varlığı için liyakat sisteminin tavizsiz
uygulanması son derece önemlidir. Bu açıdan liyakat ilkesinin sadece teorik
olarak varlığı yeterli değildir, önemli olan uygulamada liyakate ne derece önem
verildiğidir. Anayasa’nın “Hizmete girme” başlıklı 70’inci maddesinde “Her
Türk, kamu hizmetlerine girme hakkına sahiptir. Hizmete alınmada, görevin
gerektirdiği niteliklerden başka hiçbir ayırım gözetilemez.” denilmektedir. 
Liyakat
sisteminin temelde varlık nedeni, çalışanların ve yöneticilerin politik
atamalara karşı korunması ve bürokrasinin kalitesinin artırılmasıdır. Çünkü
gerek adam kayırmacılık veya bir grubun korunmasına dönük atamalar gerekse
politik atamalar bürokrasinin niteliği, dolayısıyla kamu hizmetlerinin kalitesi
üzerinde oldukça olumsuz etkiler yapmaktadır.
Personel
rejimi, kamu görevlerini yerine getirme sürecinde kamu görevlilerinin devletle
olan ilişkisini düzenleyen, kamu yönetiminin en önemli unsurlarından biridir.
Kamu görevlilerinin yürüttükleri hizmet ve hitap ettikleri kitle dikkate
alındığında, toplumsal hayattaki etki alanları ve önemleri daha iyi
anlaşılmaktadır. Kamu hizmetinin mahiyeti ve önemi, o hizmeti yürütecek olan
personelin liyakatinin hayati önemini de ortaya koymaktadır.
Bugün liyakat ilkesinin uygulanmamasına bağlı kamu
çalışanlarının karşı karşıya bulunduğu en önemli sorunları şu şekilde ifade
etmek mümkündür: Hizmete alınmada, ilerleme ve yükselmede, tayin ve terfide
objektifliğin tesis edilememesi; istisnai uygulamaların yaygınlık kazanmasının
ortaya çıkardığı adaletsizlik; objektifliği sağlamaya dönük mevcut yasal ve
idari düzenlemelerin sulandırılması; kamu çalışanlarına uygulanan taciz, tehdit
ve yıldırmaya dayalı haksız ve adaletsizlikler; devlet memurluğunun parti
memurluğu hâline getirilmesi; her alanda yaşanan yozlaşma ve ölçüt karmaşası;
genel olarak torba kanunlar ve kanun hükmünde kararnamelerin oluşturduğu
mevzuat kirliliği ile özensiz uygulamaların kamu yönetimi disiplininden
uzaklaşmasına yol açmasıdır.
Değerli milletvekilleri, eğitimden sağlığa, adaletten
güvenliğe tüm kamusal hizmetlerden vatandaşlarımızın verimli bir şekilde
yararlandırılması devletin asli görevidir. Türkiye, OECD ülkeleriyle
karşılaştırıldığında kamu çalışanı başına düşen nüfus sayısı olarak oldukça
geridedir. Sorun, personel fazlalığından ziyade, personel rejiminde yapılan
tahribat sonucu liyakatin yerine adam kayırmacılığın esas olmasının yarattığı
verimsizliktir. Esasen, Anayasa başta olmak üzere, Devlet Memurları Kanunu ve
personel rejimini düzenleyen diğer kanunlarda liyakat ilkesi yer alsa da
uygulamada liyakat ilkesinin esas alınmadığı görülmektedir. Liyakatin göz ardı
edilerek bir kadrolaşmaya gidilmesiyse kamu hizmetlerinin sunumunu olumsuz
etkileyen önemli bir etken durumundadır. 
Devletin partileşmesi ve bürokrasinin siyasallaşması
sonucu oluşan yoğun kayırmacılık eğilimi toplumsal kutuplaşmayı da artırırken
adalet ve güven duygularını aşındırmaktadır. Liyakat sisteminin en önemli
özelliği siyasal nitelikli atamalara karşı hassas olunmasıdır. Bütün dünyada
genel eğilim memurların niteliklerinin artırılması, kayırmacılığa dayalı iş ve
işlemlerden uzaklaşıp liyakat bürokrasisinin hâkim kılınmasıyken ülkemizde
liyakat ilkesi çiğnenmekte ve kayırmacılık egemen olmaktadır. Nitekim, 15
Temmuz hain darbe girişimi süreci bir kez daha göstermiştir ki ülke yönetiminde
liyakatli, aynı zamanda “Önce Türkiye, önce Türk vatanı, önce Türk milleti.”
diyenlerin bulunması şarttır. Yıllarca, liyakat sahibi milliyetçi vatanseverler
bürokrasiden dışlanıp eziyet ve suçlamalara maruz kalmış, olmadık oyunlarla
görevlerinden alınmıştır. Yine, liyakat sahibi gençlerimiz sokaklarda işsiz
güçsüz gezerken terör örgütü FETÖ, TSK’ya ve diğer kamu kurumlarına türlü
yollarla yerleştirilmiştir. O nedenle, önümüzdeki süreçte kamu kurumlarına
yapılacak atamalarda bu kriterlerin esas olması ve dikkate alınması
gerekmektedir. 
Kutadgu
Bilig’de Yusuf Has Hacib, yöneticilerin ve kamu gücünü kullananların halkı en
iyi şeklide idare etmeleri için çeşitli formüller önermiştir. Yöneticilerde bulunması
gereken ahlak, bilgi, fazilet gibi vasıflar önemli bir yer tutarken kamu
kurumlarında ve sosyal yapıda ortaya çıkan birtakım aksaklıklara ilişkin tedbir
ve çözüm önerileri, üzerinde durulan diğer önemli konulardır. Kutadgu Bilig’de
kamu yönetiminde yönetilenlerin talep ve beklentilerini belli bir düzeyde
karşılama, onların haklarını koruma ve kollamaya büyük önem verilmiştir. Bu
kapsamda, işe yaramayan, liyakati olmayan, yönetsel faaliyetlerin icra
yöntemlerini etkili bir şekilde kullanamayan, olumsuz tutumlara sahip,
isabetsiz kararlar alan idarecilerin ülkede düzeni bozabileceği ileri sürülmüş;
bu tip kişilere görev verilmemesi salık verilmiştir.
Değerli
milletvekilleri, bu nedenlerle Milliyetçi Hareket Partisi olarak 15 Haziran
2016 tarihinde, liyakat ilkesinin uygulanmamasının yarattığı tahribata ilişkin
Meclis araştırması önergesi verdik. Bize göre, öncelikle, Türkiye’nin köklü
devlet geleneğini çağdaş gelişmelerle buluşturan bir kamu yönetimi yapısı ve
işleyişi oluşturulmalıdır. 
Bu
çerçevede, hukuk devleti ve adalet, kurumsal kapasitenin artırılması, bireysel
yetkinlikleri, performansı ve hizmet üretimini esas alan bir insan kaynakları
yönetimi, yolsuzluklarla mücadele ve hesap verebilirlik esas olmalıdır. Kamu
yönetimi alanında demokratik meşruiyetin güçlendirilmesi ve devlete duyulan
güvenin artırılması amacıyla yolsuzluk ve usulsüzlük gibi güven sarsıcı
uygulamaların önüne geçilerek hukuk devleti güçlendirilmeli, vatandaşların ve
sivil toplum kuruluşlarının yönetim sürecine daha aktif katılımını sağlayarak
vatandaşa duyarlı bir kamu yönetimi inşa edilmelidir. Demokratik hukuk devleti
ilkeleri çerçevesinde hakkaniyeti, verimliliği ve yeni gelişmeleri birlikte
gözeten bir yönetim yapısı ve işleyişi oluşturulmalıdır. 
Nitekim,
Milliyetçi Hareket Partisi olarak 1 Kasım 2015 Seçim Beyannamemizde “Personel
rejimi, liyakati esas alan ve performansı değerlendiren anlayışla yeniden
düzenlenecektir. Kamu görevine girişte, ilerleme ve yükselmede objektiflik ve
fırsat eşitliği esas olacaktır. İstihdamda bölgesel dengesizlik giderilecek,
ülkemizin her yerinde yeterli nicelik ve nitelikte kamu görevlisi istihdamı
sağlanacaktır. 
Ayrıca,
kamu çalışanlarının görevlerini yaparken siyasi, ideolojik ya da herhangi bir
grubun çıkarlarını önceliğe almasının önüne geçilecek, bunun aksine hareket
eden, parti memuru gibi davranan kamu görevlileri ve bunlara göz yuman kamu
yöneticileri hakkında yasal müeyyideler tavizsiz uygulanacak, devlet adabını ve
geleneğini tahrip eden bu yöndeki uygulamalara son verilecektir." denilmiştir.

Değerli
milletvekilleri, kamu yönetimi, işlevsel anlamda kamu politikaları belirleme ve
uygulama, yapısal anlamda ise devletin örgütsel yapısını ifade eder. Bir ülkede
sistem kalitesi kadar, insan gücü kalitesi de önemlidir. İnsan gücü, kamu
yönetiminin sistemi işletecek önemli bir unsurudur. 
Kamuda
işe alınmadan başlamak üzere, ilerleme ve yükselmede; tayin, terfi ve yer
değiştirmede liyakat ve hakkaniyet ilkelerine uygun davranılmalıdır. Başta
siyasi saikler olmak üzere, bir grubun menfaatini öne çıkaran anlayış için de
bürokrasi dizayn edilmemelidir. Devlet memurluğunun parti memurluğuna
dönüştürüldüğü çarpık düzende, kamu hizmetlerini etkin, verimli, ucuz ve
vatandaşa en yakından sunma anlayışı gerçekleştirilemeyecektir. Bu nedenle,
kamu yönetiminde liyakat ilkesinden uzaklaşarak bürokrasinin siyasallaşması
sonucu ortaya çıkan kayırmacılık ve partizanlığın öne çıktığı, adaletsiz
uygulamaların ve bu uygulamaların kamu çalışanları üzerinde ve personel
rejiminde yol açtığı tahribatın araştırılması, sorunların ve çözüm yollarının
ortaya çıkarılması yerinde olacaktır.
Bu
düşüncelerle grup önerimize desteğinizi bekliyor, hepinize saygılar sunuyorum.
(MHP sıralarından alkışlar) 
BAŞKAN
– Teşekkür ederim Sayın Aksu.
Milliyetçi
Hareket Partisi grup önerisinin aleyhinde ilk olarak Gaziantep Milletvekili
Sayın Mahmut Toğrul konuşacaktır.
Buyurun
Sayın Toğrul. (HDP sıralarından alkışlar) 
MAHMUT
TOĞRUL (Gaziantep) – Teşekkürler.
Sayın
Başkan, değerli milletvekilleri; Genel Kurulu saygıyla selamlıyorum. Genel Kurulun
değerli emekçileri, sizleri de ayrıca özellikle saygıyla selamladığımı
belirtmek istiyorum.
Tabii,
davet edilirken verilen önergenin aleyhinde konuşacağım ifade edilmesine
rağmen, Türkiye'de sanki iyi bir personel rejimi, liyakate dayalı bir personel
rejimi varmış gibi ve biz bunun değişmesini istemiyormuşuz gibi bir sonuç
çıkmasın. Bir zorunluluk olarak aleyhte konuşuyorum. Bizler de Türkiye'de
sağlıklı bir personel rejimi uygulamasının, kamuda ilerleme, yükselme ve atama
kriterlerinin belirli objektif kriterlere dayanmasını ve bu yönlü şimdiye kadar
yapılan çalışmaların buna hizmet etmediğini ifade ederek zorunlu olarak aleyhte
konuştuğumu belirtmek isterim.
Değerli
milletvekilleri, aslında Türkiye'de hiçbir zaman liyakate dayalı özlü, objektif
kriterlerle kamu personeli ataması yapılamamıştır. Her gelen siyasi iktidar
öncelikle kendi ideoloji ve dünyaya bakış açısı çerçevesinde bunu bir
kadrolaşma aracı, daha da ötesi, devleti ele geçirme aracı olarak görmeye
başlamıştır. Her gelen siyasi iktidar devleti, kadrolarını ele geçirilecek bir
alan olarak görmüştür ve bu anlamda tüm ilkeleri yerle bir ederek kendisine
göre uygun bir kamu personel rejimi oluşturmuştur. Bunu söylemekle beraber şunu
da kabul etmek gerekir ki her zaman sorunlu personel rejimimiz AKP’nin on dört
yıllık iktidarı döneminde maalesef, ayyuka çıkmıştır, gizlenemez hâle
gelmiştir, mızrak çuvala sığmamıştır. Neden böyle söylüyoruz? Çünkü AKP’nin on
dört yıllık iktidarına baktığımızda özellikle kamuda personel alımının tamamen
subjektif kriterlere göre yapıldığı ve tamamen bunların kendi kişisel ve
dünyevi parti çıkarları çerçevesinde gözetildiğini görebiliriz. 
Şunu
söylemek gerekir: Öncelikle üniversitelerdeki kadrolaşmalara bakmamız gerekir.
Tabii, o dönem AKP iktidarı şu anda cambaz olarak tarif edip bizi “cambaza
bakın cambaza” deyip bu arada kendi düzenlerini kurmak istedikleri bu cambazla
beraber neler yaptığını hepimiz bire bir yaşamış durumdayız. Nasıl
yapıyorlardı? Kimin nasıl, nereye atanacağı adım adım tarif ediliyordu. Örneğin,
üniversitelerde akademisyen alımında isim yazılsa dahi aynı isimle birkaç kişi
çıkacağı hâlde öyle bir tarif yapılıyordu ki sadece o kişi başvuruyordu,
diğerlerinin başvurma şansı yoktu. Örneğin, kendi doktora tezlerinin başlığı
yazılıyordu. Biliyorsunuz aynı alanda iki doktora çalışması ya önceki tezi
çürütmek için yapılır ya da yapılmaz. Şimdi, dolayısıyla bunların hepsini
biliyoruz değerli arkadaşlar. Fakat, AKP’nin özellikle bu 15 Temmuzdan sonra
tam “Cemaatle, FETÖ çetesiyle mücadele ediyoruz, darbeye sebep olanlarla
mücadele ediyoruz, onları kamudan tasfiye ediyoruz.” dedikleri sırada işin
resmi daha da değişiyor. Bakın, bu arada hiçbir hukuki kritere dayanmadan yüz
binlerce kamu personeli açığa alındı, meslekten ihraç edildi ya da içeri
tıkıldı. Polisler, askerler, öğretmenler, eğitimciler, üniversite çalışanları;
bununla ilgili tek bir hukuki kriter yok. Bir buçuk ay gibi kısa bir sürede yüz
binlerce personeli nasıl, hangi ilkelere göre kamudan ihraç edebildiniz? Öyle
örnekler var ki bunların anlaşılması imkân dâhilinde değil değerli arkadaşlar.
Mesela “NT’de alışveriş yaptı”, “Bank Asya’dan para çekti, para yatırdı” gibi
saiklerle kamu personeli açığa alındı. Daha da ötesi şimdi “Bu darbeyi
FETÖ’cüler yaptı, Fetullah Cemaati yaptı.” diyorsunuz, peki, barış isteyen
akademisyenlerin, “Öğrenciler eğitimsiz kalmasın.” diyen eğitimcilerin,
“Çocuklar ölmesin.” diyen Ayşe öğretmenin bu çuvala dâhil edilmesini nasıl
açıklayacağız değerli arkadaşlar? Bunun açıklanması mümkün değil. Amaç çok
nettir: AKP, cemaatten boşalttığı kadroları şimdi yeni yeni cemaatlerle, o
boşalttığı alanı kendi yandaşlarıyla doldurmaya çalışıyor. 
Bunları
söyledikten sonra değerli arkadaşlar, aslında son dönemde gündemde olan bu
sözleşmeli öğretmenlik uygulamasının üzerinde ayrıca durmak istiyorum. Şimdi,
biliyorsunuz, sözleşmeli öğretmen atamasıyla ilgili şu anda sırada bekleyen bir
yasa taslağı var. Meclise gelecek, sıraya konmuş. Peki, bu böyle dururken şimdi
sözleşmeli öğretmenliği olağanüstü hâlin verdiği imkânlardan yararlanarak neden
bir KHK konusu yapıyorsunuz? Amaç, burada, Meclisin yetkisini yürütmeye
devretmek, Meclisi işlevsiz kılmaktır. Peki, Hükûmet, mülakata dayalı
sözleşmeli öğretmenliğe ilişkin hangi tezlerle bu durumu getiriyor? Birincisi
diyor ki değerli arkadaşlar: “Darbe girişimini gerçekleştiren paralel yapının
mülakatlar aracılığıyla devlet kadrolarına tekrardan girmesini engelleyeceğiz.”
Şimdi, geçmişe dönüp baktığınızda, aslında kamuda çeteleşen, “darbeci”
dedikleri Fetullahçı Cemaatin nasıl girdiğini biliyor musunuz? KPSS
sınavlarıyla falan girmediler değerli arkadaşlar, tam tersi, mülakat yaptığınız
için, mülakatı yapanlar o cemaatten olduğu ve kendi yandaşlarını seçtikleri
için. KPSS’de sorun yoktu. KPSS’de sorun şuydu: Siz KPSS sorularını çalarak o
cemaate önceden sızdırdınız, problem olan bu. 
Şimdi,
ikinci bir tezleri daha var sözleşmeli öğretmenlikle ilgili, diyorlar ki: “Doğu
ve Güneydoğu Anadolu Bölgesi’nde öğretmen ihtiyacını karşılayamıyoruz, bunu
karşılayacağız ve öğretmen kalıcı olacak orada.” Bu da tamamen yanlış. Tabii,
burada, “Doğu ve Güneydoğu” derken -aslında orada da bir yanılsama var- açıkça
söylemek istedikleri, “Kürt illerinde” demek istiyorlar da ama bunu “Doğu ve
Güneydoğu” olarak kamufle ediyorlar. 
Şimdi,
bakın, bölgede öğretmeni, siz, silah zoruyla tutamazsınız, çünkü zorla güzellik
olmaz değerli arkadaşlar. İhtiyaç olan, bölgede iç barışımızı sağlamak ve
öğretmenlere orada kendilerinin güvende olduğunu hissettirmektir. Öğretmenlik
mesleği toplumla iç içe olan bir meslektir. Dolayısıyla, bölgedeki
öğretmenlerin sürekli tayin istemelerinin nedeni, sağlanamamış bir barış
ortamıdır. Eğer siz barış ortamını sağlayamazsınız, vallahi, öğretmenleri orada
zorla da tutamazsınız. 
Bakın,
bugün bölgede yaptığınızı biliyorsunuz; sadece ve sadece EĞİTİMSEN üyesi
oldukları için, 11.301 öğretmeni sendikal hakkını kullandığı için ve
“Öğrenciler öğretmensiz kalmasın.” dediği için siz bir kalemde dışarı attınız. 
Şimdi,
dolayısıyla bu, bir kalemde dışarı attığınız öğretmenlere siz nasıl olur da bu
ortamda “Kendinizi güvende hissedin.” diyebilirsiniz? Şu anda Türkiye’de hiç
kimse kendisini güvende hissetmiyor, herkes birbirinden kuşkulanıyor çünkü öyle
saiklerle insanlar alınıyor ki, herkes, asker, polis, öğretmen, tüm kamu
personeli “Bugün yarın ben de alınabilir miyim?” kaygısı taşıyor. 
Şimdi,
değerli arkadaşlar, üçüncü bir tezleri daha var: O da -diyorlar ki- sözleşmeli
öğretmenliğin sorunsuz olarak kadroya geçmek için daha etkili bir çalışma
yürüteceği savıdır. Bu da yanlıştır. Bakın, öğretmenler arasında ikilik
yarattınız. Sözleşmeli öğretmenler kamuoyunda “yarım öğretmen” olarak
biliniyor. Aralarında çatışma yarattınız ve onların kendi sosyal, hukuksal
eğitim taleplerini savunamaz hâle getirdiniz. 
Şimdi,
dolayısıyla, bunların hepsini düşündüğümüzde sizin getirdiğiniz bu kamu
personeli yasası acilen objektif kriterlere ulaşmak zorundadır.
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Toğrul.
MAHMUT
TOĞRUL (Devamla) – Bakın, son dönemde kamuoyuna mal olmuş sınavdaki usulsüzlükleri
söylemeye gerek duymuyorum, burada çokça ifade edildi. Asıl önemli olan,
objektif kriterlere dayalı, çoğulcu, bilimsel bir kamu personeli yasasını biz
de istiyoruz ve bunu destekliyoruz.
Teşekkür
ediyorum. (HDP sıralarından alkışlar) 
BAŞKAN
– Teşekkür ederim.
Milliyetçi
Hareket Partisi grup önerisinin lehinde ikinci olarak Manisa Milletvekili Sayın
Özgür Özel konuşacak.
Buyurun
Sayın Özel. (CHP sıralarından alkışlar) 
ÖZGÜR
ÖZEL (Manisa) – Sayın Başkan, değerli milletvekilleri; hepinizi saygıyla selamlıyorum.

Bir ülkenin gelişmiş bir ülke olduğu, devletinin her
türlü riske, her türlü olağanüstü duruma, her türlü beklenmedik gelişmeye karşı
devlet mekanizmalarının tıkır tıkır işleyip işlemediğiyle ölçülür. Ülkeler
doğal afetler yaşarlar, ülkeler krizler yaşarlar, ülkeler terör saldırıları
yaşarlar, iç savaş tehditleri yaşarlar. Eğer siz devleti liyakat ve kariyer
unsurlarına göre ve objektif kriterlerle, bilimsel ölçütlerle inşa ettiyseniz,
o süreçte ülkede belki acılar, sıkıntılar, zorlu dönemler yaşanır ama devletin
işleyişi durmaz, tıkır tıkır çalışır. O zaman, kurduğunuz personel rejimiyle,
bu sistemle övünebilirsiniz ama Türkiye'deki gibi eğer bir zorluk, bir güçlük
yaşandığında, âdeta şimdi olduğu gibi devlet istop ediyorsa; kimsenin devlete,
kurumlarına, kuruluşlarına güveni kalmıyorsa; devlet kendi içinde ayıklama
elekleri, araçları aramak zorunda kalıyorsa, demek ki kurmuş olduğunuz sistem,
kurmuş olduğunuz rejim çağdaş bir ülkeye, gelişmiş bir ülkeye yakışır bir rejim
demek değildir.
Bu konuda rahmetli Ecevit’in Başbakanlığında yapılan
çalışmalar, ortaya getirilen KPSS sistemi… Şayet devleti yönetenler bu Kamu
Personeli Seçme Sınavı’nda soruları çaldırmasalar; orada, gerçekten, devlet
kendi namusunu âdeta koruyabilse, “KPSS” dediğiniz sistem, dayısı olmayanın
dayısıdır, bacısı olmayanın bacısıdır.
Dönelim
bakalım 2010 KPSS’ye, ne oldu 2010 KPSS’de? “Abi”si olanlar, “abla”sı olanlar;
yurttan “abi”lerin, “abla”ların tanıdığı, kolladığı, sınav sabahı bir yerlere
çağırdığı bir cemaatin mensupları her tarafı zapt ettiler. Burada kendi
bileğinin hakkıyla, cemaatin o acımasız süzgeçlerine takılmadan, kendi hakkıyla
bir yerlere gelmiş kişilerin de mağdur edilmemesi gerektiğini, burada da bir
başka yanlışın yapılmaması gerektiğini söylüyoruz ama 2010 KPSS’de Adalet ve
Kalkınma Partisi, kendi devletimizin namusu gibi koruması gereken o soruları
korumayıp, içeriye bugün çok çeşitli sıfatlarla nitelendirdiği, işte “hain”
dediği, “terörist” dediği, onu dediği, bunu dediği birtakım unsurların
girmesine sebebiyet verdi. Bir kez bunu görmek lazım. 
Peki,
bugün ne yapıyor? Bugün bir öz eleştiri yapıyor, diyor ki: “Kandırıldık,
aldatıldık.” Doğru. Son derece, kandırılmaya, aldatılmaya müsait bir Hükûmet
anlayışı ama sorunun köküne gidip “Biz hatayı nerede yaptık?” diye bakıp “Biz
devleti yönetme yetkisini milletten aldığımızda kendimizi yeterince güçlü,
yeterince iktidara hazır görmedik, birilerine dört elle sarıldık… Bu tespiti
yapıp “Keşke biz iktidar süremizde de yaptığımız bu hataları yapmasaydık ve
devlet memurluğu seçme kriterleri objektif olsaydı, bilimsel olsaydı, çağdaş
niteliklerde olsaydı.” demek yerine… Evet, belki KPSS’de -Allah biliyor,
inşallah öyledir- bu sefer sorular çalınmamış olabilir ama ortaya konulan yeni
mülakat yöntemi açıkça şunu davet ediyor: Eskiden “abi”si olan, eskiden cemaat
evinden “abla”sı olan giriyordu; şimdi “reis”i sevenler giriyor ve bunu daha
iki gün önce çok net ifade ettim, dedim ki: “Böyle mülakat soruları mı olur?” O
gün örnekler verdik, herkes verdi, konuşuluyor. Sayın Naci Bostancı -salonda
olması da büyük bir avantaj- döndü, dedi ki bana hitaben: “Özgür Bey’in ifade
ettiği, mülakatlarda keyfî birtakım sorular sorulma iddiası vahim bir iddiadır.
Buna ilişkin elde ne tür somut delil varsa kendisiyle beraber takipçisi
olacağım. Bütün mülakatların böyle yapıldığı yahut bu tür örneklerin olduğu
iddiasını vahim görürüm. Benim bilgim ve kanaatim, bu şekilde olmadığı
yönündedir. Ellerinde ne varsa getirsinler.” Ben de o gün yerimden dedim ki:
“Bu konuda bize gelen binlerce başvuru var. Bunları Sayın Naci Bostancı’nın
önüne yığacağım.” 
Sayın
Naci Bey, sadece o andan itibaren bize gelmiş olan binlerce “Ben sınavda 90
aldım, elenecek notu verdiler. Bana o soruyu sordular, bu soruyu sordular.”
diye var, bunu birazdan arz edeceğim. Burada sizden temenni edeceğimiz bir şey
var, bu başvuruda başvuran çocukların, tarafınızdan, bu şikâyetleri ifade eden
çocukların bir kez daha, ikinci bir sistemle fişlenmemesiyle ilgili sizden bir
taahhüt isteriz biz. Ama bunu size vereceğiz. Çünkü kendileri diyor ki:
“Söyleyin, okuyun, mağduriyetimi söyleyin.” 
Bakın,
bunları çalıştığınızda karşınıza şu çıkacak, şunu göreceksiniz: “Bana ‘Oruç
tutuyor musun?’ diye sordular, ne cevap vereceğimi bilemedim.” “Reis deyince
aklına kim geliyor?” “Gezi olayları hakkında ne düşünüyorsun?” “Ezanın Kürtçe
okunması hakkında ne düşünüyorsun?” “Sayın Öcalan ifadesi hakkında ne
düşünüyorsun?” “Hangi gazete ve köşe yazarlarını takip ediyorsun?” “Hangi
dershaneye gittin?” “Ömer Halis Demir kimdir?” “15 Temmuz sürecini değerlendirir
misin?” “Tarık Akan hakkında ne düşünüyorsun?” Bu çocukları tek tek
arayabilirsiniz, “Bu soruları size kim sordu?” Onlar söylüyor,
söyleyebilirsiniz. 
Tabii,
bu sabah paradigma değişti. Siz şu ana kadar diyordunuz ki: “Böyle şey olmaz.”
Ama Millî Eğitim Bakanı Yılmaz diyor ki bugün: “Sordularsa ne olmuş. Böyle bir
soru bizim havuzda yok ama diyelim ki birileri sordu: ‘Reis hakkında ne
düşünüyorsun?’ Bu, mülakatı haksız yere mi düşürür? Kişi onun hakkında ne
düşündüğünü söylesin. Sever ya da sevmez, beğenir beğenmez. ‘Turgut Reis’ der,
‘Piri Reis’ der, başka bir reis der; onun hakkında fikrini söylesin. Bunun ne
zararı var?”
AHMET
YILDIRIM (Muş) – Temel Reis, Temel Reis…
ÖZGÜR
ÖZEL (Devamla) – Vallahi Millî Eğitim Bakanına şunu söylemek lazım: Bu
açıklamayı duyunca benim aklıma bir tek Temel Reis geldi; şöyle gelse, bir
kavanoz ıspanağı içse, ondan sonra da bu sözü söyleyen Millî Eğitim Bakanını,
öyle, çocukluğumuzdaki gibi dan dan, dan dan, dört bir tarafa bir vuruverse
dedim. (CHP sıralarından alkışlar) Böyle bir yaklaşım olur mu? Bunu söyleyen
Millî Eğitim Bakanı bundan sonraki mülakatta mülakatı yapanların objektif
davranmasını… Belki biri dinledi sizi o gün, “Yahu…” dedi… Hani yazıyor ya
şimdi -ismini ifade edeceğim- eli çok kuvvetli kalem tutan milletvekilimiz,
zamanında reisin konuşmalarını yazıyordu. O yazıyor ya “Reisten çok reisçiler
zarar veriyor partimize.” diye. Geçen gün okudum, hepiniz okudunuz yazısını.
Reisten çok reisçiler vardı belki, sizi dinlediler, dediler ki: “Ya, biz
haddimizi aşmışız bu mülakatlarda, Naci Bey de doğru bulmuyormuş.” falan. Bu ne
Naci Bey? Sizin Millî Eğitim Bakanı diyor ki: “Sorar. Cevap versin bakalım,
seviyor mu sevmiyor mu.” Naci Bey, şunu konuşmak gerekiyor Millî Eğitim
Bakanıyla da -Piri Reis’i, Turgut Reis’i değil ama- ona sormak lazım: Saatleri
geri alabilirsiniz, Ahmet Necdet Sezer Cumhurbaşkanı olur üçlü koalisyonda.
İleri alabilirsiniz, Cumhurbaşkanı Kılıçdaroğlu olur, Başbakan Cumhuriyet Halk
Partisindendir. Sizin çocuklar mülakata girseler, o çocuklara dönse birileri
dese ki: “Berkin Elvan hakkında ne düşünüyorsun?” Ya, bunca yıl okutmuşsunuz,
çalıştırmışsınız. Yollamıyorsunuz ama diyelim ki imam-hatibe gitmiş çocuk yani
sizinkiler olmaz da oy verenler yolluyor Allah için. Gitmiş, çalışmış, gece
gündüz didinmiş, yazılıdan almış 92. Sormuşlar: “Berkin Elvan hakkında ne
düşünüyorsun?” Şimdi, ona bugüne kadar reisin dediği gibi… Reis yuhalattığına
göre Berkin Elvan’ı iyi biri değil ama mülakatı yapıyorlar ve bizim parti
muhalefette. Ben gerçek düşüncelerimi… 14 yaşında bir çocuktu, ekmek almaya
giderken vuruldu. Polis şiddeti, kanunsuz emir, siyasetin kanunsuz emir
vermesine direnemeyecek kadar kendini güvencesiz hisseden kolluk gücü; bunları
mı anlatsın bu çocuk, yoksa başka bir şeyi mi? O gün o çocuğa “Berkin Elvan
şöyledir, böyledir.” dedi diye bir not verecekler, 51. Katsayıya göre çarpıp
bölüyorsun, toplam 59 çıkıyor. Tercih yapamayacak puan neyse onu veriyor
inadına namussuz. Ne hissedersiniz Naci Bey? Ne hissedersiniz AKP Grubu? 28
Şubat mağduriyetini buralarda konuşanlar, ikna odalarını konuşanlar, ne
dersiniz? Birtakım çocuklar mezhepleri sorgulanırken, birtakım çocuklar
etnisiteleri sorgulanırken, dünya görüşleri sorgulanırken; vicdanlarıyla
cüzdanları arasında, gelecek kaygılarıyla, devlet memuru olurken yalan söyleyip
söylememe arasında sıkışıyorlar, böyle bir devlet inşa ediyorsunuz. Bu konuda
sizi uyarıyoruz, uyarmaya devam edeceğiz. (CHP sıralarından alkışlar)
BAŞKAN
– Teşekkür ederim Sayın Özel.
MEHMET
NACİ BOSTANCI (Amasya) – Sayın Başkanım, bir açıklama…
BAŞKAN
- Sayın Bostancı, sizi dinliyorum, buyurun.
V.- AÇIKLAMALAR (Devam)
24.- Amasya Milletvekili Mehmet Naci
Bostancı’nın, Manisa Milletvekili Özgür Özel’in MHP grup önerisi üzerinde
yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler.
Dünkü
konuşmalardan sonra, Millî Eğitim Bakanlığıyla yaptığımız görüşme neticesinde,
Bakanlığın sözleşmeli öğretmen mülakatlarında hangi tür soruları sorduğu,
mülakatların hangi esaslar üzerinde yürüdüğü hususuna ilişkin bize bir
değerlendirme raporu gönderdiler. Basında yer aldığı gibi, son derece keyfî,
subjektif, kesinlikle herkesin karşı çıkması gereken soruların hiçbir biçimde
sorulmadığına dair, gelen değerlendirmede notlar mevcut. 
Sayın
Özgür Özel kendisine gelen şikâyetleri ifade etti. Elbette o şikâyetleri takip
etmek de iktidarın boynunun borcudur. Böyle keyfî sorular varsa, kim sormuşsa
bunun takibatını devlet yapacaktır. Ama orada ihsas ettiği, “Bunların siciline
herhangi bir kayıt düşmesin...” Öyle bir şey asla söz konusu olmaz. Burada
hakkaniyet esaslı bir yaklaşımı tahkim etmek ve bunun takipçisi olmak hepimizin
boynunun borcu. O çerçevede, bana verirse o raporu, kim ne demiş, ne tür
sorular sorulmuş, bunlara ilişkin durumun anlaşılması bakımından gereken
incelemenin yapılmasını talep edeceğim. 
Ancak,
sonuçta, devlette görev alacak olan öğretmenlerin siyasi kanaatlerinin değil
öğretmenlik yeterliliğinin esas olduğu ve böyle öğretmenlerle desteklenmiş bir
millî eğitimin herkes için iyi olduğunu iktidar dâhil hepimiz biliyoruz. Bu
akıldan iktidarın mahrum olduğunu hiçbir biçimde düşünemeyiz. 
Öte
taraftan, Sayın Millî Eğitim Bakanına atfen Sayın Özgür Özel burada birtakım
değerlendirmeleri söyledi, ifadeleri belirtti. Niye söylemiş, hangi bağlamda
söylemiş, onu ben bilemem. Ama Millî Eğitim Bakanlığının bize intikal eden
bilgileri, bu tür keyfî soruların olmadığı yönündedir.
Teşekkür
ederim. 
BAŞKAN
– Teşekkür ederim Sayın Bostancı.
VIII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, 15/6/2016 tarih ve 1741
sayıyla, İstanbul Milletvekili İsmail Faruk Aksu ve arkadaşları tarafından,
personel rejiminde liyakat ilkesinin uygulanmamasının kamu çalışanları ve
personel rejimi üzerinde yaptığı tahribatın araştırılması amacıyla verilmiş
olan Meclis araştırması önergesinin Genel Kurulun 6 Ekim 2016 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
- Milliyetçi Hareket Partisi grup önerisinin aleyhinde son olarak Konya
Milletvekili Sayın Halil Etyemez konuşacaktır. 
Buyurun
Sayın Etyemez. (AK PARTİ sıralarından alkışlar) 
HALİL
ETYEMEZ (Konya) – Sayın Başkanım, değerli milletvekilleri; hepinizi saygıyla
selamlıyorum. 
Milliyetçi
Hareket Partisinin personel rejimine liyakat ilkesinin uygulanmamasının kamu
çalışanları ve personel rejimi üzerinde yaptığı tahribatın araştırılması
amacıyla vermiş olduğu grup önerisi için AK PARTİ Grubu adına söz almış
bulunmaktayım. 
Değerli
milletvekilleri, öncelikle, 26’ncı Dönem İkinci Yasama Yılımızın hayırlar
getirmesini diliyorum; ülkemize, milletimize inşallah hayırlar getirir. 
Türkiye’nin,
bölgesindeki lider ülke konumunda cihan devletine geçişi ancak verimli bir kamu
personeli rejimiyle sağlanabilir. Devletin kamu personeli rejimi, devletin
dünya üzerindeki ve bölgesindeki konumuyla doğrudan ilgilidir. Türkiye’nin
bölgesindeki lider ülke konumunun güçlendirilerek devam ettirilmesi ve 2023’te
bir cihan devleti konumuna gelmesi ancak verimli işleyen bir kamu personeli
düzeniyle mümkündür. Bu düzen de esas olarak yeni kamu personeli rejimiyle
hayat bulacaktır. Elbette ki AK PARTİ olarak biz bunun çabası içerisindeyiz. 
Şunu
özellikle buradan belirtmek istiyorum: Uygulamış olduğumuz kamu personel
rejimi, 657 sayılı Devlet Memurları Kanunu’nu temel teşkil ederek Anayasa’dan
almış olduğu dayanakla yürütülmektedir. Biz biliyoruz ki 657 sayılı Devlet
Memurları Kanunu bugüne kadar 657 kez değişmiştir. Buradan şunu ifade
edebiliriz: Görüyoruz ki AK PARTİ iktidarı dönemi de, ondan önceki iktidar
dönemleri de 657 sayılı Devlet Memurları Kanunu’ndan memnun değil; aynı zamanda
yine bu kanunun mutlaka değişmesi gerektiğini, yine yapılan araştırmalara
baktığımız zaman, kamu personel rejimiyle ilgili birçok hükûmet hükûmet
programında vaatlerde bulunmuş ve çeşitli raporlar hazırlattırarak, çalıştaylar
yaparak bu konuda kamu personel rejimini düzenleme ve çağın şartlarına, günün
şartlarına uygun düzenleme arzusu içerisinde olmuştur. İşte, AK PARTİ de bu
çerçevede, Devlet Personel Başkanlığı çerçevesinde yaptığı çalışmalarda, kamu
personel rejimini günün şartlarına uygulamak için sürekli çalışmıştır. 
Değerli milletvekilleri, bugün ülkemizi, 80 milyonluk
ülkeyi 3 milyon 300 bin memurla idare ediyoruz. Elbette ki bu kamu personel
rejimiyle devletimize, milletimize en güzel hizmeti vermeye çalışıyoruz. AK
PARTİ döneminde, bakın, atama sistemi getirilerek 50 binin üzerinde kariyer
uzmanı atanmıştır. Bu 50 bin kariyer uzmanı hem KPSS sınav sonuçlarına göre hem
de mülakat sistemine göre uygulanmaktadır. 
Bugün, AK PARTİ döneminde, mevcut sayıya baktığımız
zaman, emeklileri çıktıktan sonra, 400 bin yeni öğretmen alımı
gerçekleştirilmiş olduğunu görürüz. Burada -az önce konuşmacıların ifade ettiği
gibi- mülakat sistemi daha yeni uygulamaya konmuştur. Bundan önce de KPSS’yle
öğretmen ataması gerçekleştirilmiştir. 
Ben burada bir eğitimci olarak, öğretmenlik, Millî
Eğitimde müfettişlik görevleri yürütmüş bir arkadaşınız olarak şunu açıkça
ifade etmek istiyorum: Öğretmenlik mesleği, bakın, hem liyakati hem kariyeri
hem de bir sadakati gerektiren bir meslektir. Neye sadakat?
MAHMUT TOĞRUL (Gaziantep) – İktidara sadakat. 
HALİL ETYEMEZ (Devamla) – Devlete, millete ve millete
hizmete sadakati gerektiren bir meslektir çünkü eğitim sistemi her millette
olduğu gibi bizim milletimizde de yeni yetişen nesilleri kendi değerleriyle ve
kendi geleceğini inşa edecek şekilde yetiştirmekle yükümlü olduğu için bu
kariyer, liyakat ve sadakat sistemini uygulaması gerekir. 
Şimdi, dünyanın hiçbir yerinde devlet memurunu devlet
alırken sadece bir sınav sistemiyle almıyor, hiçbir örneğini göremezsiniz ama
bizde, elbette ki geçmişteki birtakım uygulamalarla, KPSS’yle insanlar
arasındaki tercihi bu sınavla net ortaya koyabilmek için bu sistem
getirilmiştir ama bununla beraber, Türkiye’de kariyeri ve liyakati gerektiren,
kariyerin ve liyakatin ölçülmesi gereken hiçbir meslek sadece sınavla alınmış
değildir bugüne kadar.
Bakın, ben de öğretmenlik yaptım, Millî Eğitimde
müfettişlik yaptım, üstelik de AK PARTİ’den önceki dönemlerde müfettiş oldum;
hem yazılı sınav hem de mülakat sistemiyle müfettiş olarak seçildim.
Onun için, hangi mesleğe bakarsanız bakın, askeriyeye
hem yazılı sınavla hem de mülakatla alıyoruz, polisi hem yazılı sınavla hem de
mülakatla alıyoruz. Bugün değil, bakın, bu, geçmişte de olan bir hadisedir,
bugün ortaya getirilmiş bir şey değil.
MAHMUT TOĞRUL (Gaziantep) – Ne hâle geldiğini gördünüz
işte mülakatın.
HALİL ETYEMEZ (Devamla) – Bakanlıklardaki kariyer
uzmanları yine aynı şekilde hem yazılıyla hem mülakatla alınıyor. Bakın, hâkim,
savcı geçmişten bugüne kadar hem yazılı hem de mülakat sınavıyla alınmıştır,
bugün de aynı sistemle getiriliyor ama öğretmenliğe gelince, öğretmenlik diğer
mesleklerden daha mı değersiz bir meslektir ki seçerken onun -bakın, liyakat
alan bilgisini ifade eder- alan bilgisini seçer. 
GÜLAY YEDEKCİ (İstanbul) – Başkomutanın Atatürk
olduğunu herkes biliyor. Niye tekrar soruyorsunuz?
HALİL ETYEMEZ (Devamla) - Bakın, dikkat edin, ehliyet
ise onun o mesleği yapıp yapamayacağına dair değerlendirmenin yapılması
gerektiği bir şeydir. Aynı zamanda da milletine ve devletine bağlı, sadakati
gerektirecek değerlendirmeyi de yine bu sistemde sağlayabilirsiniz. 
Bunları ölçmeden, bir tek yazılı sınavla gelip “Yazılı
sınavda yüksek puan aldın, gel, öğretmenlik yap.” dediğin zaman, işte bugünkü
yaşadığımız sorunları yaşarız. 
MURAT EMİR (Ankara) – Onların hepsini mülakatla
aldınız.
HALİL ETYEMEZ (Devamla) - Elbette ki bu ülkenin
değerlerine, bu ülkenin geleceğine, bu ülkenin birlik ve beraberliğine
kastedecek ve o mesleğin gereklerini icra edemeyecek bir seçimi elbette ki
kesinlikle kabul etmiyoruz.
GÜLAY YEDEKCİ (İstanbul) – Siz aldınız. Şu anda “terör
örgütü” dediğiniz kişileri siz aldınız işe. Mülakatla aldınız. 
BAŞKAN – Sayın milletvekilleri, lütfen…
GÜLAY YEDEKCİ (İstanbul) – Teröre yardım, yataklık
yaptınız.
HALİL
ETYEMEZ (Devamla) – Yine, bakın, 50 bine yakın engelli vatandaşımız yine AK
PARTİ döneminde alınmıştır, kura sistemiyle alınmıştır. Lise mezunu ve
üniversite mezunu engelliler sınavlarla giriyor ve ilköğretim mezunu olanlar
kurayla sisteme alınıyor. Bunun neresi haksızlık, bunun neresi yandaşı kayırma?
Bakın, şehit yakınları yine aynı şekilde, geçmişte bunlar her kurumun kendi
yazılı sınavlarıyla alınırken bugün kurayla ve sınav sistemiyle alınıyor. 
Arkadaşlar,
kişilerin yanlış yapmış olduğu birtakım münferit olayları sistemin genelini
düzeltecek yaklaşımların önüne geçecek şekilde tavır sergilemeyelim. Sistemi
elbette ki hep beraber değerlendireceğiz ama bu ülkenin geleceğini inşa eden
bir kamu personeli rejimini ortaya koyacak yaklaşımı hep beraber elbette ki hem
gerçekleştireceğiz hem de sürdüreceğiz. 
Bakın,
kamu personeli sisteminde AK PARTİ döneminde birtakım uygulamalar
getirilmiştir. Değerli milletvekilleri, şunu net bir şekilde ifade edelim ki
yazılı bilgi düzeyi çok iyi ancak bilgi aktarım yeteneği kötü bir öğretmen
elbette ki olamaz; yazılı bilgi düzeyi çok iyi fakat somurtkan bir halkla
ilişkiler görevlisi elbette ki düşünülemez; yazılı bilgi düzeyi çok iyi fakat
el becerisi yetersiz bir hemşire, aşçı veya şoför olabilir mi, elbette ki
düşünülemez; yazılı bilgi düzeyi çok iyi fakat kalabalıklar karşısında
heyecandan konuşamayan bir üst düzey yönetici elbette ki olamaz. Örnekleri bu
şekilde çoğaltabiliriz. Nitelikli personel alımının yolu personelin her açıdan
değerlendirilmesinden geçmektedir, sadece elbette ki yazılı sınav burada ölçü
olmamalıdır. 
Yine,
bakın, bu AK PARTİ döneminde kamu personeline, memurlara masada sözleşme hakkı
verilmiştir ve temsilcileriyle o masada onların hakkını savunacak bir sistem
getirilmiştir ve kamu personeline uygulanan mevzuatları, burada temsilcileriyle
birlikte Hükûmet yetkilileri masada oturarak bunları karşılıklı konuşuyor.
Burada yapılan uygulamaların sorgulanacağı, o çalışanların, memurların hakkını
koruyacak bir mekanizma var. Bunun için nasıl bir siyasi yaklaşımla biz kamu
personeline yandaş şeklinde yaklaşmış olacağız ki? Onun için, getirilen
yenilikler, getirilen yeni sistem ve uygulamalar kamuya, millete daha iyi
hizmet, devletin daha iyi işleyişi ve daha iyi hizmeti sağlayacak bir
mekanizmaya dönük bir yaklaşımdır. 
(Mikrofon
otomatik cihaz tarafından kapatıldı) 
HALİL
ETYEMEZ (Devamla) – Bu liyakat sisteminde kesinlikle farklı bir uygulama söz
konusu değildir. 
Bu
nedenle, önergeye hayır oyu vereceğimi buradan ifade ediyor, tekrar hepinize
saygılar sunuyorum. (AK PARTİ sıralarından alkışlar) 
BAŞKAN
– Teşekkür ederim Sayın Etyemez. 
Sayın
Bostancı, sizi dinliyorum. 
MEHMET
NACİ BOSTANCI (Amasya) – Sayın Başkan, biraz önce Sayın Toğrul konuşurken acaba
yanlış mı duydum diye tutanakları istedim. Yanlış duymamışım. Sayın Toğrul
şöyle diyor: “KPSS’de sorun şuydu: Siz KPSS sorularını çalarak o cemaate
önceden sızdırdınız, problem bu.” 
MAHMUT
TOĞRUL (Gaziantep) – Doğru değil mi?
MEHMET
NACİ BOSTANCI (Amasya) – Böyle dediniz, değil mi?
MAHMUT
TOĞRUL (Gaziantep) – Doğru, doğru.
MEHMET
NACİ BOSTANCI (Amasya) – Söz istiyorum sataşmadan. (AK PARTİ sıralarından
alkışlar) 
AHMET
YILDIRIM (Muş) – O zaman “Cemaat sizden çaldı.” diyelim, düzelsin.
BAŞKAN
– Buyurun iki dakika. (AK PARTİ sıralarından alkışlar) 
VI.- SATAŞMALARA İLİŞKİN KONUŞMALAR (Devam)
2.- Amasya Milletvekili Mehmet Naci
Bostancı’nın, Gaziantep Milletvekili Mahmut Toğrul’un MHP grup önerisi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET
NACİ BOSTANCI (Amasya) – Sayın Başkan, değerli arkadaşlar; aslında şu kürsüye
çıkmak istemiyorum cevap vermek için. Sonuçta bu spekülasyonların kimseye bir
faydası yok ama burada kullanılan dile de dikkat etmek gerekmez mi? Sadece
herkes yerinde oturmak için çaba göstermesin, biraz da kürsüye kalkanlar dikkat
etsin. 
Şimdi,
Sayın Toğrul akademisyen. Hangi lafın nereye gittiğine ilişkin sanıyorum bir
muhakemesi var. “Siz KPSS sorularını çalarak o cemaate önceden sızdırdınız.”
diyor. 
AHMET
YILDIRIM (Muş) – Düzeltelim o zaman: “Çaldırtarak…”
MEHMET
NACİ BOSTANCI (Devamla) – Bu o kadar vahim bir laf ki Sayın Toğrul. 
MAHMUT
TOĞRUL (Gaziantep) – Yaşananı söyledim.
MEHMET
NACİ BOSTANCI (Devamla) – Bir dakika… Ben bu lafın tam burada kastedildiği
anlamda olmadığını ümit etmek ve sizden bir açıklama duymak istiyorum. 
MAHMUT
TOĞRUL (Gaziantep) – Yaşananı söyledim.
MEHMET
NACİ BOSTANCI (Devamla) – Söyleyeceklerimi ondan sonra söyleyeceğim. 
Buyurun.
(AK PARTİ sıralarından alkışlar) 
BAŞKAN
– Teşekkür ederim.
ÖZGÜR
ÖZEL (Manisa) – Sayın Başkanım…
MAHMUT
TOĞRUL (Gaziantep) – Sayın Başkanım…
BAŞKAN
– Sayın Özel’e söz vereceğim, sonra size. 
Buyurun
Sayın Özel.
V.- AÇIKLAMALAR (Devam)
25.- Manisa Milletvekili Özgür Özel’in,
Konya Milletvekili Halil Etyemez’in MHP grup önerisi üzerinde yaptığı
konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Çok kısa söyleyeyim. Biraz önce sayın hatip çok sayıda atıfta
bulundu tabii ama bir sataşma olarak değerlendirilecek yönü yok. O yüzden
buradan sadece farklı düşündüğümüz bir şeyi söyleyelim. Kendi tezini
anlatırken, mülakatın gerekliliğini, bu salonda olanlardan, “Bu sadece yazılı
sınavla olsun.” diyen yok. Zaten öyle yaptınız, soruları çaldırdınız, başımıza
bunlar geldi. Ama kendi varlığıyla kendi tezini çökertiriyor. “Eskiden kötüydü
bu işler.” diyor, “Ben de AKP öncesi bir dönemde sınav kazanarak memuriyete
girmiş birisiyim.” diyor. Sistem kendisinden olmayanı memuriyete alabiliyorsa
ama alırken sadece yetkinliğe ve atarken, yükseltirken liyakate bakıyorsa -ki
ben sayın milletvekilliğine seçilmiş birisinde bu şartların vücut bulduğunu
düşünürüm- demek ki AKP öncesi sistem öyle kötülediğiniz gibi değil ama AKP
dönemindeki sistem bizi nereye getirdi, 15-16 Temmuz akşamını hatırlayın.
BAŞKAN
– Teşekkür ederim Sayın Özel.
Sayın
Toğrul…
MAHMUT
TOĞRUL (Gaziantep) – Sayın Başkan, ben, gerçekten, Naci Bey’i dinlerken sanki
sınav sorularının çalındığını ilk kez duymuşlar. Bu konuda sınav sorularının
çarşaf çarşaf çalındığı…
MEHMET
NACİ BOSTANCI (Amasya) – “Siz çaldınız.” diyorsun Sayın Toğrul, söylediğim o. 
BAŞKAN
– Hayır, orada, sizin, gruba hitaben “Siz çaldınız.” cümlesi var, Sayın
Bostancı onu sataşma olarak aldı ve cevaplamaya çalıştı.
MAHMUT
TOĞRUL (Gaziantep) – Başkanım, yani idarenin hiçbir sorumluluğu yok mu? Madem
öyle, 2010 ÖYS sınavı niye iptal edildi, ÖSYM Başkanı niye tutuklandı, TÜBİTAK
Başkanı niye tutuklandı? Yani, bunların hepsini biz bugüne mi beklemeliydik?
ÖZGÜR
ÖZEL (Manisa) – Onların atamasında kimin imzası var?
MAHMUT
TOĞRUL (Gaziantep) – Kimin imzası var? İdarenin hiçbir sorumluluğu yok mu?
BAŞKAN
– Sayın Toğrul, şu anda burada Adalet ve Kalkınma Partisi Grubu var, idare
değil. Anladığım kadarıyla Sayın Bostancı da grup temsilcisi olduğu için…
ÖZGÜR
ÖZEL (Manisa) – Bakan orada.
MAHMUT
TOĞRUL (Gaziantep) – Ben de zaten Hükûmete söyledim Sayın Başkan.
BAŞKAN
– O da cevap verdi elbette, grubun üyeleri olduğu için.
MEHMET
NACİ BOSTANCI (Amasya) – Sayın Başkan, Sayın Toğrul’un şimdi burada yapmış
olduğu açıklamayla burada söylediği söz çok örtüşmüyor. “İdarenin hiç mi kusuru
yok?” Olur, idarenin kusurları da hukuken soruşturulur ama çıkıp kürsüden “Siz
çaldınız.” derseniz bu hukuki sonuç doğurur.
AHMET
YILDIRIM (Muş) – Tamam, düzeltelim Naci Hoca, “çaldırttınız” diyelim, tamam.
MAHMUT
TOĞRUL (Gaziantep) – “Çaldırttınız” diyelim, “göz yumdunuz” diyelim.
BAŞKAN
– Tamam, düzeltildi, teşekkür ederim anlayışınızdan dolayı. 
İSMAİL
FARUK AKSU (İstanbul) – Sayın Başkan.
BAŞKAN
- Sayın Aksu, sizi dinleyelim, nedir talebiniz?
İSMAİL
FARUK AKSU (İstanbul) – Teşekkür ederim Sayın Başkan.
BAŞKAN
– Yerinizden açıklama mı yapacaksınız?
İSMAİL
FARUK AKSU (İstanbul) – Evet, açıklama yapmak istiyorum.
BAŞKAN
– Bir dakika, buyurun.
26.- İstanbul Milletvekili İsmail Faruk
Aksu’nun, Amasya Milletvekili Mehmet Naci Bostancı’nın sataşma nedeniyle
yaptığı konuşmasındaki bazı ifadelerine ilişkin açıklaması
İSMAİL
FARUK AKSU (İstanbul) – Teşekkür ederim.
Şimdi,
sonuca bakmak lazım. Biz, burada bir problemi dile getiriyoruz. Türkiye’de işe
girmeden başlayarak, ilerleme, yükselme, mali ve sosyal haklar gibi kamu
personelinin ciddi sorunları hâlâ devam ediyor. Hükûmet programlarında, Adalet
ve Kalkınma Partisinin bugüne kadar kurduğu hükûmetlerin programlarında da
esasen bu problemler problem olarak dile getirilmiştir ancak çözüm olarak
ortaya konulan ve sayın konuşmacının ifade ettiği hususlar çözüm değil yeni
sorunlar üretmiştir. Yani burada birtakım problemler var, sorular çalınıyor.
Kuşkusuz “Bunu Adalet ve Kalkınma Partili birisi yaptı.” demek doğru değil,
yanlış ama bu yöneticileri atayanlar da bu Hükûmettir sonuç itibarıyla.
Dolayısıyla, ÖSYM’den çalınmışsa bu sorular, ÖSYM Başkanını atayan da on beş
yıldır ülkeyi yöneten iktidardır, hükûmettir. Burada bir sorumluluktan kaçınma
refleksiyle hareket etmek doğru değildir. Bunu ifade etmek istedim. 
BAŞKAN
– Teşekkür ederim. 
VIII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, 15/6/2016 tarih ve 1741
sayıyla, İstanbul Milletvekili İsmail Faruk Aksu ve arkadaşları tarafından,
personel rejiminde liyakat ilkesinin uygulanmamasının kamu çalışanları ve
personel rejimi üzerinde yaptığı tahribatın araştırılması amacıyla verilmiş
olan Meclis araştırması önergesinin Genel Kurulun 6 Ekim 2016 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN
- Milliyetçi Hareket Partisi grup önerisini…
ERKAN
AKÇAY (Manisa) – Karar yeter sayısı… 
BAŞKAN
- … oylarınıza sunacağım. Karar yeter sayısı isteği var. 
Kabul
edenler… Kabul etmeyenler… Karar yeter sayısı yoktur. 
Birleşime
on dakika ara veriyorum. 
Kapanma Saati: 16.12
ÜÇÜNCÜ OTURUM
Açılma Saati: 16.22
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Elif Doğan TÜRKMEN
(Adana)
-----0-----
BAŞKAN – Sayın
milletvekilleri, Türkiye Büyük Millet Meclisinin 4’üncü Birleşiminin Üçüncü
Oturumunu açıyorum.
Milliyetçi
Hareket Partisi grup önerisinin oylamasında karar yeter sayısı bulunamamıştı.
Şimdi öneriyi
tekrar oylarınıza sunacağım ve karar yeter sayısı arayacağım:
Öneriyi kabul
edenler... Kabul etmeyenler... Karar yeter sayısı yoktur.
Birleşime beş
dakika ara veriyorum.
Kapanma Saati :
16.23
DÖRDÜNCÜ OTURUM
Açılma Saati: 16.28
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Elif Doğan
TÜRKMEN (Adana)
-----0-----
BAŞKAN
– Sayın milletvekilleri, Türkiye Büyük Millet Meclisinin 4’üncü Birleşiminin
Dördüncü Oturumunu açıyorum.
Milliyetçi
Hareket Partisi grup önerisinin oylamasında karar yeter sayısı bulunamamıştı.
Şimdi
öneriyi tekrar oylarınıza sunacağım ve karar yeter sayısı arayacağım.
Öneriyi
kabul edenler... Kabul etmeyenler... Kâtip üyeler olumsuz yönde görüş
bildirdiler, karar yeter sayısı yoktur.
Bu
nedenle, üçüncü oylamada da karar yeter sayısı bulunamadığından, alınan karar
gereğince sözlü soru önergeleri ile Başbakanlık tezkeresini görüşmek için 11
Ekim 2016 Salı günü saat 15.00’te toplanmak üzere birleşimi kapatıyorum; iyi
tatiller diliyorum.
Kapanma Saati: 16.29



