



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 15’inci
Birleşim
 2
Kasım 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Atila Sertel’in, medyanın
sorunlarına ilişkin gündem dışı konuşması
2.- Konya Milletvekili Hacı Ahmet Özdemir’in, Musul’la
tarihî bağlarımıza ilişkin gündem dışı konuşması
3.- Mersin Milletvekili Baki Şimşek’in, narenciye
sektörünün sorunlarına ilişkin gündem dışı konuşması

IV.- AÇIKLAMALAR
1.- Bursa Milletvekili Erkan Aydın’ın, kötü giden
ekonominin faturasının halka kesildiğine ve Hükûmetten bir an önce önlem almasını
talep ettiğine ilişkin açıklaması
2.- İstanbul Milletvekili Ali Şeker’in, son yapılan
kayyum uygulamalarıyla seçmen sayısının sıfırlandığına ilişkin açıklaması
3.- Samsun Milletvekili Orhan Kırcalı’nın, Avrupa
Parlamentosu Başkanının Cumhuriyet gazetesine yönelik operasyonla ilgili bazı
ifadelerine, terörle mücadele ve ulusal güvenlik gerekçesiyle birçok Avrupa
ülkesinde medya özgürlüğünün kısıtlandığına ilişkin açıklaması
4.- İstanbul Milletvekili Didem Engin’in, Başbakan
Binali Yıldırım’ın başkanlık sistemiyle ilgili bazı ifadelerine ilişkin
açıklaması
5.- Niğde Milletvekili Ömer Fethi Gürer’in,
Pozantı-Gölcük arasındaki yol yapımında mağdur olan çiftçilerin mağduriyetinin
giderilmesi gerektiğine ilişkin açıklaması
6.- Mersin Milletvekili Aytuğ Atıcı’nın, TELEKOM’un
Amerika Birleşik Devletleri’nde bulunan bir yazılım şirketinden casus yazılım
istediğiyle ilgili basında yer alan haberlere ve AKP Hükûmetinin vatandaşların
attığı her adımı neden takip etmek istediğini öğrenmek istediğine ilişkin
açıklaması
7.- Bursa Milletvekili Orhan Sarıbal’ın, hiçbir zaman
bu kadar faşizan, bu kadar baskıcı bir düzen görülmediğine ve basına, insan
hayatına bu kadar müdahalenin olmadığına ilişkin açıklaması
8.- Erzurum Milletvekili İbrahim Aydemir’in, askerî
hastanelerin Sağlık Bakanlığına devri ve devlet hastaneleri olarak hizmet vermeye
başlamasının halk tarafından büyük bir memnuniyetle karşılandığına ve Korkut
Özal’a Allah’tan rahmet dilediğine ilişkin açıklaması
9.- İstanbul Milletvekili Mahmut Tanal’ın, Recep Tayyip
Erdoğan, AKP ve Fetullah Gülen’in menzilinin aynı olduğuna ilişkin açıklaması
10.- Balıkesir Milletvekili Mehmet Tüm’ün, Cumhuriyet
Halk Partisi Aydın Milletvekili Bülent Tezcan’a yapılan saldırıyı ve Cumhuriyet
gazetesine yönelik operasyonu kınadığına ve çevreye zarar veren projeler
konusunda Hükûmetten açıklama beklediğine ilişkin açıklaması
11.- Adıyaman Milletvekili Behçet Yıldırım’ın,
Hükûmetin paralel devlet yapılanması bahanesiyle muhalif kesimlere yönelik
baskı yaptığına, OHAL ve kanun hükmünde kararnamelerle Türkiye’yi hapishaneye
çeviren bu zihniyeti şiddetle kınadığına ilişkin açıklaması
12.- İstanbul Milletvekili Gamze Akkuş İlgezdi’nin,
Türkiye’nin OHAL kararnameleriyle tam bir kaosa sürüklendiğine ve kamu
vicdanını yaralayan bazı kararların gözden geçirilmesi gerektiğine ilişkin
açıklaması
13.- İstanbul Milletvekili Hurşit Yıldırım’ın, Korkut
Özal’a Allah’tan rahmet dilediğine ilişkin açıklaması
14.- Çanakkale Milletvekili Bülent Öz’ün, CHP Genel
Başkanı Kemal Kılıçdaroğlu, İstanbul Milletvekili Eren Erdem ve Aydın
Milletvekili Bülent Tezcan’a gerçekleştirilen saldırıları kınadığına ve bu
saldırıların Cumhuriyet Halk Partisini asla durduramayacağına ve Cumhuriyet
gazetesine yönelik operasyona ilişkin açıklaması
15.- İstanbul Milletvekili Fatma Benli’nin, Korkut
Özal’a Allah’tan rahmet dilediğine ilişkin açıklaması
16.- Giresun Milletvekili Bülent Yener Bektaşoğlu’nun,
Cumhuriyet Halk Partisi Aydın Milletvekili Bülent Tezcan’a yapılan saldırı ile
Cumhuriyet gazetesine yönelik operasyonu kınadığına ve fındık fiyatında yabancı
firmaların manipülasyonu konusunda Gıda, Tarım ve Hayvancılık Bakanlığının
çalışmalarını öğrenmek istediğine ilişkin açıklaması
17.- Ulaştırma, Denizcilik ve Haberleşme Bakanı Ahmet
Arslan’ın, Korkut Özal’a Allah’tan rahmet dilediğine, Cumhuriyet Halk Partisi
Aydın Milletvekili Bülent Tezcan’a geçmiş olsun dileğinde bulunduğuna, Niğde
Milletvekili Ömer Fethi Gürer ve Mersin Milletvekili Aytuğ Atıcı’nın yaptıkları
açıklamaları ile Mersin Milletvekili Baki Şimşek’in yaptığı gündem dışı
konuşmasındaki bazı ifadelerine ilişkin açıklaması
18.- Diyarbakır Milletvekili İdris Baluken’in, Ankara
Etimesgut Kaymakamının Diyarbakır Büyükşehir Belediyesine kayyum olarak
atanmasına, siyasi soykırım operasyonları kapsamında Elâzığ’da aralarında DBP
eş başkanlarının da bulunduğu 10 kişinin gözaltına alınmasına ve ölümle,
tutuklamayla ve baskılarla asla diz çökmeyecek bir halk iradesinin dimdik
ayakta olduğuna ilişkin açıklaması

19.- Samsun Milletvekili Erhan Usta’nın, Cumhuriyet
Halk Partisi Aydın Milletvekili Bülent Tezcan’a yapılan saldırıyı kınadığına,
Korkut Özal’a Allah’tan rahmet dilediğine ve 4 Kasım Hazreti Ömer’in ahirete
irtihalinin yıl dönümüne ilişkin açıklaması
20.- Kayseri Milletvekili Mustafa Elitaş’ın, Korkut
Özal’a Allah’tan rahmet dilediğine, 15 Temmuzu AK PARTİ ve Recep Tayyip
Erdoğan’ın içinde bulunduğu bir senaryo gibi göstermenin üzücü olduğuna ve
Diyarbakır Milletvekili İdris Baluken’in yaptığı açıklamasındaki bazı
ifadelerine ilişkin açıklaması
21.- Ankara Milletvekili Levent Gök’ün, on altı yıl
öncesinden Fetullah Gülen’in askerî darbe yapacağını ifade eden Hikmet
Çetinkaya ve Cumhuriyet gazetesi çalışanlarının saçma bir iddiayla gözaltında
olduklarına ve hakkında FETÖ’cülükten dolayı dava açılan ve şu anda sanık olan
bir savcının bu soruşturmayı yürüttüğüne ilişkin açıklaması
22.- Adalet Bakanı Bekir Bozdağ’ın, İstanbul
Milletvekili Barış Yarkadaş’ın HDP grup önerisi üzerinde yaptığı konuşmasındaki
bazı ifadelerine ilişkin açıklaması
23.- Diyarbakır Milletvekili İdris Baluken’in, Korkut
Özal’a Allah’tan rahmet dilediğine ilişkin açıklaması
24.- Ankara Milletvekili Levent Gök’ün, Korkut Özal’a
Allah’tan rahmet dilediğine ve Cumhuriyet gazetesine yöneltilen soruşturmayı
yürüten savcının FETÖ adına açılan bir davada sanık olup olmadığını öğrenmek
istediğine ilişkin açıklaması
25.- İstanbul Milletvekili Mahmut Tanal’ın,
bilirkişilik müessesesiyle ilgili bazı bilgileri öğrenmek istediğine ilişkin
açıklaması
26.- Ankara Milletvekili Levent Gök’ün, Cumhuriyet
gazetesine yönelik soruşturmayı yürüten savcının bir FETÖ davasının sanığı olup
olmadığını öğrenmek istediğine ilişkin açıklaması
27.- Başbakan Yardımcısı Mehmet Şimşek’in, Ankara
Milletvekili Levent Gök’ün yaptığı açıklamasındaki bazı ifadelerine ilişkin
açıklaması
28.- Kayseri Milletvekili Mustafa Elitaş’ın, Ankara
Milletvekili Levent Gök’ün yaptığı açıklamasındaki bazı ifadelerine ilişkin
açıklaması
29.- Ankara Milletvekili Levent Gök’ün, CHP Grup Başkan
Vekili olarak sorduğu basit bir soruya cevap alamadığına ilişkin açıklaması
30.- Diyarbakır Milletvekili İdris Baluken’in,
Cumhuriyet gazetesiyle ilgili soruşturmayı yürüten savcının Fetullahçı
yapılanmayla ilgili geçirdiği bir soruşturma süreci olup olmadığı bilgisinin
bir an önce verilmesi gerektiğine ilişkin açıklaması
31.- Başbakan Yardımcısı Mehmet Şimşek’in, Cumhuriyet
gazetesiyle ilgili soruşturmayı yürüten Cumhuriyet Savcısı Murat İnam’ın Selam
Tevhid soruşturması nedeniyle Yargıtay 16. Ceza Dairesinde açılan davada sanık
olduğuna ve FETÖ’ye karşı yürütülen soruşturmalar kapsamında hakkında herhangi
bir açığa alma veya ihraç işlemi yapılmadığına ilişkin açıklaması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Samsun Milletvekili Erhan Usta’ya grup başkan vekilliği görevinde
başarılar dilediğine ilişkin konuşması
2.- Oturum Başkanı TBMM Başkan Vekili Ayşe Nur
Bahçekapılı’nın, Korkut Özal’a Allah’tan rahmet dilediğine ilişkin konuşması
3.- Oturum Başkanı TBMM Başkan Vekili Ahmet Aydın’ın,
Korkut Özal’a Allah’tan rahmet dilediğine ve Aydın Milletvekili Bülent Tezcan’a
geçmiş olsun dileğinde bulunduğuna ilişkin konuşması

VI.- SATAŞMALARA İLİŞKİN KONUŞMALAR
1.- Diyarbakır Milletvekili İdris Baluken’in, Kayseri
Milletvekili Mustafa Elitaş’ın yaptığı açıklaması sırasında Halkların Demokratik
Partisine sataşması nedeniyle konuşması
2.- Diyarbakır Milletvekili İdris Baluken’in, Ankara
Milletvekili Aydın Ünal’ın HDP grup önerisi üzerinde yaptığı konuşması sırasında
Halkların Demokratik Partisine sataşması nedeniyle konuşması
3.- Kayseri Milletvekili Mustafa Elitaş’ın, Diyarbakır
Milletvekili İdris Baluken’in sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
4.- Diyarbakır Milletvekili İdris Baluken’in, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
şahsına sataşması nedeniyle konuşması
5.- Ankara Milletvekili Aydın Ünal’ın, İstanbul
Milletvekili Barış Yarkadaş’ın HDP grup önerisi üzerinde yaptığı konuşması sırasında
şahsına sataşması nedeniyle konuşması
6.- Kayseri Milletvekili Mustafa Elitaş’ın, Ankara
Milletvekili Necati Yılmaz’ın 388 sıra sayılı Kanun Tasarısı’nın birinci bölümü
üzerinde CHP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
7.- Ankara Milletvekili Necati Yılmaz’ın, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
şahsına sataşması nedeniyle konuşması
8.- Kayseri Milletvekili Mustafa Elitaş’ın, Ankara
Milletvekili Necati Yılmaz’ın sataşma nedeniyle yaptığı konuşması sırasında
şahsına sataşması nedeniyle konuşması
9.- Ankara Milletvekili Levent Gök’ün, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
CHP Grubuna sataşması nedeniyle konuşması
10.- Ulaştırma, Denizcilik ve Haberleşme Bakanı Ahmet
Arslan’ın, Ankara Milletvekili Necati Yılmaz’ın sataşma nedeniyle yaptığı
konuşması sırasında Hükûmete sataşması nedeniyle konuşması
11.- Diyarbakır Milletvekili İdris Baluken’in, Kayseri
Milletvekili Mustafa Elitaş’ın 388 sıra sayılı Kanun Tasarısı’nın birinci bölümü
üzerinde AK PARTİ Grubu adına yaptığı konuşması sırasında HDP Grubuna sataşması
nedeniyle konuşması

VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Artvin Milletvekili Uğur Bayraktutan ve 21
milletvekilinin, kamuda çalışan avukatların özlük haklarında yaşadıkları mağduriyetlerin
araştırılması amacıyla Meclis araştırması açılmasına ilişkin önergesi (10/348)
2.- Gaziantep Milletvekili Mehmet Gökdağ ve 23
milletvekilinin, zorunlu trafik sigortası primlerinin yüksekliğinin yarattığı
mağduriyetlerin araştırılması amacıyla Meclis araştırması açılmasına ilişkin
önergesi (10/349)
3.- HDP Grubu adına, Grup Başkan Vekili Diyarbakır
Milletvekili İdris Baluken’in, Hrant Dink cinayetinde rol alan derin ilişkilerin
araştırılması amacıyla Meclis araştırması açılmasına ilişkin önergesi (10/350)

VIII.- ÖNERİLER
A) Siyasi Parti Grubu Önerileri
1.- HDP Grubunun, Adana Milletvekili Meral Danış Beştaş
ve arkadaşları tarafından, anayasal güvence altında olan haber alma hakkının
ihlal edilişinin yarattığı sakıncaların tespitine ilişkin 6/10/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 2 Kasım 2016 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Bilirkişilik Kanunu Tasarısı (1/687) ve Adalet
Komisyonu Raporu (S. Sayısı: 388) 
2.- Millî Eğitim Bakanlığının Teşkilat ve Görevleri
Hakkında Kanun Hükmünde Kararname ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/721), Tebligat
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/693), Osmaniye Milletvekili Ruhi Ersoy ve Milliyetçi
Hareket Partisi Grup Başkanvekili Manisa Milletvekili Erkan Akçay’ın 2547
Sayılı Yükseköğretim Kanununda Değişiklik Yapılmasına Dair Kanun Teklifi
(2/511), Erzurum Milletvekili Mustafa Ilıcalı’nın Yükseköğretim Kanununda
Değişiklik Yapılmasına Dair Kanun Teklifi (2/546), Konya Milletvekili Mustafa Kalaycı
ve Milliyetçi Hareket Partisi Grup Başkanvekili İzmir Milletvekili Oktay
Vural’ın Yükseköğretim Kanununda Değişiklik Yapılmasına Dair Kanun Teklifi
(2/666) ile Millî Eğitim, Kültür, Gençlik ve Spor Komisyonu Raporu (S. Sayısı:
405) 
2 Kasım 2016 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Ayşe
Nur BAHÇEKAPILI
KÂTİP ÜYELER: Ali Haydar
HAKVERDİ (Ankara), Fehmi KÜPÇÜ (Bolu) 
-----0-----
BAŞKAN – Türkiye Büyük Millet Meclisinin 15’inci
Birleşimini açıyorum.
İyi çalışmalar diliyorum.
Toplantı yeter sayısı vardır, görüşmelere başlıyoruz.
Gündeme geçmeden önce üç sayın milletvekiline gündem
dışı söz vereceğim.
Gündem dışı ilk söz, medyanın sorunları hakkında söz isteyen
İzmir Milletvekili Atila Sertel’e aittir.
Buyurun Sayın Sertel. (CHP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Atila Sertel’in, medyanın
sorunlarına ilişkin gündem dışı konuşması
ATİLA SERTEL (İzmir) – Teşekkür ederim Sayın Başkanım.
Saygıdeğer milletvekilleri, bugün, konuşmamı gerçekten
içten, yürekten ve bu ülkenin hayrına yapıyorum ve o nedenle de sözüm Meclisten
dışarı diyorum. Çünkü, bıçağın kemiğe dayandığı bu noktada, dikkate alınması
gereken eleştirilerde bulunacağım. 
Sözüm Meclisten dışarı dememin sebebi, bu gidişatta
tanık olduğunuz olaylar karşısında sorumsuz, vurdumduymaz ve biat eden
anlayışınız nedeniyledir. Biz size ne söylersek söyleyelim, hiçbir hükmünün olmadığını
ne yazık ki yaşayarak öğreniyoruz. Bir yerden bir emir geliyor “tak” diye,
hemen yapıyorsunuz “şak” diye. 
Bu ülke güzel bir ülke, bu ülkeyi gerçekten zıvanadan
çıkardınız. “Olağanüstü hâli kaldıracağız.” diye pankartlar astınız Türkiye’nin
her yerine seçim öncesi, şimdi olağanüstü hâli getirdiniz. Neymiş? Olağanüstü
hâl gerekliymiş.
BAŞKAN – Sayın milletvekilleri, lütfen, sessizliğimizi
koruyalım.
ATİLA SERTEL (Devamla) – Neymiş? Kanun hükmünde
kararnameler gerekliymiş. KHK’lara dayanıyorsunuz. Ben, KHK’ları keyfî hükümler
kararnamesi olarak adlandırıyordum, son dönemde kanunsuz hükümler kararnamesi
olarak adlandırıyorum. Siz, ne yazık ki bu gerçeği de kabul etmezsiniz.
FETÖ’yle tek yumurta ikizisiniz, beraber doğdunuz, beraber yürüdünüz ve hatta şarkılar
söylediniz “Beraber yürüdük biz bu yollarda, beraber ıslandık yağan yağmurda.”
diye. O şarkının güftecisi de bestecisi de bu durumdan inanın utanıyordur
“Nereden yaptım bu şarkıyı da bunlara malzeme oldu.” diye.
OSMAN AŞKIN BAK (Rize) – Şarkıyı beğendiniz
galiba, beraber söylüyorsunuz.
ATİLA SERTEL (Devamla) - “Kandırıldık.”
dediniz, birçok olayda insanları kandırdınız. Sürekli övgüyle bahsettiğiniz ve
baş tacı ettiğiniz, yurda çağırdığınız Fetullah Gülen’le ilgili inanılmaz
durumları birlikte yaşadık. Ben Ergenekon davalarını yaşadığım süreçte, Türkiye
Gazeteciler Federasyonu Genel Başkanıyken, İzmir Gazetecileri Cemiyeti
Başkanıyken Silivri zindanlarının önünde Cumhuriyet Halk Partili
milletvekilleriyle gaz yerken, coplanırken şunu söylüyorduk: O süreçte 200
gazeteciyi siz cezaevinde sorgusuz sualsiz yatırdınız. Bizim arkadaşlarımız o
süreçten geçtiler ve aklandılar. Onlar aklandılar ama siz asla o süreçten
dolayı aklanamayacaksınız ve o süreçte o arkadaşlarımızın çoluk çocuğunun
vebalinin, eşlerinin vebalinin, onların zindanlarda dört yıl, beş yıl
yatırıldığının vebalinin mutlaka karşılığını da bir gün göreceksiniz.
Daha iki gün önce Cumhuriyet’e operasyon
yaptınız; çiçeği burnunda, Genel Yayın Yönetmeni Murat Sabuncu’yu gözaltına
aldınız, Hikmet Çetinkaya gibi İzmir kökenli bir gazeteciyi, Aydın Engin gibi
12 Eylül döneminde, 12 Mart döneminde işkenceden geçmiş, cezaevinde yatmış ve
yurt dışında sürgünde bulunmuş bir aydını gözaltına aldınız. Bu insanların yaşı
75 ve Orhan Erinç gibi Türkiye Gazeteciler Cemiyetinin Başkanını da
alacaktınız, gerekçe olarak dediniz ki: “Yaşı ileri.”
Şimdi, söylüyor Yılmaz Özdil bugün, diyor ki: “Kaderin
cilvesi, tam on altı yıl önce 2 Kasım 2000 tarihindeki makalesinde Hikmet
Çetinkaya şunu söylüyor: ‘Fetullah Gülen’in tek amacı var, Türk Silahlı
Kuvvetlerinde iyice örgütlenip askerî darbeyle devleti ele geçirmek. Fetullah
Gülen askerî darbe planı yapıyor.’” Bunu yazan Hikmet Çetinkaya, 12 Eylül
döneminde tutuklu bir arkadaşımız. Şimdi, gerçekler mutlaka bir gün gene gelip
ortaya çıkacaktır ama bir tespiti yapmak istiyorum: 12 Eylülde gözaltında
tanıdığım Hikmet Çetinkaya’nın Gülenciler terör örgütünü anlatan onlarca
kitabını görmeden ona “Fetullah Gülen’le iş birliği...” demek gerçekten sizin
ve sizin yaptığınız davranışların en kötü örneklerinden biridir.
Kitaptan korkuyorsunuz, kalemden korkuyorsunuz,
karikatürden korkuyorsunuz, cumhuriyetten korkuyorsunuz ama şunu söyleyeyim:
Hasan Cemal gibi size bir dönem “Yetmez ama evet.” diye demokrasi konusunda
sahip çıkan insanın, gazetecinin bile, basın kartını iptal ettiniz. Bu ayıplar
sizin çoluk çocuğunuza kalacak ayıplardır. Bunları lütfen, bir daha gözden
geçirin.
Teşekkür ediyorum. (CHP sıralarından alkışlar)
BAŞKAN – Teşekkür ederim Sayın Sertel.
Gündem dışı ikinci söz, Musul’la tarihî bağlarımız
hakkında söz isteyen Konya Milletvekili Hacı Ahmet Özdemir’e aittir. 
Buyurun Sayın Özdemir. (AK PARTİ sıralarından alkışlar)

2.- Konya Milletvekili Hacı Ahmet Özdemir’in, Musul’la
tarihî bağlarımıza ilişkin gündem dışı konuşması
HACI AHMET ÖZDEMİR (Konya) – Teşekkür ederim Sayın
Başkan.
Sizi, değerli milletvekillerimizi ve yüce Meclisi
saygıyla selamlayarak sözlerime başlamak istiyorum.
Ayrıca, yakın zaman diliminde müessif bir saldırıya
uğrayan Cumhuriyet Halk Partili Değerli Milletvekilimiz Sayın Bülent Tezcan’a
geçmiş olsun dileklerimi iletiyorum.
Bugün aramızdan ayrılan, hakikaten, devlet adamlığı
tanıyanların tamamınca müsellem olan, benim de yakinen tanımaktan kıvanç
duyduğum, çeşitli dönemlerde Türkiye hükûmetlerinde görev yapmış olan, bakanlık
yapmış olan Saygıdeğer Korkut Özal’ın vefatını da teessürle öğrenmiş
bulunuyorum. Kendisine Allah’tan rahmet diliyor, yakınlarına başsağlığı
dileklerimi sunuyorum. 
Şair şöyle diyor bir şiirinde:
“Şu yakın suların,
Kolu neden bükülmez?
Fırat niçin, Dicle niçin, Aras niçin, 
Benden doğar, bana dökülmez? 

Ben ki ateşle konuşurdum, selle konuşurdum, 
İdil'le, Tuna'yla, Nil'le konuşurdum, 
‘Sangaryos’u ‘Sakarya’ yapan,
‘İkonyom’u ‘Konya’ yapan,
Dille konuşurdum.”
Biz, ne yazık ki sınırları belli noktalardan öteye
geçemeyen bir neslin çocuklarıyız. Sınırlarımız Dicle’den, Fırat’tan Meriç’ten
öteye maalesef geçmiyor. Ama, elbette bu durum, geçmişimize de tarihimize de
tarihî bağlarımıza da bugünkü sınırlardan bakmamızı gerektirmiyor. Gönüllere ve
zihinlere ne geçmişte ne de günümüzde sınır çizilebilmiştir. Bu bakımdan “gönül
coğrafyası” tabiri fevkalade önemlidir.
Haritayı açıp baktığımızda, haritanın batı tarafında
Edirne ötesindeki göz ağrılarımızla karşılaşırız; Deliorman, Şumnu, İskeçe,
Şıpka, Niş, Saraybosna, Filibe, Yanbolu, Silistre, İşkodra, Kavala, Gümülcine,
Dedeağaç… Uzar gider liste. Ama, haritanın aşağısında da bizi başka göz
ağrılarımız bekler. Onlar da “Mekke” diye başlar, “Medine” diye devam eder,
“Şam” diye ses verir, “Bağdat” diye yankılanır ve “Kahire” deriz, “Trablus”
deriz, “Bingazi” deriz. Böyle büyük bir devletin çocukları olarak, evlatları, o
ecdadın ahfadı olarak, hakikaten, biz, gönül coğrafyası çok zengin bir ülkenin
çocukları olarak burada siyaset yapmaktayız, Mecliste ülkemizi temsil
etmekteyiz ve gönül coğrafyamızla bağlarımızı da sıklıkla dile getirmekteyiz. 
Türküler çok şey söylüyorlar. Nitekim bazı türkülerde
bazı hususlar çok ön plana çıkar. Musul’la ilgili de bu tip türküler vardır.
Musul’la alakalı türkünün giriş dizelerinde “Gül açar, bülbül öter Musul’un
bağında.” diye başlar şair ve türküyü söyleyen de geri kalan kısmında öylece
devam eder.
Zağra Müftüsü Hüseyin Raci Efendi’nin bir
şiirinde nakarat olarak tekrarladığı “Aziz-i vakt idik, a'dâ zelil kıldı bizi!”
ifadesi, hakikaten bugünlerimizi anlatan çok önemli bir ifade olsa gerektir.
Musul, bizim soydaşlarımızın bulunduğu, dindaşlarımızın bulunduğu, tarihî
bağlarımızın derin boyutlarda seyrettiği bir kutlu şehirdir. Asur başşehri
Ninova yakınlarında kurulan bu şehirden biz Hazreti Yunus’u hatırlarız ve
Hazreti Peygamberimiz Taif seferine gittiğinde, bağa sığındığında kendisini
teselli edip daha sonra da kendisine inanan Addâs isimli Müslüman’ı hatırlarız.
Hazreti Ömer devrinde fethettiğimiz Musul kentini biz daha sonra Yavuz Sultan
Selim’den itibaren dört asır süreyle vilayet olarak yönetmişizdir. Okyanusun
ötesinden bir ülke, okyanusun yine ötesinden bir ada ülkesi, okyanusun
kıyısından bir başka ülke gelecek, orada haritaları yeniden çizmeye kalkışacak
ama bizim bu kadar tarihî bağlarımız olan yere, imparatorluk değil miyiz canım,
geçmişteki paryalarımız, bağlantılarımız, tabilerimiz bizi paçalarımızdan
bataklığa çekti diyeceğiz, öyle mi? Bunu kabul etmemiz mümkün değildir.
Onun için, Musul bizim göz bebeği bir
kentimizdir ve orayla ilgili alınacak bütün siyasi kararlarda da biz varız,
olmalıyız, olacağız.
Saygılarımla. (AK PARTİ sıralarından alkışlar)
BAŞKAN – Teşekkür ederim Sayın Özdemir. 
Gündem dışı üçüncü söz, narenciye sektörünün sorunları
hakkında söz isteyen Mersin Milletvekili Baki Şimşek’e aittir.
Buyurun Sayın Şimşek. (MHP sıralarından alkışlar)
3.- Mersin Milletvekili Baki Şimşek’in, narenciye
sektörünün sorunlarına ilişkin gündem dışı konuşması
BAKİ ŞİMŞEK (Mersin) – Sayın Başkan, değerli milletvekilleri;
narenciye üreticilerinin sorunları hakkında gündem dışı söz almış
bulunmaktayım. Bu vesileyle yüce Meclisi saygıyla selamlıyorum.
Değerli milletvekilleri, tarım sektörü içerisinde
önemli bir yere sahip olan narenciye sektöründe son birkaç yılda sorunlar çığ
gibi büyümektedir. Dalında çürümeye terk edilen ve zor şartlar altında alıcı
bekleyen narenciye, ülke ekonomisi ve insan sağlığı bakımından ülkemiz ve
bölgemiz açısından son derece önemlidir. Dünyada 131 milyon ton narenciye
üretilmektedir, Türkiye ise dünyada 9’uncu sıradadır. Ülkemiz her yıl yaklaşık
3 milyon 700 bin ton narenciye üretmektedir. Bu üretimin yüzde 72’si
Çukurova’da gerçekleştirilmektedir. Bölgemiz de 2 milyon 650 bin tonluk
üretimle 1’inci sırada bulunmaktadır. Türkiye 1 milyon ton narenciye
ihracatıyla dünyada 5’inci sırada yer almaktadır. Türkiye narenciyenin yaklaşık
yüzde 45’ini ihraç etmektedir. İhracat gelirimiz ise 1 milyar doların
üzerindedir. İhracattaki en büyük pazarımız Rusya’nın ağırlığı ise 650 milyon
dolar seviyesindedir. Mersin, Türkiye yaş sebze-meyve ihracatında 1’inci sırada
bulunmaktadır.
Değerli milletvekilleri, eylül ayı
başında erkenci cins ürünlerle piyasaya giren narenciye iç piyasada maalesef
umduğunu bulamamıştır. Okitsu mandalina 30-40 kuruş, portakal 40-50 kuruş gibi
vasat bir fiyatla işlem görmektedir. İhracatçı, Hükûmetin açıklayacağı
Destekleme ve Fiyat İstikrar Fonu (DFİF) teşvik rakamını beklemektedir. İhracat
sezonu bir ay önce başlamasına rağmen DFİF primi henüz açıklanmamıştır. İhracat
primlerinin yetersiz ve düşük olması ihracatçıların beklentisini
karşılamamaktadır. Üretici birliklerinin talebi ton başına 100 dolardır. Geçen
yıl ton başına 150 TL olan teşvik priminin 300 TL olması Hükûmetin uyguladığı
sıkı maliye politikaları gereğince mümkün görünmemektedir. Ayrıca, Hükûmet,
2015 yılından kalan DFİF ücretlerini bile sekiz ay geçmiş olmasına rağmen, hâlâ
ödememiştir. İhracatçılar DFİF alacaklarını vergi ve SSK’yla mahsuplaşmaktadır.
Hiç olmazsa DFİF alacaklarının yarısı nakdî olarak ödenmeli ve bu ödemenin
tarihi de önceden ihracatçılara bildirilmelidir. 
Çiftçi yine umduğunu bulamamıştır.
Ürünler hâlâ dalında beklemektedir. Çiftçi, mazot, zirai ilaç ve gübre
masraflarını dahi ödeyememiştir. Greyfurt 30 kuruş, limon 60 kuruş, portakal 50
kuruş, mandalina 30 kuruş, elma 40 kuruş gibi cüzi fiyatlarla alınıp
satılmaktadır. 
Türkiye’nin her yerindeki soğuk hava depoları elmayla
doludur. Bu elmaların iç piyasada tüketilmesi mümkün değildir. Narenciyenin
yanında elma ve domatese de DFİF primi verilmelidir. İhracatçı DFİF’ten gelecek
prime göre piyasayı canlandıracaktır, bu da üreticilerin önünü açacaktır. Bu
konuların tekrar gözden geçirilmesini ve çiftçilerin desteklenmesini
bekliyoruz. 
Değerli milletvekilleri, narenciye bahçesi sekiz on
yılda yetiştirilmektedir. Sekiz on yıl yatırım yapan ve emek veren bir çiftçi
maalesef umduğunu bulamamaktadır. Narenciye yetiştiriciliği uzun yıllar
istikrarlı bir şekilde izlenen bir ürün politikasını gerektirmektedir.
Ülkemizde böyle bir politikanın olmayışı, pazarlama sisteminde aracıların
belirleyici olması en önemli sorundur. Üreticiyi desteklemeye yönelik kredi ve
finansman sistemi yetersizdir. İhracatçıların yanında üreticiler de
desteklenmeli ve ton başına üreticilere de destek verilmelidir. 
Ayrıca, her seçim dönemi billboardlar asılıp Mersin’e
vadedilen, bugün yerinde yeller esen Tarsus devlet hastanesinin, Çukurova
havaalanının, Kazanlı turizm bölgesinin, Çeşmeli-Taşucu otoban yolunun,
organize sanayi bölgelerinin ve Tarsus’a araç muayene istasyonunun bir an önce
yapılmasını bekliyoruz. Mersin’e gelen politikacılara soruyoruz: “Bu projeler
ne oldu?” Bize verilen cevap “İstanbul’a köprü yaptık.”, “İstanbul’a tüp geçit
yaptık.” Mersin’e geldiklerinde, yıllardır Mersin’e vadedilen bu projelerden en
az birkaç tanesinin gerçekleştirilmiş olmasını bekliyoruz. 22 tane alt geçit
lazım olan Mersin’e on beş yılda 1 tane alt geçit yapılmamıştır. Hükûmetten bu
konuda gerekli desteğin verilmesini bekliyoruz.
Yüce heyetinizi saygıyla selamlıyorum. (MHP
sıralarından alkışlar)
BAŞKAN – Teşekkür ederim Sayın Şimşek.
Sayın milletvekilleri, şimdi, sisteme giren 15
milletvekiline birer dakika olmak üzere yerlerinden söz vereceğim.
Söz vereceğim sayın milletvekillerinin isimlerini
okuyorum: Sayın Aydın, Sayın Şeker, Sayın Kırcalı, Sayın Engin, Sayın Gürer,
Sayın Atıcı, Sayın Sarıbal, Sayın Aydemir, Sayın Tüm, Sayın Tanal, Sayın
Yıldırım, Sayın İlgezdi, Sayın Yıldırım, Sayın Öz, Sayın Benli, Sayın
Bektaşoğlu.
Sayın
Aydın, sizden başlıyoruz.
Buyurun.
IV.- AÇIKLAMALAR
1.- Bursa Milletvekili Erkan Aydın’ın, kötü giden
ekonominin faturasının halka kesildiğine ve Hükûmetten bir an önce önlem
almasını talep ettiğine ilişkin açıklaması
ERKAN
AYDIN (Bursa) – Teşekkür ederim Sayın Başkan.
Ekonomi,
ne Hükûmetin ne de Cumhurbaşkanının iddia ettiği gibi parlak değil. TÜİK’in
ekim ayı raporu yine korkunç gerçeği ortaya koydu; iki yılda 457 bin yeni
işsiz. Geniş tanımlı işsiz sayısı 6,3 milyonu aştı. Tarım istihdamı 291 bin,
imalat sanayisi istihdamı da 95 bin kişi azaldı. Ne eğitim ne de istihdamda
olan gençlerin oranı yüzde 26,3’e yükseldi. Ekim ayında 4 kişilik bir ailenin
sağlıklı ve dengeli beslenebilmesi için yapması gereken gıda harcaması tutarı
da 1.205 lira olurken konut, sağlık, giyim, ulaşım, eğitim ve benzeri zorunlu
harcamaların göstergesi olan yoksulluk sınırı ise 3.926 lirayı aştı. Kısacası,
kötü giden ekonominin faturası halka kesilmiş durumda. İşsizlik ve yoksulluk
almış başını giderken Hükûmet bunun üstünü örtmeye çalışıyor. Hükûmetten bir an
önce ekonomik önlemler almasını talep ediyoruz.
Teşekkür
ederim.
BAŞKAN
– Teşekkür ederim.
Sayın
Şeker…
2.- İstanbul Milletvekili Ali Şeker’in, son yapılan
kayyum uygulamalarıyla seçmen sayısının sıfırlandığına ilişkin açıklaması
ALİ
ŞEKER (İstanbul) – Sayın Başkan, demokrasi birlikte karar almak, cumhuriyet hep
birlikte ortak akıl ve eşit temsille yönetmek demektir. Cumhuriyet gazetesi de
özgür basının sesidir. Cumhuriyetimizin rehin tutulmasına müsaade etmeyeceğiz,
aklımızı ve yetkimizi kiraya rehin olarak vermeyeceğiz. Seçmen sayısı maalesef
sıfırlandı. Son yapılan uygulamalarla, kayyum uygulamalarıyla artık seçmen
sayısı teke düştü. Saraydaki -ne isterse- kayyum olarak rektör atıyor, kayyum
olarak dekan atıyor, kayyum olarak başbakan atadı, kayyum olarak savcıları,
hâkimleri atıyor, kayyum olarak belediye başkanlarını atıyor, şirketlere kayyum
atıyor ve sivil ve askerî darbe yapanlar darbelerini yarıştırıyorlar. 58 milyon
seçmen sayısı teke düştü maalesef bu yaşadığımız dönemde. Halkın gözlerini
havuz bataklık medyasının balçık çamuruyla kapatmasına daha fazla müsaade
etmeyeceğiz.
BAŞKAN
– Teşekkür ederim.
Sayın
Kırcalı…
3.- Samsun Milletvekili Orhan Kırcalı’nın, Avrupa
Parlamentosu Başkanının Cumhuriyet gazetesine yönelik operasyonla ilgili bazı
ifadelerine, terörle mücadele ve ulusal güvenlik gerekçesiyle birçok Avrupa
ülkesinde medya özgürlüğünün kısıtlandığına ilişkin açıklaması
ORHAN
KIRCALI (Samsun) – Teşekkür ederim Sayın Başkan.
Son
dönemde bir gazeteye yapılan operasyon sonrası Avrupa Parlamentosu Başkanı “Bir
kırmızı çizgi daha aşıldı.” demişti. Bu beyanın amacı bir özgürlüğü savunmak mı
yoksa dünyada her geçen gün ağırlığı artan 2023, 2053 ve 2071 vizyonlarına
doğru hızla ilerleyen yeni Türkiye’yi durdurmak mı? 
Terörle mücadele yasaları ve ulusal güvenlik gerekçe
gösterilerek birçok Avrupa ülkesinde medya özgürlüğünün kısıtlandığı,
gazetecilere orantısız cezalar verildiği ve İnternet gazeteciliğinde içeriğe
müdahale edildiği veya erişimin engellendiği Avrupa Konseyi tarafından geçen
yıl hazırlanan Avrupa’da Demokrasi ve İnsan Hakları Raporu’nda vurgulanmıştır.
Dünyada mazluma karşı her türlü zulüm yapılırken en temel hak olan...
(Mikrofon otomatik cihaz tarafından kapatıldı) 
BAŞKAN – Teşekkür ederim. 
Sayın Engin...
4.- İstanbul Milletvekili Didem Engin’in, Başbakan
Binali Yıldırım’ın başkanlık sistemiyle ilgili bazı ifadelerine ilişkin
açıklaması
DİDEM ENGİN (İstanbul) – Sayın Başkan, sayın
milletvekilleri; Başbakan Binali Yıldırım AKP İstanbul Danışma Meclisinde
yapmış olduğu konuşmada “Başkanlık gelmezse Türkiye'nin bölünme riski var.”
dedi. Doksan üç yıldır parlamenter sistemle yönetilen Türkiye Cumhuriyeti
bugüne kadar bölünme riski taşımadı ancak bugün, AKP Hükûmetinin Başbakanı
bölünme riskinden bahsediyor. 7 Haziran seçimlerinden sonra ülkemize zorla bir
seçim daha yaşatıp “Huzur istiyorsanız oyunuzu bize verin.” diyerek iktidar
olanlar, şimdi de parlamenter sistemi yok etmek için bölünme tehdidiyle
halkımıza yeni bir şantaj yapmaktalar. AKP’nin hayalini kurduğu padişahlık
sisteminin bölünme tehdidiyle kullanılması tehlikelidir ve ateşle oynamadır.
Sayın Başbakanın bu sözleri on dört yıldır ülkemizi kesintisiz tek başına
yöneten AKP iktidarının ülkemizi hangi noktaya getirdiğinin acı bir itirafıdır.
Halkımız bu tehditlere asla boyun eğmeyecektir. 
BAŞKAN – Sayın Gürer...
5.- Niğde Milletvekili Ömer Fethi Gürer’in,
Pozantı-Gölcük arasındaki yol yapımında mağdur olan çiftçilerin mağduriyetinin
giderilmesi gerektiğine ilişkin açıklaması
ÖMER FETHİ GÜRER (Niğde) – Teşekkürler Sayın Başkan. 
Pozantı-Niğde-Ankara otoyolu Niğde Gölcük sonrası
durdu. Programda yer almasına karşın rol yapılmıyor. Bu yol yapımında bazı
köylerin arazilerinden yol geçti, bu köyler mağdur. Merkez Pınarcık köyünde
çiftçilerle konuştum, yaklaşık 100 kadar çiftçi, arazilerinden mahrum
kaldıkları için ekim yapamadıklarını söylüyorlar. Köylüler 2014 yılında
parsellerinden dolayı oluşan gelir kayıpları için Bakanlığa başvurduklarını,
arazilerinin yerine yeni arazi verilmediği gibi ilk yıl verilen zarar ziyan
bedellerinin de ödenmez olduğunu ifade ediyorlar. Gıda, Tarım ve Hayvancılık
Bakanlığının otoyol altında kalan alanlarda komisyonun belirlediği gelir
kayıplarının ödemesinin yapılacağını belirtmesine karşın çiftçilere iki yıldır
bir ödeme yapılmıyor, yeni yer teslimi de gerçekleşmediği için köy halkı
mağdur, bir an önce gelir kayıplarının karşılanmasını ve yeni arazilerin
verilmesini bekliyorlar. Hükûmet ve Bakanlık bu konuda gereğini yapmalıdır.
Bölgede Pozantı-Gölcük arasındaki yol yapımında mağdur durumuna gelen
çiftçilerin mağduriyeti giderilmelidir. Benzer sorun yaşayan köylülerin de
sorunları çözüm bekliyor.
Teşekkür ederim.
BAŞKAN – Teşekkür ederim.
Sayın Atıcı…
6.- Mersin Milletvekili Aytuğ Atıcı’nın, TELEKOM’un
Amerika Birleşik Devletleri’nde bulunan bir yazılım şirketinden casus yazılım
istediğiyle ilgili basında yer alan haberlere ve AKP Hükûmetinin vatandaşların
attığı her adımı neden takip etmek istediğini öğrenmek istediğine ilişkin
açıklaması
AYTUĞ ATICI (Mersin) – Teşekkür ederim Sayın Başkan.
TELEKOM’un Amerika Birleşik Devletleri’nde bulunan bir
yazılım şirketiyle 6 milyon dolara anlaşarak bir casus yazılım istediği basında
yer aldı. Bu casus yazılımla İnternet kullanan herkesin hangi sitelere girdiği,
hangi yazışmaları yaptığı AKP tarafından takip edilebilir olacak. Bu yazılım
şirketinin uzmanlarının “Biz bu suça ortak olmak istemiyoruz, Erdoğan’ın
acımasızlığının bir parçası olduğumuz için hayatımız boyunca pişmanlık duymak
istemiyoruz.” diyerek istifa ettikleri de yazılıyor. Darbe yapılacağı
istihbaratı verildiği hâlde kılını kıpırdatmayan AKP Hükûmeti, vatandaşların
attığı her adımı neden takip etmek istiyor? Darbe girişimini kendi lehine
fırsata çeviren AKP, diktatörlüğün son taşlarını döşeyerek halkı baskı altına
almaya devam etmektedir. Bu uygulama insanlık dışıdır, derhâl vazgeçilmelidir.
Teşekkür ederim.
BAŞKAN – Teşekkür ederim.
Sayın Sarıbal…
7.- Bursa Milletvekili Orhan Sarıbal’ın, hiçbir zaman
bu kadar faşizan, bu kadar baskıcı bir düzen görülmediğine ve basına, insan
hayatına bu kadar müdahalenin olmadığına ilişkin açıklaması
ORHAN SARIBAL (Bursa) – Teşekkür ederim Sayın Başkan.
Biliyoruz, basın hiç özgür olmadı bu topraklarda,
düşünce, ifade özgürlüğü hiç olmadı bu topraklarda. Biliyoruz, türküler bile
özgür olmadı bu coğrafyada ve tabii ki insanlık her daim baskı altındaydı.
İsimlerimiz, dillerimiz özgür olmadı bu topraklarda, her daim o günün siyaseti
kendi hegemonyasını ve egemenliğini kurdu ama, ama hiç bu kadar da faşizan, bu
kadar da baskıcı olmadı, böyle bir düzen hiç görülmedi, basına, insan hayatına
bu kadar müdahale hiç olmadı. “Havuz medyasının dışında olanlara ölüm! Yaşasın
havuz medyası!” meselesi hep bugünün tam da odağında oldu. Özgür basın
susturulamaz! Özgür basın susturulamaz! Özgür basın susturulamaz! Kahrolsun
diktatöryal düzen! Kahrolsun faşizm! (CHP sıralarından alkışlar)
BAŞKAN – Sayın Aydemir…
8.- Erzurum Milletvekili İbrahim Aydemir’in, askerî
hastanelerin Sağlık Bakanlığına devri ve devlet hastaneleri olarak hizmet
vermeye başlamasının halk tarafından büyük bir memnuniyetle karşılandığına ve
Korkut Özal’a Allah’tan rahmet dilediğine ilişkin açıklaması
İBRAHİM AYDEMİR (Erzurum) – Başkanım, teşekkür
ediyorum.
Askerî hastanelerin Sağlık Bakanlığına devri ve devlet
hastaneleri olarak hizmet vermeye başlaması halkımız tarafından büyük bir
memnuniyetle karşılanmıştır. Erzurum’da bulunan Mareşal Çakmak Hastanesinin
devlet hastanesi olarak hizmetine devam etmesi, eşitlik adına da önemli bir
açılım olarak kabul görmüştür. Sağlık alanında reform düzeyinde dönüşüm
başlatan ve bu atılımla ülkemizi marka ülke hâline getiren Hükûmetimize ve
Sayın Bakanımız Recep Akdağ’a bu vesileyle minnettarlığımızı kaydetmek isterim.
Sağlıkta gerçekleştirilen birinci dönüşümle Türkiye’de
çağdaş sağlık hizmetleri adına ilkleri hayata geçiren Hükûmetimizin 2017’de
sağlıkta dönüşüm ikinci fazının başlamasına yönelik müjdesi, tüm ülkede olduğu
gibi ilimiz ve bölgemizde büyük bir sevinç ve memnuniyet doğurmuştur,
medyunuşükranız. 
Bu vesileyle Erzurum eski milletvekili, nitelik abidesi
bir ismi Korkut Özal’ı kaybetmenin hüznünü yaşadığımızı ifadeyle kendisine
Cenab-ı Hak’tan rahmet, ailesine ve milletimize başsağlığı diliyorum.
Çok teşekkür ediyorum.
BAŞKAN – Teşekkür ederim.
Sayın Tanal…
9.- İstanbul Milletvekili Mahmut Tanal’ın, Recep Tayyip
Erdoğan, AKP ve Fetullah Gülen’in menzilinin aynı olduğuna ilişkin açıklaması
MAHMUT TANAL (İstanbul) – Teşekkür ediyorum Sayın
Başkan.
AKP’nin yolsuzluğu açığa çıkarmaya yönelik 17-25 Aralık
soruşturması olmasaydı, bugün AKP-Fetullah Gülen arasından su sızmıyor
olacaktı. Bütün sorun, Recep Tayyip Erdoğan’ın “Ben ne istediniz de size
vermedim? Neden benim size güvenerek yaptığım yolsuzlukları ortaya
saçıyorsunuz?” Aslında, siyasi iktidarın ve Recep Tayyip Erdoğan’ın derdi bu
yoksa Fetullah Gülen’in cumhuriyete karşı olması AKP’nin ve Recep Tayyip
Erdoğan’ın umurunda değil. Çünkü, Recep Tayyip Erdoğan, AKP ve Fetullah
Gülen’in menzili aynıdır. 
Teşekkür ederim. 
BAŞKAN – Ben de teşekkür ederim. 
Sayın milletvekilleri, İç Tüzük’ün 67’nci maddesine
göre -hatırlatıyorum önce 67’nci maddesini sizlere- lütfen, konuşmalarımızda ve
ifadelerimizde kaba ve yaralayıcı sözler söylemeyelim. Beni İç Tüzük’ün 67’nci
maddesinin hükümlerini uygulamak zorunda bırakmayın lütfen. 
İDRİS BALUKEN (Diyarbakır) – Neyi var? Kaba ve
yaralayıcı neyi var? Düşünce açıklıyor. 
MAHMUT TANAL (İstanbul) – Efendim, bunlar kaba değil,
yaralayıcı değil Sayın Başkan. 
BAŞKAN – Sayın Tüm…
10.- Balıkesir Milletvekili Mehmet Tüm’ün, Cumhuriyet
Halk Partisi Aydın Milletvekili Bülent Tezcan’a yapılan saldırıyı ve Cumhuriyet
gazetesine yönelik operasyonu kınadığına ve çevreye zarar veren projeler
konusunda Hükûmetten açıklama beklediğine ilişkin açıklaması
MEHMET TÜM (Balıkesir) – Sayın Başkan, Cumhuriyet Halk
Partisi Genel Başkan Yardımcımız ve Aydın Milletvekilimiz Sayın Bülent Tezcan’a
yapılan çirkin saldırıyı şiddet ve nefretle kınıyor, kendisine bir kez daha
geçmiş olsun dileklerimi iletiyorum. 
Cumhuriyet gazetesine yapılan faşizan baskıyı şiddet ve
nefretle kınıyorum, tüm gazetecilerin hemen serbest bırakılmasını talep
ediyorum. 
Sayın Çevre ve Şehircilik Bakanı iş adamlarının isteği
üzerine ÇED Yönetmeliği’ni değiştireceğini söylüyor. Hükûmete sormak istiyorum:
“Çevreye zararlıdır.” diye mahkemelerce durdurulan termik santraller, siyanürle
altın aramalar ne olacak? Bu projelerden vazgeçmeyi düşünüyor musunuz? Hükûmet
bu ülkenin mahkeme kararlarını tanımayı düşünüyor mu? Kaz Dağlarını, Sinop
yeşilini, Cerattepe’nin doğasını kimlere, ne adına kurban edeceksiniz? 15
Temmuzda sokaklara dökülen halk ile Cerattepe’de sokağa dökülen halk aynı halk
değil midir, millî iradeyi temsil etmiyor mu? Halkı yok sayarak mı bu projeleri
yapacaksınız? Hükûmetten bu konuda bir açıklama bekliyoruz. 
BAŞKAN – Teşekkür ederim. 
Sayın Behçet Yıldırım…
11.- Adıyaman Milletvekili Behçet Yıldırım’ın,
Hükûmetin paralel devlet yapılanması bahanesiyle muhalif kesimlere yönelik
baskı yaptığına, OHAL ve kanun hükmünde kararnamelerle Türkiye’yi hapishaneye
çeviren bu zihniyeti şiddetle kınadığına ilişkin açıklaması
BEHÇET YILDIRIM (Adıyaman) - Teşekkürler. 
AKP ile paralel devlet yapılanması arasındaki iş
birliği devam ediyor. Dün, AKP paralel devlet yapılanmasından yararlandı, bugün
de yararlanmaya devam ediyor. Paralel devlet yapılanmasının darbe kalkışmasını
kendisi için lütuf gören zihniyet, on dört yılda yapmak isteyip yapamadıklarını
bu darbe bahanesiyle yargıyı da eline geçirerek kendisi gibi düşünmeyen sol,
sosyalist, demokrat, Alevi, Kürt kurum ve kuruluşlara darbe yapıyor; on
binlerce kamu görevlisini ihraç etmiş ve açığa almıştır ki bunların çoğunun
ömrü paralel devlet yapılanmasıyla mücadeleyle geçmiş insanlardır. Seçimle
alamadığı halkın belediyelerine kayyum atamaları, hiçbir suça bulaşmamış
belediye eş başkanlarımızı tutuklamaları, onlarca basın ve yayın organını
kapatmak, en son, asırlık Cumhuriyet gazetesini suçlu gibi lanse edip kapatmaya
çalışmak gibi. Muhalif kesimlere yönelik tüm bu baskıları paralel devlet
yapılanması bahanesiyle yapmaktadır. 
OHAL ve kanun hükmündeki kararnamelerle Türkiye’yi
hapishaneye çeviren bu zihniyeti şiddetle kınıyorum. Bir an önce Türkiye'nin
demokrasiye geçmesinin acil bir ihtiyaç olduğunu belirtiyorum. 
BAŞKAN – Sayın İlgezdi…
12.- İstanbul Milletvekili Gamze Akkuş İlgezdi’nin,
Türkiye’nin OHAL kararnameleriyle tam bir kaosa sürüklendiğine ve kamu
vicdanını yaralayan bazı kararların gözden geçirilmesi gerektiğine ilişkin
açıklaması
GAMZE AKKUŞ İLGEZDİ (İstanbul) – Teşekkür ederim Sayın
Başkan.
Ülkemizde tekme atanların elini kolunu sallayarak
dolaştığı yeni bir döneme giriyoruz. Ayşegül Terzi’ye tekme atan şahıs dün
3’üncü kez tahliye edildi. Kamuoyunun vicdanını yaralayan bu kararın yanı sıra
671 sayılı Kanun Hükmünde Kararname’yle denetimli serbestlik süresinin bir
yıldan iki yıla çıkarılmasıyla Ali İsmail Korkmaz’a son tekmeyi atarak ölümüne
neden olan zanlının da tahliye edilmesi istendi. Türkiye, OHAL kararnameleriyle
tam bir kaosa sürükleniyor. 19 yaşında bir gencin kamu düzenini korumakla
görevli polis tarafından öldürülmesi ve bu kadar kısa sürede tahliye edilmesi
düşünülemez ve kabul edilemez. Böyle kararlar verilmeye devam edilirse adalet
beklentisinde olan kişilerin inancı son bulur, yeni cinayetlerin önü açılır.
Kamu vicdanını yaralayan bu kararlar tekrar gözden geçirilmeli ve yanlışlardan
geri dönülmelidir.
Teşekkürler.
BAŞKAN – Teşekkür ederim.
Sayın Hurşit Yıldırım…
13.- İstanbul Milletvekili Hurşit Yıldırım’ın, Korkut
Özal’a Allah’tan rahmet dilediğine ilişkin açıklaması
HURŞİT YILDIRIM (İstanbul) – Sayın Başkan, değerli
milletvekilleri; eski bakanlarımızdan fikir, siyaset ve millî mücadele adamı
Korkut Özal’ın bugün vefat ettiğini büyük bir üzüntüyle öğrenmiş bulunmaktayız.
Hem rahmetli Turgut Özal’ın manevi danışmanlığını yapan hem de devlet
adamlığı vasfıyla kritik dönemlerde büyük emekler sarf eden rahmetli Korkut
Özal bir döneme siyasi damgasını vurmuştur. Korkut Özal, aziz milletimizin değerlerine
inanarak siyaset yapan ve tam bağımsız Türkiye inancıyla hareket eden
mücadelesiyle hatırlanacaktır. Millî ve yerli bir ruhla mücadele eden Korkut
Özal gibi değerli siyasetçilerimizin bizlere önemli bir miras bıraktığı
kanaatindeyim. Devletine ve milletine büyük hizmetleri olan, kişiliği,
karakteri, duruşu ve millet sevdalısı olan devlet adamımız Korkut Özal’a
Allah’tan rahmet, yakınlarına ve aziz milletimize başsağlığı diliyorum.
BAŞKAN – Teşekkür ederim.
Sayın Öz…
14.- Çanakkale Milletvekili Bülent Öz’ün, CHP Genel
Başkanı Kemal Kılıçdaroğlu, İstanbul Milletvekili Eren Erdem ve Aydın
Milletvekili Bülent Tezcan’a gerçekleştirilen saldırıları kınadığına ve bu
saldırıların Cumhuriyet Halk Partisini asla durduramayacağına ve Cumhuriyet
gazetesine yönelik operasyona ilişkin açıklaması
BÜLENT ÖZ (Çanakkale) – Sayın Başkan, şehit cenazesinde
Sayın Kılıçdaroğlu’nun önüne kurşun atılması, Eren Erdem’in İstanbul
Bağcılar’da katıldığı panele taşlı sopalı bir grup tarafından yapılan saldırı,
son olarak da Sayın Bülent Tezcan’a Aydın’da gerçekleştirilen alçakça
saldırıları nefretle kınıyorum. Bu saldırılar Cumhuriyet Halk Partisini asla
durduramayacaktır. 
Cumhuriyet gazetesi, Fetullah Gülen ile
iktidarın aynı yağmurun altında beraber yürüdüğü dönemde bu çetenin ne menem
bir örgüt olduğunu Türk basınında ilk yazan gazetedir. 
Cumhuriyet gazetesi, Cumhuriyet Vakfı
yönetiminin ve yazarlarının “FETÖ, PKK, KCK” gibi terör örgütleriyle
ilişkilendirilmesi akla ziyan bir durum değil midir? 
FETÖ darbe girişimi başarılı olsaydı,
kimlere ya da hangi kurum ve gazetelere baskı ve gözaltı yapılacaktı? Şu anda
iktidarın yaptığı ne? Ne farkları var? Ülkeyi yönetme iddiasında olanların
toplumsal kamplaşmayı körükleyen dilden uzaklaşması gerekmiyor mu? Faşizme
direnebilecek bütün toplum kesimlerini derdest etmeyi düşünüyorlar.
(Mikrofon otomatik cihaz tarafından
kapatıldı) 
BÜLENT ÖZ (Çanakkale) – Özgür basın
susturulamaz. 
BAŞKAN – Sayın Benli…
15.- İstanbul Milletvekili Fatma Benli’nin, Korkut
Özal’a Allah’tan rahmet dilediğine ilişkin açıklaması
FATMA BENLİ (İstanbul) – Teşekkürler
Sayın Başkan. 
Bugün Korkut Özal’ın vefat ettiğini büyük
bir üzüntüyle öğrenmiş bulunmaktayız. Kendisine Allah’tan rahmet, sevenlerine
ise başsağlığı diliyorum. 
Korkut Özal, Türkiye'nin büyümesinde ve
dünyaya açılmasında en önemli isimlerden bir tanesi olan Özal’ın kardeşi ve
siyasi hayattaki en önemli destekçilerinden bir tanesiydi. Öğretim görevlisi ve
mühendis olan Korkut Özal, bir dönem İçişleri Bakanlığı yaptı ve tarih
sahnemizde kara bir leke olan 1980 darbesinin ardından da aktif siyasetten
çekildi. Vatanı için pek çok cefaya sabretmiş olan Özal’ı, tarih, onurlu ve
mücadeleci bir siyasetçi olarak anacak. 
BAŞKAN – Teşekkür ederim. 
Sayın Bektaşoğlu…
16.- Giresun Milletvekili Bülent Yener Bektaşoğlu’nun,
Cumhuriyet Halk Partisi Aydın Milletvekili Bülent Tezcan’a yapılan saldırı ile
Cumhuriyet gazetesine yönelik operasyonu kınadığına ve fındık fiyatında yabancı
firmaların manipülasyonu konusunda Gıda, Tarım ve Hayvancılık Bakanlığının
çalışmalarını öğrenmek istediğine ilişkin açıklaması
BÜLENT YENER BEKTAŞOĞLU (Giresun) –
Teşekkür ederim Sayın Başkan. 
Cumhuriyet Halk Partiye kurşunu,
Cumhuriyet gazetesine baskını bir kez daha kınıyor ve lanetliyorum. 
Sorum Sayın Gıda, Tarım ve Hayvancılık
Bakanımıza: Sizin de bildiğinizi gibi, bugüne kadar fındıkla ilgili verdiğim
sayısız önerge, yaptığım onca konuşma ve açıklamalarımda vurguladığım “Yabancı
firmalar manipülasyon yaparak fındık fiyatlarını düşürüyor.” gerçeği sonunda
partinizin milletvekilleri tarafından da kabul edilmiş ve Sayın Başbakana bu
konuda Afyon’da bir dosya sunulduğu açıklanmıştır. Dosyada ne olduğunu
bilmiyoruz. Ancak, bu önemli itiraf sonrasında Bakanlığınızın yapacağı
çalışmaları merakla bekliyoruz. Özellikle, manipülasyon yasalarımıza göre suç
olduğuna göre bu suçu işleyenlerin araştırılması gerekmektedir. 17-18 TL’ye
çıkan fındığın fiyatının ortalama 10-11 liraya düşmesi acaba nedendir? Bu
konuda vereceğim araştırma önergeme destek bekliyorum, ne kadar samimisiniz
görelim istiyorum. Fındık gibi millî bir ürünümüz üstündeki yabancı sektör
tekelleşmesini nasıl sağladınızsa bunun yarattığı sonuçları ortadan kaldırmak
da sizin göreviniz olacaktır. Şikâyet etmeye hakkınız yok. 
Teşekkür ederim. 
BAŞKAN – Teşekkür ederim. 
Sayın milletvekilleri, şimdi, söz talebinde bulunan…
ULAŞTIRMA, DENİZCİLİK VE HABERLEŞME BAKANI AHMET ARSLAN
(Kars) – Sayın Başkanım, bir açıklama yapmak istiyorum. 
BAŞKAN – Buyurun Sayın Bakanım. 
17.- Ulaştırma, Denizcilik ve Haberleşme Bakanı Ahmet
Arslan’ın, Korkut Özal’a Allah’tan rahmet dilediğine, Cumhuriyet Halk Partisi
Aydın Milletvekili Bülent Tezcan’a geçmiş olsun dileğinde bulunduğuna, Niğde
Milletvekili Ömer Fethi Gürer ve Mersin Milletvekili Aytuğ Atıcı’nın yaptıkları
açıklamaları ile Mersin Milletvekili Baki Şimşek’in yaptığı gündem dışı
konuşmasındaki bazı ifadelerine ilişkin açıklaması
ULAŞTIRMA, DENİZCİLİK VE HABERLEŞME BAKANI AHMET ARSLAN
(Kars) – Teşekkür ederim. 
Değerli Başkanım, birkaç konu hakkında kısa kısa
bilgiler arz etmek istiyorum. 
Birincisi: Elbette ki ben de eski bakanlarımızdan Sayın
Korkut Özal’a rahmet diliyorum. 
Cumhuriyet Halk Partisi Genel Başkan Yardımcısı Bülent
Tezcan’a geçmiş olsun diyorum. 
Ankara-Niğde otoyolu konuşuldu. Ankara-Niğde otoyoluyla
ilgili YPK kararı çıktı, ÇED olumlu kararı çıktı ve işlemleri tamamlıyoruz,
yakında bunun ihalesine çıkacağız. Bu bilgiyi arz etmiş olayım. 
Özellikle, TÜRK TELEKOM’un Amerika’daki bir firmadan
yazılım isteyerek herkesi dinlemek istediği yönünde bir açıklama yapıldı.
Kesinlikle böyle bir şey söz konusu değil. Her ayrılan çıkıp bir açıklama
yapıyor. Gazetedeki yanlış bilgilere dayanarak kurumun da bizlerin de itham
edilmesi doğru değil. Zira, dinlemenin hâkim kararıyla olacağı… Kaldı ki hâkim
karar verse dahi, BTK’ya geldikten sonra oradaki bizim uzman hâkimlerimiz
inceliyor, uygunsa uç veriliyor. Onu da özellikle vurgulamış olayım. 
Yine, Sayın Şimşek “İstanbul’da büyük projeler
yapılıyor, Mersin’de yapılmıyor.” dediler ama İstanbul’daki büyük projeler
Avrupa ile Asya’yı birbirine bağlaması ve ülkemizdeki büyük koridorları
tamamlayıcı olması nedeniyle çok gündeme geliyor. Ama herkes biliyor ki
cumartesi günü açtığımız Ankara Yüksek Hızlı Tren Garı sadece Ankara’nın değil
Türkiye’nin her yerine, Mersin’e de hizmet edecek. Zira, Konya, Karaman, Adana,
Mersin yüksek hızlı tren çalışmamız devam ediyor, o proje bittiğinde Mersinliye
de hizmet edecek. Sadece Mersin’de şu an 20’nin üzerinde büyük projemiz devam
ediyor. Bunların her biri de en az 150-200 milyon Türk liralık işlerdir. Yine,
Adana ile Mersin’e hizmet edecek havalimanıyla ilgili de ihale süreçlerini
tamamladık, Kamu İhale Kurumuna bir itiraz oldu, itiraz süreci biter bitmez
inşallah o da başlayacak. Dolayısıyla, İstanbul’un büyük projeleri dünya
çapında projeler olması nedeniyle gündeme geliyor ama herkes bilmeli ki 81
ilimiz de kalkınma hamlesinden yararlanıyor. 
Teşekkür ederim. 
BAŞKAN - Teşekkür ederim.
Sayın milletvekilleri, şimdi, söz isteyen sayın grup
başkan vekillerine, söz isteme sırasına göre söz vereceğim.
Sayın Baluken, buyurun.
18.- Diyarbakır Milletvekili İdris Baluken’in, Ankara
Etimesgut Kaymakamının Diyarbakır Büyükşehir Belediyesine kayyum olarak
atanmasına, siyasi soykırım operasyonları kapsamında Elâzığ’da aralarında DBP
eş başkanlarının da bulunduğu 10 kişinin gözaltına alınmasına ve ölümle,
tutuklamayla ve baskılarla asla diz çökmeyecek bir halk iradesinin dimdik
ayakta olduğuna ilişkin açıklaması
İDRİS BALUKEN (Diyarbakır) - Teşekkür ediyorum Sayın
Başkan.
Sayın Başkan, saray-AKP rejiminin siyasi soykırım
operasyonları kapsamında Diyarbakır Büyükşehir Belediye eş başkanlarımızı rehin
almasından sonra dün de Belediyemize yönelik bir gasp girişimi gerçekleşti ve
Ankara Etimesgut Kaymakamı Diyarbakır Büyükşehir Belediyesine kayyum olarak
atandı. 
Biz, demokratik yollarla kazanamadığı halk iradesini
gasp yoluyla, ganimet mantığıyla elde etmeye çalışan bu anlayışı kınadığımızı
ve kabul edilemez bulduğumuzu ifade etmek istiyoruz. “Musul’u Musullular,
Telafer’i Telaferliler, Suriye’yi Suriyeliler yönetecek.” diyen ve bunu bütün
yanlış dış politikasına bir maske olarak kullanan bir rejim anlayışı
Diyarbakır’ı Etimesgut’tan atamış olduğu bir memurla yönetmeye kalkıyor. Bunun
yabancısı değiliz. En son, Diyarbakır’da 12 Eylül 1980 darbesinden sonra kayyum
atanmıştı. O dönem Albay Feyyaz Üzümcü, Kürt halkının iradesini kırmak üzere,
inkâr ve asimilasyon politikalarını devreye koymak üzere Büyükşehir
Belediyesine kayyum olarak atanmıştı. Onun atandığı dönemde, bugün rehin alınan
Gültan Kışanak arkadaşımız Diyarbakır Cezaevinde insanlık adına, bütün kadınlar
adına işkence tezgâhlarında direniyordu. Dolayısıyla, otuz altı yıl aradan
sonra yeniden Diyarbakır halkının iradesine kayyum atayarak sonuç alacağını
sananların, Feyyaz Üzümcü’nün, Kenan Evren’in ve Gültan Kışanak’ın Diyarbakır halkının
gönlünde, iradesinde, yüreğinde bugün nerede durduklarına da bakmaları
gerektiğini düşünüyoruz.
Aynı uygulama Cizre’de de hayata geçirilmişti. Cizre de
biliyorsunuz, kendi iradesine sahip çıkan bir yer olarak devletin bugüne kadar
her türlü baskı politikalarına maruz kalmış bir kentimiz. 
(Mikrofon otomatik cihaz tarafından kapatıldı) 
BAŞKAN - Tamamlayın lütfen.
İDRİS BALUKEN (Diyarbakır) - O dönemde köy yakmalarla,
faili belli cinayetlerle bu halkı teslim almaya çalışanlar, 1994 yılında da bir
korucubaşını Cizre’ye Belediye Başkanı olarak zorla dayatarak Cizre halkının
iradesini teslim almaya çalışmışlardı. Bugün ne o korucubaşının ne de onu Cizre
halkına dayatan Tansu Çiller’in esamesinin okunmadığı bir yerde Cizre halkının
özgürlük ve demokrasi iradesinin dimdik ayakta olduğunu hatırlatmak istiyorum. 
Bugün bu siyasi soykırım operasyonları kapsamında
Elâzığ’da aralarında DBP eş başkanlarımızın da bulunduğu 10 arkadaşımız daha
gözaltına alındı. Mevcut durumda, AKP’ye şairin şu dizelerini hatırlatmak
istiyorum; tutuklamalarla, baskılarla, ölümlerle sonuç almaya çalışanlar şu
dizeleri hatırlamalı: 
“Cellat uyandı yatağında bir gece,
‘Tanrım’ dedi bu ne zor bilmece?
Öldürdükçe çoğalıyor adamlar,
Ben tükenmekteyim öldürdükçe." 
(Mikrofon otomatik cihaz tarafından kapatıldı) 
İDRİS BALUKEN (Diyarbakır) - Ne ölümle ne tutuklamayla
ne baskılarla asla diz çökmeyecek bir halk gerçekliği ve halk iradesinin dimdik
ayakta olduğunu vurgulamak istiyorum.
Teşekkür ederim. (HDP sıralarından alkışlar)
BAŞKAN – Teşekkür ederim. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Samsun Milletvekili Erhan Usta’ya grup başkan vekilliği
görevinde başarılar dilediğine ilişkin konuşması
BAŞKAN – Sayın Usta, yeni görevinizde tekrar başarılar
diliyorum.
Buyurun.
IV.- AÇIKLAMALAR (Devam)
19.- Samsun Milletvekili Erhan Usta’nın, Cumhuriyet
Halk Partisi Aydın Milletvekili Bülent Tezcan’a yapılan saldırıyı kınadığına,
Korkut Özal’a Allah’tan rahmet dilediğine ve 4 Kasım Hazreti Ömer’in ahirete
irtihalinin yıl dönümüne ilişkin açıklaması
ERHAN USTA (Samsun) – Teşekkür ederim Sayın Başkan. 
Ben de Aydın Milletvekili ve Cumhuriyet Halk Partisi
Genel Başkan Yardımcısı, benim de çocukluk arkadaşım Bülent Tezcan Bey’e
yapılan saldırıyı nefretle ve şiddetle kınıyorum, kendisine acil şifalar
diliyorum. 
Ayrıca, eski bakanlarımızdan Sayın Korkut Özal’ın
vefatını bugün üzüntüyle öğrendik, kendisine de Allah’tan rahmet diliyorum. 
Ayrıca, 4 Kasım İslam’ın 2’nci Halifesi Hazreti Ömer’in
ahirete irtihalinin yıl dönümü. Hazreti Ömer, 581 yılında Mekke’de doğmuştur.
Kendisi Müslüman olduktan sonra İslam’ı tebliğ için her türlü çabayı göstermiş;
Bedir, Uhud, Hendek, Hayber gibi gazaların hepsine katılmış, bunların bazısında
komutan olarak da görev yapmıştır. Hazreti Ebubekir’in halifelik döneminde en
büyük yardımcısı olan Hazreti Ömer, Hazreti Ebubekir’den sonra 2’nci İslam
Halifesi olarak iş başına gelmiştir. Arap Yarımadası onun döneminde İslam’ın
hâkimiyetine boyun eğmiştir. İslam ordusuyla fethettiği bölgelerdeki halk,
Müslümanlardan gördükleri müsamaha ve adil davranışlardan etkilenerek kitleler
hâlinde İslam’a girmişlerdir. 
Günümüz idarecileri özellikle Hazreti Ömer’in hayatını
dikkatlice okumalı ve devlet yönetiminde uygulamalarını inceleyerek icraatlarında
Hazreti Ömer’i kendilerine rehber edinmelidirler. Hazreti Ömer adaletli bir
hükümdardı. Üzerinde titizlikle durduğu en önemli konu adalet meselesiydi.
Devlet memurlarını ve valileri her zaman kontrol ederdi. Adaletiyle gönülleri
fetheden, heybetiyle dünyayı titreten, herkese hakkını veren Hazreti Ömer,
adaleti uygularken kul ahlakının gereği olarak herkese eşit davranmış,
soyluluk, zenginlik, akrabalık, makam gibi unsurların adaleti engellemesine
kesinlikle izin vermemiştir. Din ayrımı gözetmemiş, Hristiyan ve Yahudilerden
olan yoksullara da yardımlarda bulunmuştur. Hazreti Ömer, toplumu ilgilendiren
meselelerde karar vereceği zaman Müslümanların görüşüne başvurur, onlarla
istişare ederdi. O “İstişare etmeden uygulamaya konulan işler başarısızlığa
mahkûmdur.” derdi. Bugün, özellikle istişare…
(Mikrofon otomatik cihaz tarafından kapatıldı) 
BAŞKAN – Tamamlayın lütfen Sayın Usta.
ERHAN USTA (Samsun) – Bugünkü yönetimde özellikle
istişarenin kalktığını göz önünde bulundurursak Hazreti Ömer’in bu davranışının
örnek alınmasının çok önemli olduğunu düşünüyorum. 
Hazreti Ömer idarede görevlendirdiği memurların bir
haksızlıkta bulunmalarına asla göz yummaz, halka karşı ise son derece şefkatle
yaklaşır, onların varsa problemleri öğrenip çözümlemek için gece gündüz
çalışırdı. O bu hassasiyetini “Fırat kıyısında bir deve helak olsa Allah bunu
Ömer’den sorar diye korkarım.” sözüyle ortaya koymaktadır. 
Hazreti Ömer bir şeyi emrettiği veya yasakladığı zaman
ilk önce kendi ailesinden başlardı. Aile fertlerini bir araya toplayarak onlara
şöyle derdi: “Şunu ve şunu yasakladım. İnsanlar sizi yırtıcı kuşun eti
gözetlediği gibi gözetlerler. Allah’a yemin ederim ki herhangi biriniz bu
yasaklara uymazsa onu daha fazlasıyla cezalandırırım.” Akrabasından hiç kimseye
devlet hizmetinde görev vermemiştir. 
Adalete en çok ihtiyacımız olan bugünlerde Hazreti Ömer
mutlaka örnek alınması gereken en büyük şahsiyettir. 1 Kasım 644’te İranlı
Hristiyan bir köle tarafından Medine’de sabah namazında hançerle saldırıya
uğramış ve 4 Kasımda vefat etmiştir. Kendisine Cenab-ı Allah’tan rahmet
dilerim.
Teşekkür ederim.
BAŞKAN – Teşekkür ederim Sayın Usta.
Sayın Elitaş…
20.- Kayseri Milletvekili Mustafa Elitaş’ın, Korkut
Özal’a Allah’tan rahmet dilediğine, 15 Temmuzu AK PARTİ ve Recep Tayyip Erdoğan’ın
içinde bulunduğu bir senaryo gibi göstermenin üzücü olduğuna ve Diyarbakır
Milletvekili İdris Baluken’in yaptığı açıklamasındaki bazı ifadelerine ilişkin
açıklaması
MUSTAFA ELİTAŞ (Kayseri) – Teşekkür ediyorum Sayın
Başkan.
Bugün, Korkut Özal’ın, zamanında bakanlık yapmış bir
şahsiyetin vefatını üzüntüyle öğrendik. Rahmetli Turgut Özal Türkiye'de bir
vizyonu, bir misyonu harekete geçirdi. Türkiye’nin bu pozisyonunda, serbest
piyasa ekonomisine girmesinde ve demokrasinin taçlanmasında çok katkı sağlamıştı.
O da, Korkut Özal da Özal kardeşlerin 2’ncisiydi. Merhuma Allah’tan rahmet
diliyorum. Ailesine başsağlığı dileklerimi iletiyorum. 
İkinci konu: Burada “İç Tüzük’ün 60’ıncı
maddesi” diye ifade edilen gündem dışı söz alan milletvekili arkadaşlarımızın,
gün geçtikçe 15 Temmuz hareketini, -FETÖ terör örgütünün yurt dışında ifade
ettiği gibi- 15 Temmuzu sanki bir düzmece, bir senaryo gibi gösterme eğilimi
içerisinde olduklarını görüyorum ki üzüntüyle bu olayları takip ediyorum. Nasıl
ki 15 Temmuzda Sayın Cumhurbaşkanının Marmaris’ten halkıyla bütünleşmek için
-bütün yolları deneyerek, hayatını risk ederek- halkıyla kucaklaşmak için
gelirken verdiği mücadele ve aynı gün tüm milletvekili arkadaşlarımızın Türkiye
Büyük Millet Meclisini sabaha kadar açık tutarak FETÖ terör örgütüyle
mücadelede gösterdikleri dik duruşu, kahramanlığı hepsi unutuluyor, bir tarafa
itiliyor. 15 Temmuzu AK PARTİ ve Recep Tayyip Erdoğan’ın içinde bulunduğu bir
senaryo gibi gösterme hareketleri hem 15 Temmuz sabahında Türkiye Büyük Millet
Meclisinde kahramanca duran milletvekillerine hem de o gün mücadele eden bütün
değerli vatandaşlarımıza yapılan bir üzücü davranış şeklidir diye ifade etmek
istiyorum.
(Mikrofon otomatik cihaz tarafından
kapatıldı)
BAŞKAN - Tamamlayın lütfen Sayın Elitaş.
MUSTAFA ELİTAŞ (Kayseri) – Öte yandan,
PKK terör örgütüne destek yönünde çeşitli belirtilerin bulunduğu Diyarbakır
Belediye Başkanı ile Diyarbakır Belediye Meclis üyesinin tutuklanmasıyla ilgili
HDP’li arkadaşlarımızın şiddetli bir şekilde ve hakikaten olmayan “AK PARTİ’nin
sarayla birlikte demokrasiye vurdukları darbe” şeklinde ifade ettikleri mesele,
aslında çukurlar kazılırken PKK terör örgütüne yardım ve yataklık ederek -Kürt
halkının en büyük düşmanı PKK terör örgütüyle mücadele etmesi gereken bir
belediyenin- çukurların kazılması, oralara bombanın yerleştirilmesi ve Kürt
kardeşlerimizin zulme, ölüme tabi tutulmasına göz yummalarına isyan etmeleri
gerekirdi. 
(Mikrofon otomatik cihaz tarafından
kapatıldı)
MUSTAFA ELİTAŞ (Kayseri) - Şu anda, o isyanı
yerine getirmiyorlar, Kürtlere zulmedenleri destekler pozisyonda oluyorlar ki
bu da Kürt halkına büyük bir ızdırap vermektedir.
Saygılar sunuyorum, teşekkür ediyorum
BAŞKAN – Teşekkür ederim.
İDRİS BALUKEN (Diyarbakır) – Sayın Başkan…
BAŞKAN – Sayın Baluken, turu tamamlayalım, sonra söz
vereceğim.
Sayın Gök, buyurun.
21.- Ankara Milletvekili Levent Gök’ün, on altı yıl
öncesinden Fetullah Gülen’in askerî darbe yapacağını ifade eden Hikmet
Çetinkaya ve Cumhuriyet gazetesi çalışanlarının saçma bir iddiayla gözaltında
olduklarına ve hakkında FETÖ’cülükten dolayı dava açılan ve şu anda sanık olan
bir savcının bu soruşturmayı yürüttüğüne ilişkin açıklaması
LEVENT GÖK (Ankara) – Teşekkür ederim Sayın Başkan.
Sayın Başkan, 2 Kasım 2000 tarihinde, bir gazetenin bir
yazarı köşesinde aynen şunları yazdı: “Fetullahçılar sahte raporlarla askerî
okullara giriyor. Fetullahçılar müritlerini Meclise taşıyor. Vali, kaymakam,
polis müdürü oluyorlar. Korunup kollanarak Türk Silahlı Kuvvetlerine
sızıyorlar. Akyazılı Vakfının Maltepe Askerî Lisesindeki örgütlenme biçimine
şaşarsınız. Askerî lise öğrencilerini laik devleti yıkacağız, sizden olmayan
subayları ordudan temizleyeceğiz, diye eğitiyorlar. Fetullah Gülen’in tek amacı
var: Türk Silahlı Kuvvetlerinde iyice örgütlenilmesi, askerî darbeyle devleti
ele geçirmek. Fetullah Gülen askerî darbe planı yapıyor.” Bu sözlerin yazarı,
tam on altı yıl önce bunu yazan Sayın Hikmet Çetinkaya’dır Sayın Başkan.
Cumhuriyet gazetesinde Fetullah Gülen’in tam on altı yıl öncesinden askerî darbe
yapacağını ifade eden Hikmet Çetinkaya ve Cumhuriyet gazetesi çalışanları bugün
saçma sapan bir iddiayla gözaltındalar ve etkisizleştirme hareketiyle karşı
karşıyalar. Ama, başka bir ilginç nokta daha var: Cumhuriyet gazetesiyle ilgili
soruşturmayı kim yürütüyor? Selam Tevhid soruşturması kapsamında hakkında
FETÖ’cülükten dolayı dava açılan ve şu anda sanık olan bir savcı olan Murat
İnam’ın bu soruşturmayı yürüttüğünü öğreniyoruz bugün çıkan haberlerde. Şu
garabete bakar mısınız Sayın Başkan; “Fetullah Gülen askerî darbe yapacak.”
diye on altı yıl öncesinden herkesi uyaran Hikmet Çetinkaya içeride,
FETÖ’cülükten dolayı hakkında dava açılmış savcı onu soruşturuyor. Yazıklar
olsun, yazıklar olsun! (CHP sıralarından alkışlar)
BAŞKAN – Teşekkür ederim.
Sayın Baluken…
İDRİS BALUKEN (Diyarbakır) – Sayın Başkan, Sayın Elitaş
konuşması sırasında açık bir şekilde grubumuza sataştı. PKK’ye yardım, yataklık
ve destek üzerinden ifade ettiği bu sataşmaya cevap vermem gerekiyor.
BAŞKAN – Yerinizden söz vereyim. 
MUSTAFA ELİTAŞ (Kayseri) – Sayın Başkan, sataşma yok.
Ben bir gerçeği ifade ettim. Yerimden konuştum, yerinden cevap verir. 
İDRİS BALUKEN (Diyarbakır) – Sataşma, açık bir sataşma.
Ağır bir sataşmada bulundu. HDP’li arkadaşlarımız…
BAŞKAN – Sayın Baluken, HDP’ye bir sataşma olduğunu
iddia ediyorsunuz.
İDRİS BALUKEN (Diyarbakır) – Tabii tabii, net yani. 
BAŞKAN - Size söz vereceğim ama daha gündeme geçmedik,
isterseniz bu aşamada yerinizden vereyim, yine iki dakika olacak zaten.
İDRİS BALUKEN (Diyarbakır) – Yani bu çok önemli bir
sataşma. İç Tüzük gereği de sataşmanın gereğini kürsüden yerine getirmemiz
lazım. 
BAŞKAN – Peki, buyurun.
Süreniz iki dakika. 
VI.- SATAŞMALARA İLİŞKİN KONUŞMALAR
1.- Diyarbakır Milletvekili İdris Baluken’in, Kayseri
Milletvekili Mustafa Elitaş’ın yaptığı açıklaması sırasında Halkların
Demokratik Partisine sataşması nedeniyle konuşması
İDRİS BALUKEN (Diyarbakır) – Teşekkür ederim. 
Sayın Başkan, değerli milletvekilleri; şimdi, bakın,
bir kere Diyarbakır Büyükşehir eş başkanlarımızla ilgili ortaya atmış olduğunuz
iddiaların tamamını savcılık yalanladı. Günlerdir, haftalardır, aylardır
“Belediyeden -bilmem- dağa para gönderilmiş.” diye yalan yanlış haberler yapıp
propaganda yaptınız. Ya, sorguda bununla ilgili tek bir soru yok: “Dağa niye
para gönderdiniz? Nasıl gönderdiniz? İşte, bunun kanıtı budur, bilgisi budur,
verisi budur.” diye bir soru yok. Beş gün boyunca eş başkanlarımıza sorulmuş
tek bir soru yok. Orada rehin tutuluyorlar. Sonrasında da sadece yapmış olduğu
konuşmalardan dolayı, Demokratik Özerklik Çalıştayı’nda neden demokratik
özerkliği savunduğundan dolayı, cenazelerle ilgili yapılan faaliyetlerden
dolayı, neden ambulans temin edildiğine dair sorulmuş olan sorular var.
Dolayısıyla, sizin ifade etmiş olduğunuz hususları zaten talimat verdiğiniz
yargı yalanlıyor.
Ya, daha bir yıl öncesine kadar, işte, “Dağdan para
size geliyor, onunla -bilmem- çalışma yürütüyor.” diyordunuz. Şimdi o yalan
çöktü, bir yıl sonra bu sefer “Siz dağa…” Bir karar verin ya. Yani, bir “Dağ
size para gönderiyor.” bir “Siz dağa para gönderiyorsunuz.” üzerinden yalan
algı operasyonları dışında hiçbir şey yapmıyorsunuz. Elinizde herhangi bir
bilgi, bir belge, bir veri yok ama biz bunun siyasi bir operasyon olduğunu
biliyoruz.
Ben açık konuşuyorum: En son, Diyarbakır Belediyesine
12 Eylül faşist darbesi kayyum atamıştı; şimdi de saray, AKP rejimi kayyum
atamış oldu. Amaç, halk iradesini kırmak ama bunu başaramayacaksınız. O gün o
anlayışla giden darbeciler nasıl halkın gönlünde, tarih önünde mahkûm oldularsa
bugün de kayyum atayarak sonuç almaya çalışanlar aynı şekilde mahkûm olacaktır
diyorum. 
Hepinize saygılar sunarım. (HDP sıralarından alkışlar)
BAŞKAN – Teşekkür ederim. 
MUSTAFA ELİTAŞ (Kayseri) – Sayın Başkan…
BAŞKAN – Sayın Elitaş…
MUSTAFA ELİTAŞ (Kayseri) – Bir: Belediyelerde “eş
başkanlık” sistemi hukuken yoktur. 
AHMET YILDIRIM (Muş) – Onu da getirdik.
MUSTAFA ELİTAŞ (Kayseri) –Sadece Siyasi Partiler
Kanunu’nda siyasi partiler genel başkanlarının eş başkan olabileceği ifade
edilmiştir. 
AHMET YILDIRIM (Muş) – Onu da biz getirdik. 
MUSTAFA ELİTAŞ (Kayseri) - İl başkanlarından eş başkan
olmaz, belediye başkanlarından eş başkan olmaz.
AHMET YILDIRIM (Muş) – Onların da yasası var. 
MUSTAFA ELİTAŞ (Kayseri) – “Eş başkan” diye ifade
ediyorlar, hukuki bir alt yapısı yok. 
Şunu da açıkça ifade ediyorum: PKK terör örgütüne kim
yardım, yataklık ediyorsa, FETÖ terör örgütüyle kim müzahirse bu millet 246
şehidimiz için, 2.194 gazimiz için sonuna kadar mücadele edecektir, hepsinden
de teker teker hesap soracaktır; bu, Diyarbakır Belediye Başkanı olabilir,
başka biri olabilir, kim ki terörle birlikteyse, teröre yardım ve yataklık
ediyorsa onun hesabı muhakkak sorulacaktır. 
Teşekkür ediyorum. 
BAŞKAN – Teşekkür ederim. 
İDRİS BALUKEN (Diyarbakır) – Sayın Başkan… 
BAŞKAN – Sayın Baluken…
İDRİS BALUKEN (Diyarbakır) – Tutanaklara geçmesi
açısından ben de bir hususu tekrar ifade edeyim: Bizim belediyelerimizden
herhangi bir yere para aktarıldığına dair bugüne kadar ispat edilmiş tek bir
bilgi, belge, veri söz konusu değildir. Bu, büyük bir çarpıtılmış yalan, algı
operasyonudur. Terör örgütlerine büyükşehir belediyelerinin ya da herhangi bir
belediyenin imkân sağlamasıyla ilgili bir süreç yürütülecekse bizim bütün
belediyelerimizin arşivleri, yazışmaları, her türlü hukuksal bilgileri denetime
açıktır. Aynı şeyi AKP grup yöneticileri de burada ifade etsinler; İstanbul
Büyükşehir Belediyesi, Ankara Büyükşehir Belediyesi, Kayseri Büyükşehir
Belediyesi, Gaziantep Büyükşehir Belediyesinin bütün yazışmalarını, bütün
arşivlerini, bütün mevcut mevzuatlarını eğer denetime açıyorlarsa buyurun,
birlikte Mecliste bir komisyon kuralım, hangi belediye hangi terör örgütüne ne
kaynak aktarmış birlikte inceleyelim diyoruz. Biz bugün Kandıra Cezaevinde
tutulan arkadaşlarımızın rehine olarak tutulduğunu ifade ediyoruz. Terör
örgütlerine destek üzerinden bir süreç yürütülecekse o cezaevinde bulunması
gereken belediye başkanlarının da tüm kamuoyu tarafından açık bir şekilde
bilindiğini ifade ediyoruz. 
BAŞKAN – Teşekkür ederim. 
MUSTAFA ELİTAŞ (Kayseri) – Yargı gerekeni yapar, yargı.

MAHMUT TOĞRUL (Gaziantep) – Esir aldığınız yargı mı? 
BAŞKAN – Buradaki sorun galiba para aktarıp aktarmama
meselesi değil, terörist gruplarla ilişki içinde olmak. 
MUSTAFA ELİTAŞ (Kayseri) – Sayın Başkan, yani şuur
altında para aktarma olduğu için onun savunma güdüsüyle hareket ediyorlar. 
BAŞKAN – Yani, benim anladığım kadarıyla…
İDRİS BALUKEN (Diyarbakır) – Ya, siz hem para
aktarmışsınız hem arsa aktarmışsınız hem arazi aktarmışsınız…
BAŞKAN – Sayın Baluken…
MUSTAFA ELİTAŞ (Kayseri) – Şuur altındaki para aktarma…
BAŞKAN – Müsaade eder misiniz Sayın Elitaş. 
Sayın Elitaş, Sayın Baluken; bir para aktarıp aktarmama
meselesi söz konusu olmadı. Buradaki sorun, terör örgütleriyle birlikte iş
birliği içinde olup olmaması. 
MUSTAFA ELİTAŞ (Kayseri) – Ben “Para aktarma…”
demiyorum, “Kim yardım, yataklık yaptıysa…” diyorum ama şuur altında para
aktarma var. 
İDRİS BALUKEN (Diyarbakır) – …kredi aktarmışsınız,
teşvik aktarmışsınız; senin aktarmadığın şey yok ki. 
MUSTAFA ELİTAŞ (Kayseri) – Şuur altında para aktarma
var, bütün problem orada. 
MAHMUT TOĞRUL (Gaziantep) – Siz kendiniz ifade ettiniz,
kendiniz. Siz güzellemeler yaptınız, para aktardınız, arsa verdiniz, bunlar
ispatlı ama diğeri ispatlı değil, sadece söylem. 
İDRİS BALUKEN (Diyarbakır) – Ya, Fetullah Gülen’e
malikâne yapmışlar. Bak, Ankara’da malikânesi var. Buraya geldiğinde kalacağı
ev yapmışlar. Utanmadan bir de teröre destekten bahsediyorlar ya. Milyon
dolarlık daireler havada uçuşacak, sonra gelip halka yalan söyleyecekler. 
BAŞKAN – Teşekkür ederim.
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ayşe Nur
Bahçekapılı’nın, Korkut Özal’a Allah’tan rahmet dilediğine ilişkin konuşması
BAŞKAN – Sayın milletvekilleri, biz de Divan olarak
Korkut Özal’a Allah'tan rahmet diliyoruz, ailesine ve yakınlarına da başsağlığı
dileklerimizi söylüyoruz. 
Gündeme geçiyoruz. 
Başkanlığın Genel Kurula sunuşları vardır. 
Meclis araştırması açılmasına ilişkin üç önerge vardır,
ayrı ayrı okutuyorum:
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Artvin Milletvekili Uğur Bayraktutan ve 21
milletvekilinin, kamuda çalışan avukatların özlük haklarında yaşadıkları
mağduriyetlerin araştırılması amacıyla Meclis araştırması açılmasına ilişkin önergesi
(10/348)
Türkiye Büyük Millet Meclisi
Başkanlığına
Kamuda çalışan avukatların özlük haklarında yaşanan
mağduriyetlerin araştırılması amacıyla Anayasa'nın 98’inci ve İç Tüzük’ümüzün
104’üncü ve 105’inci maddeleri gereğince Meclis araştırma komisyonu açılmasını
saygılarımızla arz ederiz.
1) Uğur Bayraktutan  (Artvin)
2) Okan Gaytancıoğlu  (Edirne)
3) Ömer Fethi Gürer  (Niğde)
4) Akif Ekici  (Gaziantep)
5) Ali Yiğit  (İzmir)
6) Kazım Arslan  (Denizli)
7) Candan Yüceer  (Tekirdağ)
8) Ceyhun İrgil  (Bursa)
9) Ali Akyıldız  (Sivas)
10) Gülay Yedekci  (İstanbul)
11) Sibel Özdemir  (İstanbul)
12) Mahmut Tanal  (İstanbul)
13) Orhan Sarıbal  (Bursa)
14) Namık Havutça  (Balıkesir)
15) Serkan Topal  (Hatay)
16) Haydar Akar  (Kocaeli)
17) Hüseyin Yıldız  (Aydın)
18) Tekin Bingöl  (Ankara)
19) İbrahim Özdiş  (Adana)
20) Çetin Arık  (Kayseri)
21) Özcan Purçu  (İzmir)
22) Tur Yıldız Biçer  (Manisa)
Gerekçe:
Ülkemizde kamu çalışanlarının her kesiminin sorunları
olmakla beraber, üzerinde hiçbir çalışma yapılmayan ve yılların birikimiyle
sorunları devleşen ve kronikleşen kamu avukatlarının zaman zaman bazı
kesimlerin hakları iyileştirilmesine rağmen, kamu avukatlarına özgü bir
iyileştirme yapılmamıştır. Meslek icabı kamu sorunlarıyla boğuşan kamu
avukatları, kendi sorunları altında ezilmektedir. 
Kamu avukatları, hâkim ve savcılara nazaran çok daha
ağır yük ve sorumluluklar taşımalarına rağmen, onların sahip oldukları hiç bir
hakka ve teminata sahip değillerdir. Oysa kamu avukatları savcılar gibi kamu
gücünü temsil etmekte ve kamu adına her türlü davada devletin yararını
korumaktadırlar.
Hâkim ve savcılardan çok daha ağır sorumluluklar
yüklenen kamu avukatları onlardan çok daha kötü şartlarda çalışmaktadır.
1980'li yıllarda mali yönden hâkim ve savcılarla aynı şartlara tabi olan kamu
avukatları, zaman içerisinde hâkim ve savcıların haklarının iyileştirilmesi
nedeniyle onlarla kıyaslanamayacak hâle gelmişlerdir. Zaman içerisinde yapılan
iyileştirmelerle hâkim ve savcıların maaşları kamu avukatlarının maaşının 3
katına varmaktadır. 
Birinci sınıfa yükselen hâkim ve
savcıların ek göstergesi 7600 rakamına çıkarılmışken, 1’inci derecedeki bir
kamu avukatının ek göstergesi yıllardır 3000 rakamında kalmıştır. Kamu
avukatları, zaman içinde ek göstergelerine dokunulmayan ender meslek
mensuplarından biridir. Bırakın hâkim ve savcıları, bir kamu avukatının ek
göstergesi, mimar, mühendis, müfettiş, doktor, diş hekimi, eczacı, veteriner ve
biyolog gibi meslek mensuplarından bile daha düşüktür. Zira bu sayılanlardan en
düşük ek göstergeye sahip olanların ek gösterge rakamı 3600'dür. 2802 sayılı
Hâkimler ve Savcılar Kanunu'nun 106’ncı ve 657 sayılı Devlet Memurları
Kanunu'nun 152’nci maddesine göre ödenen özel hizmet tazminatları
incelendiğinde, kamu avukatlarının yine emsal meslek gruplarına göre daha az
tazminat aldıkları görülecektir. 
Yine, kamu avukatları makam ve temsil
tazminatları alamamaktadırlar. Çoğu kez duruşma, murafaa, keşif ve haciz gibi
sebeplerle görev yeri dışına çıkmalarına rağmen, çok düşük miktarda harcırah
almaktadırlar. Sadece hazine avukatlarına ve hazine avukatı olmayan yerlerde,
avukat olmadığı hâlde mal müdürlerine keşif ücreti ödenmekte, buna karşın diğer
kurum ve kuruluşlarda çalışan avukatlara keşif ücreti ödenmemektedir.
Kamu avukatlarının ciddi anlamda sorunları mevcuttur.
Bunların başında, statü sorunu, ek gösterge sorunu, yan ödeme ve özel hizmet
tazminatı sorunu, görev makam ve temsil makam sorunu, derece, tabi olunan yasal
mevzuat, büro aidatı, vekâlet ücreti, teftiş ve denetleme gibi sayacağımız
birçok sorunlar mevcuttur. Tüm bu sorunların giderilmesi, kamu avukatlarının
yaşadığı mağduriyetlerin çözüme kavuşması ve özlük haklarının yeniden
düzenlenmesi gerekli tespit ve incelemeler sonrası ivedilikle gerekmektedir. 
O nedenle, yukarıda belirtilen hususlar ışığında,
kamuda çalışan avukatların özlük haklarında yaşanan mağduriyetlerin
araştırılması amacıyla Anayasa'nın 98’inci ve İç Tüzük’ümüzün 104’üncü ve
105’inci maddeleri gereğince Meclis araştırma komisyonu açılmasını
saygılarımızla arz ederiz.
2.- Gaziantep Milletvekili Mehmet Gökdağ ve 23
milletvekilinin, zorunlu trafik sigortası primlerinin yüksekliğinin yarattığı
mağduriyetlerin araştırılması amacıyla Meclis araştırması açılmasına ilişkin
önergesi (10/349)
Türkiye Büyük Millet Meclisi
Başkanlığına
Karayolları Motorlu Araçlar Zorunlu Mali Sorumluluk
Sigortası üçüncü şahıslara ve mallarına verilebilecek zararları ödemekle
yükümlü olduğu için aslında kamu düzenini sağlayıcı, koruyucu bir poliçedir.
Çünkü sigorta kapsamında verilen teminat limitleri vatandaşın bir çırpıda
ödeyebileceğinden çok çok yüksektir. Bu teminat limitleri her yıl Hazine
Müsteşarlığı tarafından arttırılarak belirlenmekte, buna istinaden trafik
sigortaları primleri artmaktadır. Yaklaşık iki yıldır uygulanan bazı yasal
sorumluluklar ile gider artışı bahane edilerek trafik sigortaları fahiş
rakamlara ulaşmıştır. Yaşına bakılmadan tüm araçlara yönelik değer kaybı
tazminat ödemelerinin önünün açılması, ticari araç poliçelerine üst sınır
getirilmesiyle kârı azalan sigorta şirketlerinin maliyetleri artmış, bu da
vatandaşın araç poliçelerine yansıtılmıştır. “İyi sürücüye iyi fiyat” anlayışı
güncelliğini yitirmiş, kaza yapmayan ve yüzde 20 ile en yüksek hasarsızlık
indirimine sahip sürücü de asgari yüzde 100 prim artışı görmüştür. Bir diğer
sorun ise aynı araca aynı sigorta şirketi bünyesindeki farklı acentelerin
farklı fiyatlar teklif etmesi vatandaşta güvensizlik yaratmakta olup, poliçe
fiyatlarının sabitlenmesi bu güvensizliği ortadan kaldıracaktır. Yasa gereği
yapmak zorunda olunan zorunlu trafik sigortası primlerinin adaletli ve
vatandaşın bütçesini sarsmayacak makul bir fiyata çekilmesi ve yaşanan
mağduriyetin giderilmesi gerekmektedir. Bu amaçla Anayasa’nın 98'inci, İç
Tüzük’ün 104 ve 105'inci maddeleri gereğince Meclis araştırması açılmasını arz
ve teklif ederiz.
1) Mehmet Gökdağ  (Gaziantep)
2) Özcan Purçu  (İzmir)
3) Orhan Sarıbal  (Bursa)
4) Ömer Fethi Gürer  (Niğde)
5) Şerafettin Turpcu  (Zonguldak)
6) Seyit Torun  (Ordu)
7) Akif Ekici  (Gaziantep)
8) Namık Havutça  (Balıkesir)
9) Kazım Arslan  (Denizli)
10) Haydar Akar  (Kocaeli)
11) Ceyhun İrgil  (Bursa)
12) Serkan Topal  (Hatay)
13) Okan Gaytancıoğlu  (Edirne)
14) Hüseyin Yıldız  (Aydın)
15) Candan Yüceer  (Tekirdağ)
16) Gülay Yedekci  (İstanbul)
17) Ali Akyıldız  (Sivas)
18) Sibel Özdemir  (İstanbul)
19) Mahmut Tanal  (İstanbul)
20) Tekin Bingöl  (Ankara)
21) İbrahim Özdiş  (Adana)
22) Ali Yiğit  (İzmir)
23) Çetin Arık  (Kayseri)
24) Tur Yıldız Biçer  (Manisa)
Gerekçe
Hazine Müsteşarlığının Karayolları Motorlu Araçlar
Zorunlu Mali Sorumluluk Sigortası Genel Şartları’na ilişkin yeniden
düzenlemesiyle, Karayolları zorunlu trafik sigortasında 1 Haziran 2015
tarihinden itibaren başlayan yeni dönemle birlikte poliçe fiyatlarında fahiş
artış trafikte bulunan 19 milyon araç sahibini hayrete düşürmüştür. Kamuoyunda
zorunlu trafik sigortası olarak bilinen Karayolları Motorlu Araçlar Zorunlu
Mali Sorumluluk Sigortası Genel Şartları’nda iki yıldır üst üste yapılan bazı
yasal değişiklikleri ve gider artışını bahane ederek trafik sigortalarında
fahiş artışlara giden sigorta şirketleri, yeni araç alan ya da sigortasını
yenileyen vatandaşa ağır faturalar çıkartmaktadır.
Yapılan düzenlemeyle "eş değer parça"
kullanımıyla yapılan onarımlar ve kazalardaki aracın değer kaybından doğan
zararların da sigorta kapsamına alınması ve bunun da primlere direkt
yansıtılmasıyla birlikte zorunlu trafik sigortası iki yılda 10 kat
zamlanmıştır. Yani 2013’te aracını 100 liraya sigorta yaptıran vatandaş 2015’e
gelindiğinde aynı aracı bin liraya sigorta yaptırmak zorunda kalmıştır.
Araçların yaşlarına bakılmadan tamamının "değer kaybı" kapsamına
alınması, ticari araçların poliçe bedellerine üst sınır getirilmesi, geliri
azalan sigorta şirketlerinin fiyat artışındaki en büyük bahanesi olmuştur.
Sigorta piyasası uzmanları, yeni şartların çok acele
yürürlüğe konulduğunu ve bazı hassas noktalara dikkat edilmediğini belirterek,
prim fiyatlarının aşırı yükseldiğini, yaşına bakılmadan tüm araçlara yönelik
değer kaybı tazminatının önünün açılmasının sigorta şirketlerinin maliyetini arttırdığını
ve bunun da poliçe fiyatlarına yansıtıldığını söylemişlerdir. Zorunlu sigorta
poliçelerinin fiyatlarındaki artış nedeniyle sigortalı araç sayısının yüzde 2
azaldığı ve bunun da 356 bin araca denk geldiği Türkiye Sigorta Birliği
tarafından açıklanmıştır.
Ayrıca, ticari araçların trafik sigortalarının üst
limitle sınırlandırılması da bu artışın sebeplerinden biridir. 2015 Ocak ayında
260 TL prim ödeyen otomobil sahibi sigortalı 2016 Ocak ayında 540 TL ödemiş,
buna karşın her gün trafikte olan riski normal otomobilden kat kat fazla olan
ticari araçlar kategorisine giren kamyonlarda 4 bin TL, kamyonetlerde 1.300 TL,
minibüslerde 2.250 TL, 18-30 koltuklu otobüslerde 3.800 TL, 31 ve üstü
koltuklarda 11.800 TL ve taksilerde 3.600 TL üzerine poliçe kesilmesi
engellenmiştir. Böylelikle geliri azalan sigorta şirketleri azalan kârlarını
arttırmak için vatandaşın kullandığı araçların sigorta bedellerini yükseltmekte
bulmuştur.
Kasko isteğe bağlı sigorta iken trafik sigortasının
zorunlu olması ve zorunlu trafik sigortasında serbest tarifeye geçilmesi,
sigorta şirketlerini teknik açıdan fiyat belirleme konumuna getirmiştir.
Sigorta şirketleri, öncelikle kârı düşündüklerinden ve piyasada da rekabet
ortamı oluşmadığından kendi aralarında tarifeyi belirleyerek fiyatların yüksek
oluşmasını sağlamışlardır. Geliri düşük vatandaşı 10 bin liralık arabasına siz
2 bin lira sigorta ücreti ödemek zorunda bırakırsanız vatandaş bu parayı
ödemeyeceği için arabasını satmak zorunda kalacaktır. Sigorta şirketlerinin
uyguladığı yüksek zamlara bir sınır getirilerek tekrar gözden geçirilmesi
yerinde olacaktır.
3.- HDP Grubu adına, Grup Başkan Vekili Diyarbakır
Milletvekili İdris Baluken’in, Hrant Dink cinayetinde rol alan derin
ilişkilerin araştırılması amacıyla Meclis araştırması açılmasına ilişkin
önergesi (10/350)
Türkiye Büyük Millet Meclisi
Başkanlığına
Hrant Dink'in cinayetinde rol alan derin ilişkilerin
üstüne gidilmemesi, ölümünden önce kendisini hedef gösteren basın yayın
kuruluşlarının bu cinayetteki rolü, Hrant Dink'in katledilmesinde ihmal ve
kasıtlı uygulamaları olan ve haklarında soruşturma açılan kamu görevlilerinin
görevlerine hâlen devam etmesi ve Hrant Dink'in öldürülmesinden sonraki süreçte
adaletin tesisinde yaşanan sorunlar Türkiye toplumunun vicdanında derin bir yara
açmıştır. Hrant Dink cinayet davasında soruşturma etkin bir şekilde
yürütülmediğinden, cinayet dokuz yıldır aydınlatılamamıştır.
Adaletin yerine getirilmesi ve bu cinayetin derin
bağlantılarıyla beraber araştırılması amacıyla Anayasa'nın 98'inci, İç Tüzük’ün
104'üncü ve 105'inci maddeleri gereğince Meclis araştırması açılması için
gereğini arz ve teklif ederiz.
 İdris
Baluken
 HDP
Grup Başkan Vekili
Gerekçe:
Hrant Dink, 1954 yılında Malatya'da dünyaya gelmiş, 19
Ocak 2007 tarihinde saat 15.00 sularında İstanbul'da Genel Yayın Yönetmeni
olarak görev yaptığı AGOS gazetesinin önünde vurularak yaşamını yitirmiştir.
Hrant Dink, cumhuriyetin kuruluşundan bugüne kadar
tekçi, katı ulusçu, ayrımcı ve düşmanlaştırıcı siyasi politikalarının zihinsel
arka planına karşın her zaman reddedilen kimliklerin varlığını savunmuş, eşit
yurttaşlık düzeyinde hak talep etmiştir. Hrant Dink vurulduktan sonra,
Türkiye'de yaşayan halkların etnik kimlik, inanç farklılığı gözetmeden protesto
yürüyüşlerine katılması, Türkiye'de halkların barış özlemini, Hrant Dink'e
yapılan suikastı kınayan duyarlılığını ve Hrant Dink'in de vurguladığı eşit
yurttaşlık temelinde bir arada yaşama iradesini ortaya koymuştur.
Hrant Dink, tarihsel gerçekliklerle yüzleşmeyi,
mazlumluk siyasetinin eşit yaşam talebine evrilmesi gerektiğini, birlikte ve
barış içerisinde yaşamanın önemini anlatmaya çalıştı. Hrant Dink, öldürüldüğü
günden bu yana birçok kesim tarafından sahiplenildi. Bu sahiplenme ve adalet
çağrısına karşılık Hrant Dink'i öldürenlerle ilgili adaletin tecelli
ettirilmesi yerine adaletsizliği derinleştirecek durumlar ortaya çıktı.
Deliller yok edildi, etkin soruşturma yürütülmedi, Hrant Dink cinayetinde ihmal
ve kasıtlı uygulamaları olan kamu görevlileri ya terfi ettirildi ya da
görevlerine devam etti. Kamu görevlilerinin bütünleşik sorumluluklarını büyük
oranda ortaya koyan, iddianameyi düzenleyen ve kamu görevlileri davasını açan
savcının 11/1/2016 tarihinde görevden alınması ise Hrant Dink cinayet davasının
aydınlatılması yönündeki kaygıları artırmıştır.
Derin devletin ideolojik anlayışının güncel uygulaması
olarak Hrant Dink'in öldürülmesi, devleti temsil eden resmî görevli kişilerin
içinde bulunduğu, tetikçilerin ideolojik aygıtlarla yönetildiği, cinayetin
işlenmesinde aracıların bulunduğu planlı bir suikastı açıkça göstermektedir.
Hrant Dink katledildikten sonra gerek adli gerek idari makamlar soruşturmaları
sonuç alıcı ve etkin bir şekilde yürütmemiştir. Gelinen nihai aşamada, Hrant
Dink katledilmeden hemen önce Hrant Dink'in oturduğu binaya Trabzon Jandarma
İstihbaratında görevli 2 kişinin girdiği ve jandarmaya ait telefonların
sinyallerinin de bu muhitten alındığı tespit edilmiştir. Bunun yanı sıra
Trabzon Jandarma İstihbarat görevlilerini İstanbul'da karşılayanın da Yüzbaşı
M.D. olduğu tespit edilmiştir. Tüm tekil ve genel gerçeklikleri açıkta olan bu
cinayetle ilgili katledildiği 19 Ocak 2007 tarihinden beri herhangi adli sonuç
alınmaması kabul edilemezdir.
Böylesi ilişkileri içinde barındıran bir cinayetle
ilgili örgütlü suçu açığa çıkaracak şekilde işletilmeyen süreç, cinayette dahli
bulunan devlet yetkililerinin açığa çıkarılmaması, derin devlet bağlantılarının
belirlenmemesi toplumsal vicdanı yaralamakta ve infiale neden olmaktadır. Bu
nedenle, TBMM’nin irade göstermesi gerekmektedir. Bu sebeple bir Meclis
araştırması talep ediyoruz.
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler sırası geldiğinde
yapılacaktır.
Sayın milletvekilleri, Halkların Demokratik Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım: 
VIII.- ÖNERİLER
A) Siyasi Parti Grubu Önerileri
1.- HDP Grubunun, Adana Milletvekili Meral Danış Beştaş
ve arkadaşları tarafından, anayasal güvence altında olan haber alma hakkının
ihlal edilişinin yarattığı sakıncaların tespitine ilişkin 6/10/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 2 Kasım 2016 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
2/11/2016
Türkiye Büyük Millet Meclisi
Başkanlığına
Danışma Kurulu 2/11/2016 Çarşamba günü (bugün)
toplanamadığından, grubumuzun aşağıdaki önerisinin, İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 İdris Baluken
 Diyarbakır

 Grup
Başkan Vekili
Öneri:
6 Ekim 2016 tarihinde Adana Milletvekili Sayın Meral
Danış Beştaş ve arkadaşları tarafından verilen 2857 sıra numaralı “anayasal
güvence altında olan haber alma hakkının ihlal edilişinin yarattığı
sakıncaların tespitine ilişkin” Türkiye Büyük Millet Meclisine verilmiş olan
Meclis araştırma önergesinin Genel Kurulun bilgisine sunulmak üzere bekleyen
diğer önergelerin önüne alınarak, 2/11/2016 Çarşamba günlü birleşimde
sunuşlarda okunması ve görüşmelerinin aynı tarihli birleşimde yapılması
önerilmiştir.
BAŞKAN –
Halkların Demokratik Partisi grup önerisinin lehinde ilk olarak Diyarbakır
Milletvekili İdris Baluken konuşacaktır.
Buyurun Sayın
Baluken. (HDP sıralarından alkışlar) 
İDRİS BALUKEN
(Diyarbakır) – Sayın Başkan, değerli milletvekilleri; hepinizi sevgiyle
saygıyla selamlıyorum. 
Basın
özgürlüğüyle ilgili vermiş olduğumuz araştırma önergesi üzerine söz aldım.
Türkiye'de adım adım Cumhurbaşkanı Erdoğan’ın ve AKP’li yetkililerin ifade
ettiği baskıcı bir rejimin hayata geçtiği bir dönemde bu önergemizin de AKP
oylarıyla reddedileceğini biliyoruz ancak biz buradan hem Türkiye kamuoyuna hem
de dünya kamuoyuna Türkiye'deki mevcut durumu özetleyen tabloyu basın özgürlüğü
üzerinden ifade etmeye çalışacağız.
Öncelikle şunu
ifade edelim: Belirttikleri rejim değişikliğiyle şu anda Türkiye'deki mevcut
yönetimin adı, Saray AKP rejimidir. Bu rejim bir diktatörlük rejimidir,
otoriter baskılarla ve faşist saldırılarla bütün toplumu ve bütün toplumsal
muhalefeti susturmaya ve sindirmeye çalışmaktadır. Bu rejim, emrindeki devlete
ait olan bütün aygıtlara biat ettirip toplum üzerinde bir baskı cenderesi
oluşturmaya çalışmaktadır. Yargısı, polisi, askeri, bürokrasisi bizzat bu rejim
tarafından biat ettirilmiş ve deyim yerindeyse teslim alınmıştır. Artık, devlet
aygıtı halkın ya da toplumun emrinde değil, bizzat bu baskıcı rejimin emrinde,
her geçen gün Türkiye'deki bütün demokratik kırıntıları yok etmek üzere görev
başındadır. 
Değerli
arkadaşlar, basın özgürlüğünden AKP’nin anladığı şey, basın kurumlarını baskın
özgürlüğüdür. Bunu net olarak ifade etmemiz lazım. Bunun tarihsel bir kökeni de
var. 1857 yılında 15 Şubatta, Osmanlı Dönemi’nde devreye konan Basmahane
Nizamnamesi o dönemin hükümdar ve hükûmet ailesine ve hükûmetin haklarına
yapılan her türlü eleştiriyi altı ayla üç yıl arasında hapisle cezalandırıyordu
ve eleştirilerin dozuna göre de 25’le 100 altın arasında da nakdî cezalarla tüm
basını susturmaya çalışıyordu. 
Yine, o dönem, bu Nizamname’de belirtilen maddelerde,
bakanlara dokunacak sözler olursa, yani, hükümdara ve saraya verilen cezaların
daha azaltılmış dozu, bir aydan bir yıla kadar hapis cezaları şeklinde
öngörülüyordu. Bakın, bugün de güncele uyarlayalım, basın üzerindeki bütün
baskıların nedeni, saray üzerinde, Hükûmet üzerinde eleştiri hakkını kullanmak
isteyen bütün medya kurumlarına, bütün gazetecilere yönelik baskılardan
oluşuyor. 
1857’de bu Nizamname’yi yayımlayanlar 1867’de de
Sadrazam Ali Paşa emriyle bu cezaları daha da artıracak bir değişikliğin altına
imza attılar. Yani, on yıl sonra Sadrazam Ali Paşa’nın yaptığını, bugün,
atanmış Başbakan Binali Yıldırım eliyle AKP Hükûmeti basını zapturapt altına
almaya çalışıyor. 
Her gün televizyon, radyo, ajans ya da yayın
kurumlarının kapatılmasına tanıklık ediyoruz. Bugüne kadar yaratmış olduğunuz
bu baskılarla 3 haber ajansı, 16 televizyon kanalı, 23 radyo, 45 gazete, 15
dergi, 29 yayınevi olmak üzere tam 173 medya organı kapatıldı. Tutuklanan
gazeteci sayısı 117’yi geçti. 2.500 gazeteci işsiz kaldı. 775 gazetecinin basın
kartı iptal edildi. 46 gazetecinin pasaportu bu baskı uygulamaları neticesinde
iptal edilmiş oldu. 
Bunlar, Cumhuriyet baskınına kadar, Cumhuriyet
gazetesine yapılan baskına kadar var olan tablo. Biliyorsunuz, iki gün önce de
Cumhuriyet gazetesine baskın yapıldı ve Cumhuriyet gazetesinde yazı yazan
aydınlar, yazarlar utanç verici bir şekilde gözaltına alınarak, basın
üzerindeki baskıları kurumsallaştırmak isteyen bir süreçle maalesef muhatap
oldular. 
Şimdi -o görüntüleri, bilmiyorum, izlediniz mi- yaşlı
ve hasta olan Aydın Engin’i o şekilde gözaltına aldırmakla siz Türkiye
demokrasi tarihi açısından bugüne kadar belki de görülmedik bir utanca imza
atmış oldunuz. Gerçi birkaç yıl önce de kemoterapi gören Türkan Saylan’ı
gözaltına aldırdığınızda da o vicdanları kanatmıştınız ama Aydın Engin’in
ayakta duracak takati olmadığı hâlde bu şekilde gözaltına alınmasının hesabını
ne halklar önünde ne tarih önünde veremeyeceksiniz.
Hikmet Çetinkaya’yı gözaltına aldınız; Hikmet
Çetinkaya’yı Fetullahçı yapılanmaya destek ve iş birliğinden gözaltına aldınız.
Yahu, insan biraz utanır. Bakın, ben, eğer okumadıysanız size göstereyim,
Hikmet Çetinkaya’nın daha kaç yıl öncesinden, kırk yıllık, Fetullah Gülen’in
serüvenini anlatan kitabını eğer bilmiyorsanız, yazılarını bilmiyorsanız hiç
olmazsa o iddianameleri hazırlamadan önce ya siz okuyun ya da talimat
verdiğiniz o savcılar okusun. 
Bu gazeteyi, on dört yıl önce “Gülenciler terör
örgütüdür” diye manşet atan bu gazeteyi Fetullah Gülen’le, cemaatle iş
birliğiyle suçluyorsunuz; on dört yıl boyunca devletin her kademesine
yerleştirdiğiniz bu cemaatle de siz kendiniz mücadele ettiğinizi söylüyorsunuz.

NURETTİN YAŞAR (Malatya) – Yani olamaz mı?
İDRİS BALUKEN (Devamla) – Buna kim inanır? Buna hiç
kimse inanmaz. Böyle çelişki olabilir mi? 
NURETTİN YAŞAR (Malatya) – Olma ihtimali yok mu Sayın
Baluken?
MAHMUT TOĞRUL (Gaziantep) – Sizin beyinlerinizle olur
tabii.
İDRİS BALUKEN (Devamla) – Bakın, Musa Kart’ı gözaltına
aldınız çünkü karikatürün gücünden, çizginin, mizahın gücünden korkuyorsunuz. 
Kadri Gürsel’i, Uluslararası Basın Enstitüsü Türkiye
Ulusal Komitesi Başkanını gözaltına aldınız. Yani bu uygulamaların tamamı nasıl
bir anlayışla hareket ettiğinizi gösteriyor. 
Can Dündar’ın evine baskın yaptınız? Niye? Çünkü Can
Dündar MİT tırlarıyla ilgili haberi yaptı ve AKP-IŞİD ilişkilerini, AKP’nin
Suriye’deki çete ilişkilerini teşhir etti. O gün, hatırlayın, Erdoğan “Bunun
bedelini ödeyecekler.” demişti Can ve Erdem için; şimdi Can ve Erdem için olan
o kişisel husumeti Cumhuriyet’i kurumsal olarak cezalandırarak hayata geçirmeye
çalışıyorsunuz. 
Bakın, biz açık söylüyoruz, bu günlerin geleceği
belliydi, Cumhuriyet’e baskının yapılacağı bu günden belliydi. Özgür Gündem
kapatıldığı anda susanlar Cumhuriyet’in basılmasına onay verdiler. Özgür Gündem
niye kapatıldı? Bakın, manşet tesadüf oldu, “Çözüm İmralı’da.” dediği için.
Barışı, demokratik siyasi çözümü ve bu ülkede müzakere yöntemini savunduğu için
Özgür Gündem’i kapattınız. Bakın, burada Diyarbakır’da alana çıkmış milyonlar
var. Şimdi, tutuklamayla sonuç alacağınızı sanıyorsunuz ya, siz bu milyonları
tutuklayarak, Özgür Gündem’i kapatarak, bu milyonların iradesini kırarak mı
sonuç alacağınızı düşünüyorsunuz? Bakın, bu kapatıldığı için Azadiya Welat
kapatıldı. Musa Anter’in, Ape Musa’nın “Kürtçe ıslık çalmamız bile
yasaklanmıştı.” dediği dönemlere Türkiye’yi geri götürdünüz. Azadiya Welat’ı
kapatarak Kürtlerin diline, Kürtçeye olan düşmanlığınızı ortaya koydunuz. Bu
ikisi kapatıldığı için, işte, Cumhuriyet de kapatılmış oldu. 
Bakın, burada sayısız kapatmış olduğunuz kurumlar var.
Ya, bir basın mezarlığına cevirdiniz bu ülkeyi. Jiyan TV’yi kapattınız. Benim
anadilim olan Zazaki’de tek yayın yapan televizyon kanalını kapattınız. UNESCO
Zazaki’yi yok olma tehlikesi, riski altında olan dil olarak ilan ediyor, siz
Zazaki yayın yapan Jiyan TV’yi kapatıyorsunuz. Bak, ben size Zazaca söyleyeyim
yani bizim meşhur bir deyimimiz var: …(x) O yüzden böyle baskılarla falan ne
Zazaki’yi yok edebilirsiniz ne de bizleri susturabilirsiniz. Zarok TV’yi niye
kapattınız? Hâlâ bir cevap yok ya. Çizgi film gösteren Kürtçe kanalı niye
kapattığınızın bir cevabı yok. Bakın, JINHA’yı kapattınız çünkü kadının
sesinden korkuyorsunuz. Kadınla ilgili tek haber ajansını kapatarak siz kadın
özgürlük çizgisine karşı kadın kölelik çizgisinin sonuç alacağını tahmin
ediyorsunuz. Ya muharrem yasında TV10’u kapattınız çünkü Alevilerin sesinden
korkuyorsunuz. Hayatın Sesi’ni kapattınız çünkü işçinin, emekçinin haklı
sesinden korkuyorsunuz. Yani özcesi bu ülkeyi bir basın mezarlığı hâline
getirdiniz. Ancak bu baskılarınızın asla sonuç vermeyeceğini ifade etmek
istiyorum. Aslı Erdoğan, Necmiye Alpay, Ahmet Altan, Mehmet Altan, İnan
Kızılkaya, Nazlı Ilıcak, Zana Kaya, Zehra Doğan ve daha ismini zikretmediğim
yüzlerce gazeteci, aydın yazarı cezaevine gönderdiniz. Şimdi, ağzınızla kuş
tutsanız dünyayı başka bir şeye inandıramazsınız. Siz gazetelerden de,
gazetecilikten de, aydınlardan, yazarlardan da korkuyorsunuz. Üç gündür
İnternet ve sosyal medya erişimini Kürt illerinde çökertmiş durumdasınız.
Hastanelerin, okulların, ticarethanelerin tamamını çökertmiş durumdasınız. Ya
ayıp denen bir şey var, 15 Temmuz darbecilerinin yapmadığını siz yaptınız ya.
Onlar darbe yaparken İnternet’i, sosyal medyayı kesmemişlerdi; siz Kürt
illerinin tamamında darbe yaptığınızda, kayyum atadığınızda İnternet’i çökertip
bütün yaşamı felç ediyorsunuz. Yasa dışı işler yapıyorsunuz, yasaya aykırıdır.
(Mikrofon otomatik cihaz tarafından kapatıldı)
İDRİS BALUKEN (Devamla) - Böyle, iletişim hakkını,
haber alma hakkını, bütün toplumsal yaşamı etkileyecek olan bu tarz süreçleri
işletmeyle ilgili ne mevcut yasalarda ne de Anayasa’da tek bir madde gösteremezsiniz.
O nedenle, biz bu baskıcı rejimin son derece tehlikeli bir noktaya doğru
evrildiğini söylüyoruz ve Meclisi de bir komisyon kurarak basından başlamak
üzere bu sürece müdahil olmaya çağırıyoruz.
Hepinize saygılar sunuyorum. (HDP sıralarından alkışlar)
BAŞKAN – Teşekkür ediyorum Sayın Baluken.
Halkların Demokratik Partisi grup önerisinin aleyhinde
ilk olarak Ankara Milletvekili Aydın Ünal konuşacaktır.
Buyurun Sayın Ünal. (AK PARTİ sıralarından alkışlar)
AYDIN ÜNAL (Ankara) – Sayın Başkan, değerli milletvekili
arkadaşlarım; hepinizi saygıyla sevgiyle selamlıyorum.
En başta şunu vurgulamam lazım: Türkiye’de basın
özgürlüğünün, özellikle de ifade özgürlüğünün genişletilmesi, engellerin,
bariyerlerin, hendeklerin ortadan kalkması için AK PARTİ gerçekten çok büyük
bir mücadele verdi. 
Yine burada bir kez daha hatırlatmak isterim: Sayın
Cumhurbaşkanımız, kurucu Genel Başkanımız ifade özgürlüğü konusunda bir şiir
okuduğu için hapiste yatmak zorunda kalmıştı ve ifade özgürlüğünün değerini
sadece Cumhurbaşkanımız, kurucu Genel Başkanımız değil hepimiz çok çok iyi
biliyoruz. Şunu da çok iyi biliyoruz: Burada, bu kürsü dâhil olmak üzere,
bundan on yıl, on beş yıl önce kullanılamayan kelimeler vardı, kullanılamayan
kavramlar vardı, kullanıldığında suç teşkil eden kavramlar vardı. Bütün bu
kavramlara veya bütün bu kavramların üzerindeki zincirleri, prangaları kaldıran
yine AK PARTİ olmuştur, bu konuda da çok örnek bir mücadele vermiştir AK PARTİ.

Yine hatırlarsanız, klavyelerdeki bazı harflerin
üzerinde yasaklar, engellemeler, kısıtlamalar vardı. En son, klavyelere dahi
özgürlük getiren parti AK PARTİ olmuştur. 
Burada birkaç rakamı özellikle zikretmek isterim, bu
rakamlar çok önemli. Değerli arkadaşlar, TÜİK’in yayınladığı istatistikte
Türkiye'deki toplam gazete sayısı 2.731; bunların 172 tanesi ulusal yayın
yapıyor, 112 tanesi bölgesel, 2.447 tanesi de yerel yayın yapıyorlar. Toplamda
2.731 tane gazete şu anda Türkiye'de faaliyet gösteriyor. 4.071 tane dergi şu
anda Türkiye'de haftalık, aylık ya da mevsimlik olarak çıkıyor. Türkiye'de
toplam 6.800 tane süreli yayın var. 26 tane ulusal televizyon kanalı var, 10
tane bölgesel, 161 tane yerel; toplamda 197 tane televizyon Türkiye'de yayın
yapıyor. Bu liste uzun; radyolar var, başka sosyal medya var. 
Anlatmak istediğim şu: Dünyanın hiçbir yerinde bu kadar
zengin, bu kadar çeşitli, bu kadar renkli bir medya göremezsiniz. Gerçekten, bu
anlamda Avrupa'nın birçok ülkesinden... Belki de Avrupa'da bile bu renklilik,
çeşitlilik anlamında birinci ülke olabiliriz. (HDP sıralarından gülüşmeler)
Evet, gülüyorsunuz, gülmekte haklısınız. Türkiye’ye
yönelik medya konusunda çok ciddi bir algı operasyonu var, bunu yıllardır
hepimiz çok iyi görüyoruz. Şimdi, RSF kısaltmalı Sınır Tanımayan Gazeteciler
Örgütü, adında bir örgüt var. Bakın, 2016 sıralamasını yayınladı RSF. Türkiye
180 ülke arasında 151’inci RSF’ye göre basın özgürlüğü açısından. Gambiya,
Angola, Afganistan, İsrail -bu ülkeleri karalamak için söylemiyorum ama- bu
ülkeler basın özgürlüğü konusunda Türkiye'nin daha önündeler. Afganistan,
İsrail; basın özgürlüğü konusunda RSF’ye göre Türkiye'nin önündeler. Şimdi,
zaman zaman bizim muhalefet partilerimizin temsilcileri de bunu sanki muteber
bir bilgiymiş gibi çıkıp bu kürsüden aktarıyorlar. 
Değerli arkadaşlar, Afganistan’da, İsrail’de -yani
vicdanlarınıza soruyorum bunu- basın özgürlüğünün Türkiye’den daha ileri
olduğuna inanan hiç kimse var mı? Aynı şekilde, CPJ isminde yine gazetecilerle
ilgili Gazetecileri Koruma Komitesi var. Biliyorsunuz, Türkiye’deki tutuklu
gazetecilerle ilgili bunların çeşitli çalışmaları olmuştu. Bir ara “100’den
fazla gazeteci tutuklu.” dediler, sonra bilgilendirildiler bunlar, 14
gazeteciye kadar indiler. Bu 14 gazetecinin de ne olduğunu Adalet Bakanımız da,
Cumhurbaşkanımız da, Başbakanımız da müteaddit defalar açıkladı. Bekçi öldüren,
polis öldüren, banka soygunu yapan, evrakta sahtecilik yapan ama cebinden
gazeteci kartı çıkan, herhangi bir derginin muhabiri olduğuna dair kart çıkan
birçok isim bu uluslararası örgütler tarafından tutuklu, hükümlü gazeteci
olarak nitelendiriliyor. Bunlar katil, bunlar hırsız, bunlar evrakta sahtecilik
yapmış ama bunlar gazeteci olarak dünyaya lanse ediliyor ve Türkiye karalanmaya
çalışılıyor. 
Şimdi, bu Avrupa’nın, RSF’nin, CPJ’nin bilmediği
isimler de var. 
MAHMUT TOĞRUL (Gaziantep) – Bunların hepsi size düşman.
AYDIN ÜNAL (Devamla) – Örneğin, Mustafa Cambaz’ı hiç
kimse tanımıyor. Geçenlerde Avrupa Birliği temsilcisi bir açıklama yapıyor,
kırmızı çizgilerden bahsediyor. Acaba beyefendi Mustafa Cambaz ismini hiç
duymuş mudur, 15 Temmuzda katledilen, şehit edilen? Veya bir başka örnek, Nidal
Ebu Akkar isimli Filistinli gazeteci hapiste. Acaba herhangi bir Avrupalı,
Batılı örgüt bu isimleri duymuş mudur? Ama, iş Türkiye’ye geldiği zaman,
Türkiye’de algı operasyonu yapmaya geldiği zaman yalanlar arka arkaya
sıralanıyor ve maalesef, bizim muhalefet partilerimiz de bu yalanların ne yazık
ki sözcülüğünü yapıyor. 
Şimdi, değerli arkadaşlar, Cumhuriyet gazetesine
yargının yaptığı işlemin içeriğini henüz bilmiyoruz. Burada biraz önce hatip
Cumhuriyet gazetesinden bazı manşetleri gösterdi. Ben bu konuşma için değil ama
hasbelkader birkaç gündür Cumhuriyet gazetesinin tarihiyle ilgileniyorum,
kütüphanemizde de var, Cumhuriyet gazetesinin tarihini çok iyi anlatan kitaplar
var. 
1924 yılında, Mustafa Kemal Yunus Nadi’yi çağırıyor ve
şunu söylüyor: “Çocuk, hilafete yönelik, hilafeti savunanlar var; cumhuriyete
saldıranlar var, bunlara karşı bir gazete çıkaralım.” diyor. Yunus Nadi
İstanbul’a gidip 17 Nisan 1924 tarihinde Cumhuriyet gazetesini çıkarmaya
başlıyor. Tarihi oldukça uzun arkadaşlar ama şimdi şunu biliyoruz: 1920’lerde,
1930’larda Kürtleri yamyam olarak niteleyen haberleri var Cumhuriyet
gazetesinin içinde.
İDRİS BALUKEN (Diyarbakır) – O yüzden mi
kapatıyorsunuz?
AYDIN ÜNAL (Devamla) – Dersim’i sonuna
kadar savunuyorlar. 
MAHMUT TOĞRUL (Gaziantep) – Bize hakaret
ettiği için mi kapattınız?
AYDIN ÜNAL (Devamla) – Kürtlere “yamyam”
diyor Cumhuriyet gazetesi.
İDRİS BALUKEN (Diyarbakır) – O yüzden mi
kapatıyorsunuz?
AYDIN ÜNAL (Devamla) – İnönü’yle arası
hiç iyi değil Cumhuriyet gazetesinin. Bir keresinde İsmet İnönü, Yunus Nadi’ye
“Yunus Nazi” diye hitap ediyor. Faşizmi çok güçlü şekilde destekliyorlar
1940’lı yıllarda. 
BÜLENT YENER BEKTAŞOĞLU (Giresun) – Çok
gerilere gittin ya, çok gerilere gittin.
MERAL DANIŞ BEŞTAŞ (Adana) – Allah Allah!
AYDIN ÜNAL (Devamla) – 1940’ın sonunda
Demokrat Partiden Yunus Nadi milletvekili oluyor, 1954’e kadar Demokrat
Partili. 1954’ten sonra 1960 darbesini alkışlıyor Cumhuriyet gazetesi.
1960’lardan itibaren komünist, devrimci.
MERAL DANIŞ BEŞTAŞ (Adana) – Günümüze
gelin, günümüze.
AYDIN ÜNAL (Devamla) – 1970’lerde
cuntacı. 1980 darbesini Nadir Nadi alkışlıyor, bunun hepsi kayıtlarda var,
Nadir Nadi’nin, Yunus Nadi’nin kendi hatıralarında var. 
MAHMUT TOĞRUL (Gaziantep) – Bunlar Aydın
Engin’in tutuklanması için gerekçe mi?
AYDIN ÜNAL (Devamla) – 1990’larda liberal
oluyor, arkasından yeniden Kemalizme dönüyor ve hepiniz biliyorsunuz 2013’ten
itibaren de Fetullahçı, PKK’lı bir çizgiye geliyor. 
MUSTAFA ALİ BALBAY (İzmir) – Bir de
verdiği şehitlerden bahset Cumhuriyetin; Uğur Mumcu’dan bahset, Ahmet Taner
Kışlalı’dan bahset. 
AYDIN ÜNAL (Devamla) – Yani, biraz önce
manşetler gösterdiniz ya, bunlar pek muteber manşetler değil. 
NURETTİN YAŞAR (Malatya) – Zamanın ruhuna
uygun değişim getiriyorlar bu gazetede, değil mi?
AYDIN ÜNAL (Devamla) – Cumhuriyet
gazetesi dün öyle olmuş olabilir, bugün -biliyorsunuz hepiniz- Fetullahçı,
PKK’lı bir çizgiye geldi. 
BÜLENT YENER BEKTAŞOĞLU (Giresun) – Ayıp
oluyor, ayıp oluyor; çok ayıp oluyor.
MUSTAFA ALİ BALBAY (İzmir) – Hem
“Bilmiyoruz içeriğini.” diyorsun…
BÜLENT YENER BEKTAŞOĞLU (Giresun) – Çok
ayıp, çok ayıp!
AYDIN ÜNAL (Devamla) – Burada çok sayıda
manşet var elimde. 
MUSTAFA ALİ BALBAY (İzmir) –
“Yargılamanın içeriğini bilmiyorum.” diyorsun.
AYDIN ÜNAL (Devamla) – Fransa’daki
saldırıyla ilgili Cumhuriyet gazetesinin manşeti: “Fransa çocuklarına ağlıyor.”

MERAL DANIŞ BEŞTAŞ (Adana) – Savcı
sizsiniz herhâlde(!) 
AYDIN ÜNAL (Devamla) – Savcı Kiraz’ın
katledilmesiyle ilgili yapılan haber Cumhuriyet gazetesinde…
ZİHNİ AÇBA (Sakarya) – Dün dündür, değil
mi?
MUSTAFA ALİ BALBAY (İzmir) – Haberse…
Basın Yasası var. 
BAŞKAN – Sayın milletvekilleri… Sayın
Balbay, lütfen. 
AYDIN ÜNAL (Devamla) - “Bu eylem, mecbur
bırakıldığımız yöntem.” Bakın, utanç vesikasıdır bu, utanç vesikası.
BÜLENT YENER BEKTAŞOĞLU (Giresun) – Ama
hiç alakası yok konuştuklarının ya.
AYDIN ÜNAL (Devamla) – Türk basın
tarihine geçecek bir utanç vesikasıdır. “Kadınlar Çevik’e saldırdı.” Çevik
Kuvvete kadın teröristler saldırı yapıyorlar “Kadınlar Çevik’e saldırdı” diye
yine utanç vesikası bir haber. 
Bir başka örnek, Gündem gazetesinden
“Barış isteyenler sarayı durdursun.”, “Türkiye IŞİD’leşiyor.” 
MAHMUT TOĞRUL (Gaziantep) – Doğru demiş.
GÜLAY YEDEKCİ (İstanbul) – E, doğru
söylemiş. 
AYDIN ÜNAL (Devamla) - “Topyekûn savaşa
topyekûn direniş.” 
GÜLAY YEDEKCİ (İstanbul) – 70 vilayette
örgütlenmiş IŞİD, haberin var değil mi Sayın Vekil?
AYDIN ÜNAL (Devamla) - “Yüreğimizi
yaktın, sarayını yıkacağız.”
MAHMUT TOĞRUL (Gaziantep) – Savaşa
direnmeyelim mi?
AYDIN ÜNAL (Devamla) – Cumhuriyet
gazetesinin “Fransa çocuklarına ağlıyor” manşeti, aynısı Türkiye’de olduğu
zaman “Katliam ülkesi” manşeti. 
MERAL DANIŞ BEŞTAŞ (Adana) – Ya, savcıya
talimat verdiğinizi kabul mü ediyorsunuz?
AYDIN ÜNAL (Devamla) – Tıpkı Zaman
gazetesi gibi “Çözüm süreci Başkanlık hayâline feda edilmiş”, “Barışa suikast.”

BÜLENT YENER BEKTAŞOĞLU (Giresun) – Siz
de Zaman okuyordunuz ya. 
AYDIN ÜNAL (Devamla) – Aynı merkezden
hazırlanan, aynı kafayla, aynı mantıkla hazırlanan manşetler. 
En çarpıcısını göstermek istiyorum, hani,
Özgür Gündem diyorsunuz; Avrupa’da yayınlanan Özgür Gündem’de Nurettin
Demirtaş’ın bir yazısı: “Nilüfer çiçeği gibi sevilecek kadın.” Bununla ilgili
uzunca bir makale yazıyor: “Nilüfer çiçeği gibi sevilecek kadın.” Kim bu
nilüfer çiçeği gibi sevilecek kadın? Ankara’da Kızılay Meydanı’nda canlı bomba
olup orada çocukları katleden teröristle ilgili yazılmış, onu öven bir yazı
değerli arkadaşlar.
Şimdi, evet, basın özgürlüğü; sonuna
kadar savunuyoruz, sonuna kadar da savunacağız…
BÜLENT YENER BEKTAŞOĞLU (Giresun) – Öyle
mi?
AYDIN ÜNAL (Devamla) - …ama basın
özgürlüğü ile terörü de birbirinden hassasiyetle ayıracağız. Biz terörle
mücadele ederken özgürlükler konusunda son derece hassas davranıyoruz. Biraz
önce rakamları da yayımladım, bu ülkede isteyen istediği gazeteyi çıkarıyor,
istediğini de söylüyor, yazıyor ama teröre destek verilmesin. [CHP ve HDP
sıralarından alkışlar(!)] 
MAHMUT TOĞRUL (Gaziantep) –
Kapattıklarınıza bakın, kapattıklarınıza.
AYDIN ÜNAL (Devamla) - Fetullahçı teröre,
PKK terörüne, Avrupa’nın, Amerika’nın desteğiyle, onların iteklemesiyle,
onların motivasyonuyla destek veren her kim olursa olsun, bu ülke ondan
hesabını mutlaka ve mutlaka soracaktır.
MAHMUT TOĞRUL (Gaziantep) – Ya, Fetullah
Gülen size motivasyon veriyordu size, kime verecek.
AYDIN ÜNAL (Devamla) - Avrupa şunu demiş,
PKK bunu demiş, yok efendim, Avrupalı basın örgütleri Türkiye’ye şu eleştiriyi
yapmış, bu sıralamayı yapmış… Bunların hiçbiri umurumuzda değil. Biz, terörle
mücadele eden bir ülkeyiz. Bunu Fransa yapıyor, Almanya yapıyor, bunu İngiltere
yapıyor, bunu Amerika Birleşik Devletleri acımasızca yapıyor. Biz de terörle
mücadelemizi bu şekilde, kararlı bir şekilde devam ettireceğiz. Basın
özgürlüğüne “evet” ama teröre destek veren, şiddeti öven ve hatta terörün
içinde yer alan birtakım basın organı görünümündeki kuruluşlara da asla taviz
vermeyeceğiz.
Tekrar ediyorum: Bu ülke terörle
mücadelesini en kararlı şekilde devam ettirecek ama özgürlükleri de aynı şekilde,
en kararlı şekilde muhafaza edecektir.
Teşekkür ediyorum, heyetinizi
selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Ünal.
BÜLENT YENER BEKTAŞOĞLU (Giresun) –
Vallahi, bizi çok güldürdün ha.
İDRİS BALUKEN (Diyarbakır) – Sayın
Başkan…
BAŞKAN – Sayın Baluken…
İDRİS BALUKEN (Diyarbakır) – Sayın hatip
kürsüden konuşurken bizim yalan yanlış bilgiler ifade ettiğimizi söyledi.
HAKAN ÇAVUŞOĞLU (Bursa) – Yok, öyle bir
şey söylemedi Başkanım.
BAŞKAN – İsim bildirmedi ama.
HAKAN ÇAVUŞOĞLU (Bursa) – Yok, öyle bir
şey yok.
İDRİS BALUKEN (Diyarbakır) – Hayır,
“Muhalefet yalan yanlış bilgilerle algı oluşturmaya çalışıyor.” dedi.
HAKAN ÇAVUŞOĞLU (Bursa) – Yok yok
Başkanım.
İDRİS BALUKEN (Diyarbakır) – Açık biçimde
sataşmada bulundu.
BAŞKAN – Sizin grubu hedefleyen bir
açıklama… (HDP sıralarından gürültüler)
MAHMUT TOĞRUL (Gaziantep) – Evet, evet.
HAKAN ÇAVUŞOĞLU (Bursa) – Yok, Başkanım.
BAŞKAN - Sayın milletvekilleri, müsaade
eder misiniz.
İDRİS BALUKEN (Diyarbakır) –
Cumhuriyet’in kapatılmasıyla ilgili de benim yalan yanlış bilgiler aktararak
bir algı operasyonu yönettiğimi…
HAKAN ÇAVUŞOĞLU (Bursa) – Hayır, onlara
onu demedi, gazetelere dedi.
İDRİS BALUKEN (Diyarbakır) -
…Cumhuriyet’in tarihinden bugüne kadar neden kapatıldığını ifade etmiş oldu.
Açık bir sataşmadır.
AYDIN ÜNAL (Ankara) – Muhalefeti
kastetmedim.
HAKAN ÇAVUŞOĞLU (Bursa) – “Muhalefeti
kastetmedim.” diyor Sayın Başkan.
BAŞKAN – Peki, buyurun.
İki dakika.
NURETTİN YAŞAR (Malatya) – Mesela Yunus
Nadi’nin faşist olamayacağını İdris Bey’den dinlemek isteriz.
VI.- SATAŞMALARA İLİŞKİN KONUŞMALAR (Devam)
2.- Diyarbakır Milletvekili İdris Baluken’in, Ankara
Milletvekili Aydın Ünal’ın HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
İDRİS BALUKEN (Diyarbakır) – Teşekkür
ediyorum.
Sayın Başkan, değerli milletvekilleri;
ben öncelikle, AKP Grubu adına konuşan sayın hatibe teşekkür ediyorum, Meclis
tutanaklarına da geçti, çok önemli bir itirafta bulundu. Bütün bu basın-yayın kurumlarının
bizzat siyasi iktidarın, siyasi iradenin talimatıyla kapatıldığını ve bunlar
için de işte, buraya getirmiş olduğu manşetlerle de siyasi iktidarın gerekçeler
ürettiğini, savcıların, mahkemelerin de göstermelik bir şekilde şu anda bu
süreci takip ettiğini Meclis tutanaklarına geçecek şekilde itiraf etmiş oldu.
Sizin basın özgürlüğünden anladığınız bu. İşte, manşetleri okudunuz. Sarayı
eleştirdi diye, savaşa karşı çıktı diye, IŞİD’le ilgili mevcut pozisyonunuzu
teşhir etti diye siz basın kurumlarının kapatılmasını savunuyorsanız zaten
bizim size söyleyecek bir şeyimiz yok, biz de tam bunu ifade ediyoruz. 
Bakın, bizim ifade etmiş olduğumuz hiçbir şeyde
herhangi bir yalan yanlış bilgi yok. Ya, siz “darbeyle ilgili mücadele” adı
altında bu Meclisteki danışmanları, sıvacıyı, garsonu işten çıkarıyorsunuz
KHK’yla ama aranızda byLock kullanan, darbecilerle ilişkisi olan
milletvekilleri oturmaya devam ediyor.
MUSTAFA ELİTAŞ (Kayseri) – Söyle, kimler? Kim var,
söyleyin, bir isim söyleyin. Yalan söylüyorsun! Kim var, söyle.
MAHMUT TOĞRUL (Gaziantep) – Hepiniz içindeydiniz,
hepiniz beraber ıslanıyordunuz yağmurda. 
BAŞKAN – Sayın Baluken…
İDRİS BALUKEN (Devamla) – Milletvekillerini koruyup
gazetecilerle ilgili, gazetelerle ilgili süreci eğer yürütürseniz bununla
ilgili hiçbir samimiyetiniz kalmaz.
MUSTAFA ELİTAŞ (Kayseri) – Sayın Başkan, yalan
söylüyor, açıkça yalan söylüyor!
BAŞKAN – Sayın Elitaş, müsaade edin.
Sayın Baluken, siz de ithamda bulunmayın lütfen.
İDRİS BALUKEN (Devamla) – Dolayısıyla, siz tamamen siyasi
bir süreç yürütüyorsunuz. Bakın, Darbe Komisyonunda basın kurumlarının
izlemesine engel getiriyorsunuz, orada milletvekillerinin Periscope’la yayın
yapmasından bile çekiniyorsunuz. Şimdi, biz sizin hangi darbeyle mücadele
ettiğinize inanacağız; hangi gerekçeyle, bu yürütmüş olduğunuz sürek avıyla
ilgili sizi inandırıcı bulacağız? Türkiye kamuoyu da inanmıyor, dünya kamuoyu
da inanmıyor diyorum. 
Hepinize saygılar sunuyorum. (HDP sıralarından alkışlar)
BAŞKAN – Teşekkür ederim.
NURETTİN YAŞAR (Malatya) – Biz
darbeciyiz, siz darbe karşıtısınız (!)
BAŞKAN - Sayın Elitaş…
MUSTAFA ELİTAŞ (Kayseri) – Sayın Başkan, sayın hatip
konuşurken biraz önce “Yalan yanlış ifadeler kullanıyor, bizi itham ediyor.”
diye ifade etti, kürsüde konuşurken “Aranızda byLock’çu milletvekilleri var.”
diye yalan söyledi. Varsa söyleyecek, “Şu milletvekilleri byLock kullanıyor.”
diye ifade edecek, aksi hâlde iftira ediyordur. Bu iftirasından dolayı, yalan
söylediğinden dolayı sataşma yaptığı için söz hakkı istiyorum. 
BAŞKAN – Buyurun, iki dakika size de. (AK PARTİ
sıralarından alkışlar)
3.- Kayseri Milletvekili Mustafa Elitaş’ın, Diyarbakır
Milletvekili İdris Baluken’in sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
MUSTAFA ELİTAŞ (Kayseri) – Sayın milletvekillerim, FETÖ
terör örgütünün Türkiye’de yapamadığı darbeyi siyaset kesiminde AK PARTİ’ye
yapmaya devam etmek adına, AK PARTİ içerisinde veya siyaset kurumu içerisinde
byLock kullanan veya siyaset kurumu içerisinde FETÖ’yle müzahir olmuş
milletvekili var olduğunu ifade eden bir yayın yapma, tezvirat yapma içerisinde
ama maalesef, bazı milletvekili arkadaşlarımız da ki şu anda burada gördüğümüz
gibi, HDP Grup Başkan Vekili, FETÖ terör örgütünün yaptığı değirmene su
taşıyacak bir şekilde “AK PARTİ içerisinde byLock’çu var.” ifadesini kullanarak
yalan söylemiştir, FETÖ terör örgütünün isteğinin doğrultusunda bir konuşma
yapmıştır. Sizin bu konuşmanızı, demokratik bir parti olduğunu ifade eden,
halkların özgürlüğünü savunduğunu ifade eden, darbelere karşı olduğunu ifade
eden, darbecilere karşı olduğunu ifade eden Sayın Baluken’i burada şiddetle
kınıyorum. 
İkinci konu: Terör örgütünü övmek, terör seviciliği
yapmak gazetecilik değildir. Nasıl ki 15 Temmuz gibi, üniformalı teröristler
gelip bu milletin insanlarını katlettilerse bu ülkenin demokrasisini yok etmek
için gayret gösterdilerse gazeteci kimliğiyle, basın kartıyla da birileri çıkıp
terörist faaliyetleri destekleyemez. Terörle gazeteciliği ayırmamız lazım.
Gazeteci milletin gözü kulağıdır, namusudur ama namussuzluk yaptığı takdirde bu
ülkenin evlatları da onlardan hesap sormak mecburiyetindedir ve soracaklardır. 
Az önce değerli milletvekilinin söylediği gibi, 25-26
insanı katleden teröristi sevicilik yapan birisi de bence insan değil -ne
söylenmesi gerekiyorsa- en ahlaksız, en aşağılık mahluktur. 
Hepinizi saygıyla selamlıyorum. (AK PARTİ sıralarından
alkışlar)
BAŞKAN – Teşekkür ederim. 
İDRİS BALUKEN (Diyarbakır) – Sayın Başkan…
BAŞKAN – Sayın Baluken…
İDRİS BALUKEN (Diyarbakır) – Sayın Elitaş açık bir
şekilde yalan söylediğimi ve FETÖ’nün propagandasını yaptığımı ifade etti, açık
bir sataşmada bulundu. 
MUSTAFA ELİTAŞ (Kayseri) – İspat edeceksin,
söyleyeceksin onu. 
BAŞKAN – Şimdi, Sayın Baluken, evet, Elitaş bunu
söyledi. 
MUSTAFA ELİTAŞ (Kayseri) – “İsim ver.” diyorum, “İsim
vermezsen yalan söylüyorsun.” diyorum, “İftira ediyorsun.” diyorum. 
MEHMET METİNER (İstanbul) – İsim verecekse çıksın biz
de bilelim. İçimizdeki o alçakları bilelim. 
BAŞKAN – Sayın milletvekilleri, lütfen…
Siz AK PARTİ Grubunu hedef göstererek
ciddi bir ithamda bulundunuz.
İDRİS BALUKEN (Diyarbakır) – Evet…
AK PARTİ Grubunu hedef göstermedim canım.
MUSTAFA ELİTAŞ (Kayseri) – Aynen öyle
söyledi.
İDRİS BALUKEN (Diyarbakır) – Hayır…
BAŞKAN – Öyle dediniz.
MUSTAFA ELİTAŞ (Kayseri) – Öyle söyledin,
tutanaklara bak.
İDRİS BALUKEN (Diyarbakır) – AK PARTİ
Grubu içerisinde Fetullahçı yapılanmayla ilişkisi olanları kastettim.
MEHMET METİNER (İstanbul) – İçimizdeki o
alçakları biliyorsa açıklasın; aksi takdirde, müfteridir. 
BAŞKAN – “byLock kullananlar var.”
dediniz.
İDRİS BALUKEN (Diyarbakır) – Evet.
BAŞKAN – Bunu söylediniz, “AK PARTİ Grubu
içinde…” dediniz, bu ciddi bir itham.
MUSTAFA ELİTAŞ (Kayseri) – Aynen öyle
söyledi.
BAŞKAN – Eğer bu ithamla ilgili elinizde
bilgi, belge varsa doğrusu ben de bu Genel Kurulu, şu oturumu yöneten bir kişi
olarak bunu açıklamanızı isterim.
İDRİS BALUKEN (Diyarbakır) – Sayın
Başkan…
MEHMET METİNER (İstanbul) – Eğer içimizde
o FETÖ’cü alçaklar var da biliyorsanız, açıklamıyorsanız alçak sizsiniz.
AHMET YILDIRIM (Muş) – Alçak sizsiniz!
Siz demek ki içinizde alçakların olduğunu kabul ediyorsunuz, alçak sizsiniz!
İDRİS BALUKEN (Diyarbakır) – Sen
açıklayacaksın, sen açıklamazsan en büyük alçak sensin, en büyük alçak sensin!
BAŞKAN – Sayın Baluken, benle
konuşuyorsunuz.
MEHMET METİNER (İstanbul) –
Açıklamazsanız alçaksınız!
AHMET YILDIRIM (Muş) – Alçak sizsiniz,
siz; FETÖ’cü sizsiniz!
AYDIN ÜNAL (Ankara) – Senin açıklaman
lazım.
BAŞKAN – Bakın, şimdi sözlerinize dikkat
edin.
MEHMET METİNER (İstanbul) – Alçaklar
varsa açıklamazsanız alçaksınız!
İDRİS BALUKEN (Diyarbakır) – Şu anda… 
BAŞKAN – Sayın Baluken…
İDRİS BALUKEN (Diyarbakır) – …beni yalan
söylemekle itham eden ve Fetullahçı yapılanmanın propagandasını yaptığımı
söyleyen bir konuşma oldu, neyi tartışıyoruz?
MUSTAFA ELİTAŞ (Kayseri) – “AK PARTİ
içerisinde byLock’çu var.” dediğiniz için söylüyorum.
İDRİS BALUKEN (Diyarbakır) – Açık bir
sataşma var, bu sataşmaya cevap vereceğim.
BAŞKAN – Sayın Baluken, siz daha önce
-bakın, sizinle tartışmıyorum- çıktınız, AK PARTİ Grubunu hedefleyerek…
İDRİS BALUKEN (Diyarbakır) – Ben AK PARTİ
Grubunu değil…
MUSTAFA ELİTAŞ (Kayseri) – Aynen öyle
söyledi.
BAŞKAN – Öyle söylediniz.
İDRİS BALUKEN (Diyarbakır) – …AK PARTİ
Grubu içerisindeki Fetullahçı yapılanmayı söyledim.
BAŞKAN – “byLock kullananlar var.”
dediniz, bu ciddi bir itham.
İDRİS BALUKEN (Diyarbakır) – Evet.
BAŞKAN – Eğer bu konuda delilleriniz
varsa -en azından bu oturumu yöneten Meclis Başkan Vekili olarak sizden rica
ediyorum- bu konuda bilginiz, belgeniz varsa ilgili yerlere sunun; eğer
bilginiz, belgeniz yoksa böyle bir ithamda bulunmayın, bu bir.
İDRİS BALUKEN (Diyarbakır) – Müsaade
edin, kürsüden ifade edeyim.
HAKAN ÇAVUŞOĞLU (Bursa) – Özür dilesin
Başkanım, özür dilesin.
BAŞKAN – İki: Sizinle ilgili sataşmada
bulundu dediniz, gerekçesini tekrar edin lütfen.
İDRİS BALUKEN (Diyarbakır) – Yalan
söylemekle ve Fetullahçı yapılanmanın propagandasına alet olmakla itham etti,
ağır bir sataşmada bulundu.
MUSTAFA ELİTAŞ (Kayseri) – AK PARTİ’ye
iftira etmiştir.
BAŞKAN – Şimdi “Eğer bulamazsanız, itham
ettiğiniz şeyi gerekçelendiremezseniz böyle düşünürüm.” dedi.
MUSTAFA ELİTAŞ (Kayseri) – Aynen öyle
söyledi.
İDRİS BALUKEN (Diyarbakır) – Sayın Başkan
“Bu iddiaları dile getirerek FETÖ’nün propagandasını yapıyorsunuz.” dedi. 
BAŞKAN – Buyurun.
İki dakika…
“Eğer gerekçelendiremezseniz ve
adlandıramazsanız bu ithamın arkasını, sizi böyle addederim.” dedi, dinledim.
HAKAN ÇAVUŞOĞLU (Bursa) – Herhâlde
gerekçeyi söyleyecek şimdi Sayın Başkan, söyleyemezse öyle olacak.
İDRİS BALUKEN (Diyarbakır) – Hayır
“Fetullahçı yapılanmanın propagandasına alet oluyorsunuz.” dedi.
BAŞKAN – Buyurun.
İki dakika…
Yalnız, sayın milletvekilleri, ciddi
ithamlar var Genel Kurulda, mesnetsiz ithamları burada lütfen sarf etmeyelim.
MAHMUT TOĞRUL (Gaziantep) – İlk kez
duydunuz değil mi Sayın Başkan?
FERHAT ENCU (Şırnak) – Sanki ilk kez Sayın Başkan.
BAŞKAN – Herkesin hak ihlalinden doğan hakları vardır,
bunu hatırlatırım.
FERHAT ENCU (Şırnak) – Bu darbenin siyasi ayağı nerede?
BAŞKAN – Lütfen…
4.- Diyarbakır Milletvekili İdris Baluken’in, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
şahsına sataşması nedeniyle konuşması
İDRİS BALUKEN (Diyarbakır) – Sayın Başkan, yorumunuzu…
HAKAN ÇAVUŞOĞLU (Bursa) – Kim o kim, söyle, kim o?
İDRİS BALUKEN (Devamla) – Yahu, sen açıklayacaksın,
sen.
HAKAN ÇAVUŞOĞLU (Bursa) – Kim o söyle, kim?
İDRİS BALUKEN (Devamla) – Bakın, biz…
HAKAN ÇAVUŞOĞLU (Bursa) – Açıklamazsan müfterisin,
müfterisin.
BAŞKAN – Sayın milletvekilleri…
HAKAN ÇAVUŞOĞLU (Bursa) – Açıklamazsan yalancısın.
İDRİS BALUKEN (Devamla) – Sen yalancısın!
BAŞKAN – Sayın milletvekilleri…
MAHMUT TOĞRUL (Gaziantep) – Yalancı sensin, darbecisin
sen!
HAKAN ÇAVUŞOĞLU (Bursa) – Açıkla, kim o kim, kim?
İDRİS BALUKEN (Devamla) – Darbe Komisyonunda…
BAŞKAN – Birleşime on dakika ara veriyorum.
Kapanma Saati: 15.40
İKİNCİ OTURUM
Açılma Saati: 15.57
BAŞKAN: Başkan Vekili Ayşe
Nur BAHÇEKAPILI
KÂTİP ÜYELER: Ali Haydar
HAKVERDİ (Ankara), Fehmi KÜPÇÜ (Bolu) 
-----0-----
BAŞKAN – Sayın milletvekilleri, Türkiye Büyük Millet
Meclisinin 15’inci Birleşiminin İkinci Oturumunu açıyorum.
Halkların Demokratik Partisi grup önerisini
görüşmekteydik. 
Sayın Baluken, siz kürsüdeydiniz. 
Buyurun. (HDP sıralarından alkışlar) 
İki dakika… 
4.- Diyarbakır Milletvekili İdris Baluken’in, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
şahsına sataşması nedeniyle konuşması (Devam)
İDRİS BALUKEN (Diyarbakır) – Teşekkür ediyorum Sayın
Başkan. 
AKP sıralarından laf atılmamış olsaydı, bir gürültüyle
sözüm kesilmemiş olsaydı şunu ifade edecektim.
Bu Mecliste oturan milletvekilleri için, belediye
başkanları için, devletin farklı yerinde görev alan devlet yetkilileri için,
her kimin bu Fetullahçı yapılanmayla ilişkisi varsa Darbe Komisyonunda biz bu
listelerin açıklanması için talepte bulunduk. Aynı şekilde, “byLock” sistemiyle
ilgili, her kim ki bu sistemi kullanmışsa –ki, AKP’li yetkililer ve
Cumhurbaşkanı Erdoğan’ın da tüm açıklamalarında bu sistemin sadece bu yapılanma
tarafından özel olarak kullanıldığı ifade edilmişti- bunun bilgisinin
listelerinin Meclise sunulmasını istedik. Yani bu bir tek sizin grup için falan
da geçerli değil, hangi grupta varsa, 4 siyasi partiden ya da Parlamento
dışında bulunan siyasi partilerden her kim ki bu listelerde bir şekilde, işte
bu sürecin içerisinde yer almışsa bunları milletin bilme hakkı var, Meclisin
bilme hakkı var. Biz bunu Darbe Komisyonunda talep ettiğimizde eğer engelleyen
bir tutumla karşılaşırsak, tabii ki çıkar burada mevcut durumu ifade ederiz.
Bakın, bu konuda Cumhurbaşkanı Erdoğan’ın açıklamaları
var: “Biz bu yapıya ne istedilerse verdik ama onlar nankörlük etti. Biz bu
yapının ayağına her türlü imkânı serdik ama onlar bizi arkadan hançerledi.”
diyor.
Şimdi, Afyon toplantısından sonra Başbakan Binali
Yıldırım “Bizde FETÖ'cü yok, bizde ‘byLock’çu yok.” derken asıl Cumhurbaşkanını
yalanlamış oluyor. Bütün bu süreçlerin şeffaf bir şekilde toplum tarafından
bilinmesinden hiç kimsenin korkmaması gerekiyor. 
Getirin o 30 bin kişilik “byLock” listesini açıklayın,
hangi siyasi partide kim var ya da kim yok, onu bütün Türkiye kamuoyu bilsin,
onunla ilgili tartışmayı da ancak bu şekilde engellersiniz. Böyle laf atmayla,
söz kesmeyle falan toplumun vicdanındaki bu tartışmaları bitiremezsiniz
diyorum. 
Hepinize saygılar sunuyorum. (HDP sıralarından
alkışlar)
BAŞKAN – Teşekkür ederim.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Adana Milletvekili Meral Danış Beştaş
ve arkadaşları tarafından, anayasal güvence altında olan haber alma hakkının
ihlal edilişinin yarattığı sakıncaların tespitine ilişkin 6/10/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 2 Kasım 2016 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN - Halkların Demokratik Partisi grup önerisinin
lehinde ikinci olarak İstanbul Milletvekili Sayın Barış Yarkadaş konuşacak.
Buyurun Sayın Yarkadaş. (CHP sıralarından alkışlar) 
BARIŞ YARKADAŞ (İstanbul) – Sayın Başkan, değerli
milletvekilleri; HDP'nin basın özgürlüğü ve haber alma hakkına ilişkin grup
önerisi üzerine söz almış bulunmaktayım.
Değerli üyeler, Türkiye’de bugün basın özgürlüğünden
bahsetmek ancak ve ancak bir komedi unsuru olabilir, ancak ve ancak parodilerde
yer alabilecek bir mesele hâline gelmiştir Türkiye’de basın özgürlüğü. Bugün
basın özgürlüğünde gelinen nokta -Aydın Ünal her ne kadar “Ben Avrupa’yı
önemsemiyorum.” dese de- Avrupa Parlamentosu tarafından da ele alınmış ve
Türkiye’de 15 Temmuz alçak darbe girişiminin ardından gazetecilerin durumunun
daha da kötüleştiği kayıt altına alınmıştır. Kuşkusuz, gazetecilerin
yaşadıklarını ve hangi baskılarla karşı karşıya kaldıklarını Avrupa
Parlamentosunun raporlarından ya da onların görüşlerinden öğrenecek değiliz.
Biz her gün gazetecilerin, benim meslektaşlarımın hangi baskılarla, hangi
engellemelerle, hangi tehditlerle karşı karşıya kaldığını bizzat görüyor,
yaşıyoruz. Biz bu konuşmayı yaparken Cumhuriyet gazetesinin önünde gazeteye
yönelik operasyonu protesto eden gençlik kollarından arkadaşımız Umut Güney
polis tarafından dövülerek gözaltına alınıyor, orada bulunan protestoculara
polis tarafından “Hepinizi gözaltına alırız.” tehdidi sürüyor.
Sevgili üyeler, 15 Temmuz alçak darbe girişimini bahane
ederek basının üzerindeki baskılarını artıran AKP iktidarı, kıyım hükmündeki
kararnamelerle 118 televizyon, radyo ve gazeteyi, onlarca İnternet sitesini, 3
haber sitesini kapattı; 184 gazeteci bu süreçte gözaltına alındı. 15 Temmuzdan
bu yana 3 binin üzerinde gazeteci işsiz kaldı, 750 gazetecinin sarı basın
kartı, 46 gazetecinin pasaportu gerekçesiz bir biçimde iptal edildi. 
Basına yönelik baskılar bununla da bitmedi, Türkiye’nin
en çok izlenen haber kanalı Halk TV’nin muhabirleri Başbakanlık binasına
alınmıyor. Halk TV’nin Başbakanlık binasında soru sorma özgürlüğü gasbediliyor.
Yine, Halk TV, Adalet Bakanlığı tarafından cezaevlerinde izletilmiyor. Sayın
Bakana buradan bir kez daha çağrı yapıyorum: Bu sorun daha önce de yaşanmıştı,
Sayın Bakan Halk TV’ye yönelik sansürü ortadan kaldırtmıştı ancak ne yazık ki,
Sayın Bakan, 15 Temmuzdan sonra birçok mektup geldi bize ve Halk TV’nin
cezaevlerinde yeniden yasaklandığını öğrenmiş bulunuyoruz. Sayın Adalet
Bakanına da buradan bir çağrıda bulunuyorum: Lütfen cezaevlerindeki bu anlamsız
sansüre bir an önce son verin.
Tabii, sadece Halk TV’ye yönelik baskılar yok. Sözcü
gazetesi… Bakın, Sözcü gazetesi FETÖ torbasına sokulmaya ve yayınları
engellenmeye çalışılıyor. Sadece FETÖ torbasına atılmakla tehdit edilmiyor,
bizzat TOKİ tarafından müteahhitlere yapılan baskıyla birlikte ilan ve reklam
alması engelleniyor. Peki, neden Sözcüye bu baskı yapılıyor? İşte, bu parsel
parsel dağıtılan arsaları toplum görmesin, FETÖ’ye AKP’nin hangi yardımları
yaptığı toplum tarafından bilinmesin diye.
Keza bir diğer gazete, muhalif ve sol kimliğiyle
bilinen Birgün ile Evrensel gazeteleri. Birgün ve Evrensel gazeteleri dava
yağmurlarıyla karşı karşıya. Evrensel bünyesinde yayın yapan Evrensel Kültür
dergisi yirmi beş yıllık yayın hayatına kanun hükmünde kararnamelerle son
vermek zorunda kaldı. Evrensel Kültür dergisi gerekçe bile gösterilmeden
kapatıldı. Keza Özgür Gündem’in Yayın Kurulunda olan ve Türk Ceza Kanunu’na göre
hiçbir sorumluluğu olmayan Necmiye Alpay ile Aslı Erdoğan da hâlâ gerekçesiz
bir şekilde cezaevinde tutulmaya devam ediyor. “Darbeye karşı mücadele
ediyorum.” adı altında ortaya koyduğunuz uygulamalar 12 Eylülü bile aratıyor.
Emin olun ki Kenan Evren bugün yaşasa sizin yaptıklarınızı gördüğünde gerçekten
sizi kıskanırdı. 
Az önce Sayın Aydın Ünal Afganistan’dan bahsetti,
Türkiye’nin Afganistan’dan daha iyi durumda olduğunu söyledi. Oysaki Sayın
Aydın Ünal Afganistan Radyo Televizyon Birliği Başkanı Azizullah Aral’ın dün
yaptığı açıklamayı görse sanırım bu kürsüde konuşmazdı. 
Afganistan Radyo ve Televizyonlar Birliği Başkanı
Azizullah Aral “Türkiye’deki meslektaşlarımız bir an önce serbest bırakılsın,
Türkiye’de basın özgürlüğü Afganistan’dan bile geriye gidiyor.” diyor Sayın
Ünal, Google’dan bakarak görebilirsiniz.
OSMAN AŞKIN BAK (İstanbul) – Vay, vay, vay, çok önemli
bir açıklama(!)
BARIŞ YARKADAŞ (Devamla) – Gelelim, asıl tel tel
dökülen Cumhuriyet gazetesi operasyonuna. Demokrasi için şehitler vermiş, darbeler
karşısında bedel ödemiş, yazarları, çalışanları katledilmiş, her darbe
döneminde kapısına kilit vurulmuş Cumhuriyet gazetesi yine bir darbe sürecinde
iktidarın hedefi hâline geliyor. Oda TV’den Barış Pehlivan’ın bugün yayımladığı
belgeye göre Cumhuriyet operasyonunu yöneten Savcı Murat İnan aslında hâlâ şu
anda FETÖ’den yargılanan bir sanık. Sırf bu gerçek bile Cumhuriyet
çalışanlarının bir an önce serbest bırakılmasını gerektiriyor. Savcı, Anayasa
Mahkemesinin kararlarını da hiçe sayıyor. Anayasa Mahkemesi, Can Dündar ve
Erdem Gül’ü serbest bıraktıran kararı aldığında “’Tweet’ler ve köşe yazıları
tutuklamaya gerekçe olamaz.” diyor. Savcının Anadolu Ajansına sızdırdığı
gerekçelere baktığımızda ise gözaltı gerekçelerinin “tweet”ler, haber
başlıkları ve köşe yazıları olduğunu görüyoruz. AKP iktidarının yönetiminde
Anayasa Mahkemesinin de fiilen lağvedildiğini ve tasfiye edildiğini de
kayıtlara geçiyoruz.
Tabii, biz bu operasyonun neden yapıldığını biliyoruz.
Aslında Aydın Ünal bunu çok güzel söyledi, “Cumhuriyetin adını Mustafa Kemal
Atatürk koymuştur.” dedi. Siz cumhuriyetle olan hesaplaşmanızı bugün Cumhuriyet
gazetesi üzerinden yapmaya çalışıyorsunuz. Başkanlık rejimi öncesi, başkanlık
rejimi tartışmaları öncesi başkanlığa karşı çıkan her sesi susturmak, sindirmek
ve ortadan kaldırmak istiyorsunuz. Gözünüz o denli dönmüş ki ne yaptığınızı
bilemez bir hâldesiniz. Siz FETÖ’yü okşayıp severken Türkiye’ye FETÖ gerçeğini
kırk yıldır anlatan Hikmet Çetinkaya’yı FETÖ torbasına doldurmaya
çalışıyorsunuz. Hrant’ımızın en yakın arkadaşı Aydın Engin’i Hrant Dink’i
katletmekle suçlanan FETÖ örgütünün bir üyesi olarak gözaltına alıyorsunuz ve
köşesini boş bırakıyorsunuz. Ama, şunu unutmayın: Hiçbir zaman bu köşeler boş
kalmaz. Siz Aydın Engin’i gözaltına aldınız, köşesini boş bıraktınız. Ben de
bir gazeteci olarak bugün Aydın Engin’in boş kalan köşesini kendi el yazımla
doldurdum. Meslek büyüğüm, şu anda avukatlarıyla görüştürülmesine izin
verilmeyen, sulh ceza hâkimliğinin kendisiyle ilgili kararı avukatlarının tüm isteğine
rağmen kendisine, avukatlarına teslim edilmeyen Aydın Ağabey’e şöyle seslendim:

“Aydın abi; bugünkü köşen boş kalmasın diye buraya iki
satır karalamak istedim.
Meslek hayatının tamamını terör örgütlerine karşı
verdiğin mücadeleyle geçirdin. 
Teröre kurban verdiğimiz Hrant'ımızın en yakın
arkadaşıydın. 
Bugün seni bile; Hrant'ı katletmekle suçlanan terör
örgütü FETÖ'ye yardım etmekle suçluyorlar.
Bu asılsız ve akıldışı suçlamanın amacını biliyoruz.
Aydın abi; seni de gözaltındaki arkadaşları da bu trajikomik
suçlamalarla susturamaz, sindiremezler.
Cumhuriyet'i ve onun değerlerini savunanları;
Yıkamazlar,
Sindiremezler, 
Teslim alamazlar!”
Siz Aydın Engin’i her ne kadar gözaltına alsanız da
emin olun ki Aydın Engin yarın yine çıkacak ve bildiklerini yazmaya devam
edecek.
Evet, biliyoruz, siz Goebbels’in o meşhur sözünü
kendinize ilke edinmişsiniz. Goebbels diyor ki: “Gazeteciler bir piyanonun
tuşları gibi olmalıdır. Biz hangi tuşa basarsak o sesi çıkarmalıdır.” 
Emin olun ki bu ülkede, sizin piyanonuzun tuşları
olmayacak onlarca, yüzlerce gazeteci var ve o gazeteciler az önce, Türkiye
Gazeteciler Sendikasının öncülüğünde, sizi çok rahatsız edecek bir pankartı
Cumhuriyet binasına astılar. Türkiye Gazeteciler Sendikasının pankartında “Bu
işyerinde cesaret var” yazıyordu. İşte o cesareti taşıyanlar sizin iktidarınıza
boyun eğmeyeceklerini her gün, her dakika gösterecekler.
Teşekkür ediyorum. (CHP sıralarından alkışlar)
BAŞKAN – Teşekkür ederim Sayın Yarkadaş.
OSMAN AŞKIN BAK (Rize) – Sizin vekiliniz başka şey
söylüyor ama. O her şeyi biliyor. 
BAŞKAN – Sayın Ünal…
AYDIN ÜNAL (Ankara) – İsmimi zikretmek suretiyle
atıflar yapmıştır bana. İki dakikalık söz hakkı istiyorum. 
LEVENT GÖK (Ankara) – O sataşma değil, bir
değerlendirmedir.
BAŞKAN – Sataşmadan dolayı mı söz istiyorsunuz?
AYDIN ÜNAL (Ankara) – Evet.
LEVENT GÖK (Ankara) – Sataşma değil. Tutanaklara
bakalım. 
BAŞKAN – Buyurun, iki dakika.
LEVENT GÖK (Ankara) – Sayın Başkan, bir tutanak yok. 
Aydın Bey, ben de izledim.
AYDIN ÜNAL (Ankara) – İsmimi zikretti Başkanım.
LEVENT GÖK (Ankara) – Ama ismi zikretmek bir sataşma
değil.
AYDIN ÜNAL (Ankara) – Ama açıklamam gerekiyor.
BAŞKAN – Sayın Gök, lütfen müdahale etmeyin. Lütfen…
LEVENT GÖK (Ankara) – Tutanaklara baksaydık efendim.
BAŞKAN – Lütfen, teşekkür ederim.
Buyurun Sayın Ünal.
VI.- SATAŞMALARA İLİŞKİN KONUŞMALAR (Devam)
5.- Ankara Milletvekili Aydın Ünal’ın, İstanbul
Milletvekili Barış Yarkadaş’ın HDP grup önerisi üzerinde yaptığı konuşması
sırasında şahsına sataşması nedeniyle konuşması
AYDIN
ÜNAL (Ankara) – Teşekkür ediyorum.
Sayın
Başkan, değerli milletvekilleri; şimdi, evet, burada gazetelere, basına yönelik
terörle mücadele kapsamında yapılan bazı işlemlerden, yargı işlemlerinden
bahsediyoruz. Ama, şunu hepinizden özellikle rica ediyorum: Bu ülkeye haksızlık
etmeyelim, bu ülkeye yazık etmeyelim. 
MUSTAFA
AKAYDIN (Antalya) – Etmeyin kardeş, “Edin.” diyen yok.
AYDIN
ÜNAL (Devamla) – Evet, Recep Tayyip Erdoğan’la bir probleminiz olabilir, AK
PARTİ’yle bir probleminiz olabilir, bunlar millî irade sonucu buraya
gelmişlerdir ama bunları eleştirebilirsiniz. Ama, Afganistan’ı veya bir başka
ülkeyi Türkiye'nin önüne geçirmek suretiyle, Türkiye’deki basın özgürlüğünü bu
ülkelerle kıyaslamak suretiyle bu ülkeye yazık etmeyelim.
MUSTAFA
AKAYDIN (Antalya) – Sayenizde geçti.
GÜLAY
YEDEKCİ (İstanbul) - Uygulamalarınızın sonucu, sizin uygulamalarınızın sonucu.
AYDIN
ÜNAL (Devamla) – İkincisi: Biraz önce kürsüye gelen hatip, Cumhuriyet
gazetesinin ismini Atatürk’ün koyduğunu ve Cumhuriyet gazetesiyle değil
cumhuriyetle problemimiz olduğu mealinde bir ifade kullandı. Cumhuriyet
gazetesinin ismini Mustafa Kemal Atatürk koymamıştır. Aynı zamanda, biraz önce
ben konuşmamda da ifade ettim, Cumhuriyet gazetesi 1924 yılında yayın hayatına
başladı; faşizm, Kemalizm, liberalizm, devrimcilik, komünizm, antikomünistlik,
Nazım Hikmet’in yüzüne tükürmek, Dersim harekâtını övmek, Kürtlere “yamyam”
demek, Fetullahçılık, PKK’lılık…
MUSTAFA
ALİ BALBAY (İzmir) - Yazık, insaf, bu gazete de şehitler verdi ya!
AYDIN
ÜNAL (Devamla) – Mustafa Bey, siz de biliyorsunuz, “tweet”iniz ortalıkta
dolaşıyor birkaç gündür. 
OSMAN
AŞKIN BAK (Rize) – Esas gerçekleri siz biliyorsunuz.
AYDIN
ÜNAL (Devamla) – Cumhuriyet gazetesi bütün bunları yapmış bir gazetedir. 
OSMAN
AŞKIN BAK (Rize) – Evet, yazı yazdırmıyorlardı, yazmaya başlayın. “Tweet”iniz
var.
AYDIN
ÜNAL (Devamla) – Bizim için ölçü çok nettir; hiç kimse teröre destek veremez.
Bakın, biraz önce burada bazı manşetleri gösterdim. Hanginiz şunu onaylayabilir
arkadaşlar: Bir adliyeye 2 terörist giriyor, bir savcıyı odaya kilitliyorlar ve
kafasına kurşun sıkıyorlar, arkasından gazete şu başlığı atıyor: “Bu eylem
mecbur bırakıldığımız yöntemdir.” 
BARIŞ
YARKADAŞ (İstanbul) - Tırnak içinde veriyor Aydın Bey onu, tırnak içinde,
açıklamayı veriyor. Yapmayın, siz yazarçizersiniz, yapmayın.
AYDIN
ÜNAL (Devamla) – Hanginizin vicdanı bunu kabul edebilir? Yine, şunu gösterdim,
buna cevap verilmiyor: Ankara’da canlı bomba kendisini patlatıyor, 100’e yakın
insanımız, çocuklar, öğrenciler ölüyor, katlediliyor, Nurettin Demirtaş Özgür
Gündem gazetesinde, Avrupa’da yazı yazıyor; “Nilüfer çiçeği gibi sevilecek
kadın.” Hanginizin vicdanı kabul ediyor bunu? Cumhuriyet Halk Partisi acaba
bunu savunuyor mu, bunların arkasında duruyor mu? (AK PARTİ sıralarından
alkışlar) 
BAŞKAN
– Teşekkür ederim Sayın Ünal.
Sayın
Bakan Bekir Bozdağ, bir açıklama yapmak istedi.
Buyurun.
IV.- AÇIKLAMALAR (Devam)
22.- Adalet Bakanı Bekir Bozdağ’ın, İstanbul
Milletvekili Barış Yarkadaş’ın HDP grup önerisi üzerinde yaptığı konuşmasındaki
bazı ifadelerine ilişkin açıklaması
ADALET
BAKANI BEKİR BOZDAĞ (Yozgat) – Sayın Başkan, saygıdeğer milletvekili
arkadaşlarım; cezaevlerine ilişkin, bir önceki hatibin yaptığı
değerlendirmelere ilişkin açıklık getirmek istiyorum. 
Cezaevlerinde seyredilen televizyonlar tutuklu ve
hükümlülere yapılan anket sonucunda belirlenmektedir. Ankette ilk 20’ye giren
televizyonlara izin verilmektedir. Halk TV bunların arasında yer almadığı için
bu şeyde görülmüyor. Ama bütün her yerde değil; bir yerde ilk 20’ye girmişse
eğer, orada seyredilmiyorsa orada olmadığı içindir ama ilk 20’de yer alıyorsa
orada mutlaka seyrediliyordur. Bu bütün cezaevlerinin tamamı için değil, her
yer için ayrı ayrı değerlendirmeler yapılıyor. 
İki, gazetelerle ilgili… Eğer bir gazetenin mahkeme
kararıyla cezaevine girmesi yasaksa, onlar cezaevine alınmıyor ama onun
dışında, tutuklu ve hükümlülerin sipariş verdiği bütün gazeteler cezaevine
geliyor ve oradaki…
(Mikrofon otomatik cihaz tarafından kapatıldı) 
BAŞKAN – Tamamlayın lütfen Sayın Bakan. 
ADALET BAKANI BEKİR BOZDAĞ (Yozgat) – Birgün gazetesi
de, Sözcü gazetesi de yasak gazetelerden değildir. Sipariş edip “Bana gazete
getirmedi.” diyen birisi varsa ismini verin, ben özel baktıracağım. 
GÜLAY YEDEKCİ (İstanbul) – Sayın Bakanım, havaalanına
niye girmiyor Sözcü gazetesi?
BAŞKAN – Teşekkür ederim Sayın Bakan. 
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Adana Milletvekili Meral Danış Beştaş
ve arkadaşları tarafından, anayasal güvence altında olan haber alma hakkının
ihlal edilişinin yarattığı sakıncaların tespitine ilişkin 6/10/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 2 Kasım 2016 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN - Halkların Demokratik Partisi grup önerisinin
aleyhinde son olarak Kırıkkale Milletvekili Sayın Ramazan Can konuşacaklardır. 
Buyurun Sayın Can. (AK PARTİ sıralarından alkışlar)
RAMAZAN CAN (Kırıkkale) – Sayın Başkan, değerli
milletvekilleri; Genel Kurulu saygıyla selamlıyorum. 
HDP grup önerisi üzerine söz almış bulunuyorum. Bugün
itibarıyla 388 sıra sayılı Bilirkişilik Kanunu Tasarısı’nı yasalaştırmayı
düşünüyoruz. İki bölümden oluşuyor, 57 madde. İnşallah, bütün grupların oy
birliğiyle buradan geçecek. Kamuoyunda beklenen bilirkişilik müessesesini
gerçekten kurumsallaştıran bir yapı. Bu konuda Adalet Bakanımıza ve çalışanlara
teşekkür ediyoruz. 
Burada basın özgürlüğüyle ilgili bir şeylerden
bahsedildi. Ben de bu konuya değinmek istiyorum. Tabii ki basın hürdür ve
sansür edilemez. Bu, Osmanlı’nın son döneminden itibaren cumhuriyetle birlikte
kurumsallaşmış bir gelenek, bir teamül bir yapı ancak hiçbir kimseye de
verilmiş olan imtiyaz ya da bir hak veya temel hak ve hürriyet kötüye
kullanılamaz. Medeni Kanun’un 2’nci maddesinde de bu düzenlenmiştir. Medeni
Kanun’un düzenlemiş olduğu hakkın kötüye kullanılması hâlinde de hukuk sistemi,
demokrasi kendi önlemini de alacaktır. Burada özellikle basın, üzerine düşen
sorumluluğu, imtiyazı, haber alma hakkını ve haber verme, bilgilendirme hakkını
kullanırken de bunu bir silah olarak, bir kalkan olarak, bir siyasi zırh olarak
da kullanmamalı. Bu konuda kullananlar varsa tabii ki meşru hukuk sisteminde de
bunun gereği yapılacaktır. Netice itibarıyla, temel hak ve hürriyetler bir
başkasının temel hak ve hürriyetlerini ihlal ediyorsa, imha ediyorsa bunun da
hukuk düzeninde yeri olmadığı düşünülmektedir. 
Diğer taraftan, hâkimler ve savcılarla ilgili dokunulmazlık
var, askerlerle ilgili kendi iç bünyesinde dokunulmazlık var, memurlarla ilgili
de memur muhakematından kaynaklanan dokunulmazlık var. Peki, bunlar, bu yaşamış
olduğumuz süreçte, 15 Temmuza giden süreçte ve 15 Temmuzda hâkimler kalemlerini
silah olarak kullanmadılar mı? Askerlerin içerisinde yapılanmış FETÖ yapıları,
millete gerek tanklardan gerek uçaklardan silahları yöneltmedi mi? Yöneltti.
Bütün bunlar siyaset kurumuna yapıldı. Efendim “Siz 17-25 Aralıktan önce
FETÖ’yle iş birliği içerisindeydiniz.” Doğrudur, bunlar olmuştur, o günün
şartlarında bilindiği kadarıyla bunlarla ilişki kurulmuş olabilir. Bunda, AK
PARTİ olarak üzerimize düşen öz eleştiriyi her ortamda yaptık. Peki, 17-25
Aralıktan sonra gün yüzüne çıktığı hâlde onların getirmiş olduğu taşeronları
marifetiyle bilgiler, belgeler burada Hükûmeti sıkıştırma noktasında
kullanılmadı mı? Kullanıldı. Bu manada da muhalefet üzerine düşen öz eleştiriyi
yapmalı. Kaldı ki 15 Temmuzdan sonra dahi bunlara prim veriyorsak siyaset
kurumu ve millet buna itibar etmez diye düşünüyorum.
Bu duygular içerisinde grup önerisinin aleyhinde
olduğumu beyan ediyor, tekrar Genel Kurulu saygıyla selamlıyorum. (AK PARTİ
sıralarından alkışlar)
BAŞKAN – Teşekkür ederim Sayın Can.
Halkların Demokratik Partisi grup önerisini oylarınıza
sunuyorum: Kabul edenler… Kabul etmeyenler… Kabul edilmemiştir.
Alınan karar gereğince sözlü soru önergelerini
görüşmüyor ve gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz. 
1’inci sırada yer alan, Bilirkişilik Kanunu Tasarısı ve
Adalet Komisyonu Raporu’nun görüşmelerine başlayacağız.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Bilirkişilik Kanunu Tasarısı (1/687) ve Adalet
Komisyonu Raporu (S. Sayısı: 388) (x)
BAŞKAN – Komisyon? Burada.
Hükûmet? Burada.
Komisyon Raporu 388 sıra sayısıyla bastırılıp
dağıtılmıştır.
Sayın milletvekilleri, alınan karar gereğince bu tasarı
İç Tüzük’ün 91’inci maddesi kapsamında görüşülecektir. Bu nedenle tasarı, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır.
Tasarının tümü üzerinde Milliyetçi Hareket Partisi
Grubu adına Konya Milletvekili Sayın Mustafa Kalaycı konuşacaklardır.
Buyurun Sayın Kalaycı. (MHP sıralarından alkışlar) 
MHP GRUBU ADINA MUSTAFA KALAYCI (Konya) – Sayın Başkan,
değerli milletvekilleri; görüşülmekte olan 388 sıra sayılı Bilirkişilik Kanunu
Tasarısı hakkında Milliyetçi Hareket Partisi Grubu olarak görüşlerimizi ifade
etmek üzere huzurlarınızdayım. Bu vesileyle hepinizi saygılarımla selamlıyorum.
Mevzuat hazırlanmasına ilişkin usul ve esaslarda her
tasarı hakkında düzenleyici etki analizi yapılması zorunlu kılınmışken bu tasarı
hakkında bu yönde bir çalışma yapılmamıştır. Bu durum, tasarının incelenmesini
ve getirilen düzenlemelerin etkilerinin irdelenmesini zorlaştırmaktadır. 
Bu tasarıda bilirkişilikle ilgili genel düzenlemeler
yer almakta, bilirkişiliğin temel ilkeleri, bilirkişilerin nitelikleri, seçimi
ve denetimi ile teşkilatlanma ve Adli Tıp Kurumuna ilişkin bazı düzenlemelere
yer verilmekte, diğer kanunlardaki bilirkişilikle ilgili hükümlerin bu kanuna
uygunluğu sağlanmaktadır. Kanunla kendilerine bilirkişilik yetkisi verilmiş
olan kurumlar ise kapsam dışında bırakılmaktadır.
Türkiye’de hâlen bilirkişilik sisteminin sağlıklı
işlemediği bir gerçektir. Bu nedenle, öncelikle ifade etmeliyim ki
bilirkişilerin seçimi ve denetimi başta olmak üzere işleyişe ilişkin hususların
düzenlenerek adaletin tesisine katkı sağlayacak bir yapıya dönüştürülmesini
gerekli görüyoruz. Nitekim, Milliyetçi Hareket Partisi olarak seçim
beyannamelerimizde özetle, “Adli, idari ve askerî yargıdaki ceza, hukuk ve
idari yargılama usulünde bilirkişilik müessesesi ile bilirkişilerin seçimi ve
denetimi yeniden düzenlenerek adaletin gerçekleşmesine katkı sağlayacak bir
yapıya kavuşturulacaktır.” demek suretiyle hem bu alandaki eksikliklere dikkat
çekilmiş hem de çözüm yoluna işaret edilmiştir. Ancak, kanun tasarısı bu
anlamda sorunları tartışmasız bir şekilde ortadan kaldıracak durumda
görülmemektedir; bazı düzenlemeleri itibarıyla mevcut durumdaki problemlerin
nasıl giderileceğine ilişkin soru işaretlerini barındırmakta, yer yer mevcut
hâlden daha sıkıntılı durumların ortaya çıkmasına zemin oluşturacak bir yapı
öngörmektedir. Tasarının kapsamından görevlere, oluşturulan kurullardan
teşkilatlanmaya, görev ve sorumluluklardan denetime ve işleyişe ilişkin birçok
konuda sakıncalı olabilecek düzenlemeler tasarıda yer almaktadır.
Değerli milletvekilleri, bilirkişilik görevi bakımından
önem arz eden hususların başında mahkemenin genel hukuk bilgisiyle çözüme
kavuşturamayacağı teknik konuların tarafsız biçimde tetkiki ve takdimi
gelmektedir. Nitekim, tasarının 3’üncü maddesinin (1)’inci fıkrasında
bilirkişinin görevini dürüstlük kuralları çerçevesinde bağımsız, tarafsız ve
objektif olarak yerine getireceği ifade edilmiştir. Mezkûr hükmün dışında
tasarıda bilirkişilerin tabi olmaları gereken etik ilkelere dair herhangi bir
açıklamaya yer verilmemiştir. Bu noktada, tasarıda en azından dava dosyasının
izahı gibi gerekçelerle dava taraflarının bilirkişilerle temas kurmalarının
önüne geçecek bir hükme yer verilmesinin isabetli olacağı
değerlendirilmektedir. Bunun dışında, bilirkişilerin yürüttükleri tetkikata
ilişkin ihtiyaç duydukları bilgi ve belgeleri doğrudan mahkeme vasıtasıyla
talep edebilecekleri hususunun da hükme bağlanmasında fayda görülmektedir.
Bilirkişilik kurumu, adalet mekanizmasının hakkaniyetin
tesisinde çağdaş, bilimsel gerçekleri nazara alan ve mümkün olduğu ölçüde hızlı
işleyen bir yapıya kavuşturulmasını teminen mahkemelerin özel ve teknik
nitelikteki bilgiye ulaşabilmek amacıyla müracaat ettikleri yardımcı ve tali
bir müessese hüviyeti taşımaktadır. Bununla birlikte, uygulamada bilirkişilik
müessesesiyle ilgili yaşanan en önemli sorun, bilirkişilik kurumunun adalet
sisteminin içinde bulunduğu şartlar gereği amacı dışında kullanılmakta
olmasıdır. Gerçekten de mahkemelerce bilirkişilik kurumuna özel ve teknik
bilgiden daha ziyade hukuki bilgiye erişebilmek saikıyla müracaat edildiği
gözlemlenmektedir. Hiç kuşkusuz, bilirkişilik kurumunun amaç dışı kullanımının
temelinde hâlihazırda Türk adalet sisteminin karşı karşıya olduğu önemli sorun
alanları yer almaktadır. 
Üniversitelerin dört yıllık eğitim veren hukuk
fakültelerinden hiçbir alanda derinlemesine ihtisas sahibi olmadan ve sadece
genel hukuk bilgisiyle mezun olan öğrenciler, yine sadece genel hukuk
bilgisinin sınandığı mesleki yeterlilik sınavı ve mülakat aşamaları neticesinde
hâkim, savcı adayı olarak mesleğe kabul edilmektedir. Söz konusu adaylar, kısa
sayılabilecek ve umumiyetle son derece verimsiz geçen staj dönemi sonrasında
belirli alanlarda ihtisas sahibi olmak bir yana, mevcut genel hukuk bilgilerinde
dahi gerileme yaşayarak hâkimlik mesleğini icra etmeye başlamaktadır. Böylesi
yetersiz bir eğitim ve uygulama altyapısıyla çok genç yaşta adalet dağıtma gibi
ulvi ve meşakkatli bir yetkiyle teçhiz edilen bireyler, henüz meslek
hayatlarının başında söz konusu mesleki yetersizlik ve deneyimsizliklerini
özellikle ve ağırlıklı olarak hukuki meselelere ilişkin müracaat etmek zorunda
bırakıldıkları bilirkişilik kurumu marifetiyle giderme eğilimi sergilemektedir.

Bunun yanında, mevzuatımızda yıllarca mesleğini ceza
hâkimi olarak sürdürmüş ve bu alanda tecrübe kazanmış bir kişinin hukuk
mahkemesine, benzer nitelikteki bir hukuk hâkimininse ceza mahkemesine tayin
edilmesinin önünde herhangi bir engelin bulunmadığı dikkate alındığında,
bilirkişilik kurumu sadece mesleğin başındaki hâkimler için değil, kıdemli
hâkimler için dahi hukuki meselelerde mecburi bir müracaat makamı teşkil
etmektedir. 
Tüm bunların yanı sıra, meslek içi eğitimin
yetersizliği, yabancı dil bilgisine sahip olup güncel hukuki gelişmeleri takip
edebilecek hâkim sayısının son derece kısıtlı olması, terfi sistemi
kriterlerinin hâkim ve savcıların mesleki gelişimini destekleyici mahiyette
olmaması, hâkim savcı açığının dosya yoğunluğuna sebebiyet vermesi gibi ciddi
gerekçeler yakın gelecekte de bilirkişilik kurumuna yönelik mecburiyetin devam
edeceğini göz önüne sermektedir. 
Sorunların temelinde hukuk fakültelerinde verilen
eğitimin niteliğinden hâkimlik, savcılık mesleğinde kabul yöntemine, staj
uygulamalarından meslek içi eğitime, hâkimlik güvencesinin sağlanmasından terfi
usulüne kadar uzanan ve nihayet adalet mekanizmasının işleyişini hukuki
meselelerde dahi bilirkişilik kurumuna mecbur bırakan çok geniş bir sorunlar
yumağı bulunmaktadır.
Bilirkişilik kurumuna dair sıkıntıların temelinde yatan
söz konusu esaslı sorun alanları çözüme kavuşturulmadan bilirkişilik kurumunu
düzenlemeye çalışmak eksik olacaktır. Bir diğer ifadeyle ülkemizde
bilirkişiliğin neden bir sorun hâline dönüştüğünü, bu sorunu doğuran etmenlerin
neler olduğunu tetkik etmeden, münhasıran kurumsal altyapı ve denetim
mekanizması tesisiyle bilirkişilik kurumunun sorunlarının çözüleceğini beklemek
en nazik ifadeyle hayalciliktir. 
Bu itibarla, tasarıyla bazı sorunların çözümüne katkı
sunulacak olsa da, bununla adalet sisteminin bütün sorunlarını çözecekmiş gibi
yaklaşmak oldukça yanlıştır. Zira, bilirkişilik, yaşanan sorunların sebebi
değil sonucudur. Üstelik bilirkişilik kurumuna ilişkin mevcut bulunan
aksaklıklar bahse konu sorunların sebebiyet verdiği neticelerden sadece bir tanesini
teşkil etmektedir.
Değerli milletvekilleri, tasarının 1’inci maddesinde,
bu kanunun adli, idari ve askerî yargıyı kapsayacağı ifade edilse de Anayasa,
Sayıştay, uyuşmazlık ve seçim gibi diğer yargı yerlerine ilişkin bir eksiklik
olmaması bakımından maddede “tüm yargı çeşitlerini” ibaresi konulması yerinde
olacaktır.
2’nci maddede tanımlara yer verilmiştir. Bu maddede
özel hukuk tüzel kişilerinin de bilirkişi olabilecekleri öngörülmüştür.
Bilirkişilik tanımı içinde özel hukuk tüzel kişilerinin yer alması bu amaçla
ticari şirketlerin teşekkül etmesi suretiyle bilirkişiliğin ticarileşmesine ve
kanunun amacı dışında bir işleve bürünmesine yol açabilecektir. Hâlen
bilirkişilik müessesesinin şikâyet edilen yönleri, bu düzenlemeyle daha
şiddetli bir olumsuzluk ortaya koyacaktır. 
Sayın Adalet Bakanı bilirkişilerin baktıkları yıllık
dosya sayısı hakkında Adalet Komisyonunda bilgi verirken yılda 3.797 dosyaya
bakmış görülen bilirkişiler olduğunu, bunların sağlıklı bir bilirkişilik
yaptığını kabul etmenin mümkün olmadığını ifade etmiş. Ancak kanun tasarısının
bu şekilde yasalaşması hâlinde anılan yapı şirketler yoluyla kurumsal hâle
getirilmiş olacak ve sorun hem büyüyecek hem de derinleşecektir.
Özel hukuk tüzel kişilerinin bilirkişilik yapmasına
ilişkin hüküm, bu tasarının bize göre üzerinde durulması ve düzeltilmesi
gereken en kritik noktalarından birisidir. Bilirkişilik, bilindiği gibi, teknik
bilgisi nedeniyle başvurulan kişi olup birden fazla teknik bilgili insanın bir
arada karar vermesi gereken durumların olması hâlinde farklı alanlardan
uzmanlardan oluşan bilirkişilerin hâkimin takdiriyle bir araya getirilmesi
mümkün bulunmaktadır. Bu sebeple “Bazı hâllerde bir kurumsal organizasyon
ihtiyacı olabilir.” yönündeki gerekçe doğru değildir. 
Bu uygulamanın halen Ceza Muhakemeleri Usulü Kanunu
çerçevesinde yapılabildiği görüşü ise bu düzenleme için gerekçe olmadığı gibi
bu tasarı görüşmelerinin mevcut durumun gözden geçirilmesi için bir fırsat
olarak değerlendirilmesi yerinde olacaktır. Özel hukuk tüzel kişilerinin
bilirkişi olarak kabul edilmesi, bilirkişilik yapmak üzere özel müesseselerin
oluşmasına, bu işin ticari bir anlayışla şekillenmesine ve amaç dışı
gelişmelerin meydana gelmesine zemin hazırlayacaktır. Özel hukuk tüzel
kişilerinin aktif olarak bilirkişilik sistemine sokulması bu çarpıklığı
derinleştirecektir; bu amaçla şirketler oluşturulacak, sistem ticarileşecek,
rüşvet ve yolsuzluk iddiaları yaygınlaşacak ve yargı kararları doğru bile olsa
tartışılacak, inanırlılığı ve güvenilirliği hep sorgulanacaktır. Bu nedenle,
özel hukuk tüzel kişilerinin bilirkişi olarak belirlenmesine imkân veren hükmün
tasarı kapsamından çıkartılmasını gerekli görüyoruz.
3'üncü madde temel ilkeleri düzenlemekte olup burada
yer alan hususların kural mı yoksa istisnaları da olabilir mi, açıklığa
kavuşturulması gerekmektedir. Varsa istisnalara tasarıda açık olarak yer
verilmesi ve ilkelerin uygulanabilirliğinin müeyyidelerle desteklenmesi gerekli
görülmekte, belirtilen yükümlülüklerle ilgili müeyyidelerin de ilerleyen
maddelerde açıkça düzenlenmesi gerekmektedir. Aksi takdirde, birden fazla
mevzuatın getirdiği hukuki sorumluluk ve müeyyideler birbirine
karışabilecektir.
Maddede, hukuki bilgiyle çözümlenmesi mümkün olan
konularda bilirkişiye başvurulamayacağı belirtilmekle birlikte, burada
çerçevesi tanımlamak suretiyle zaruret hâlinde ve zaruret miktarında
bilirkişiye başvuru yolunun açılmasının bazı hâllerde gerekebileceği de
değerlendirilmektedir.
4 ve 5'inci maddelerde Bilirkişilik Danışma Kurulu ile
kurulun görevleri düzenlenmektedir. Bakanlık içerisinde sürekli bir kurul
olarak istişari manada görüş verecek olan kurul, tarafların katılımı anlamında
önemli olmakla birlikte, hem yapısı hem de görevleri itibariyle ilgili daire
başkanlığı gölgesinde kalacak bir yapı olarak görülmektedir. Bu sebeple,
kurulması öngörülen Bilirkişilik Danışma Kurulunun işlevsel bir özelliği
yoktur. Öte yandan, kurulun geniş bir üye yapısına sahip ve yılda sadece 2 defa
toplanacak olması, Danışma Kurulunun politika oluşturmasına katkısını
azaltacaktır. Daha dar kapsamlı ancak daha aktif katılımlı bir yapı, ilgili
dairenin politika oluşturmasına aktif ve verimli katkı sağlayabilecektir.
Kurula katılacak olanların çerçevesinin hangi kriter
esas alınarak belirlendiği belli değildir. Bu durumda, bazı sivil toplum
kuruluşlarının neden yer almadığı sorusu da cevapsız kalmaktadır. Görevlerinin,
6'ncı maddeyle kurulan daire başkanlığının görevleriyle paralel olduğu da
görülmektedir. Bir yandan kurulun tarafsızlığı öngörülürken, başkanı ve kurulun
ekseriyeti bakanlık yetkililerinden oluşmaktadır. Bakanlık mensuplarının
tarafsızlık ilkesine uygun hareket edip etmeyeceği konusunda ciddi tereddütler
ortaya çıkması ise beklenen katkının sağlanamamasına yol açacaktır.
6'ncı madde, Adalet Bakanlığı Hukuk İşleri Genel Müdürlüğü
içinde bir Bilirkişilik Daire Başkanlığı kurulmasını ve dairenin görevlerini
düzenlemektedir. Adalet Bakanlığı bünyesinde kurulan Bilirkişilik Dairesi
görevleri itibarıyla yargı bağımsızlığına müdahale anlamına gelebilecek
hususlar içermektedir. 
Dairenin görevlerinin amaç, kapsam ve ilkelerle ilgili
maddelerinde dikkat çekilen hususlar çerçevesinde başta eğitim ve bilirkişilik
yapacak özel hukuk tüzel kişilerinin tespiti konuları olmak üzere yeniden
düzenlenmesi yerinde olacaktır.
Bilirkişi eğitimlerinin tek bir kurul tarafından
verilmesi mümkün olmayacağı gibi mesleklerinde uzman olan bilirkişilerin nasıl
ve kimler tarafından eğitileceği de belli değildir.
Diğer taraftan, 6. maddenin (1)’inci fıkrasıyla
kurulması öngörülen Bilirkişi Daire Başkanlığının görev ve yetkilerine
bakıldığında, yargı alanına girebilecek hususlar da görevler arasında
sayılmıştır. Her ne kadar gerekçe ve yetkililerin açıklamalarında daireye
verilen görevlerin yargılama alanı dışında kalan düzenleyici işlemlerle sınırlı
olduğu ifade edilse de maddenin özensiz yapısından kurtarılarak yargıya
müdahale anlamına gelmeyecek şekilde tanzimi gerekmektedir. Ayrıca, maddeye
dairenin belirleyeceği usul ve esaslara ilişkin olarak ilgili kurum ve
kuruluşlardan görüş almasına ilişkin bir hükmün eklenmesi de gerekli
görülmektedir.
7, 8 ve 9'uncu maddeler bilirkişilik bölge kurullarının
kuruluş ve görevlerini düzenlemektedir. Bilirkişilik bölge kurullarında
savunmayı temsilen kimsenin yer almamasını bir eksiklik olarak
değerlendiriyoruz. Bu nedenle bölge kurullarında yargının savunma ayağını
temsilen Barolar Birliğinden bir avukatın komisyonda olmasını temsil açısından
zaruri görmekteyiz.
Ayrıca, bölge kurullarının bilirkişi taleplerinin
değerlendirilmesi ve listeye dahli konusunda gerekli hâllerde yetkili gördüğü
kurum ve kişilerden görüş almasına da imkân verilmesi tereddüt edilen teknik
konularda doğru karar verilmesine katkı sağlayacaktır.
10'uncu madde bilirkişiliğe kabul şartlarını
düzenlemektedir. Bilirkişi olarak görevlendirilen kişilerin kendi konularında
uzman olduğu dikkate alındığında bilirkişilik eğitimine tabi tutulmalarına
gerek olmadığı düşünülmektedir.
Ayrıca, bilirkişilerin temel eğitime tabi tutulacak
olması, bununla birlikte söz konusu eğitimin niteliğinin belli olmaması
sebebiyle bilirkişilik sistemiyle bağdaşmayacak şekilde eğitimin bir meslek içi
eğitim mi veya kişilerin alanlarıyla ilgili yetkinlik kazandırma eğitimi mi
olduğu sorularını akla getirmektedir. Oysa, belirtilen durumun bilirkişinin
raporlama, süre ve benzeri şeklî hususlarla ilgili bir bilgilendirmeden ibaret
olması gerekmektedir.
12'nci maddede bilirkişilik sicili ve listesinin
tutulması düzenlenmiştir. Bilirkişilerin listelerden seçilmesi zorunluluğu,
yetkin kişilerin gerekli prosedürleri yerine getirmekten imtina etmesine yol
açabilecek ve bilirkişi olarak başvuruda bulunmamalarına sebep olabilecektir.
Bu durumda, hâkimler, bilirkişi tayininde zor durumda kalabileceklerdir. 
Değerli milletvekilleri, 17'nci maddeyle kadrolar
düzenlenmektedir. İhdas edilen kadrolar bir etki analizine dayalı olarak
öngörülmediği için yerinde olup olmadığı anlaşılamamaktadır. Mevcut kadro
unvanlarının kullanılamadığı, bu nedenle yeni kadro ihdası yapıldığı gerekçesi
ise, 190 sayılı Kanun Hükmünde Kararname’yle kadrolarda Bakanlar Kurulu
kararıyla sınıf, unvan ve derece değişikliği yapılabilmesinin mümkün olması
karşısında yersizdir.
Tasarının 28'inci maddesinde Adli Tıp Kurumunun görev
alanıyla ilgili olarak kamu ve özel sektörle çeşitli konularda protokol
yapılabileceği hükmüne yer verilmişken, bu konuda Adalet Komisyonunda MHP’li
üyeler olarak dile getirdiğimiz kurumun görev alanıyla ilgili incelemelerde
özel sektörden taşeron kullanılabileceği, bazı işlerin şirketlere ihale
edilebileceği endişesi karşısında “özel sektör” ibaresi metinden çıkarılmıştır.

Bu önergemiz kabul edilmemiş olsaydı bu düzenleme Adli
Tıpta da şirketleşme, taşeronlaşma ve ticarileşmenin önünü açabilecek tehlikeli
bir süreçle kurumun bugünkü bağımsızlık, tarafsızlık, doğru ve hızlı
değerlendirme ve sonuç üretme fonksiyonuna ilişkin tereddütleri ve sıkıntıları
derinleştirecek bir düzenleme olacaktı.
Adli Tıp Kurumuna ilişkin olarak Devlet Denetleme
Kurulu tarafından oluşturulan raporda kurumun teşkilat yapısının, görevinin
gerektirdiği “bağımsızlık” ilkesine uygun şekilde yapılandırılması
önerilmiştir. Bu şekilde bilirkişilik görev ve yetkisi ile kurumun yapısı
arasında doğrudan ilişki kurulmaktadır. 
Diğer yandan, taşra teşkilatındaki grup
başkanlıklarının güçlendirilmesiyle çalışanların ağır çalışma şartlarının iyileştirilmesinin
çalışma verimliliğini ve kurumun etkinliğini artıracağı vurgulanmıştır. Ancak
görev, yetki ve sorumlulukları artırılırken kurumun bu işleviyle uyumlu,
bağımsız bir kurum hâline getirilmesi önerisi dikkate alınmamıştır.
Yine, Adli Tıp Kurumu uzmanları ve diğer kurum
çalışanlarının çalışma şartları ile mali ve sosyal haklarının iyileştirilmesine
ilişkin beklentiler tasarıyla karşılanamamaktadır. Bu durum, kurumun görev,
yetki ve sorumluluklarıyla uyumlu bir yapının teşekkül ettirilmediğini de göstermektedir.
Tasarının hayırlı olmasını diliyorum, saygılar
sunuyorum. (MHP sıralarından alkışlar)
BAŞKAN – Teşekkür ederim Sayın Kalaycı.
Halkların Demokratik Partisi Grubu adına Adana
Milletvekili Meral Danış Beştaş konuşacaktır.
Buyurun Sayın Danış Beştaş. (HDP sıralarından alkışlar)
HDP GRUBU ADINA MERAL DANIŞ BEŞTAŞ (Adana) – Sayın
Başkan, değerli milletvekilleri; ben de hepinizi saygıyla selamlıyorum. 388
sıra sayılı Bilirkişilik Kanunu Tasarısı üzerine grubumuz adına söz almış
bulunmaktayım. 
Doğrusu, çok önemli bir mesele. Özellikle yargı
bağımsızlığı, tarafsızlığı, adalet mekanizmasının doğru işleyişi meselesinde en
önemli unsurlardan biri de tabii ki bilirkişilik müessesedir ve bilirkişilerin
objektif, tarafsız, hakkaniyete uygun raporlar vermesidir. Olması gereken de
gerçekten bu tasarının bir bütün olarak bilirkişilik kurumunu bütün
ayrıntılarıyla yeni baştan yapılandırması, düzenlemesi ve bugün yargı
bağımsızlığı ve tarafsızlığı üzerine yapılan tartışmalara bir cevap vermek
şeklinde olabilirdi ama maalesef tasarı bütün bunlardan uzak bir şekilde
düzenlenmiştir. Çünkü bilirkişilik kurumu şu anda Türkiye'de yargının bir
parçası olarak âdeta kanayan bir yara olarak Türkiye gündeminde. Özellikle
davaların tarafları olan, yıllarca mahkeme kapılarında sürünen, cezaevlerinde
bilirkişi raporları doğrultusunda tutuklulukları devam ettirilen, iş
cinayetlerinde, iş kazalarında bilirkişi raporları sebebiyle haklarına
kavuşamayan, kadına yönelik cinsel istismar, tecavüz vakalarında kadınların
aleyhine rapor veren bilirkişilerin yarattıkları sonuçların çok önemli bir
gündem olarak aslında tartışılması gerekiyor.
Şimdi, burada niye yargıçlar
bilirkişiliğe başvuruyor? Bunu da tabii ki görmemiz lazım ama bundan önce
Avrupa Birliğinin Türkiye’nin 2015 yılı İlerleme Raporu’nda bilirkişi
raporlarına da dikkat çektiğini hatırlatmak isterim. Söz konusu raporlarda
Avrupa Birliğinin ilerleme raporlarında Türkiye’deki yargılamalarda bilirkişi
raporlarının kalitesinin oldukça düşük olduğuna ve bilirkişi ücretlerinin de
aynı zamanda düşüklüğüne işaret edilmiştir ve bu nedenle Avrupa Birliği
ilerleme raporunda bütünlüklü bir yasal düzenlemeyle bu ihtiyacın giderilmesi
gerektiği de yine vurgulanan hususlar arasındadır fakat bu tasarı bunu ne kadar
yansıtıyor, bunu tartışmalarımız sırasında mümkün olduğunca ifade etmeye
çalışacağız.
Evet, “bilirkişilik kurumu” deyince
kamuoyunda gerçekten ne anlaşılıyor? Şunu söylüyorlar: Hatalı raporlar, yanlış
raporlar, güçlüden, failden yana rapor hazırlanması en sık karşımıza çıkan
meselelerden biridir. Örneğin, Dilek Doğan meselesinde olduğu gibi çok sık ve
saymakla bitmeyecek kadar evde yargısız infaza maruz kalınan olayda
bilirkişilerin raporları nasıl oluyor? Polis bir suçluyu kovalıyor genelde,
sendeliyor, o arada silahı ateş alıyor nedense ve o kişi ölüyor ya da
karşısında kendisine silah çeken birileri oluyor ama gerçekte, hakikatte
bunların olmadığını yargılama sürecinde görebiliyoruz. İşte, burada tarafı kamu
olan, güvenlik gücü olan, mesela dosyalarda gerçekten her zaman güvenlik gücünden,
devletten yana olan bilirkişi raporları kararlara damgasını vurmaktadır.
Bununla birlikte yine birçok dava dosyasında, bizzat bilerek söylüyorum, tarafı
olduğum, müdahil avukat olduğum tecavüz, istismar, aile içi şiddet davalarında
maalesef bilirkişi raporları katilden, tecavüzcüden, cinsel istismarcıdan yana
bir rapor düzenleniyor. Mesela, bir dava dosyam vardı Midyat’ta, 15 yaşında bir
kız çocuğu, 3 kere, sistematik bir şekilde daha fazla tecavüze maruz kalmıştı.
Bilirkişi raporu, Adli Tıp Kurumu, 3 kere olması sebebiyle ve daha önce şikâyet
etmediği sebebiyle burada küçüğün, mağdurun rızası olduğu sonucuna varmıştı.
Genellikle kadına yönelik fiillerde bilirkişilik kurumu, maalesef, kadının
karşısında olan, tecavüzcüyü, tacizciyi, şiddeti uygulayanı haklı çıkarır bir
konumda raporlamalar yapıyor. 
Yine, bilirkişi raporları uygulamada, mahkeme
dosyalarında genellikle işçi düşmanı patrondan yana raporlar verir. İş
kazalarında, iş cinayetlerinde, benzeri birçok dava dosyasında savunma
avukatlarının, işçilerin en büyük itiraz noktalarından birini bu
oluşturmaktadır. Bu nedenle, bilirkişilik kurumuyla ilgili kapsamlı bir
düzenleme yapılması gerektiği her türlü tartışmadan azadedir. 
Evet, bu nedenle bir hususu daha ifade etmek isteriz:
Gerçekten, bu tasarıyla bilirkişilik seçimi, denetimi, eğitimine ilişkin usul
ve esasların değiştirilmesi hedeflenmektedir. Fakat, aynı zamanda bu tasarıda
bir suçta fail devletse ve dolayısıyla kararını her zaman devletten yana alan
Adli Tıp Kurumunda da bu kapsamda düzenlemeye gidilmektedir. 
Değerli milletvekilleri, bu tasarının adına
baktığımızda, düzenlenen hükümlerin bilirkişilik kurumunu yeniden, sil baştan
aslında oluşturması gerekiyordu, bir bütün olarak kurumsal düzenlemeyi yeniden
tesis etmesi gerekiyordu. Fakat, görüşmeler esnasında maalesef bu konuda bir
ilerleme kaydedilemedi ve aslında başka bir şekilde tasarı bir anlamda
bilirkişilik kurumunun yeniden yapılandırılması hakkında yasa tasarısı hâlini
aldı. Bizce de sorunlu olan kısım sadece tasarının adı değildir, aynı zamanda
muhtevası da çok ciddi sıkıntılar ve sorunlar içermektedir. Böyle bir düzenleme
başta Hukuk Muhakemeleri Usulü Kanunu olmak üzere usul yasalarımızda
bilirkişilik kurumuyla ilgili tüm düzenlemelerin uyarlanmasını, kaldırılmasını
ya da en azından bu tasarıya uygun güncelleştirmesini gerektirirdi. 
Tasarı, askerî, idari ve adli yargı alanındaki her
türlü bilirkişilik faaliyetini kapsamaktadır. Bununla birlikte, (3)’üncü
fıkradaki düzenleme başta Adli Tıp Kurumu olmak üzere çok sayıda kamu kurumunu
da kapsam dışı tutmuştur. Bakanlık bünyesinde mevcut yapıların oluşturulabilme
kapasitesine karşın, Bilirkişilik Üst Kurulu adıyla yepyeni bir kurul
oluşturuluyor; bu da takdir edersiniz ki yeni bütçe, yeni kadrolar anlamına
gelmektedir. Söz konusu kurula 5 meslek odasının üye gönderebileceği ifade
ediliyor ancak üyelerin bilirkişilik uzmanlığı konusunda hangi ölçütün olacağı,
hangi ölçütlerle bunun yapılacağı konusunda bir ayrıntı olmaması buradaki
niyeti sorgulamamıza sebebiyet vermektedir. Yetkin olmayan bir üyenin yapacağı
denetimin nesnelliği ne kadar şüphe içeriyorsa, tasarıda yer alan bilirkişilik
bölge kurulları da aynı olumsuzluğu kendi bünyesinde barındırmaktadır. 
Evet, bu tasarıda en çok tartışmamız gereken
meselelerden biri, bilirkişilik tüzel kişilere de, özel hukuk tüzel kişilerine
de verilebilecektir bu tasarıyla yani şirketlere, başka kurumlara da
bilirkişilik artık tevdi edilebilecektir. Hâlbuki, bilirkişiliğin tanımının
yapıldığı (b) bendinde özel hukuk tüzel kişileri de yer alıyor ve yapısı gereği
bilirkişilik ancak gerçek kişiler tarafından aslında yapılabilecek bir
faaliyettir. Her şeyden önce, “bilirkişi” dediğiniz uzmanlığı gerektirir,
dürüstlük, güvenilirlik ve gerçek kişilere özgü ve tanımlayıcı özelliklerle
bilirkişilik tanımlanır her zaman. Fakat, bununla birlikte, bilirkişilik aynı
zamanda bir kamu görevi niteliğindedir, bilirkişi de kamu görevlisi
konumundadır yani kendisine tevdi edilen görevi bizzat yerine getirme, yemin
etme, sır saklama, sadakat ve özenle görevi ifa etme, yasaklılık ve ret
kurumları ancak gerçek kişiler bakımından işlerlik kazandırılabilir bir
mahiyettedir. Özel hukuk tüzel kişileri bu vasıfların hiçbirisine sahip
olmadığı gibi, bilirkişilik kurumunun da ticari bir alana dönüşeceği kaygımızı
çok güçlü bir şekilde beslemektedir.
Özel ve teknik bilgiye dayalı aydınlatma ve
bilgilendirme yükümlülüğünün yerine getirildiği ve bu yüzden başkasına
devredilmemesi gereken bir kamu görevi olan bilirkişiliğin tüzel kişilerce de
yapılması bilirkişiliğin bu özellikleriyle hiçbir surette bağdaşmamaktadır.
Özel ve teknik bilgiye sahip bilirkişilerin şirket bünyesinde görev yaparken
bilirkişilik görevini ticaret hukukunun teamülleri gereğince de bağımsız bir
biçimde yerine getirmesi artık mümkün olamayacaktır. Özel hukuk tüzel kişilerine
böyle bir görevin verilmesi, bilirkişilik alanında bir pazarın açılmasına
sebebiyet verecektir ve yargının en önemli ayaklarından biri olan
bilirkişiliğin rant aracı hâline gelmesi kuvvetle muhtemeldir. Bu konuda şu
anda da arz ve talep meselesini göz önüne alacak olursak bunun bir rant hâline
dönüşmesine doğrudan zemin oluşturacak bir yasa tasarısını gündemde tartışıyor
durumdayız. Evet, 11’inci maddede tüzel kişiler bakımından bu bağlamda durumun
ne olacağı hiçbir şekilde belirlenmemiş ve bir muğlaklık söz konusudur.
Esas endişemiz, bu konuda Sayın Adalet Bakanının zaten
hâlihazırda İstanbul'da 17 şirketin bu hizmeti verdiği yönündeki açıklaması
olmuştur. Yasal olmayan bir durum bakan aracılığıyla meşrulaştırılmaya mı
çalışılmaktadır ya da yandaş şirketler çoktan bu olasılığın kendilerince
zeminini mi hazırladılar? Gerçekten, bu sorularımızı çok güçlü bir şekilde
sormak ve yanıtları objektif ve reel olarak almak isteriz. Her iki hâlde de
hukuk tümüyle devre dışı bırakılmakta ve ayaklar altına alınmaktadır. 
Tabii ki tartışılacak birçok mesele var ama satır
başlarını ifade etmeye çalışıyorum. 
Kamu görevi olma hâline de tekrar tekrar dikkat çekmek
istiyorum.
Bilirkişiliğin bir meslek olmadığı da hepimizce
bilinmektedir. Bir meslek olmadığı için de bunun sürekli bir şekilde sanki bu
işe atfedilmiş bir ticari alana dönüşmesi ve meslek olarak tarifi de ciddi
tehlikelere işaret etmektedir. Türk Dil Kurumu da zaten bilirkişiliğin bir
meslek olmadığını tanımlamaktadır ve uygulamadan, yasalardan, yargı yapılanmasından
bunu hepimiz çok yakından biliyoruz. Bilirkişilik ise bu durumda yapısı gereği
tamamen geçicidir, geçici bir iştir veya tesadüfi olarak aslında kendisine
tevdi edilen görevi yerine getiren, rapor hazırlayan bilirkişiler eliyle
yürütülen bir faaliyet konumundadır. Bu nedenle sürekli bir biçimde icra
olunamaz, mevcut durumda uygulamalar tam da bunu içermektedir. 
Sayın Başkan, değerli milletvekilleri; gerçekten bu
tasarıda gene başka bölüm var. Hatalı, yanlış, eksik raporlarından herkesin
mustarip olduğu bir kurumdan söz ediyoruz, bilirkişilik kurumundan. Burada
performans değerlendirilmesi getiriliyor bu kanunda. Bu değerlendirmeyi yapması
öngörülen bölge üst kurullarının hangi ölçütleri kıstas alacağı yine üye
seçimlerinde olduğu gibi hiçbir şekilde belirtilmemiştir. Tasarı bilirkişilik
yapabilmek için bilirkişilik eğitiminden geçilmesi ve yapılacak sınavda
başarılı olunması zorunluluğunu getiriyor. Fakat eğitimi verecek kurumların
belirlenmesi yetkisinin bilirkişilik daire başkanına verilmesi şeffaf olması
gereken karar alınması sürecini ciddi bir şekilde tartışmalı hâle
getirmektedir. Bu durumda bilirkişilerin vasıflarını belirleme veya çıkarma
yetkisinin ise bilirkişi daire başkanlığında kesinlikle olmaması gerekiyor. Bu
husus, danışma kuruluna verilmesi nesnel kararlar almayı güçlendirecek bir adım
olacaktır. 
Yine, tasarının 23’üncü maddesinden 37’nci maddesine
kadar Adli Tıp Kurumu düzenlenmektedir. Birçok meselede, aslında kan bulaşan,
ölüm olan, tecavüz olan, hasta tutsakların durumu ve daha birçok meselede Adli
Tıp Kurumu mesela boynundan felç olan, iki elini kullanamayan hasta tutsaklara
“Cezaevinde yaşayabilir, hayatını devam ettirebilir.” raporları vermektedir.
Adli Tıp Kurumu raporları sebebiyle, taraflı, yanlı, devletten yana, kesinlikle
vatandaş aleyhine kararları sebebiyle yüzlerce hasta tutsak şu anda cezaevinde
adım adım ölüme terk edilmektedir ve aslında diğer anlamda, burada bu
talepleri, tahliye taleplerini, infaz erteleme taleplerini kabul etmeyen ve
“Cezaevinde yaşayabilir.” raporu veren bilirkişilerin aslında bir cinayete imza
attığı gerçeğini de gözler önüne sermektedir. Tahliye olduktan sonra yaşamını
yitiren onlarca hasta tutukluyu da Adli Tıp Kurumu gelmişken hatırlatmak
isterim. 
İşte bu nedenle, bu tasarıda, ne yazık ki Adli Tıp
Kurumunun tarafsız ve bağımsız bir biçimde ve bilimsellik ilkesine uygun görev
yapmamasına ilişkin sorunları çözmek için yeterli bir yaklaşım olmadığını
üzülerek belirtmek isterim. Adli Tıp Kurumu sorunu birkaç maddeyle
çözülebilecek bir sorun değildir. Burada öncelikle zihniyetin, yaklaşımın ve
kurumsal yapının değişmesi gerekmektedir ve bunun için de Adli Tıp Kurumunun
adil yargılanma hakkına uygun ve tarafsız bir bilirkişilik hizmeti verebilmesi
için Adalet Bakanlığı bünyesinden ivedilikle çıkarılması ve onu bağımsız
kılacak bir yasal zeminin hazırlanması gerekmektedir. 
Evet, değerli milletvekilleri, buna ilişkin,
Bilirkişilik Kanunu Tasarısı üzerine sivil toplum örgütleri, bilirkişilik icra
eden farklı kurum ve kuruluşların da çok sayıda açıklamaları ve raporları oldu.
Bu açıklamalar, katılım isteği ve düzeltme istedikleri meseleler maalesef
Bilirkişilik Kanunu Tasarısı’nda gerekli karşılığı bulamadı. TMMOB Türk
Mühendis ve Mimar Odaları Birliği de bunlardan biridir.
Şimdi, burada bilirkişilik kurumunu yargı
bağımsızlığından ayrı asla düşünemeyiz. Zaten, sıkça ifade ettiğimiz üzere,
2010 anayasa referandumuyla yargıya müdahale aktif bir şekilde başlamış ve
bugüne kadar “Yargı bağımsızlığı ve tarafsızlığı artık yoktur.” diyebileceğimiz
bir noktaya gelmiş durumdadır. Ama bu yapılırken bilirkişiler de unutulmamış
tabii ki. Burada, bu tasarıyla bilirkişiler Adalet Bakanlığının aslında memuru
konumuna getiriliyorlar. Bu yapılırken kanun tasarısıyla bilirkişileri Adalet
Bakanlığına bağlıyor, bilirkişi seçen hâkimin takdir hakkı da elinden alınmış
oluyor ve bilirkişilik hizmeti âdeta ticari bir sektör olarak örgütlenmektedir.
Anayasa’nın 138’inci maddesi bu konuda aslında açıktır,
hâkimlerin görevlerinde bağımsız olduğu, Anayasa’ya, kanuna ve hukuka uygun olarak
vicdani kanaatlerine göre karar vereceği amir hüküm olarak orada yerini
almıştır. Fakat burada yani o yargılama sürecinde bilirkişiliği seçme, onların
yetişmesi ve bütün ayrıntılara ilişkin müdahale aynı zamanda Anayasa 138’in de
ihlali anlamına gelmektedir.
İşte, bakanlık, gerçekten, bilirkişiliği neden kendi
bünyesine ve emir ve talimatlarıyla zapturapt altına almak istiyor? Burada çok
önemli bir hususa dikkati çekmek isterim. Kamu kaynaklarını -orman alanları,
tarım arazileri, zeytinlikler, meralar, HES’ler, kentsel dönüşüm alanları ve
buna benzer birçok ranta dönüştürülen alanlar- talana karşı açılan davalarda
mahkemeler bağımsız bilirkişi raporlarını bütün müdahalelere rağmen görmezden
gelemiyorlar. İşte, tasarıyla bu talanın önüne geçen mahkeme kararlarını
bertaraf etmeye yönelik olduğu konusunda ciddi kuşkularımız vardır. Yerli ve
yabancı sermaye kuruluşlarının oluşturduğu Yatırım Ortamını İyileştirme
Koordinasyon Kurulunun eylem planının öncelikleri arasında bu tasarının yer
alması da kuşkularımızı destekler niteliktedir.
Yine, bu nedenledir ki yasa teklifiyle gerçek kişi
bilirkişiler tasfiye ediliyor ve bilirkişilik alanı sermaye şirketleri olan
tüzel kişilere teslim edilmektedir.
İşte, kesinlikle, bu kanun tasarısı hâkim ve savcıları,
Bakanlığın seçtiği bilirkişileri seçmeye mecbur bırakmaktadır. Bu nedenle, özel
teknik bilgiye sahip olmak, hâkim ya da savcı tarafından görevlendirilmek ve
tarafsız olmak ilkelerinin tümü bertaraf edilmektedir. Ceza Muhakemesi
Kanunu’nda, gerekse Hukuk Muhakemeleri Kanunu’ndaki bu ilkeler tümüyle yerle
bir edilmektedir. 
Ezcümle, bu tasarı ne getiriyor özetlemem gerekirse bir
dakikada: Bu tasarı, bilirkişiliği bir meslek olarak düzenliyor. Bu tasarıda
bilirkişilik resmî bir liste hâline getiriliyor. Bilirkişiliğin amiri artık
bakanlık oluyor. Hâkimin liste dışından bilirkişi seçme hakkı ortadan
kaldırılıyor, taraflar uzlaşsa dahi liste dışından bilirkişi önerme hakları
bulunmuyor. 
Yine, başka bir bölüm, bilirkişilerin uzman ve tüzel ve
teknik bilgiye sahip olmadıkları ön kabul olarak dercediliyor ve mutlaka
eğitime katılıp sertifika alma zorunluluğu getiriliyor. Bilirkişiler bağımsız
olmaktan aslında resmî olarak çıkarılıyor. Bilirkişi şirketleri kurulacak,
burada bunun da sicilleri bakanlıkça tutulacak ve uygulanacak yaptırımlar yine
bakanlıkça uygulanacaktır. Bu sistemden bağımsız bir bilirkişilik hizmeti
çıkmayacaktır. 
Bu nedenle, bizim bu tasarıyı kesinlikle
desteklemediğimizi, yeniden bir yapılandırma tasarısını talep ettiğimizi ifade
etmek istiyorum. 
Teşekkür ederim. 
BAŞKAN – Teşekkür ederim Sayın Danış Beştaş. (HDP
sıralarından alkışlar) 
Cumhuriyet Halk Partisi Grubu adına Eskişehir
Milletvekili Cemal Okan Yüksel konuşacak. 
Buyurun Sayın Yüksel. (CHP sıralarından alkışlar) 
CHP GRUBU ADINA CEMAL OKAN YÜKSEL (Eskişehir) – Sayın
Başkan, değerli milletvekilleri; Bilirkişilik Kanunu Tasarısı hakkında
Cumhuriyet Halk Partisi Grubu adına görüşlerimizi bildirmek üzere söz almış
bulunuyorum. 
Doğum kontrolü caiz midir? Vallaha ben bilmiyorum.
İnsan bilmediği bir şeyi kime sorar? Bir bilene sorar, o konuda bilirkişi olana
sorar. Bir vatandaşın aklına “Doğum kontrolü caiz midir?” diye bir soru gelse
gider mahallenin imamına sorar. Oradan tatmin olmazsa müftülüğe sorar, oradan
da tatmin olmazsa gider Diyanet İşleri Başkanlığına sorar. Yani bu saydıklarım
bizler için bir tür bilirkişi. Memlekette yaşayan milyonlarca kişi içinden
çıkamadığı, evde öğrendikleriyle cevap veremediği soruların kaynağını bu
mercilerde arıyor. Soru neydi? “Doğum kontrolü caiz midir?” Vatandaşın biri bu
soruyu sormuş ve Diyanet 2016…
İMRAN KILIÇ (Kahramanmaraş) – Müftüyü, imamı niçin
küçümsüyorsunuz ki? Niçin küçümsüyorsunuz bunları?
CEMAL OKAN YÜKSEL (Devamla) – Lütfen, dinlerseniz Sayın
Vekilim…
İMRAN KILIÇ (Kahramanmaraş) – Genlerinizde var, genlerinizde…
BAŞKAN – Sayın milletvekilleri, lütfen…
CEMAL OKAN YÜKSEL (Devamla) – Vatandaşın biri bu soruyu
sormuş, Diyanet İşleri Başkanlığı 2016 takviminde bu soruya cevap vermiş. Cevap
şöyle: “Hap kullanmak, deri altına hormon düzenleyici yerleştirmek, kondom
kullanmak ve diğer yöntemlerle hamileliğin önlenmesi sağlığa zararlı olmadığı
müddetçe caizdir.” Yani bu cevaptan anlıyoruz ki sayılan yöntemlerle doğum
kontrolü yapmanın dinen bir sakıncası yok. Bunu bilirkişi söylüyor ama bir de
Türkiye’de her şeyi bilir kişi var. İşte, o her şeyi bilir kişi bir vakfın
toplantısında şöyle buyurmuş, demiş ki: “Nüfus planlamasıymış, doğum
kontrolüymüş hiçbir Müslüman aile böyle bir anlayışın içinde olamaz. Rabb’im ne
diyorsa, Sevgili Peygamber’i ne diyorsa biz o yoldan gideceğiz.” Ee, din
kuralları konusunda Türkiye’deki en yetkili ve bilgili kurum yani bu işlerin
bilirkişisi Diyanet İşleri Başkanlığı “Doğum kontrolü caiz.” diyor, öte yandan
Türkiye'nin her şeyi bilir kişisi “Caiz değil.” diyor. 
MUSTAFA AKAYDIN (Antalya) – Reis ne derse o olur(!)
CEMAL OKAN YÜKSEL (Devamla) – Ben şimdi bu kürsüden
dinen caiz olmayan bir konuda iddiada bulunsam, mesela, desem ki: “Rabb’im ne
diyorsa o, kadınlar 4 erkekle evlenebilir.” E takdir edersiniz ki kıyamet
kopar. Diyanet İşleri Başkanlığı hem de zehir zemberek sözlerle beni tekzip
eder, “Bunun söyledikleri doğru değil, dinen görüş bildirmek sadece benim
tekelimdedir.” der. 
Şimdi, bunları neden anlattım. Türkiye'nin her şeyi
bilir kişisi Diyanetin fetvasının aksine bir şeyi ulu orta söylediğinde Diyanet
İşleri Başkanlığından ses çıkmadı, hâlen de çıkmıyor, çıkamaz da.
Sayın milletvekilleri, ben laik bir ülkenin
milletvekiliyim. Bu kürsüden dinî konuları tartışmak gibi bir niyetim yok.
Derdim şu: Diyanet İşleri Başkanlığını yürütmenin kontrolüne bıraktığınızda
eğer o yürütme her şeyi bildiğini varsayıyor, kimseye danışmadan, sadece
yanında yamacında beslediği birkaç meczubun söylediklerini dikkate alarak her
şeyi kendi zihniyetine göre eğip bükmekten kaçınmıyorsa, dinimizi bile kendi
zihniyetine uygun tahrif etmekten kaçınmıyorsa işte böyle şeyler olur. 
SAİT YÜCE (Isparta) – Meczup kim, meczup? Diyanette
meczup yok. Diyanet İşlerini konuşurken dikkatli konuş. Meczup senin yanında
olabilir. 
CEMAL OKAN YÜKSEL (Devamla) – Gerek hukuk gerekse ceza
muhakemesi hukukunda bilirkişi “Çözümü uzmanlık ya da özel teknik bilgiyi
gerektiren hususlarda görüşüne başvurulmak üzere, hâkim ya da savcı tarafından
görevlendirilen tarafsız kişiler.” olarak tanımlanıyor ama şimdi görüştüğümüz
tasarıda, yürütmeye bağlı olacak şekilde Bilirkişilik Danışma Kurulu, daire
başkanlığı ve bölge kurulları kuruluyor. Danışma Kurulunun içinde Adalet
Bakanlığı Müsteşarı, Hukuk İşleri Genel Müdürü, Ceza İşleri Genel Müdürü var.
Bu kurulun başkanı Adalet Bakanlığı Müsteşarı. Ayrıca, Adalet Bakanlığı
bünyesinde Bilirkişilik Daire Başkanlığı kuruluyor, Bilirkişilik Daire
Başkanını Adalet Bakanı atıyor. Yani, diğer bir deyişle, tarafsız olması
gereken bilirkişiler yürütmenin kontrolü altına veriliyor. 
Biz, bu kanunla tesis edilecek kurulların başına
getirilecek olan insanların Diyanet İşleri Başkanından daha haysiyetli olmasını
bekleyemeyiz. Yargıya intikal etmiş bir konuda, her şeyi bilir kişi, kendi
kanaatini, sanki o konudan anlıyormuş gibi böyle ulu orta söylediğinde, sözünü
ettiğim kurulların başında bulunan kişiler “Yahu, o öyle değil, böyle.” demeye
cesaret edemezler. 
Sevgili arkadaşlar, memleket, kendi doğru bildiği
şeyleri, etraflıca araştırmadan, bir bilene danışma ihtiyacı hissetmeden,
miting meydanlarında kameraların önünde söyleyiveren; siyasi amaçları uğruna
her türlü gerçekliği, hatta biraz önce anlattığım gibi, dinimizi bile
çarpıtmakta bir sakınca görmeyen her şeyi bilir kişinin keyfî yönetimi altında.
Başbakanımız, sağ olsun, kanunla kendisine bağlı kurumlar dâhil, bütün
yetkileri her şeyi bilir kişiye devretmiş durumda. 
12 Eylül döneminde, bir köşe yazarı, köşesinde bir
fıkra anlatmış ve anlattığı fıkra yüzünden yargılanmıştı. Fıkrayı
anlatmayacağım ama fıkra “Paşa da bilmez ama onun her dediği doğrudur.”
cümlesiyle bitiyordu. Gerçekten, 12 Eylül ve devamında Kenan Evren bilmediği
konularda, bilmediğini de bilmediği için, bugün her şeyi bilir kişinin yaptığı
gibi konuşup, ahkâm kesip duruyordu. Hiçbir işin aslının Evren’in dediği gibi
olmadığını herkes biliyordu. Biliyordu bilmesine ama kimse korkusundan bunu
söyleyemiyordu. Bakmayın siz bizim her şeyi bilir kişinin kendisini Özal’la,
Menderes’le özdeşleştirmeye çalışmasına, gözünüzü…
BAŞKAN – Sayın Hatip, bir dakika.
Müzakere konusunun dışında bir konuşma yapıyorsunuz,
sizi konudan ayrılmamaya davet ediyorum.
CEMAL OKAN YÜKSEL (Devamla) – Sayın Başkan,
sabrederseniz ne konuda konuştuğumu anlayacaksınız.
BAŞKAN – Ben anlıyorum ve o yüzden size bu ikazı yapma
gereğini hissettim. Lütfen… Bunu da ilk ihtar olarak algılayabilirsiniz.
Buyurun, devam edebilirsiniz.
GÜLAY YEDEKCİ (İstanbul) – Şimdiye kadarki bütün
konuşmalar konusunda mı yapılmıştı?
CEMAL OKAN YÜKSEL (Devamla) – Konuşmama da gerekli
sürenin eklenmesini talep ediyorum efendim.
BAŞKAN – Buyurun, devam edin. Onun takdirini ben
yaparım.
CEMAL OKAN YÜKSEL (Devamla) – Şimdi, bakmayın siz bizim
her şeyi bilir kişinin kendisini Menderes’le özdeşleştirmeye çalışmasına.
Gözünüzü bir an için kapatın, Evren’li günlere dönün; aslında bu kişinin
kiminle daha çok benzeştiğini anlayacaksınız. 12 Eylül dönemi bu memlekete
hayır getirmedi, bugünler de getirmeyecek. O günlerde tesis edilen mevzuat
yıllarca bu memleketin önünü tıkadı. Bugün yaptığımız düzenlemeler de yıllarca
başımıza dert olacak. 
Türk yargı sistemini bilenler hem bilirkişilik
kurumunun ne kadar önemli olduğunu hem de ıslah edilmeye ne kadar muhtaç
olduğunu bilirler. Ancak önümüzdeki tasarı bu kurumu ıslah etme amacı
taşımıyor, Hükûmetin Avrupa Birliğine uyum çerçevesinde verdiği söz gereği
yapılması gereken bir iş. Bu yüzden böyle apar topar, doğru dürüst
tartışılmadan önümüze getirildi. Her zamanki fırsatçılıkla, bir yandan “İşte,
Avrupa Birliği istedi, biz yaptık.” denilecek, bir yandan da Avrupa Birliğinin
talep ettiğinin tam zıddı yapılarak bilirkişilik faaliyeti Hükûmetin kontrolü
altına sokulacak. Amacınız hem Avrupa Birliği uyum yasaları adı altında işinizi
görmek hem de “AB bize karşı. Bakın, yasa çıkartıyoruz, yine olmuyor.” diye
politika yapmak. Avrupa Birliği aptal değil. Yaptığınız bu yasanın AB uyum
yasalarıyla alakası yok. Çıkartmak istediğiniz bu yasa bu işin ruhuna ters.
Avrupa Birliği bunu söylediğinde yani “Bu yasa bizim istediklerimizi
karşılamıyor.” dediğinde “Gördünüz işte, Hristiyan birliği bize karşı.” falan
deme fırsatı doğacak. İyi de ne hâldeyiz, görmüyor musunuz? Kimse kendini
güvende hissetmiyor, kimse hayatından memnun değil, hiç kimsenin yüzü gülmüyor.
Hadi bizim yüzümüz gülmüyor ama sizin yüzünüz de gülmüyor. Hadi bizim
çocuklarımız mutsuz ama sizin çocuklarınız da mutlu değil. 
Uyarmadı demeyin, özellikle önümüzdeki seçimde üstü
çizilecek olan arkadaşlar, biliyorsunuz, her birinizin üstü çizilebilir, her
birinizin sadakati yetersiz bulunabilir ve bir dahaki dönem burada
olmayabilirsiniz. Tecrübeyle sabit ki AKP’ye zamanında düşmanlık etmiş, AKP’ye
her türlü hakareti yapmış olan kişiler yani “Soylu”lar, “Kurtulmuş”lar,
“Türkeş”ler baş tacı ediliyor ama AKP’nin yükünü taşımış olan “Arınç”ların,
“Gül”lerin ve daha nicelerinin başı dertten kurtulmuyor. İşte, burada sizin de
başınıza çok dert gelebilir. Bu kanun, örneğin, sahip olduğunuz malın mülkün
yok pahasına istimlak edilebilmesine imkân sağlayacak. Elbette sadece sizin
değil, hepimizin malı bu kanunla beraber kolaylıkla müsadere edilebilir hâle
gelecek. Yükseklerden bir emir geldiğinde, “Bu adam ya da bu kadın bize ihanet
etti, cezasını kesin.” dendiğinde bilirkişiler sizin malınızın, bizim malımızın
mülkümüzün yok pahasına satılmasına uygun bir değer biçebilirler. 
Kanunun geneli hakkında aslında benden önceki
konuşmacılar teknik konuda çok şeyler söyledi, ben o yüzden fazla tekniğe
girmedim. Maddelere girdiğimizde teknik konuları da konuşacağız ama son
günlerde, bugün Adalet Komisyonunda da en son atlattığımız darbe girişimiyle
ilgili bir şeyler söylendi, ben de bu kürsüden bir şeyler söylemek istiyorum.
Ya, şu bizi yönetenlere söylemek lazım, milletin aklıyla dalga geçmeyi bırakmak
lazım. En son, Sayın Başbakan “FETÖ AK PARTİ döneminde palazlanmamıştır. AK
PARTİ içerisinde ne FETÖ ne de terör örgütü mensubu barınamaz.” buyurmuşlar.
Hadi bunu doğru kabul edelim. “Ne istediler de vermedik.” diyen Sayın Kemal
Kılıçdaroğlu muydu? Ya da onu da bırakın, Gülen Cemaati’ni kastederek “Aynı
menzile farklı yollardan gidiyorduk.” diyen Sayın Cumhurbaşkanı değil miydi?
Madem “F tipi” sizin zamanınızda palazlanmadı, o zaman Sayın Cumhurbaşkanı
neden çıkıp da “Biz bunlara müsamaha gösterdik, bundan dolayı hem Rabb’imize
hem milletimize verilecek hesabımız var. Rabb’im de milletim de bizi affetsin.”
dedi? Başbakan mı doğruyu söylemiyor, Cumhurbaşkanı mı doğruyu söylemiyor?
YILMAZ TUNÇ (Bartın) – Senin bilirkişiye ihtiyacın var
Cemal.
CEMAL OKAN YÜKSEL (Devamla) – Daha da komiği Yılmaz
Bey, şimdi size göre Fetullah Cemaati okullara sızmış, hastanelere sızmış,
GATA’ya sızmış, askerî liselere sızmış, harp okullarına sızmış. Nereye
sızamamış? İmam-hatiplere sızamamış. Darbe girişiminde bulunan bu cemaat, size
göre kozmik odaya sızmış, telefonlara sızmış, TÜBİTAK’a sızmış, hatta Rus
uçağını düşüren F16’ya bile sızmış ama on dört seneden beri size seçim
kazandıran, SEÇSİS’e sızamamış. 
Görevden uzaklaştırmalara bakarsak, İçişleri
Bakanlığına sızmış, Ulaştırma Bakanlığına sızmış, Millî Eğitim Bakanlığına
sızmış ama o bakanlar hâlâ orada oturduğuna göre demek ki siyasilere sızamamış.

Bu örgüt, basın-yayın organlarına sızmış, örneğin -dün
öğrendik- Cumhuriyet gazetesine sızmış, defalarca cemaat tarafından mahkemeye
verilmiş Sözcü gazetesine sızmış, radyolara, televizyonlara sızmış ama bu nasıl
iş, kendisine methiyeler düzen havuz medyasına sızamamış. 
Bu ne hınzır bir dinci örgüttür ki Komünist Partiye
sızmış, CHP’ye sızmış, HDP’ye sızmış, MHP’ye sızmış, sızamadığı tek parti AK
PARTİ. Vallahi pes, billahi pes. Yani bu kadarı şeytanın bile aklına gelmez.
Ya, biz milleti aptal mı zannediyoruz? 17-25 Aralığa kadar bunlarla ne kadar
yakın olduğunuzu hepimiz biliyoruz. Ruh ikiziydiniz, aynı menzile giden
kardeşlerdiniz. Bunu ben söylemiyorum, Sayın Cumhurbaşkanı söylüyor.
Darbe Komisyonunda dinledik, 17 Aralıktan sonra
Fetullah Gülen’e kim elçi gönderdi? Kim “Savaş baltalarını gömelim.” dedi? Eğer
o gün bir anlaşma sağlansaydı 25 Aralık olacak mıydı? Fetullah Cemaati yani 17
Aralıktan önce hepinizin ayrı ayrı övgü düzdüğü Hoca Efendiniz yine terörist
olacak mıydı? CHP’li 14 milletvekilinin mi Fetullah Gülen’le fotoğrafı var?
Benim Genel Başkanımın kardeşi mi darbeci general? Ankara’yı parsel parsel
satan belediye başkanı CHP’li mi? Daha dün Fetullah Gülen Cemaati olmaktan
gözaltına alınan, bugün tutukluluğa sevk edilen Bucak Belediye Başkanı CHP’li
mi? Benim Genel Başkanım mı asrın kumpas davaları için “Ben bu davanın
savcısıyım.” dedi? Sizin milletvekilleriniz mi Fetullah Gülen ve cemaati
tarafından zindanlara atıldı, hapishanelerde çürütüldü? Sınav soruları
çalınarak devlete yerleştirilen memurlar CHP’li mi? Bank Asya’nın açılış
kurdelesini benim Genel Başkanım mı kesti? Ya da Pensilvanya’ya seslenip
“Bitsin bu hasret.” diyen kimdi?
Arkadaşlar, ne olur aklımızla dalga
geçmeyi bırakın. Tamam, bir felaket atlattık. Bu darbe başarılı olsaydı şimdi
bu kürsüde darbeciler oturuyor olacaktı, biz hapishanelerdeydik. Darbe
başarısız oldu, şimdi hapishanelerde olan onlar. Methiyeler düzdüğünüz,
palazlandırdığınız, her istediklerini verdiğiniz cemaat eğer muvaffak olsaydı
sizinle birlikte bizi de yok edecekti, laik cumhuriyetin yerinde yeller esiyor
olacaktı. Ne olur hatalarınızı kabul edin. Hatasını görmeyen doğruyu bulamaz.
Şimdi, Fetullah Cemaati’nden boşalan yerleri başka cemaatlere teslim etmeyin. 
Biz, hem F tipine hem M tipine hem S
tipine yani tipi ne olursa olsun her türlü tarikata ve cemaate dün de karşıydık
bugün de karşıyız, yarın da karşı olacağız ama siz, örneğin Fetullah
Cemaati’yle dün beraberdiniz, bugün karşısınız, yarın ne olacağını inanın ben
de bilmiyorum.
Şimdi gelelim olayın başka bir tarafına:
Sayın Cumhurbaşkanımız -hatırlarsınız- bu menfur darbeyi Allah’ın bir lütfu
olarak nitelendirmişti, yenilerde de Sayın Başbakan “Başkanlığın kapısı 15
Temmuz gecesi açılmıştır.” buyurdular. Ya, bu darbe parlamenter demokrasiye
karşı yapılmadı mı? O gece milletvekillerimiz de içerideyken bu darbeciler bu
Gazi Meclisi bombalamadı mı? Nasıl oluyor da parlamenter demokrasinin karşıtı
olan başkanlık sisteminin yolu, kapısı 15 Temmuz gecesi açılmış oluyor? 15
Temmuz gecesi darbe üzerine kaleme alınan ve Sayın Meclis Başkanıyla beraber 4
parti liderinin imzaladığı bildiriden aynen okuyorum: “Unutulmamalıdır ki
Türkiye Büyük Millet Meclisi, Kurtuluş Savaşı’nı yöneten, Türkiye’nin
demokrasiye geçişini gerçekleştiren, demokratik parlamenter sistemi yıllar
içinde geliştirmiş bir milleti yokluk ve yoksulluktan alıp muhasır medeniyet
seviyesine çıkarmanın mücadelesini vermiş bir Meclistir.” diyor, sonra da diyor
ki: “Türkiye Büyük Millet Meclisi milletin demokrasiye sarsılmaz inancını
yansıtmayı sürdürecektir. Milletin Meclisi ve milletvekilleri milletin
emanetini yere düşürmemiştir ve düşürmeyecektir.” Bu bildirinin altında Adalet
ve Kalkınma Partisinin Genel Başkanı, Başbakan Sayın Binali Yıldırım’ın da
imzası var. E, şimdi size soruyorum: Bu ne perhiz bu ne lahana turşusu? Hem bu
bildirinin altında imzan olacak hem de “Başkanlığın kapısı 15 Temmuz gecesi
açılmıştır.” diyeceksiniz. Vallahi, benim aklım bunu almıyor. 
SAİT YÜCE (Isparta) – Bu anlattıklarınızın kanunla ne
ilgisi var? Hakikaten, fikirlerinizi öğrenmek istiyoruz kanunla ilgili. 
CEMAL OKAN YÜKSEL (Devamla) – Sevgili arkadaşlar,
defalarca dile getirdik, Cumhuriyet Halk Partisi her türlü darbeye karşı ama
Cumhuriyet Halk Partisi darbe fırsatçılığına da karşı. Biraz önce değindim,
fırsatçılıkta pek mahirsiniz. Darbeyi fırsat bilip olağanüstü hâl ilan ettiniz
ve kanun hükmünde kararnamelerle darbeyle alakası olmayan bir sürü kanun
değiştirdiniz. Anayasa’nın amir hükmüne göre, kanun hükmünde kararnameler
olağanüstü hâl süresince geçerli olmak üzere çıkarılıyor ama siz, olağanüstü
hâlin ilan edildiği 20 Temmuzdan bu yana 100’den fazla kanunda kalıcı
değişiklik getirdiniz. Hani bazıları: Zabitan ve Askeri Memurların Maaşatı
Hakkında Kanun; Uçuş, Paraşüt, Denizaltı, Dalgıç ve Kurbağa Adam Hizmetleri
Tazminat Kanunu; Millî Mayın Faaliyet Merkezi Kurulmasına İlişkin Kanun; bunlar
sadece birkaçı. Ya, bunların darbeyle, Fetullah Cemaati’yle ne alakası var? KHK
fırsatçılığı yaparak, her fırsatta “millî irade, millî irade” diyerek övgüler
düzdüğünüz milletin iradesine saygısızlık yapmıyor musunuz? Bunların, bu
kanunların Mecliste görüşülmesi gerekmiyor mu? Ya da KHK’larla açığa aldığınız,
işten attığınız, F tipi cemaatle hiçbir alakasının olmadığını sizin de
bildiğiniz, tek suçları AKP’li olmamak olan binlerce KHK mağduru da bu
anlayıştan kaynaklanmıyor mu? Yoksa, Anayasa Mahkemesi zaten bizde, CHP
istediği kadar başvuruda bulunsun, biz Meclisi devre dışı bırakırız, canımızın
istediği gibi at koştururuz düşüncesinde misiniz? Sorduğuma bakmayın, elbette
cevabı biliyorum; bu düşüncedesiniz. Yani, şimdi, farkındayım, Bilirkişilik
Kanunu’yla çok paralel bir konuşma yapmadım ama bunların da söylenmesi
gerekiyor. 
Şimdi, sizin darbeden önce ya da 17-25
Aralıktan önce övgüler düzdüğünüz, şimdi de amansızca üzerine gittiğiniz
Fetullah Cemaati’yle ilişkinizi görünce aklıma eski Türk filmlerinden bir sahne
geliyor: Nikâh masası, nikâh memuru, gelin, damat; tam nikâh kıyılacak,
kalabalıktan biri çıkar ve der ki: “Durun, siz kardeşsiniz. Ya, ne
yapıyorsunuz? Durun, siz kardeşsiniz.” (CHP sıralarından alkışlar) 
Teşekkür ederim. 
BAŞKAN – Hükûmet adına Adalet Bakanı
Sayın Bekir Bozdağ konuşacaklar. 
Buyurun Sayın Bozdağ. (AK PARTİ
sıralarından alkışlar)
ADALET BAKANI BEKİR BOZDAĞ (Yozgat) –
Sayın Başkan, saygıdeğer milletvekilleri; Genel Kurulda görüşülmekte olan
Bilirkişilik Kanunu Tasarısı üzerinde Hükûmetimizin görüşlerini açıklamak ve
kanun tasarısıyla ilgili değerlendirmelerimizi saygıdeğer Genel Kurul
üyeleriyle paylaşmak üzere huzurlarınızdayım. Bu vesileyle, hepinizi saygıyla
selamlıyorum. 
Saygıdeğer milletvekilleri, yargılama
süreçlerinde hakkın yerini bulması ve doğru karar verilerek hak sahibine teslim
edilmesi sadece hukuk kurallarının uygulanmasıyla ilgili ve sınırlı değildir.
Hukuk kurallarıyla çözülemeyecek pek çok teknik konu var. Bunlar için de
uzmanlara müracaat etmek, onların teknik bilgi ve uzmanlıklarından yararlanmak
suretiyle doğru karar vermek için çalışmalar yapılmaktadır. Türkiye’de pek çok
bilirkişilik yapan kurum olduğu gibi kişiler de bulunmaktadır ancak bütün
bunların hepsi, bilirkişilik alanındaki düzenlemelerin çeşitliliğini ortaya
koyduğu gibi, tek bir çatı altında düzenlenmemiş olması nedeniyle büyük de
sıkıntılar, sorunlar ortaya koymaktadır. Bizim hukukumuz, bilirkişiliğe çok
büyük önem veriyor. Esasında, baktığınızda, muhakeme usulünün düzenlendiği
yasalara baktığınızda, bilirkişilikle ilgili ret müessesesinin varlığını
görüyorsunuz. 
Normalde cumhuriyet savcılarıyla ilgili
doğrudan bir ret müessesesine yasalarımızda yer verilmemişken bilirkişilikle
ilgili hem Ceza Muhakemesinde hem de Hukuk Muhakemesinde ret müessesesine yer
verilmiş olması, bu konuya hukukumuzun verdiği önemi göstermesi bakımından son
derece önemlidir çünkü bilirkişinin de tarafsızlığı ve uzmanlığının
gerektirdiği konularda sadakatle görevini yapması son derece önem arz
etmektedir.
Tarafsız bir bilirkişi, objektif hareket
eden, bilim ve fennin kurallarına uygun rapor hazırlayan, raporunu da süratli
bir şekilde takdim eden bilirkişi, her şeyden önce, adalet terazisinin doğru
tartmasına hayati derecede katkı sağlayacaktır ancak uygulamada, bilirkişilik
müessesesinin hem uygulanış biçiminden hem bu alanda bir kurumsal yapının
olmayışından hem de pek çok nedenden kaynaklı çok ciddi sorunlarla karşı
karşıyayız. Bu sorunlar sadece bu tasarı vesilesiyle gündeme gelmiş değil,
geçmişte de pek çok vesileyle gündeme getirilmiş. Devlet Denetleme Kurulu, 2010
yılında Adli Tıp Kurumunun faaliyet alanıyla ilgili düzenlediği raporda
Türkiye’de bilirkişilik sisteminden kaynaklanan sorunlara değinmiş ve kurumsal
eksikliğin giderilmesinin önemine vurgu yapmıştır. 2014-2018 yıllarını kapsayan
Onuncu Kalkınma Planı’nda da yargılama sürecinin hızlandırılması, yargıya
ulaşılabilirliğin artırılması amacıyla bilirkişilik mekanizmasının
geliştirilmesi ve bilirkişilik kurumunun gözden geçirilerek etkin bir sistem
kurulması tavsiye edilmiştir. Adalet Bakanlığı ile Avrupa Birliği arasında
2013-2015 yılları arasında yürütülen Geliştirilmiş Bilirkişilik Sistemi
Eşleştirme Projesi sonucunda da bu alanda yapılacak çalışmaların önemine ve gerekliliğine
vurgu yapılmıştır. Bunlar, bilirkişi raporlarıyla âdeta bilirkişilik
müessesesinin yeniden düzenlenmesini ve kurumsal bir yapıya kavuşturularak
etkin bir denetim mekanizmasının oluşturulmasını bize emrediyor. Biz bir nevi
bu bilirkişilik raporları üzerinden Bilirkişilik Kanunu Tasarısı’nı hazırladık,
huzurlarınıza getirdik. Bu konuda yargı görevi yapan hâkim ve savcılardan,
avukatlardan, yargıya işi düşen vatandaşlarımızdan Bakanlığımıza gelen pek çok
öneriler, eleştiriler ve tavsiyeler oldu, bunlar değerlendirildi; akademik
çevrelerden gelen tavsiyeler oldu, bunlar değerlendirildi ve bütün bunların
üzerinden adımlar atıldı. Öncelikle buradaki eksiklikler üzerinde çalışıldı. 
Herkes biliyor ama buradan bir kez daha ifade etmek
isterim ki bilirkişilik kurumuna yönelik ciddi eleştiriler var. Bunlardan
birisi, adalet komisyonları tarafından liste oluşturulması dışında hiçbir
kurumsal yapının bulunmaması, tüm yargı kollarını kapsayacak bir bilirkişilik
sisteminin olmaması, liyakati bulunan bilirkişilerin sisteme yeterince dâhil
edilememesi, bilirkişi raporlarının standardının bulunmaması. O kadar ilginç ki
bütün verileri aynı olan bir dosyada uzmanlıkları da aynı olan 2 bilirkişinin
birbirinden neredeyse yüzde 100 denecek derecede farklı raporlar verdiğine
kamuoyunda çıkan haberlerden, yorumlardan şahit oluyoruz. Olabilir mi? Dosya
aynı, veriler aynı, uzmanlık aynı; 2 ayrı bilirkişiye gidiyor, birisinin “ak”
dediğine öbürü “kara” diyebiliyor. Burada büyük bir sıkıntı var. Bunda bir
standart yok, denetim de yok ve bunun üzerine etkin bir şekilde gidilmesi
gerekiyor. 
Şimdi, bu büyük bir eksiklik. Denetim mekanizması hiç
yok. Bilirkişi yanlış yaptı, kim denetleyecek? Denetleyecek yapı yok.
Denetlendi, nasıl bir müeyyide uygulanacak? Müeyyide de yok. Ceza Kanunu’nda
öngörülmüş bir müeyyide var, o da âdeta müeyyidesizlik kapsamında çünkü hükmün
açıklanmasının geri bırakılması, paraya çevrilmesi, ertelenmesi gibi alternatif
seçenekli cezai yaptırımlar var. Yani, sahtekârlık yaparak bilirkişilik raporu
düzenleyen kişinin bir gün bile içeride kalmasına imkân vermeyen bir ceza
maddemiz var. Böyle olunca denetim eksikliği, cezai müeyyide eksikliği, bütün
bunlarla beraber büyük sorunları da beraberinde getirmiştir. 
Yine, bilirkişiliğe ilişkin etik ilke ve kurallar da yok
maalesef. Bu kurallara aykırı davranılmasına ilişkin herhangi bir şeyin de
olmadığını yine sistemde görüyoruz. Bilirkişilere dönük de ciddi eleştiriler
yapılıyor. Onlardan bazılarını burada zikretmek istiyorum: “Bilirkişilerin
ihtiyaç duyulan yeterlilikte ve yetkinlikte olmaması”, “Bilirkişilerin hâkimin
görev ve yetki alanına girmeleri.” Bu madde o kadar önemli ki. Bilirkişiler
artık savcı yerine geçmiş, hâkim yerine geçmiş, âdeta hâkimler de savcılar da
bilirkişileri dosyanın özetini çıkaran bir yardımcı olarak kullanır hâle
gelmişler. Bilirkişi hâkim değildir, bilirkişi savcı değildir. Sadece
uzmanlığının gerektiği konularda, ihtiyaç duyulan konularda uzmanlığıyla ilgili
ve sınırlı rapor vermekle, bilgi vermekle sorumludur ancak maalesef uygulamaya baktığımızda,
bilirkişiler pek çok konuda rapor veriyor hâkim gibi. Hâkimin gerekçeli kararı
gibi bilirkişilik raporları var, savcılık iddianamesi gibi bilirkişilik
raporları var, bu da fevkalade büyük sorunlara yol açıyor. İşte bu düzenleme,
esasında, bu eleştirilerin tamamına cevap olan ve bunları ortadan kaldıran pek
çok yeniliği, pek çok kuralı beraberinde getirmektedir.
Raporlar sürelerinde teslim edilmiyor, davalar uzuyor;
demin ifade ettiğim gibi, birbirine zıt raporlar veriliyor; hadi, 2’nci rapor,
3’üncü rapor, 4’üncü rapor… Hem yargılama sürecinin masrafları artıyor hem de
yargılama süreci uzuyor, adaletin zamanında tecellisi engellenmiş oluyor. 
Bilirkişilerle ilgili eğitim de burada konuşuldu ama
bir eğitim de yok. Eğitim verilmesi de yanlış anlaşıldı. Bizim bu tasarıyla
getirdiğimiz eğitim bir uzmanlık eğitimi değil. Elektronik mühendisine
elektronik mühendisliği eğitimi verilmeyecek, uzmanlığına ilişkin herhangi bir
değerlendirme ve eğitim yapılmayacak. Sadece, bilirkişi raporu hazırlanırken,
bu kanunla getirdiğimiz kurallar çerçevesinde rapor yazarken uyacağı kurallar
kendisine öğretilecek, uzmanlığı öğretilmeyecek. Böylelikle, eksik ve yanlış
bilirkişilik raporlarının hazırlanıp gönderilmesinin önüne geçilmiş olacak. 
Hukuki konularda bilirkişilik yoluna başvuran pek çok
hâkim ve savcı var; kanunda yazan bir kuralın ne anlama geldiğini bilirkişiye
soruyor, bir düşünce açıklamasında hakaret bulunup bulunmadığını bilirkişiye
soruyor. E, kanun bunun yetkisini, takdirini bilirkişiye vermemiş ki. Bunun
takdirini kim yapacak? Hâkim yapacak. Eğer cezai bir soruşturma gerekiyorsa
soruşturma evresinde savcı, yargılama evresinde de mahkeme yapacaktır ama
bunları dahi bilirkişilere soran pek çok hâkimimiz var, pek çok savcımız var.
Maalesef, hukukun uygulanmasının dahi bilirkişilere bazı konularda havale
edildiğini görüyoruz ki bu da büyük bir tehlike ve tehdit oluşturuyor. 
Öte yandan, bilirkişilikle ilgili
dosyaların da müthiş bir tekel oluşturduğunu görüyoruz. Bazı ellerde
toplanıyor, ondan sonra bilirkişilik üzerinden servetler de ediniliyor. Çok da
kokular geliyor bu alandan. Şimdi, bu kokuları ortadan kaldıracak mekanizmalara
da bizim ihtiyacımız var. Şimdi, benim elimde 2015 yılında en fazla
bilirkişilik dosyası kendilerine havale edilen 20 bilirkişinin ismi var ve
ellerinde kaç dosya var, ne kadar para almışlar, onlar var. Tabii kişisel veri
olduğu için isimleri paylaşmayacağım ama izninizle ilk 10’a girenlerin dosya
sayısını paylaşacağım. Böyle bir bilirkişinin verdiği dosyada ne kadar isabetli
karar verip veremeyeceğini de Genel Kurulun takdirine bırakıyorum. En fazla
bilirkişilik için dosya gönderilen kişiye 3.797 dosya gönderilmiş bir yılda,
3.797 dosya. Tatil yapmasa, uyumasa, her gün bir dosya çıkarsa 365 dosya yapar.
Öte yandan, 2’nci kişiye 3.604 dosya; bir diğerine 2.903 dosya; bir diğerine
2.213 dosya gönderilmiş. Böyle gidiyor aşağıya doğru. Şimdi, en az dosya giden
kişiye, 20’nci sıradaki kişiye 1.424 dosya gönderilmiş. Burada, dağılımda bir
adalet var mı? Yok. Mahkeme heyeti değişince bilirkişiler de değişiyor. Ben
staj yaptığımda tayin dönemi vardı, bir baktım iş mahkemelerinde hâkimler
değişti -önceki duruşmaları takip ettiğimde bilirkişiler hep belliydi, hangi
mahkemeye gidersem oranın bilirkişilerini ben ezbere biliyordum- benim de
ezberim değişti çünkü bilirkişilerin hepsi yeni hâkime göre değişmişti. Şimdi,
burada objektif bir sistem kuracağız. Hâkimlerin kafasına göre beğendiklerini
bilirkişi atadığı bir sistem değil, UYAP’ta olduğu gibi otomatik bir mekanizma
burada kurulacak. O sistemde bütün bilirkişilerin uzmanlıklarını görecek,
oradan basacak, oradan gelecek. Tabii, buna dair de bir mekanizma
oluşturulacak, objektif, somut olacak ve kotalar da konacak. Böylelikle, bir
kişinin bakamayacağı sayıda dosyayla muhatap olmasının da önüne geçilecektir.
Son derece önemli bir adımı burada atmış olacağız. 
Saygıdeğer milletvekilleri, bir başka konu, özel hukuk
tüzel kişilerince bilirkişilik yapılması konusunda bu kanun tasarısında da
düzenleme var. Biz, ilk defa bunu getiriyor değiliz. Esasında, özel kanunların
pek çoğunda bilirkişilikle ilgili düzenleme olan yerlerde özel hukuk tüzel
kişilerine bilirkişilik yapma imkânı veren düzenlemeler var. Eğer biz bu
kanunun içerisine bunu koymazsak kurduğumuz bu yeni sisteme, kurumsal yapıya
özel hukuk tüzel kişisi olarak bilirkişilik yapan pek çok şirket girmemiş
olacak, dışarıda kalacak. Hâlbuki, bu kanun içerisine almak suretiyle, özel
kanunlar gereği şu anda bilirkişilik yapan şirketlerin tamamını da bu kanunun
öngördüğü esas ve usullere uymaya mecbur ediyoruz, sistemin içine alıyoruz,
denetim yapıyoruz ve denetim dışında hiçbir bilirkişilik yapısının kalmasına
izin vermemiş oluyoruz. Biz yeni bir şey getirmiyoruz, olan bir şeyi zapturapt
altına alıyoruz. Şu anda, pek çok gayrimenkul değerlendirme şirketi var,
faaliyet gösteriyor; hem bankaların hem sigorta şirketlerinin kullandığı pek
çok ekspertiz şirketi var, bunlar bilirkişilik yapıyor. Yine, demin ifade
ettim, pek çok tercüme bürosu var, bunlar da bilirkişilik yapıyor. Ben geçen
vermiştim, sadece İstanbul’da 17 tane bu anlamda şirket var, Türkiye'nin
değişik yerlerinde de pek çok bu anlamda şirket var, faaliyette bulunuyor ve
bunların tamamını biz ne yapıyoruz, zapturapt altına alıyoruz, bir düzen
kuruyoruz. Bu alandaki disiplin sayesinde yargıya olan güvenin de yükseleceğine
biz yürekten inanıyoruz. Yargıya olan güven yükselecektir. Çünkü bilirkişilikle
ilgili bir danışma kurulu kuruluyor. Öte yandan, yine Danışma Kurulu kuruyoruz,
Bilirkişilik Daire Başkanlığı kuruyoruz, bir de bilirkişilik bölge kurulları
kuruyoruz. Danışma Kurulu, bilirkişilikle ilgili, irtibatlı olduğu
değerlendirilen pek çok kurumun temsilcilerinden oluşuyor. Bilirkişilik Daire
Başkanlığı bunların sekretaryasını yapacak, bunlarla ilgili hazırlıkları
yapacak ve bilirkişilik müessesini işleten bilirkişilik bölge kurulları ile bu Danışma
Kurulu arasında da bir köprü vazifesi görecek ve bu alana ilişkin bu yasanın
verdiği görevleri yapacaktır. Son derece önemli. 
Bilirkişilik bölge kurulları, bunlar da çok ciddi bir
vazife ifa edecek çünkü bilirkişilerin bilirkişiliğe kaydedilmesi, raporlarının
süresi içerisinde verilip verilmediğinin denetlenmesi çok önemli. Burada bir
yanlış anlaşılma var, onu önlemek için de çok net ifade etmek istiyorum: Bölge
kurulları bilirkişi raporlarının içeriğini inceleme yetkisine sahip değil,
içerik incelemesi yapmayacaktır; sadece, mahkeme diyelim bir aya kadar rapor
istemiş, mahkemenin verdiği sürede rapor gitmiş mi, gitmemiş mi onu
denetleyecektir. Çünkü süresinde verilmeyen raporlar nedeniyle pek çok sıkıntı
yaşanıyor. Bilirkişilerle ilgili şikâyetler, ihbarlar olduğu zaman bunları
inceleyecek, bunları değerlendirecektir, sertifikasyon konusunda karar
verecektir, listelerden silme konusunda karar verecektir; pek çok önemli görevi
yapacaktır ve bu sistemin sağlıklı işlemesi bakımından da esasında bilirkişilik
bölge kurulları sigorta görevi yapacaktır. Hem idari yargıdan hem adli yargıdan
hem istinaftan hem de cumhuriyet savcılarından oluşan bu kurul, sistemin
sağlıklı işlemesine büyük katkı sağlayacaktır.
Son olarak, saygıdeğer milletvekilleri, yaptığımız bu
düzenleme, esasında, Türkiye’de bugüne kadar ayrı ayrı kanunlarda dağınık
düzenlenmiş bulunan bilirkişilik müessesini bir kurumsal yapıya kavuşturuyor,
tek kanun çatısı altında birleştiriyor. Yetkileri, sorumluları belirliyor,
yetkilerin ve sorumlulukların da sınırlarını çiziyor, müeyyideler ortaya
koyuyor, bilirkişilik müessesesi üzerine bugüne kadar yöneltilmiş bulunan bütün
eleştirileri olmasa bile bunların önemli bir kısmını ortadan kaldıracak çözümler
ortaya getiriyor. Bütün bunlar yargı sürecinin sağlıklı işlemesi, adalet
terazisinin doğru tartması için, yargı görevi yapanlara en büyük yardımı sunan
bilirkişilerin sağlıklı çalışmasının sonucunu doğuracak ve kararların isabet
oranını artıracak, yargıya olan güveni de en üst düzeyde tesis edecektir.
Bundan da herhangi bir şüphem yoktur. 
Ben bu vesileyle bu kanun üzerinde uzlaşı anlayışı
gösteren bütün siyasi parti gruplarımıza ve destek veren milletvekillerimize
ayrı ayrı teşekkür ediyor, kanunun hayırlı olmasını temenni ediyor, hepinizi
saygıyla selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Bakan.
Şimdi şahsı adına Bartın Milletvekili Sayın Yılmaz Tunç
konuşacak.
Buyurun Sayın Tunç. (AK PARTİ sıralarından alkışlar) 
YILMAZ TUNÇ (Bartın) – Sayın Başkan, değerli
milletvekilleri; Bilirkişilik Kanunu Tasarısı’nın geneli üzerinde şahsım adına
söz aldım. Bu vesileyle Genel Kurulu saygılarımla selamlıyorum. 
Öncelikle, bugün, 8’inci merhum Cumhurbaşkanımız Turgut
Özal’ın kardeşi, eski bakanlarımızdan Korkut Özal vefat etti. Allah’tan rahmet
diliyorum, sevenlerine de başsağlığı diliyorum. 
Değerli milletvekilleri, bilirkişilik, yargı
mercilerince çözümü, uzmanlığı, özel veya teknik bilgiyi gerektiren hâllerde oy
ve görüşünü sözlü veya yazılı olarak vermesi için başvurulan gerçek veya tüzel
hukuk kişisini ifade eden bir müessesedir. Hâkim kendi hukuki bilgisi ve genel
bilgisiyle çözemediği özel veya teknik bilgi gerektiren hususlarda bilirkişiye
başvurarak uyuşmazlığı çözmek durumundadır -bilirkişi görüşü, takdirî
delillerdendir- dosyadaki diğer delillerle beraber bilirkişi görüşünü
değerlendirip buna göre karar verecektir.
Günümüzde hukuki ihtilaflar giderek çeşitlenmektedir.
Teknolojinin, bilimin gelişmesi, iktisadi ve ticari ilişkilerin daha da
çeşitlenmiş olması nedeniyle bu ihtilaflar daha çok çeşitlenmekte ve
bilirkişilik müessesesinin yeniden ele alınmasını gerekli kılmaktadır.
Bilirkişilik hususu, bilirkişilik müessesesi gerek adli yargı mercilerinde
-hukuk ve ceza olmak üzere- gerek askerî yargıda gerekse idari yargıda, hepsi
ayrı ayrı, usul kanunlarında düzenlenmiştir. Hukuki ihtilafların doğru
çözümlenmesi ve adaletin tesisi için iyi işleyen bilirkişilik kurumuna ihtiyaç
vardır.
Bilirkişilik alanında yaşanan sorunlar
yıllardır konuşulmaktadır. Gerek yargı camiası içerisinde gerek avukatlar gerek
yargı hizmetinden yararlanan vatandaşlarımız bilirkişilikle ilgili sorunları
bizzat yaşamaktadırlar. Devletin de raporlarına bilirkişilik müessesinin
yeniden ele alınmasıyla ilgili bu sorunlar yansımıştır. Cumhurbaşkanlığı Devlet
Denetleme Kurulunun 2010 yılında hazırladığı rapor, yine Adalet Bakanlığının
2010 yılında bilirkişilik incelemesiyle ilgili hazırladığı rapor, Onuncu
Kalkınma Planı’nda, yine bilirkişilik sorunlarına ve bu sorunların giderilmesi
gerektiğine yer verilmiştir. Adalet Bakanlığı ile Avrupa Birliği, Bilirkişilik
Eşleştirme Projesi’ni yürütmüştür 2013-2015 arası. Burada da yine bu sorunlara
yer verilmiştir. Yargı Reformu Strateji Belgesi’nde de bilirkişilik sorunlarına
yer verilmiştir. Ayrıca 65’inci Hükûmet Programı’nda da ve ondan önceki hükûmet
programlarında da bilirkişilik müessesinde karşı karşıya kaldığımız sorunların
ortadan kaldırılmasına yönelik görüşler ifade edilmiştir.
Mevcut duruma baktığımızda, bilirkişi listeleri,
adli yargı adalet komisyonları tarafından oluşturulmaktadır. Bu konuda
koordinasyonu sağlayacak kurumsal bir yapı bulunmamaktadır. Sayıları on binleri
bulan bilirkişilerin ilgili listelere kayıtları, listelerden silinmesi
işlemleri, adli yargı adalet komisyonlarınca yürütülmektedir. Bu komisyonlar,
ancak sınırlı nedenlerin varlığı hâlinde bilirkişiyi listeden çıkarmakta, bunun
haricinde bilirkişilik uygulamalarını izleyip denetleyebilecek bir kurumsal
yapıya sahip değildir. Tasarıyla, bilirkişilik kurumunun tüm yargı kollarını
kapsayacak bir kurumsal yapıya kavuşması sağlanmaktadır ve bir temel kanun,
Bilirkişilik Kanunu oluşturulmaktadır. 
Bilirkişilik uygulamasında en dikkat çekici sorun
mesleki yeterlilik konusundaki sorundur. Mesleğinde üç yılı tamamlamış, henüz
daha mesleğinde yeterli bilgi birikimine sahip olmadan bilirkişi listelerine
yazılan kişiler raporlar hazırlamaktadır ve bu raporlar da yargıya yön
göstermektedir ve hak kayıplarına neden olmaktadır. Asıl liyakatli olan
kişilerin, mesleki tecrübesi fazla olan kişilerin de listelere yazılmadığını
görmekteyiz. 
En önemli sorunlardan bir tanesi de teknik konu-hukuki
konu ayrımı yapılmamaktadır uygulamada. Özellikle hukuki kanaatler
belirtilmektedir. Raporların sonuçlarına baktığımız zaman, hâkimin vermesi
gereken kararı bilirkişinin yargıya vararak verdiğini görmekteyiz. Bu da hak
kayıplarına ve adaletin düzgün tesis edilmemesine neden olmaktadır.
Bilirkişiliğe yönelik en önemli eleştirilerden bir
tanesi, bilirkişilerin bir bilirkişilik eğitimi almamaları, raporların bu
nedenle usule uygun düzenlenmemesi, bir standardının olmaması nedeniyle
uygulamada çok önemli ve farklı sorunlar ortaya çıkmaktadır. Ek rapora ihtiyaç
duyulmaktadır. İlk raporla hiç kimse yetinmemektedir. İtirazlar neticesinde ikinci
rapora gidilmektedir. İkinci rapor geldiğinde de ilk raporla çeliştiği için
üçüncü rapora tekrar gidilmektedir, üçüncü bilirkişiye. Üç farklı sonuca ulaşan
bir bilirkişi görüşü karşısında hâkim ya üçüncüye göre karar vermektedir ya da
dördüncü kez bilirkişiye göndermektedir çelişkileri gidermek için. Bu da tabii
yargılamaları uzatmaktadır. Bilirkişi, maliyetleri, yargılama maliyetlerini
artırmaktadır. Bir bilirkişi incelemesi için yerel mahkemede bir yıl, iki yıl…
Bir de Yargıtaydan bozulduğunu düşündüğümüzde, yeniden bilirkişi incelemesi
ihtiyacı düşünüldüğünde bir dosyada belki 5, 6 kez bilirkişi raporuna ihtiyaç
duyulmaktadır. Bu da yargıya olan güveni zedelemektedir.
Uygulamada bilirkişinin görev alanının belirlenmemesi
ve bilirkişiye sorulacak soruların açık ve net bir şekilde ortaya konulmaması
nedeniyle sorunlar yaşanmaktadır. Bilirkişiler çoğu zaman bir hâkim yardımcısı
gibi görev yapmaktadırlar, tomar hâlindeki bir dosyayı özetlemektedirler. Hâkim
bu dosyayı iş yoğunluğundan dolayı belki yeterince inceleyememiştir. Bu
bilirkişinin özetlediği dosyayı okuyup bilirkişinin vardığı kanaate göre de
karar verebilmektedir. Bu da elbette ki hukuki değildir. 
Tasarıyla bilirkişilik kurumsal bir yapıya
kavuşmaktadır ve bu öngörülen yapı da yargı bağımsızlığı ilkesine uygun bir
yapıdır. Bir üst kurul olarak sivil toplum kuruluşlarının da katılımını
sağlayan bir Danışma Kurulu oluşturulmaktadır. Bu Danışma Kurulunun yargısal
bir görevi bulunmamaktadır. Bilirkişilik uygulamalarına yönelik tavsiye
niteliğinde kararlar alabilecek bir kuruldur ve bu kurulda -Türkiye Barolar
Birliğinden, mimar mühendis odalarından, Türkiye Esnaf ve Sanatkârları
Konfederasyonundan- tüm sivil toplum kuruluşlarının burada temsili
sağlanmaktadır. 
Asıl yargısal faaliyeti yapacak olan da bilirkişilik
bölge kurullarıdır. Bilirkişilik bölge kurulları da her bölge adliye
mahkemesinin yargı çevresinde oluşturulacaktır. HSYK tarafından atanacak olan
bölge adliye mahkemesi üyesinin başkanlığında hâkim ve savcılardan oluşacaktır,
gerek adli yargı gerek idari hepsi temsil edilmektedir. 6 kişilik bölge kurulu,
bilirkişilerin seçimi, bilirkişilerin listeden çıkarılması, bilirkişilerin
denetimiyle ilgili görevleri yapacaktır. Bu tamamen bir yargısal faaliyet
olduğu için burada hâkim ve savcılarımız görev yapacaktır. Bilirkişi bölge
kurulu kararlarına karşı da başvuru üzerine ya da resen denetleme mümkün
olabilecektir. Bölge kurulunun kararlarına karşı da ayrıca itiraz ve dava yolu
da vardır. İdari yargıda otuz gün içerisinde bölge kuruluna itiraz, eğer itiraz
sonucunda yine tatmin olunamıyorsa idari yargıda süresi içerisinde dava
açılabilecektir. 
Eleştirilen hususlardan bir tanesi Daire Başkanlığının
kurulmasıdır. Daire Başkanlığının, Adalet Bakanlığına bağlı Hukuk İşleri Genel
Müdürlüğüne bağlı Daire Başkanlığının görevi burada yargısal bir faaliyet
değildir, o nedenle yargı bağımsızlığıyla ters düşen bir durum söz konusu
değildir. Sadece yapacağı iş sekreterya ve bilirkişilik müessesesine teknik
altyapıyı sağlayacak olan bir birim olarak faaliyet gösterecektir. 
Burada
özel hukuk tüzel kişileriyle ilgili eleştiriler yapıldı. Öncelikle, bu, Sayın
Bakanımızın da ifade ettiği gibi yeni bir durum değil, Ceza Muhakemesi
Kanunu’nun 64’üncü maddesinde zaten tüzel kişilerin bilirkişilik
yapabilecekleri mevcut. Burada aslında bir güvence getiriyoruz. Özel hukuk
tüzel kişisinin bünyesinde çalışacak olan bilirkişiler de zaten gerçek kişi
bilirkişilerin şartlarını haiz olacak. Dolayısıyla, gerçek kişi bilirkişi
rapora imza koyanların hukuki ve cezai sorumlulukları olduğu gibi, özel hukuk
tüzel kişisi şirketin de ayrıca hukuki sorumluluğu müteselsil sorumluluk
olacak, böylece sorumluluk daha da genişlemektedir. Vatandaşlarımız için, hak
arama hürriyeti için daha da uygun bir durum söz konusudur. Burada sadece bilirkişilik
yapmak için bir şirket kurulamayacak. Bir şirket var, ticari işletmesine devam
ediyor, başarılı bir şirket, bu şirket bilirkişilik de yapabilecek, aksi
takdirde o zaman bilirkişilik şirketi oluşur, buna tasarı meydan vermiyor.
Kamulaştırmayla
ilgili değer tespitlerinin daha sağlıklı olabilmesi için Sermaye Piyasası
Kurulu ilkelerinin göz önünde bulundurulması, gayrimenkul değerlendirme
uzmanlarının burada komisyonlarda görev yapıyor olması da olumlu
düzenlemelerdir. 
(Mikrofon
otomatik cihaz tarafından kapatıldı) 
YILMAZ
TUNÇ (Devamla) - Yine, Adli Tıp Kurumunun ihtiyaçlar doğrultusunda yeniden
geliştirilmesi gerekiyordu, bu anlamda da tasarı önemli bir boşluğu dolduruyor.
Tasarının
hayırlı olmasını diliyor, Genel Kurulu saygılarımla selamlıyorum. (AK PARTİ
sıralarından alkışlar)
BAŞKAN
– Teşekkür ederim Sayın Tunç. 
Şahsı
adına son olarak Gaziantep Milletvekili Mehmet Gökdağ konuşacaklar.
Buyurun
Sayın Gökdağ. (CHP sıralarından alkışlar) 
MEHMET
GÖKDAĞ (Gaziantep) – Sayın Başkan, değerli milletvekilleri; görüşülmekte olan
Bilirkişilik Kanunu Tasarısı’yla etkin ve verimli bir kurumsal yapı
amaçlandığı, bu kurumsal yapıyla Adalet Bakanlığının idari yapısı içinde
bilirkişiler zorunlu temel ve mesleki eğitime ve eğitim sonunda bilirkişilik
listesinde yer almayı hak edenler de denetim ve performans ölçütüne tabi
tutulmuş, bilirkişiliğin gerçek kişi yanında tüzel kişilerce de yapılacağı
düzenlemesine yer verilmiştir. Adalet Bakanlığı bünyesinde merkezileştirilmiş
ve farklı mahkeme ve yasalardaki bilirkişiliğe ilişkin hükümlerin kimisinin
yürürlükten kaldırılması, kimi hükümlerin ise değişikliği öngörülmüştür. Bizim
hukuk sistemimizde ve evrensel hukuk sisteminde bilirkişi, çözümü uzmanlık veya
özel ya da teknik bilgiyi gerektiren hususlarda görüşüne başvurulmak üzere
hâkim veya savcı tarafından görevlendirilen tarafsız kişiler olarak tanımlanır
değerli arkadaşlar. Bu tanımdan hareket edecek olursak bilirkişi olarak atanmış
kişilerin kendi çalışma alanında bilgisiyle donanmış olması temel koşuldur.
Tarafsız ve uzman olan bu kişi önüne gelen konu hakkında görüşünü teknik ve
bilimsel olarak ortaya koyacak ve hukuki olayın çözümünde adalete uygun bir
karar oluşturulmasına yardımcı olacaktır. Bilirkişi uyuşmazlık konusunu
incelerken mesleki birikimini, ahlaki ilkelerini, bağımsızlığını,
objektifliğini, yeterliliğini konunun çözümünde ortaya koyacak. 
Bu nedenle, meslek, kişinin bilirkişi olarak
görevlendirilmesini sağlayan temel unsur olmakla birlikte mesleki yeterlilik,
ahlaki ilkeler, bağımsızlık ve tarafsızlık bilirkişi hizmetinde olmazsa olmaz
koşullardandır. Bilirkişi uyuşmazlığın çözümünde hâkimin yardımcısıdır değerli
arkadaşlar. Bu nedenle, bağımsız ve tarafsız olması temel koşuldur. Bilirkişi
Adalet Bakanına, hâkime, savcıya, taraflara, siyasal iktidara, basına,
kamuoyuna karşı bağımsız olmalıdır. Aksi hâlde, adil bir yargılamadan söz
edilemez. Ancak, değerli milletvekilleri, kanun tasarısına baktığımızda burada
temel amacın bilirkişilere amirlik yapacak bir kurumun hedeflendiği açık olarak
görülmektedir. Oysa amaç, adil bir yargılamanın yapılmasına olanak sağlayacak
eksikliklerin giderilmesi olmalıdır. 
Değerli milletvekilleri, uyuşmazlık hâkim, savcı ve
avukatın önündedir. Yargılamanın unsuru olan bu tarafların sorunları ile
bilirkişilik kurumunun sorunları arasında neden-sonuç ilişkisi göz ardı
edilmeden soruna yaklaşılmalı ve buna bağlı olarak çözüm ortaya konulmalıdır.
Tasarıda yargılamanın unsurları ve sorunları göz ardı edilmiş, bilirkişilik tüm
bu sorunlardan bağımsız bir şekilde ele alınmıştır. Bu, amaca uygun bir tasarı
hazırlanmasının önüne geçmiştir. 
Tasarıda bilirkişilik Adalet Bakanlığı bünyesinde bir
idari birime teslim edilmiştir. Tasarıda öngörülen kurumsal yapı oluştuğunda
değerli arkadaşlar, bilirkişilerin sicil, denetim, performans ölçümünün Adalet
Bakanlığınca yapılıyor olması, bağımsız olması gereken bilirkişilerin
bağımsızlıklarını yitirmelerine ve memur statüsüne dönüştürülmelerine neden
olacaktır. Memur olan bir bilirkişiden de bağımsız ve tarafsız bir rapor
beklenmesi hayatın gerçeğine aykırıdır. 
Tasarıdaki Bilirkişilik Üst Kurulu ve bölge kurulları
ile bu kurulların yapısı incelendiğinde değerli arkadaşlar, tümüyle Adalet
Bakanlığının denetiminde bir yapı oluşturulduğu görülmektedir. Oysa bu
kurulların bilim ve meslek kuruluşlarının ağırlıklı olarak yer aldığı bağımsız
bir yapıda olması, bilirkişilik sisteminin iyileştirilmesinin en önemli başlığı
olan bilirkişinin yargıdaki rolü nedeniyle bağımsız, tarafsız ve objektif
olmasının sağlanması bakımından gereklidir. Örneğin, hükûmet programlarını
uygulamakla görevli olan bakanlıklara karşı açılan davalarda bilirkişilerin
nitelikleri, eğitimi, seçimi ve denetimini yapacak olan Adalet Bakanlığının
diğer bakanlıklardan bağımsız görüş oluşturabilmesi olanaklı olmayacağından
idare aleyhine rapor düzenlemesi olanaklı olmayacaktır. İdare aleyhine rapor
düzenleyen bilirkişinin bilirkişilik sistemi içinde kalamayacağını öngörmemek
mümkün değildir. Bu şekilde kurumsallaşan bir yapının özellikle idareye karşı
açılmış davalarda bir sorun olarak karşımıza çıkacağı aşikârdır. 
Öte yandan, kanun tasarısıyla bilirkişilik, sahip
olduğu meslekten ayrı ve bağımsız bir meslek olarak düzenlenmektedir değerli
arkadaşlar. Oysa bilirkişilik, ayrı bir meslek olmayıp kişinin icra ettiği
meslekteki uzmanlığı temel alan bir görevdir. Yasa tasarısı bu hâliyle
bilirkişiliği başlı başına bir meslek olarak ele almakta ve düzenlemektedir.
Bilirkişiliğin uygulamada meslek olarak kabulü, onarılması güç sorunlar
doğuracaktır. Sorun gidermek amacıyla hazırlandığı söylenen tasarıyla içinden
çıkılmayacak yeni sorunlar oluşacağı açıkça görülmektedir.
Tasarıyla özel hukuk tüzel kişilerinin yani ticari
şirketlerin bilirkişilik yapmasına olanak tanınmıştır. Özel ve teknik bilgisine
başvurulan, bu bilgiye dayalı aydınlatma ve bilgilendirme yükümlülüğünü bizzat
yerine getirme zorunluluğu bulunan ve bu yüzden başkasına devredilmemesi
gereken bir kamu görevi olan bilirkişiliğin tüzel kişilerce de yapılması
bilirkişiliğin niteliğiyle bağdaşmayacağı görünen bir gerçektir. Bilirkişilik
kesinlikle uzman gerçek kişi eliyle yapılması gereken bir görevdir. Özel hukuk
tüzel kişilerine bu hakkın verilmesi bilirkişiliğin ileride bu amaçla kurulacak
şirketlere teslim edilmesi sonucunu doğuracaktır. Özel ve teknik bilgiye sahip
bilirkişinin şirket bünyesinde görev yaparken bilirkişilik görevini bağımsız
bir biçimde yerine getirmesi de mümkün olmayacaktır. 
Değerli arkadaşlar, tasarıda meslek odalarına
Bilirkişilik Danışma Kurulunda birer temsilci bulundurma dışında bir rol
verilmemiştir. Mesleki ve teknik bilgisine başvurulan meslek mensuplarının
yürüttükleri bir hizmeti meslek odalarından bağımsız, merkezî idarenin denetimi
altına alma yaklaşımı bilirkişiliği bürokrasinin hegemonyasında bir araç hâline
getirir. Kanun tasarısındaki bilirkişilik, eğitimi, denetimi, sicillerinin
Bakanlıkça tutulması başlı başına bir sorundur ve kabul edilemez. Mesleğinde
otorite olan bir meslek mensubunun bu eğitime katılmayacağı ve dolayısıyla
Adalet Bakanlığından bir sertifika alamayacağı düşünülürse bu uzmanların
görüşünden yararlanmak mümkün olmayacaktır. 
Değerli arkadaşlar, bilirkişilik, yargılamamızda çok
önemli bir yer tutuyor. Çoğu kararlarda bilirkişiliğin raporu karara dayanak
teşkil ediyor. Bu nedenle sorunları ortadan kaldıran bir düzenleme
yapılmalıdır. Aceleyle yapılan düzenlemeler ihtiyaca cevap vermediği gibi yeni
sorunlar doğurmaktadır. Değerli arkadaşlar, biz Cumhuriyet Halk Partisi olarak
Komisyonda bu sıkıntıları dile getirdiğimizde… Biraz önce Sayın Adalet Bakanı
da söyledi, biraz önce AKP adına konuşan sayın konuşmacı da söyledi: “Zaten
böyle bir fiilî durum var, o hâlde biz fiilî duruma yasal bir çerçeve
uyduralım.” Şimdi bu bir alışkanlık hâline geldi AKP anlayışında: Madem fiilî
bir durum var, biz buna yasal bir dayanak oluşturalım yani onlar yasaya uymuyorsa
biz yasayı ona uyduralım. Yani Cumhurbaşkanı Anayasa’ya uymuyorsa… O da son
günlerde konuşuluyor. Deniliyor ki fiilî bir başkanlık durumu var, ne
yapacağız? O zaman bunu hukuki hâle getirelim. Şimdi, bu gidişle ne olacak
biliyor musunuz arkadaşlar, bu anlayış ilerledikçe? Yolsuzluk var, biz bu
yolsuzluğu önleyemiyoruz, o zaman yolsuzluğa yasal bir zemin hazırlayalım;
hırsızlık var, hırsızlığı da önleyemiyoruz, fiilî bir durum var, o zaman
hırsızlığı yasal bir hâle getirelim, ona da yasal bir durum düzenleyelim. (CHP
sıralarından alkışlar) 
Değerli arkadaşlar, bu bir hukuk devleti anlayışı
değildir. Bırakın hukuk devletini bu bir devlet anlayışı değildir. Türkiye
Cumhuriyeti devletine bu haksızlığı yapmak hiç kimsenin haddi olmamalı, buna
izin verilmemeli. 
Ben Genel Kurulu saygıyla selamlıyorum. (CHP
sıralarından alkışlar) 
BAŞKAN – Teşekkür ederim.
Sayın milletvekilleri, tasarının tümü üzerindeki
görüşmeler tamamlanmıştır.
Maddelerine geçilmesini oylarınıza sunuyorum: Kabul
edenler… Kabul etmeyenler… Kabul edilmiştir.
Şimdi, birinci bölümün görüşmelerine başlıyoruz.
Birinci bölüm 1 ila 28’inci maddeleri kapsamaktadır. 
Birinci bölüm üzerinde Milliyetçi Hareket Partisi Grubu
adına Kahramanmaraş Milletvekili Fahrettin Oğuz Tor konuşacaklar.
Sayın Tor, buyurun. (MHP sıralarından alkışlar) 
MHP GRUBU ADINA FAHRETTİN OĞUZ TOR (Kahramanmaraş) –
Sayın Başkan, değerli milletvekilleri; 388 sıra sayılı Bilirkişilik Kanunu
Tasarısı’nın birinci bölümü üzerinde MHP adına söz almış bulunuyorum. Bu
vesileyle Genel Kurulu saygıyla selamlıyorum.
Bilirkişilik müessesesi yaklaşık yüz yıldan beri
yargılama sistemimizin kanayan bir yarası hâlindedir. Her ne kadar hukuk ve
ceza usul kanunlarımızla bilirkişilik müessesesi, bilirkişilerin vasıf ve
nitelikleri, hâkim ve cumhuriyet savcılarının bilirkişileri seçerken dikkat
edecekleri hususlar, bilirkişilerin görevleri, inceleme konusu olayla ilgili
rapor düzenlerken bilirkişilerin uyması gereken kurallar sayılmışsa da gerek
mahkemeler gerekse soruşturma makamları çoğu zaman bu düzenlemelere uymamış,
davalar çoğu zaman konunun uzmanı bile olmayan bilirkişilerin insafına terk
edilmek suretiyle bu zamana kadar binlerce kişi mağdur edilmiştir. Birçok hâkim
ve cumhuriyet savcısı bilirkişi seçimini kalemine, yazı işleri müdürüne bırakmış;
böylelikle kalemle, yazı işleri müdürleriyle iyi ilişki içerisinde olan
bilirkişiler yeterliliklerine bakılmadan davalarda ve soruşturmalarda bilirkişi
oluvermişlerdir. Çoğu zaman, mesleğe yeni başlayan mühendis, mimar veya
hukukçuların ya da başka meslek mensuplarının ek gelir temin etme kapısı olarak
kullanılmış, çoğu zaman da devletten emekli olmuş eski kamu görevlilerinin yeni
iş kapısı hâline gelen bilirkişilik kurumu bazen de kötü niyetli kişilerin
geçim kaynağı hâline gelmiştir. Bir ceza yargılamasına konu zimmet, yiyicilik,
rüşvet, görevi kötüye kullanma, ihaleye fesat karıştırmak gibi suçlarda görev
alan fakat iktisat, işletme, maliye gibi fakülte veya yükseköğretim
kurumlarından mezun olan yani davaya konu suç tipi ve unsurlarıyla ilgili hiçbir
eğitimi veya yargılama pratiği olmayan bilirkişilerin verdikleri raporlarda
hâkimin görev alanına girecek hukuki konulara yer verdikleri, “Sanık zimmet
suçunu işlemiştir.” veya “Sanık rüşvet alma ya da verme suçun işlemiştir.” gibi
hâkimin bile hükümden önce söylediği takdirde ihsasırey sayılması sebebiyle
hâkiminin ret sebebi sayılan mütalaalar vermişler. Çoğu zaman bilirkişilerin bu
mütalaaları sebebiyle raporlarına yapılan itirazlar yüzünden yargılamalar
gereksiz yere çok uzayarak davanın taraflarının telafisi imkânsız zararlarına
neden olunmuştur. Çoğu zaman da hâkimler, itirazları hiç dikkate almadan,
dosyayı incelemek için vakitleri de olmadığını ileri sürerek bilirkişilerin
görevleri dışına çıkarak verdikleri yanlış mütalaalara göre davayı karara çıkarmak
suretiyle hem adaletin geç tecelli etmesine neden olmuşlar hem de kişilerin ya
da kamunun zarar görmesine neden olabilmişlerdir.
Ceza yargılamasında durum böyle iken hukuk
yargılamasında da bundan farklı olmamıştır. Bilirkişi, hâkime, hakkaniyete ve kanuna,
bilim ve fen kurallarına uygun karar verebilmesi için yardımcı olacaktır; bu
doğrudur. Ancak özellikle hukukçu bilirkişilerin, yardımcı olmaktan ziyade
hükme esas teşkil edecek şekilde raporlar düzenlemek suretiyle hâkimin yerine
geçtikleri, hâkimin de buna ses çıkarmadığı gibi çoğu zaman bilirkişi
tavsiyesine uygun kararlar verdikleri de gerçektir.
Kısaca, adaletin geç tecelli etmesinde de, dava
sürecinin gereksiz yere uzamasında da, adli hatalarda da bilirkişilik kurumunun
çok büyük rolü vardır. Bu sebeple bilirkişilik kurumunun özel bir kanunla disiplin
altına alınmasına çok büyük ihtiyaç vardı; bu sebeple bu konuda kanun yapmanın
ve bilirkişilik kurumunun bir disiplininin olması, kurallarının ve özel kanunla
düzenlenmiş yaptırımlarının olması doğru bir adımdır.
Şimdi gelelim nasıl bir kanun tasarısıyla karşı
karşıyayız ve nasıl bir kanun yapmalıyız meselesine:
Değerli milletvekilleri, kanunen zorunlu olmadığı
hâlde, uygulamada, hâkimler ve cumhuriyet savcıları kararlarını desteklemek ve
hem Yargıtay, Danıştay hem de taraflar nezdinde kararlarını kabul edilebilir
kılmak için çoğu zaman otomatik olarak bilirkişiye gitmektedirler. Bu yanlıştır
fakat tasarıda bunun önüne geçecek düzenlemelere rastlanmamıştır. 
Hâkim ve cumhuriyet savcılarının kendi mesleki, hukuki
bilgileriyle çözemeyecekleri konular için bilirkişiye gitmeleri gerekir. Oysa
uygulamada hukuki meselelerde dahi bilirkişi yardımına başvurulduğu
görülmektedir. Tasarıda bunun önüne geçebilecek düzenlemeler görülmemektedir. 
Çoğunlukla bilirkişilerden tam olarak ne istediklerini,
bilirkişiye hangi soruları yönelttiklerini açıkça belirtmemekte, bilirkişi
araştıracağı ve görüş bildireceği konuları kendi belirlemektedir. 
Bilirkişiye verilen dosyalar genellikle eksik olmakta,
bilirkişinin değerlendirmesinde, esas alacağı bilgi ve belgelerin temini için
yapılan yazışmalar ve bürokratik süreç yargılama sürecini uzatmaktadır.
Bilirkişiyi seçme yetkisi hâkime ait olmakla birlikte,
uygulamada bilirkişiler mahkemenin yazı işleri müdürleri tarafından, çoğunlukla
uzmanlık temelinde değil, bildik tanıdık olma ölçütüne göre seçilmektedir.
Uygulamada zorunlu olmamasına rağmen, çoğu zaman bir
bilirkişi kurulu oluşturulmakta fakat çoğu zaman kurulun bazı üyelerinin nihai
rapora katkısı kâğıt üzerinde bir imzadan ibaret kalmaktadır.
Bilirkişiler, raporlarında yargılamayı olumsuz yönde
etkilemektedirler. Kanunla bunun önüne kesinlikle geçilecek düzenlemeler
yapılmalıdır.
Bilirkişiye yöneltilecek soruların belirlenmesi için
mutlaka tarafların görüşünün alınması gerekir. Bu husus tasarıya eklenmelidir.
Tasarıda bilirkişi görevlendirilecek kurumlar arasında
mahkemeler ve cumhuriyet savcıları sayıldığı hâlde icra dairelerine yer
verilmemiştir Bu ciddi bir eksikliktir.
Tasarıda bilirkişinin cezai sorumluluğuna ilişkin tatmin
edici bir düzenleme yer almamaktadır.
Tasarıda TÜBİTAK, Adli Tıp Kurumu gibi kurumlar kapsam
dışında tutulmuş fakat adli, idari ve askerî yargı alanları kapsama alınmıştır.
Tasarıda "Bilirkişilik Üst Kurulu" adıyla
yeni bir kurul oluşturulmaktadır. Bu Kurulun görevi Adalet Bakanlığında hâlen
var olan başka birimlerce yerine getirilebilecekken ayrıca yeni bir kurul
oluşturulmaktadır. 
Hükûmete bağlı ve tabi olan Adalet Bakanlığı
Müsteşarının Bilirkişilik Üst Kurulunun başında olması, dolaylı da olsa yargının
bağımsızlık ve tarafsızlık niteliklerini zedeleyebilir ve yargıya olan güvenin
zedelenmesine neden olabilir. Bu yüzden kurula yüksek yargı üyeleri arasından
bir başkan seçilmesi doğru olacaktır. Kurulda Türkiye Barolar Birliği Yönetim
Kurulunca avukatlar arasından seçilecek bir kişinin de bulunacağı
belirtilmiştir. Fakat, Kurula seçilecek avukatın bilirkişilik konusunda
yeterliliğinin belirlenmesi için bir ölçüt tespit edilmemiştir. Aynı durum, Kurula
üye seçme hakkı tanınan YÖK, Türk Mühendis ve Mimar Odaları Birliği, Türkiye
Serbest Muhasebeci Mali Müşavirler ve Yeminli Mali Müşavirler Odaları Birliği
için de geçerlidir. 
Bir başka husus da “bilirkişilik bölge kurulları"
adıyla bölge adliye mahkemelerinin bulunduğu yerlerde kurullar
oluşturulmaktadır. Bu kurullar da Bilirkişilik Üst Kurulu gibi oluşmaktadır.
Türkiye Barolar Birliğinin yerini de bölge adliye mahkemelerinin bulunduğu
illerde barolar almaktadır.
Yukarıda belirttiğimiz olumsuzluklar bu kurullar için
de geçerlidir. Üst Kurula YÖK'ün seçeceği öğretim üyeleri için hukuk alanında
görev yapan öğretim üyesi şartı getirilmişken bölge kurulları için bu şart
Kurulun görev yapacağı bölge üniversitelerinde hukuk fakültesi olmayan
durumlarda aranmamaktadır. Böylece, hukukçu olmayan öğretim görevlilerinin de
Kurula üye olmasının yolu açılmış olmaktadır.
Tasarı, özel hukuk tüzel kişilerinin de bilirkişilik
yapabilmesine imkân tanımaktadır. Böylelikle salt bilirkişilik yapmak için
kurulmuş ticari şirketler kurulacak ve bilirkişilik kurumu ticari rant kapısı
hâline gelecektir. Bilirkişiler için mevcut olan yemin etme, sır saklama,
sadakatle ve özenle görevi ifa etme gibi yükümlülükler ancak gerçek kişiler
için geçerli olabilir. Bu hususların tüzel kişiler için nasıl sağlanacağı
tasarıda yer almamaktadır. 
Yine, bilirkişilik bir kamu görevidir. Özellikle
bilirkişilik gibi yargılamaya ilişkin bir kamu görevinin özel hukuk tüzel
kişileri tarafından yerine getirilmesini doğru bulmadığımızı belirtmek isterim.
Yine, bilirkişinin hukuki sorumluluğu söz konusu olduğunda
özel hukuk tüzel kişilerinin sorumlu tutulması bakımından çok ciddi sorunlar
yaşanacağını düşünüyoruz. Bu düzenleme doğru değildir. Bunun önüne
geçilmelidir.
Değerli milletvekilleri, tabii konu önemli bir konu,
kanayan bir yaradır. Hükûmetin getirdiği tasarıyı ilk adım olarak olumlu
buluyoruz fakat zaman içinde eksikliklerinin düzeltilmesi gerektiğini
düşünüyoruz. 
Bu vesileyle yüce heyetinizi saygıyla
selamlıyorum. 
Teşekkür ederim. (MHP sıralarından
alkışlar) 
BAŞKAN – Teşekkür ederim Sayın Tor. 
Halkların Demokratik Partisi Grubu adına
Bitlis Milletvekili Mizgin Irgat konuşacak. 
Buyurun Sayın Irgat. (HDP sıralarından
alkışlar) 
HDP GRUBU ADINA MİZGİN IRGAT (Bitlis) –
Sayın Başkan, değerli milletvekilleri; hepinizi saygıyla selamlıyorum. 388 sıra
sayılı Tasarı’nın birinci bölümü üzerinde söz almış bulunmaktayım. 
Evet, bilirkişilik kurumu, gerçekten,
yargıdan gelen, avukatlıktan gelen arkadaşların çok yakından bildiği çok önemli
bir alan. Yani hukuk davalarının, ceza davalarının âdeta yargılama faaliyetinin
olmazsa olmazı olan bir kurum aslında. Tasarının başlığına bakıldığında,
yaşanan birçok sıkıntıya cevap olabilecek hem bilirkişilerin hem bilirkişiye
başvurmak zorunda kalan tarafların sorunlarını çözme yetkisine sahip bir
düzenleme gibi gözükse de, bu düzenlemenin de diğer birçok düzenleme gibi,
bundan önce Meclis gündemine getirilen tasarılar gibi yargıyı güçlendiren,
Hükûmeti güçlendiren, yargı bağımsızlığını azaltıcı yanının çokça güçlü olduğu
görülecektir. Dolayısıyla, bu söz konusu tasarıda da daha önceki tasarılara
ilişkin yaptığımız eleştirilerin bir benzerini ve belki de daha güçlüsünü
yapmak durumundayız. Çünkü insan hak ve hukukuyla insanların hak arama yoluna
başvurduğu adalet mekanizmasında, bilirkişilik âdeta hâkimler yerine geçirilmiş
bir kurum hâline getirilmiş; hâkimin bağımsız ve tarafsız olarak karar
vermesinin yerine bilirkişilik âdeta bir kurum olarak düzenlenmiş ve burada
ileride yaşanacak, telafisi mümkün olmayan zararlara yol açacak düzeyde bir
düzenlemeden bahsetmekteyiz. 
“Yargılama sürecinde özel veya teknik bilgiyi
gerektiren konularda yargı mercileri tarafından bilgi ve görüşüne başvurulan
uzman kişiye ‘bilirkişi’ denir.” Açık tanımı bu. Fakat, 2015 raporlarına
baktığımızda, hâkim ve savcıların, yargının gereğinden yani haddinden fazla bir
oranda bilirkişi müessesesine başvurduğu, kendi görevini bırakarak âdeta sırf
bilirkişi raporlarını dikkate alarak kararlar verdiği yönünde eleştiriler
gelmiştir. Söz konusu bilirkişi raporlarının ise kalite standartlarının çok
altında olduğu ve bu anlamıyla tartışmalı raporlar olduğu raporda dikkate
alınmıştır. Oysa, söz konusu tasarıya baktığımızda, bu kalite standartlarını
artıracak, bilirkişiliği tarafsız kılacak, bağımsız, adil bir yargılamada
önemli bir faktör olan bilirkişiliği daha da bağımsız hâle getirecek bir
düzenlemeden mi bahsediyoruz? Hayır. Söz konusu düzenleme bilirkişiliği farklı
bir pozisyona sokmuş, ticari şirketlerin âdeta kâr rantını ve yarışı, kâr
marjını göz önünde bulunduran; bağımsız yargı üzerinde, Adalet Bakanlığına
bağlı, yargı erkine bağlı bir düzenlemeden bahsediyoruz. Burada kurulan
kurullara baktığımızda; Bilirkişilik Danışma Kurulu, Bilirkişilik Daire
Başkanlığı ve bilirkişilik bölge kurullarına baktığımızda, yapısal anlamda
kuruluş şekline baktığımızda, Adalet Bakanlığına bağlı bir kurul gibi
çalışacağını göreceğiz. Bilirkişilik gibi tecrübe ve mesleki yeterliliği
çözecek olan kurulda meslekten gelen bir üye olması gerekirken hâkim ve
savcılar, söz konusu kuruldaki kişiler olarak bilirkişiler hakkında söz ve karar
sahibi olacaklardır. Uzmanlığı gerektiren bilirkişilik müessesinde maalesef
uzmanlık ve tecrübeye sahip olmayan hâkim ve savcılar söz konusu bilirkişilerin
sicillerini, sicilden silinmelerini ve performanslarını değerlendirme gibi bir
göreve getirilecek ve bu da bilirkişilerin yarışının, bilirkişiler arasında
haksız rekabet ve ticari bir anlayışın yayılması anlamına gelecektir oysaki
bilirkişi, bağımsız, meslekî becerinin, meslekî uzmanlığın söz konusu yapılan
yargılamaya katkısı olması açısından başvurulan bir kişidir. Burada yapılan
yanlış en çok da toplum üzerinde, toplum içerisinde yargıya, adalete olan
inancın bir kez daha zedelenmesi anlamına gelecek. 
Diğer bir eksiklik Adli Tıp Kurumuna ilişkin olan
düzenlemelerdir. Adli tıp kurumlarından verilen raporlar çokça eleştirilmiş,
çokça haberlere konu edilmiş, cezaevi raporlarında yer edinmiş ve bizlerin de
başvurularına konu edilmiştir. Âdeta bir torba yasa tasarısı şeklinde yasa
sistemi yapmaktan vazgeçmeyen AKP Hükûmeti, burada da Adli Tıp gibi bir kurumu
ve diğer birçok düzenlemeyi Bilirkişilik Yasa Tasarısı içerisine sıkıştırmış ve
söz konusu tasarının hakkıyla tartışılmasının önünde engel olmuştur. 
Adli Tıp Kurumu hasta tutsaklardan, siyasi tutsaklardan
çokça hatırladığımız üzere, birçok hastalığına rağmen, normal hayatını idame
ettirememesine rağmen bu kişiler hakkında “Söz konusu cezaevinde kalabilir.”
raporu veren adli tıp kurumları hâlâ tartışmalı hâldeyken burada tekrardan
yürütmenin iradesine terk edilmiş, bağımsız bir yapıya maalesef ki kavuşturulamamıştır.

Türkiye’nin adalet, yargı ve diğer tüm sorunlarının
çözümünü maalesef ki yürütmeye bağlı, yürütme erkini güçlendiren, erkler
ayrılığını yani yasama, yürütme ve yargıyı ortadan kaldıran bir sisteme doğru
gidiyoruz. Bu söz konusu tasarıda da yapılan şey aslında budur. Yapılan yasa
tasarıyla yavaş yavaş Türkiye tek adam rejimine, belki de başkanlık rejimine
doğru götürülmeye çalışılmaktadır.
Söz konusu Bilirkişilik Yasa Tasarısı’na baktığımızda,
buradaki düzenlemeden ne yapılmak istendiği… Burada bilirkişilik sorunlarına
yani benden önceki konuşmacıların dile getirmiş olduğu gibi yargılamalarda
yaşadığımız sıkıntılara, yani yazı işleri müdürlerinin torpili ve tanıdığı
adamından yola çıkarak tarafsız, adil ve gerçekten liyakate uygun bir bilirkişi
sıralaması yapılması hedeflenmiş mi? Hayır. Burada, gerçekten, o sicilden
çıkmamak için korkan, yürütmeye bağlılığını her bir raporunda dile getirmeye
çalışan biatçı bir bilirkişi topluluğu yaratmaya çalışıyoruz. Biatçı bir
toplumu yaratırken biatçı raporcular, biatçı bilirkişiler ve bu konuda eleştiri
almayacak, sicilinde herhangi bir sıkıntı yaşamayacak, performanslarında
herhangi bir eksikliğe düşmeyecek raporları hazırlayan bilirkişilerle biz
yargılama faaliyetlerini yürütürken gerçekten adalet arayan, sorunlarını yargı
mercisine taşıyıp çözüm arayan insanların sorunlarına çözüm olmayı bir tarafa
bırakın, yeni sorunlar yaşayacağımızı ve bu anlamda ciddi bir mağduriyet
ordusuyla karşı karşıya kalacağımızı dile getirmek istiyorum.
Tasarıdan bilirkişilik kurumsal yapısının Adalet
Bakanlığı bünyesinde oluşturulacağı anlaşılmaktadır. Ancak yargısal bir
mekanizma olan bilirkişilik kurumunun diğer yargı organları gibi bağımsız
olması gereken bir kurum olduğunu burada yinelemek isterim. 
Komisyon çalışmalarında dile getirdiğimiz birçok
eleştiri dikkate alınmamış; tasarıdan çıkarılması gereken birçok düzenleme
tasarıda, şu an, yerini almış bulunmaktadır. Bu tartışmada, bu tasarı
çalışmasında bu eksiklikler giderilir ve gerçekten bir ihtiyaca cevap olacak;
bağımsız, tarafsız, adil yargılamayı sağlayacak bilirkişilik düzenlemesinin
buradan geçmesini diliyorum. Bu hâliyle tasarıyı eksik bulduğumuzu, yanlış
bulduğumuzu, sorunlara cevap olamayacağını dile getiriyorum.
Hepinizi sevgiyle, saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Irgat.
Cumhuriyet Halk Partisi Grubu adına Ankara Milletvekili
Necati Yılmaz konuşacak.
Buyurun Sayın Yılmaz. (CHP sıralarından alkışlar)
CHP GRUBU ADINA NECATİ YILMAZ (Ankara) – Sayın Başkan,
Sayın Divan, sayın milletvekilleri; bilirkişilik kurumu yargı sisteminin en
sorunlu, en fazla eleştiri alan konularından biridir. Bu kuruma yönelik
eleştiriler daha çok mesleki yetersizlik, liyakatsizlik, raporların
kalitesizliği, rapor sürelerinin uzunluğu, bilirkişiye başvuruların fazlalığı,
rapor standartlarının oluşmaması, yargı yetkisinin bilirkişiye devredilmesi
gibi başlıklar altında yoğunlaşmaktadır. AB raporlarında da bilirkişilerin
sertifikasyonu, eğitimi, denetimi ve performans ölçümleri yapılması amacıyla bu
alanda düzenleyici ve denetleyici bir yapının kurulması gerektiği
belirtilmektedir. Kanun tasarısının genel gerekçesinde tüm bu görüşlere etraflı
bir şekilde yer verilmiştir ancak yapılan düzenleme bu sorunları gidermeyip
yeni sorun alanları yaratacak gibi görülmektedir. Tasarıda özel hukuk tüzel
kişilerine bilirkişilik yolunun açılması bu yeni sorunlu alanlardan biridir. 
Sayın milletvekilleri, bilirkişi, özel ve teknik
bilgiyi gerektiren konularda yargı mercileri tarafından bilgi ve görüşlerine
başvurulan uzman, tarafsız kişidir. Burada belirtilen uzmanlık, dürüstlük,
güven, yemin etme, sır saklama, verilen görevi bizzat yerine getirme
bilirkişiliğin gerçek kişiler tarafından ifa edilmesi gereken bir görev
olduğunu ortaya koymaktadır. Yine, yasaklılık ve bilirkişinin reddi kurumları
da gerçek kişiler bakımından işletilecek yol ve yöntemlerdir. Bu gerçekliğin
tersine, özel hukuk tüzel kişilerine bilirkişilik yolunun açılması, bir kamu
hizmeti ve görevi olan bilirkişiliği bir mesleğe ve zaman içerisinde ticari bir
faaliyete dönüştürecektir. 
Sayın milletvekilleri, bilirkişilik faaliyetinin
merkezîleştirilmesi ve yürütmeye bağlanması bu tasarının temel karakterini
oluşturmaktadır. Bu amaçla tasarıya üç yeni merkezî yapı konulmuştur. Bunlardan
birincisi; başkanlığını müsteşarın yaptığı Bilirkişilik Daire Başkanlığıdır. Bu
düzenlemeyle bilirkişilik delili iktidarın müdahalesine açıktır ve emrine
sunulmaktadır. 
Sayın milletvekilleri, özel bir adli kolluğun olmaması
nedeniyle iktidarın sicil yetkisine sahip olduğu idari kolluk üzerinden yargıya
yaptığı müdahaleler bilinmektedir. Keza, en son Cumhuriyet gazetesi
soruşturmasında olduğu gibi, savcılara verilen talimatlar ve savcı rolleri
üstlenilerek iktidarın yargıya müdahalesi de hatırlanmaktadır. Yine, bakan ve müsteşarın
HSYK içerisindeki konumuyla yargıya müdahalelerini de çok iyi biliyoruz. En son
“adli yıl açılış töreni” adıyla, saraydaki, yargı bağımsızlığının defin
töreninde yargıç ve savcıların düğmesiz cüppelerini ilikleyerek yürütmenin
karşısında önce ayağa kalkıp sonrasında nasıl eğildiklerini aklımızdan hiç
çıkaramıyoruz. Bu düzenlemeyle, merkezîleşmiş ve yürütmenin denetimine sokulmuş
bilirkişilik kurumu üzerinden iktidarın yargıya müdahalesine yeni bir yol
açılmaktadır. 
Tasarıyla oluşturulan ikinci kurul, bilirkişilik bölge
kurullarıdır. Bu kurullar performans değerlendirmesi yaparak bilirkişilerin
sicillerinin tutulmasına ve listeden çıkarılmasına karar verebilecektir.
Bilirkişilerin nasıl bir temel eğitimden geçirilerek listeye kabul edileceği bu
tasarıda belirsizdir. Listeden çıkarılmak için de etik ilkeler, güven duygusunu
sarsıcı tutum ve davranışlar gibi hiç de somut olmayan kavramlar ölçü
alınmaktadır. Bu durum iktidarın keyfîliğine olanak tanımaktadır. 
Üçüncü yapı, Bilirkişilik Danışma Kuruludur. Bu kurul
yetkisiz, salt bürokratik bir anlayışla tasarlanmış olup tasarıdaki bu hâliyle
gereksiz bir kuruldur. 28 kişilik bu kurul yılın belli zamanlarında toplanıp
sadece tavsiye kararları alabilecektir. Bu tavsiyelere uyulmamasının da bir
yaptırımı görülmemektedir. Bu kurulda mesleki ve teknik uzmanlık alanlarının
temsilcilerinin artırılması, yetkilerinin çoğaltılması, kararlarının etkili ve
bağlayıcı hâle getirilmesi kurulu anlamlı hâle getirecektir. 
Tasarı bu hâliyle sorunu çözmeye odaklı
ve objektif bir düzenleme olmaktan ziyade yürütmenin yargı üzerindeki
etkinliğini artıran ve buna bağlı yeni sorunlar yaratacak olan bir
düzenlemedir.
Sayın milletvekilleri, 15 kez sistem
değişikliğiyle de eğitim sistemini çürütüp amacını ve işlevini kaybettiren iktidar,
yargıyı çürütme ve adalete olan güveni kaybettirme çalışmalarını bu tasarılarla
tamamlamak üzeredir. Bu yapılanların iş bilmezlikten değil, bilinçli ve
sistemli bir şekilde demokrasiyi çürütme ve devleti ele geçirme niyetinden
kaynaklandığını çok iyi biliyoruz.
Sayın milletvekilleri, sorunları çözmek
yerine sorunları yönetmek ve istismar etmekten vazgeçmedikçe biz hiçbir
sorunumuzu çözemeyiz. İktidara verilen oyların devleti ele geçirmek için değil,
seçildiği dönemle sınırlı olmak üzere devleti yönetmek için verildiğini idrak
etmedikçe biz hiçbir sorunumuzu çözemeyiz ve keza “Biz hukuka uymayacağız,
hukuk bize uydurulsun.” sözleri fütursuz bir suç ikrarı olarak kabul görmedikçe
biz sorunlarımızı çözemeyiz.
Sayın milletvekilleri, bir tek kişinin
iradesine tabi olmadan Parlamentodaki her bir milletvekilinin iradesinin
serbestçe ortaklaştığı işleyişleri Meclis çalışmalarımıza hâkim kılarak
sorunlarımızı çözebiliriz. Ancak maalesef, bu durum şu an için olanaklı
görünmüyor. Çünkü ülkemiz on dört yıldır her şeyi, hepimizin toplamından daha
iyi bilen, bildiğini sanan bir tek kişinin anlayışıyla yönetiliyor. Çünkü diğer
hatiplerin de ifade ettiği gibi, ülkemizde her şeyi bilen bir bilirkişi var.
Bakın, neler söylüyor…
(Hatibin tablet bilgisayardan bir ses
kaydı dinletmesi)
BAŞKAN – Sayın Konuşmacı, kürsüye konuşmak için
geldiniz, lütfen.
NECATİ YILMAZ (Devamla) – Peki, ses gelmiyor ama şunu
söyleyeyim: Hayatın her alanında bilgi sahibi, tek bilgi sahibi olduğunu
söyleyen bir bilir kişi var. O bilir kişi her meseleyi şu Meclisin iradesinin
toplamından çok daha iyi bildiğini ısrarla söyleyip topluma anlatıyor. Biz bu
görüntüleri görüyoruz, biliyoruz. 
Aslına bakarsanız, bir gün hepimizin ardından “Nasıl
bilirdiniz?” diye bir soru soracaklar. Yakın zamandır, AKP’de bir siyasi
mevtaya dönüştüğü gün, AKP hakkında da “Nasıl bilirdiniz?” diye soracaklar. Ben
o sözü şimdiden söyleyeyim: Biz sizi iyi biliriz; biz sizi hem de çok çok iyi
biliriz, çok iyi biliriz.
“2 ayyaş” diye söze başlayıp sıkıştığınız yerde genel
merkezinize astığınız dev Atatürk resminden ikiyüzlülüğünüzü de biliriz. Her
ulusal bayramda, her 10 Kasımda nükseden hastalıklarınızdan biliriz ve sizi
beraber yürüdüğünüz yol arkadaşlarınızdan, taa Bank Asya açılışlarından
biliriz. Yine, bu kürsülerden okyanus ötesine hasret sözlerinizden, zırhlı
arabalarınızdan biliriz. Biz sizi kumpas savcılığınızdan beri parsel parsel
biliriz ve BOP eş başkanlığından, IŞİD’e “öfkeli kalabalık” demenizden, tırlar
dolusu biz sizi biliriz. Biz sizi Parlamentoyu baypaslarınızdan, yargıya
yaptığınız kumpaslarınızdan biliriz ve biz sizi, dostlarınızı, düşmanlık
ettiklerinizi çok iyi biliriz. Biz sizi Uludere’den, Suruç’tan, Diyarbakır’dan
biliriz ve yine vatandaşa “Takla at da göreyim.” demenizden, çiftçiye “Ananı al
git!” sözlerinizden, “Üç beş Mehmet öldü diye Meclis toplanmaz.” demenizden biz
sizi iyi biliriz. Biz sizi garın önünde bedeni parçalanan 101 barış
gönüllüsünden biliriz. Metin Lokumcu’yu öldüren biber gazınızdan, Dilek Doğan’a
sıktığınız o kirli mermiden biliriz. Berkin’i Esma’dan ayırıp annesini meydan
meydan yuhalatmanızdan biliriz. “Allah’ın lütfu” dediğiniz darbe
fırsatçılığınızdan, ekmeğini elinden aldığınız öğretmenden, ithalatçıya kurban
ettiğiniz çiftçiden, madenciler için “Güzel öldüler.” demenizden, madenci yakınlarına
attığınız o tekmelerden biliriz biz sizi ve çürütülen ahlaki ve inançsal
değerlerden, “Çalıyorlar ama alınları secdeye değiyor.” demenizden, Bakara’dan
makaradan biz sizi çok iyi biliriz. 
AHMET SAMİ CEYLAN (Çorum) – O kadar değil ya! Ne
alakası var? 
NECATİ YILMAZ (Devamla) – Biz sizi mücahitlikten,
müteahhitlikten, zarflarınızdan, kartlarınızdan, kutu kutu, bakan bakan biz
sizi biliriz. Biz sizi çok çok iyi biliriz. (CHP sıralarından alkışlar)
AHMET SAMİ CEYLAN (Çorum) – Olur mu böyle bir şey ya?
Ne alakası var?
NECATİ YILMAZ (Devamla) – Siz her şeyi biliyorsunuz ama
bilmediğiniz bir tek şey var.
AHMET SAMİ CEYLAN (Çorum) – Ayıp ya, saçmalıyorsunuz
ya!
NECATİ YILMAZ (Devamla) – Bu yaptıklarınızın, bu
saydıklarımın hesabını vermeyiz sanıyorsunuz. Bunu bilmiyorsunuz. Ama bilin ki
hasat zamanı bitti, hesap zamanı geliyor. Bu yaptıklarınızın hesabını hem
sandıkta hem de hukuk önünde vereceksiniz.
Saygılar sunuyorum. (CHP sıralarından alkışlar) 
BAŞKAN – Teşekkür ederim.
MUSTAFA ELİTAŞ (Kayseri) – Sayın Başkan…
BAŞKAN – Sayın Elitaş…
MUSTAFA ELİTAŞ (Kayseri) – Az önce burada konuşma yapan
kişi “Biz sizi biliriz.” derken AK PARTİ Grubuna parmağıyla işaret edip
söyledi.
ÖZGÜR ÖZEL (Manisa) – Hayır Hükûmeti kastetti efendim,
ne alakası var? Sayın Bakan verir cevabını, Allah Allah!
MUSTAFA ELİTAŞ (Kayseri) – Tahmin ediyorum bizi ifade
etti. Hakaretten ve sataşmadan dolayı söz istiyorum.
BAŞKAN – Buyurun iki dakika. (AK PARTİ sıralarından
alkışlar) 
LEVENT GÖK (Ankara) – Sayın Başkan, arkadaşımızın
konuşması Hükûmete yönelik.
BAŞKAN – Sayın Gök, hepimiz gördük, hangi grubu işaret
ettiğini gördük. Sayın Gök, lütfen.
LEVENT GÖK (Ankara) – Ama karşılarında herkes var,
herkesi işaret ediyor. Yani Sayın Bakan arkada kalıyor.
BAŞKAN – Sizi işaret ediyorsa siz de sataşmadan söz
isteyebilirsiniz.
VI.- SATAŞMALARA İLİŞKİN KONUŞMALAR (Devam)
6.- Kayseri Milletvekili Mustafa Elitaş’ın, Ankara
Milletvekili Necati Yılmaz’ın 388 sıra sayılı Kanun Tasarısı’nın birinci bölümü
üzerinde CHP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
MUSTAFA ELİTAŞ (Kayseri) – Sayın Gök, eğer sizi işaret
ediyorsa ben konuşmayayım. 
LEVENT GÖK (Ankara) – Herkesi işaret etti arkadaşımız.
ÖZGÜR ÖZEL (Manisa) – Hükûmeti işaret ediyor Hükûmeti.
MUSTAFA ELİTAŞ (Devamla) – O zaman herkes adına
konuşuyorum.
LEVENT GÖK (Ankara) – Sayın Elitaş, arkadaşımızın
söylediği Hükûmet. Hükûmeti eleştiriyor. 
BAŞKAN – Sayın Gök…
MUSTAFA ELİTAŞ (Devamla) – Sayın Gök, herkes adına
konuşuyorum.
HAYDAR AKAR (Kocaeli) – İstemiyorum ben benim adıma
konuşmanızı.
MUSTAFA ELİTAŞ (Devamla) – Bütün milletvekillerinden
özür diliyorum, Türkiye Büyük Millet Meclisinde temsil kabiliyeti olan,
milletin alnı ak oylarıyla seçilmiş bütün milletvekillerinden özür diliyorum.
Herkesin saçmalama hakkı olabilir ama bu kürsüde milletin temsilcisinin bu
kadar saçmalama hakkının olacağını ilk defa görüyorum. (AK PARTİ sıralarından
alkışlar) 
Bakın, değerli milletvekillerim, bizi bilirsiniz. Siz
bizi hiç bilmemişsiniz. On dört yıldır bu millet, 10 seçimdir… 3 Kasım 2002’de
-bugün ayın 2’si- yani bundan tam on dört yıl önce bu milletin karşısına çıktık
“Ey millet, biz buyuz." dedik. Millet “Biz sizi iyi biliriz." dedi
iktidara getirdi 363’le. Arkasından 2004 seçimleri oldu. Dedik ki: “Ey ahali,
biz sizin karşınıza geldik…” “Biz sizi çok iyi biliyoruz, buyurun." dedi,
yüzde 40’la yerel seçimlerde tekrar iktidara getirdi. Sonra 2007 seçimleri
oldu. 367 garabetini çok iyi bilirsiniz. Koşa koşa, saat altıya on kala, burada
milletvekillerinin verdiği oydan sonra Anayasa Mahkemesine yetişip “Ya, bu
yanlış da olsa biz Anayasa Mahkemesine yetişiriz.” dediniz, onu da çok iyi
biliriz. Ve 2007 seçimlerinde bu millet…
HAYDAR AKAR
(Kocaeli) – Ama senden iyi bilenler var.
MUSTAFA ELİTAŞ
(Devamla) – …yüzde 47’yle “Sizi çok iyi biliyoruz. Onları da biliyoruz, sizi de
iyi biliyoruz.” dedi, iktidara getirdi 341 milletvekiliyle. Arkasından
2009-2011 seçimleri oldu.
NURHAYAT ALTACA
KAYIŞOĞLU (Bursa) – Gelelim 7 Hazirana.
MUSTAFA ELİTAŞ
(Devamla) – 2011 seçimlerinde “Sizi çok iyi biliyoruz, onları da iyi
biliyoruz.” dedi, yüzde 49,5’la, 326 milletvekiliyle buraya getirdi. En son 1
Kasım yani bundan tam bir yıl önce…
(Mikrofon
otomatik cihaz tarafından kapatıldı) 
GARO PAYLAN
(İstanbul) – 7 Haziranda ne oldu?
MAHMUT TOĞRUL
(Gaziantep) – 7 Haziranı ne yaptınız? 7 Haziranı yediniz mi?
ÖZGÜR ÖZEL
(Manisa) – 7 Haziranı da say.
MUSTAFA ELİTAŞ
(Devamla) – “7 Haziranda hata yaptım.” dedi. 
MAHMUT TOĞRUL
(Gaziantep) – Öyle mi? Vatandaş “Hata yaptın.” dedi, değil mi? 
BAŞKAN – Sayın
milletvekilleri, lütfen…
MUSTAFA ELİTAŞ
(Devamla) – “Ben bunları destekledim, elim kırılsaydı.” dedi, tekrar “Sizi çok
iyi biliyoruz.” dedi. 
MAHMUT TOĞRUL
(Gaziantep) – Siz iradesini yok mu saydınız yoksa, iradesini mi çiğnediniz
yoksa? 
MUSTAFA ELİTAŞ
(Devamla) – “Bunları da yeni tanıdık.” dedi.
BAŞKAN – Sayın
milletvekilleri…
MUSTAFA ELİTAŞ
(Devamla) – Onun için, bu millet bizi çok iyi biliyor, sizin bilmenize gerek
yok.
MAHMUT TOĞRUL
(Gaziantep) – Öyle işinize geldiği zaman kıvırıyorsunuz hemen.
MUSTAFA ELİTAŞ
(Devamla) – Milletin takdirine, eyvallah, boynumuz kıldan ince.
Yüce heyeti,
milletin vekillerini saygıyla hürmetle selamlıyorum. (AK PARTİ sıralarından
alkışlar) 
BAŞKAN – Sayın
Elitaş, teşekkür ederim.
LEVENT GÖK
(Ankara) – Sayın Başkan…
BAŞKAN – Sayın
Gök…
TÜRABİ KAYAN
(Kırklareli) – Pensilvanya’yı da çok iyi biliyorsunuz siz, komşu kapısı
yaptınız Pensilvanya’yı, orasını da gayet iyi bilirsiniz. 
MUSTAFA ELİTAŞ
(Kayseri) – Pensilvanya’yı 17 Aralıktan sonra çok iyi gördük zaten, biliyoruz. 
ÖZGÜR ÖZEL
(Manisa) – 17 Aralıktan önce-sonra.
BAŞKAN – Sayın
milletvekilleri, lütfen… Sayın Gök’ü dinliyorum. 
LEVENT GÖK
(Ankara) – Sayın Başkan, Sayın Elitaş’ın arkadaşımızın Hükûmeti kastederek ifade
ettiği sözleri niçin kendi üzerine alıp da Hükûmet adına cevaplandırdığını
anlamış değiliz. Herhangi bir nezaket sınırını aşmadan, arkadaşlarımızın son
derece mütevazı bir şekilde “Sizleri iyi biliriz.” şeklindeki sözlerinin…
MUSTAFA ELİTAŞ
(Kayseri) – Çok mütevazı(!)
LEVENT GÖK
(Ankara) – …herhangi bir sataşma teşkil etmeyeceği açıktır ama bu söze rağmen
siz Sayın Elitaş’a söz verdiniz.
BAŞKAN – Evet. 
LEVENT GÖK
(Ankara) – Sayın Elitaş daha konuşmasının birinci cümlesinde arkadaşımızın
saçmaladığını belirtmek suretiyle arkadaşımıza sataşmıştır. Doğal olarak,
arkadaşımıza sataşılmasından dolayı söz istiyoruz.
MUSTAFA ELİTAŞ
(Kayseri) – Doğru, ben saçmaladığını söyledim Sayın Başkan.
BAŞKAN – Buyurun
Sayın Yılmaz. (CHP sıralarından alkışlar) 
Şunu da belirtmek
isterim Sayın Gök: Sayın Yılmaz’ın konuşmasında Hükûmeti kastettiğini
söylediniz ama biz burada gördük, ben de gördüm, Adalet ve Kalkınma Partisinin
grubunu hedefleyerek bunu söyledi. 
LEVENT GÖK (Ankara) – Efendim, Hükûmet…
MUSTAFA ELİTAŞ (Kayseri) – Sayın Başkan, nitekim,
64’üncü Hükûmetin bir üyesiydim ben de.
ÖZGÜR ÖZEL (Manisa) – Ha, onu söylesene, o zaman olur.
Geçmiş zaman olur ki hayali cihan değer. Onu söyleseydin kabul edecektik.
BAŞKAN - Ayrıca da Hükûmet üyeleri de Adalet ve
Kalkınma Partisi Grubunun üyeleridir, Grup Başkan Vekilinin cevap verme hakkı
vardır. Lütfen… 
LEVENT GÖK (Ankara) – “Sizi iyi biliriz.” demenin
neresi hakaret?
BAŞKAN - Buyurun Sayın Yılmaz.
7.- Ankara Milletvekili Necati Yılmaz’ın, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
şahsına sataşması nedeniyle konuşması
NECATİ YILMAZ (Ankara) – Sayın Başkanım, sayın
milletvekilleri; sayın hatibin burada ifade ettiği gibi, bu art arda
sıraladığım saçmalıkları ne yazık ki AKP iktidarları döneminde yaşadık.
Gerçekten de benim kastettiğim Hükûmetti. Ancak, burada karşımda, o on dört
yıllık süreçte bakanlık yapmış arkadaşlarımız da vardı, onları da tabii ki bu
değerlendirmenin içerisine aldım ve değerlendirdim ama ismen veyahut da bir
grubu kastederek bir ifadede bulunmadım. Şayet, ismen bir isnatta bulunacak
olsam, Sayın Elitaş’a “Biz sizin imamla ilgili sözlerinizi, durumlarınızı da
biliriz.” derdim, demedim. (CHP sıralarından “Bravo” sesleri, alkışlar) 
MUSTAFA ELİTAŞ (Kayseri) – Söyle.
NECATİ YILMAZ (Devamla) – Bilmediklerimiz varsa o on
beş senede, gelip burada anlatın. İşte o zaman burayı aydınlatmış olursunuz.
Dolayısıyla, isme, adrese teslim bir söz olmadı. 
Şimdi bu, adrese teslimdir: Lütfen, gelin, buradan
-imam meselesini biliyoruz biz- bilmediklerimizi söyleyin. 
Sayın milletvekilleri, bu on dört yılda tüm bu
saçmalıkları Türkiye hak etmemiştir. Gerçekten de Türkiye’nin on dört yılına
yazık edilmiştir. Türkiye’nin on dört yılı ve buna bağlı olarak yaratılan
çürümeyle gelecek on yılları çalınmıştır. 
Şimdi, bu uyarı üzerinden söylüyoruz ki: Bu hâllerinizi
iyi bildik. Gerçekten de size “İyi bilirdik.” dememizi istiyorsanız, biz sizi
hukuk içinde davranmaya davet ediyoruz, biz sizi adaletli davranmaya davet
ediyoruz, biz sizi bu utandığınız durumları yaşamaktan sakınmaya davet
ediyoruz.
MUSTAFA ELİTAŞ (Kayseri) – Utanmıyoruz, gurur
duyuyoruz.
NECATİ YILMAZ (Devamla) - Genel Kurulu saygıyla
selamlıyorum.
Teşekkür ederim. (CHP sıralarından alkışlar) 
BAŞKAN – Teşekkür ederim.
ULAŞTIRMA, DENİZCİLİK VE HABERLEŞME BAKANI AHMET ARSLAN
(Kars) – Sayın Başkan…
BAŞKAN – Size de söz vereceğim. 
MUSTAFA ELİTAŞ (Kayseri) – Sayın Başkan…
Sayın Elitaş, sizi dinliyorum.
MUSTAFA ELİTAŞ (Kayseri) – Adımı ifade ederek imamla
olan ilişkilerimden bahsetti. Yanlış anlaşılmasın diye, izin verirseniz, bir
açıklama yapmak istiyorum.
BAŞKAN – Buyurun, iki dakika…
MAHMUT TOĞRUL (Gaziantep) – Hangi imam? İmamın ismini
de bekliyoruz Sayın Başkan.
8.- Kayseri Milletvekili Mustafa Elitaş’ın, Ankara
Milletvekili Necati Yılmaz’ın sataşma nedeniyle yaptığı konuşması sırasında
şahsına sataşması nedeniyle konuşması
MUSTAFA ELİTAŞ (Kayseri) – Bütün bildiklerin buysa,
hepsi yanlış. O imamla olan mesele sık sık, temcit pilavı gibi buraya
getirilir. 
Yıl 2009 veya 2010 ya da 2008 olabilir. O zaman, yargı
vasıtasıyla, bir hâkim vasıtasıyla basın özgürlüğünün önüne geçildiğinden
dolayı, yayın yasağı konulduğundan dolayı… Bir telefon görüşmemi o zaman bu
sıralarda oturan bir milletvekili alıp… Gizli bir soruşturmada benim 3 tane konuşmam
var. O konuşmayla ilgili -bir milletvekilinin konuşması dinleniyor- diyorum ki:
“Niye böyle yayın yasağı verdirdi?” diyorum.
MAHMUT TANAL (İstanbul) – İçeriği neydi
Sayın Başkan?
HAYDAR AKAR (Kocaeli) – İçeriği neydi,
içeriğini söyle konuşmanın.
MUSTAFA ELİTAŞ (Devamla) – İçeriği,
Kayseri Şeker Fabrikasındaki yolsuzluktu.
HAYDAR AKAR (Kocaeli) – Hah, “Dava
açılmasın.”
BAŞKAN – Sayın milletvekilleri, lütfen…
MUSTAFA ELİTAŞ (Devamla) – Yolsuzlukla
ilgili olan konuydu. Kayseri Şeker Fabrikasında yapılan yolsuzlukları, oradaki
1 katrilyon lirayı il başkanınız çok iyi bilir, o zamanki milletvekili de çok
iyi bilir. O zamanki milletvekillinin -onun da kayıtları var, ses kayıtları
var, sonradan geldi, dinledim- elmalarla, armutlarla nasıl ilişkiler içerisinde
olduklarını da çok iyi biliriz ama siz bunu bilmezsiniz.
Bakın, o günlerde Kayseri Şeker
Fabrikasının yolsuzluklarıyla ilgili yaptığım mücadele benim boynumdaki önemli
bir madalyadır. (AK PARTİ sıralarından alkışlar)
HAYDAR AKAR (Kocaeli) – İmama ne dedin hâkimle
ilgili, imama, onu söyle.
MUSTAFA ELİTAŞ (Devamla) – Siz bugün eğer
Kayseri’deki herhangi bir vatandaşa sorarsanız “Kayseri Şeker Fabrikası bundan
altı sene önce, yedi sene önce 600 trilyon lira batak vaziyetteyken bugün 400
trilyon lira kâra geçtiyse, bütün borçlarını bitirdiyse bunda kimin katkısı
var?” diye, bunu Kayserili çok iyi bilir ama siz bilmezsiniz. 
HAYDAR AKAR (Kocaeli) – İmama gel.
MUSTAFA ELİTAŞ (Devamla) - Bugün, 80 bin
çiftçi ortağı olan bir büyük şeker fabrikası eğer Türkiye’nin en büyük 2’nci
şeker fabrikası hâline geldiyse o da bizim o yaptığımız mücadeleden ortaya
çıkandır.
HAYDAR AKAR (Kocaeli) – Sayın Elitaş,
imamı sorduk. 
MUSTAFA ELİTAŞ (Devamla) – O imam
hâkimin…
HAYDAR AKAR (Kocaeli) – Ne dedirttirdin
imama?
MUSTAFA ELİTAŞ (Devamla) – Ya Haydar,
bırak imamın peşinde koşmayı.
HAYDAR AKAR (Kocaeli) – Ya Allah aşkına
söyle ama.
MUSTAFA ELİTAŞ (Devamla) – Sen gerçekleri
öğrenmek istiyor musun, istemiyor musun?
HAYDAR AKAR (Kocaeli) – İmama
söylediklerini söyle kürsüden.
MUSTAFA ELİTAŞ (Devamla) – Gerçekleri
öğrenmek istiyor musun, istemiyor musun?
(Mikrofon otomatik cihaz tarafından
kapatıldı)
BAŞKAN – Sayın Elitaş, teşekkür ederim.
HAYDAR AKAR (Kocaeli) – İmama
söylediklerini söyle o kürsüden. 
MUSTAFA ELİTAŞ (Devamla) – Şimdi, bu
arkadaş bilirim diyor ama her şeyi yanlış biliyor.
HAYDAR AKAR (Kocaeli) – Söyle, seni
tebrik edeceğim.
BAŞKAN – Sayın Akar, lütfen…
MUSTAFA ELİTAŞ (Devamla) - Teşekkür
ederim. (AK PARTİ sıralarından alkışlar)
BAŞKAN – Sayın Elitaş, teşekkür ederim.
LEVENT GÖK (Ankara) – Sayın Başkan…
BAŞKAN – Sayın Gök…
LEVENT GÖK (Ankara) – Efendim, Sayın
Elitaş bütün konuşmasını bize doğru dönerek yaptı.
MUSTAFA ELİTAŞ (Devamla) – Yahu
arkadaşınız…
BAŞKAN – Konuşmacıya.
LEVENT GÖK (Ankara) – Hayır efendim.
BAŞKAN – Konuşmacıyı kastetti.
LEVENT GÖK (Ankara) – Ve “Siz
bilmezsiniz.” diyerek de bütün grubumuza sataştı. 
BAŞKAN – Peki, talebiniz?
MUSTAFA ELİTAŞ (Devamla) – Peki, cevap
ver o zaman.
LEVENT GÖK (Ankara) – Yani, az önce nasıl
aynı gerekçeyle Sayın Elitaş’a söz verdiyseniz tüm grubumuzu hedef alan -işaret
ederek- yaptığı bu konuşma da, “Siz bilmezsiniz.” şeklindeki sözler de ağır bir
sataşmadır, biz de ona cevap vermek istiyoruz.
BAŞKAN – Peki.
Kim konuşacak?
LEVENT GÖK (Ankara) – Ben konuşacağım.
BAŞKAN – Buyurun.
İki dakika…
MUSTAFA ELİTAŞ (Kayseri) – Bak, şimdi, eşinin
akrabalarına sorsan çok iyi bilirler o Kayseri Şekerdeki olayı. 
BAŞKAN – Sayın Elitaş, Sayın Gök’ü dinliyoruz. 
HAKAN ÇAVUŞOĞLU (Bursa) – Vay, vay, vay! Olay başka
yere gidiyor. 
LEVENT GÖK (Ankara) – Sayın Elitaş süremi aldı efendim.

BAŞKAN – Peki, yeniden başlatalım, 7 saniyelik kaybınız
vardı, yeniden başlayalım. 
Buyurun Sayın Gök. 
9.- Ankara Milletvekili Levent Gök’ün, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
CHP Grubuna sataşması nedeniyle konuşması
LEVENT GÖK (Ankara) – Sayın Başkan, değerli
milletvekilleri; biz ana muhalefet partisiyiz, diğer partiler de muhalefet
partisi. Burada, iktidar partisinin hem milletvekilleri var hem de iktidar
partisinden seçilmiş bir Bakanlar Kurulu var. Bakanlar Kuruluna yaptığımız tüm
eleştirileri iktidar partisinin grup sözcüleri nedense hepsi üzerlerine
alıyorlar, sanki bakanların yaptıkları hataları kendileri yapmış gibi
cevaplandırmaya çalışıyorlar. Burada bir hükûmet varsa yasama organı nerede?
Yasama sizseniz yürütme kimde? 
TÜRABİ KAYAN (Kırklareli) – Yürütme ile yasamayı
bilmiyorlar, aradaki farkı bilmiyorlar. 
LEVENT GÖK (Devamla) - Değerli arkadaşlar, yürütme ile
yasama bu kadar iç içe geçebilir mi? 
MUSTAFA ELİTAŞ (Kayseri) – Parlamenter sistem…
LEVENT GÖK (Devamla) - Değerli arkadaşlar, hepinize
soruyorum. Sizlere de sataşıyorum: Yani yasama ile yürütme birbirine geçebilir
mi? Ama AKP Grubu ile yürütme beraber, birbirine geçmiş, bir söz söyleyenin
hemen üzerine atlıyorlar, alınıyorlar. Nedir bu alınganlık? Buradaki
milletvekilleri bütün gerçekliği ortaya koyacaklardır, eleştiride
bulunacaklardır. Sizler bu eleştirilere tahammül etmek durumundasınız yani şu
imam konusunu bir anlatamadınız şurada. Hepimiz merak ediyoruz. Bunun için
çıktığınızı zannettik ama bu konuya giremediniz. Ben, bu konuyu şahsileştirmek
istemiyorum arkadaşlar yani böyle bir konu varsa, Sayın Elitaş da anlatmak
istemiyorsa onun bileceği iştir ama kafamızda tereddütlerin oluşması da doğaldır
bundan sonra. O kendisinin bileceği bir iştir. 
Şimdi, böyle bir tabloda -hiç olmazsa HDP Grubuna
bakayım, onlar da “Bize sataşıyor.” demezler ama- ben, yasama ile yürütmenin
ayrı kalmasını istiyorum Sayın Başkan. Yürütmeye yönelttiğimiz eleştirilere iktidar
partisi cevap veremez. Yürütmede Sayın Bakan var, kalkar, buradan cevap verir,
biz de karşılığını veririz. Bu ilişkinin böyle olması gerekir ve tüm konularda,
Sayın Elitaş siz de iktidar partisinin bir grup sözcüsü olarak lütfen yapılan
bütün eleştirileri, sert eleştirileri iktidara muhalefetin akılcı
yaklaşımlarının bir tavsiyesi olarak alın ve onu iktidarınızla lütfen paylaşın.

Saygılar sunarım. (CHP sıralarından alkışlar) 
BAŞKAN - Teşekkür ederim. 
Sayın Gök, Sayın Bakan söz istedi ama bir türlü söz
veremedik Sayın Bakana atışmalardan dolayı. 
MUSTAFA ELİTAŞ (Kayseri) – Sayın Başkan, tasarının
görüşmelerinde AK PARTİ Grubu adına söz istiyorum. 
BAŞKAN – Ne gerekçeyle? 
MUSTAFA ELİTAŞ (Kayseri) – Grup adına söz istiyorum
efendim. CHP'den sonra ben varım, AK PARTİ Grubu var sırada.
LEVENT GÖK (Ankara) – Hayır.
BAŞKAN – Sevgili arkadaşlarım, lütfen…
MUSTAFA ELİTAŞ (Kayseri) – Sayın Başkan, grubu adına şu
anda… Cumhuriyet Halk Partisi konuştu grubu adına, MHP konuştu, HDP konuştu;
grup adına söz istiyorum.
BAŞKAN - Sayın Elitaş, lütfen…
ÖZGÜR ÖZEL (Manisa) - Sayın Bakana bir güvensizlik
hissediyorum ben burada, sanki cevaplayamayacak gibi.
LEVENT GÖK (Ankara) – Sizin söz talebiniz yok Sayın
Başkan, sizin söz talebiniz yok.
İDRİS BALUKEN (Diyarbakır) – Grup adına on dakika söz
istiyor.
MUSTAFA ELİTAŞ (Kayseri) – Grup Başkan Vekili olarak…
BAŞKAN – Kim MHP adına…
LEVENT GÖK (Ankara) – Hayır efendim, söz talepleri yok
AKP’nin de.
İDRİS BALUKEN (Diyarbakır) – Bölüm üzerine konuşacak.
BAŞKAN – Hayır, grup adına mı konuşmak istiyorsunuz?
MUSTAFA ELİTAŞ (Kayseri) – Grup adına konuşmak
istiyorum.
BAŞKAN – Tamam.
LEVENT GÖK (Ankara) – Şimdi, efendim, bu bir usul
tartışmasının…
ÖZGÜR ÖZEL (Manisa) - Daha ne diyeceksin grup adına?
MAHMUT TANAL (İstanbul) – Süre geçti ama.
MUSTAFA ELİTAŞ (Kayseri) – Hayır, daha şahıslara
geçmedik. “Açıkla.” dediniz Sayın Gök, istemiyor musun açıklamamı?
BAŞKAN – Yok öyle, geçti yok çünkü bu bölümü
bitirmemiştik daha, verebilirim.
İDRİS BALUKEN (Diyarbakır) – Daha geçmedi, geçmedi.
ÖZGÜR ÖZEL (Manisa) – İmamı anlat imamı.
TÜRABİ KAYAN (Kırklareli) – İmamdan icazeti bir
açıklayın ya.
LEVENT GÖK (Ankara) – Efendim…
BAŞKAN – Sayın Gök, bu bölümü geçmedik daha, şahsı
adına konuşmalara geçmedik, bölüm adına konuşma isteyebilirler, bunda hiçbir
mahzur yok. 
ULAŞTIRMA, DENİZCİLİK VE HABERLEŞME BAKANI AHMET ARSLAN
(Kars) – Sayın Başkanım, söz talebim var.
MUSTAFA ELİTAŞ (Kayseri) – Sayın Başkan…
BAŞKAN - Vereceğim ama bir dakika Sayın Elitaş, Sayın
Bakana söz vereceğim.
LEVENT GÖK (Ankara) – Yani Sayın Elitaş sataşmadan
dolayı mı söz istiyor? Neden dolayı söz istiyor?
BAŞKAN – Hayır, grup adına, yasayla ilgili grup adına
konuşmak istiyor o.
LEVENT GÖK (Ankara) – Efendim, Sayın Bakana siz söz
verdiniz ama.
BAŞKAN – Sayın Bakana söz vereceğim, sonra da Elitaş’ı
kürsüye alacağım.
LEVENT GÖK (Ankara) – Şimdi, yani hangi usulü
uyguluyorsunuz, ben anlamadım ki bunu? AKP Grubunun söz talebi yok, yok
efendim, söz talebi yok.
BAŞKAN - Sayın Bakan, buyurun.
ULAŞTIRMA, DENİZCİLİK VE HABERLEŞME BAKANI AHMET ARSLAN
(Kars) – Sataşmadan söz istiyorum.
BAŞKAN – Bir dakika, sataşmadan mı?
ULAŞTIRMA, DENİZCİLİK VE HABERLEŞME BAKANI AHMET ARSLAN
(Kars) – Sataşmadan söz istiyorum.
BAŞKAN – Buyurun, iki dakika.
Sayın Bakan sataşmadan dolayı söz istedi, iki dakika
süre verdik kendisine.
MAHMUT TANAL (İstanbul) – Şimdi, Sayın Bakan bize şunu
net bir anlatabilirse çok mutlu olacağız: Şu eski köprüler ile yeni köprülerin
fiyat farkı niye çok?
BAŞKAN – Sayın Tanal, lütfen.
Buyurun Sayın Bakan.
10.- Ulaştırma, Denizcilik ve Haberleşme Bakanı Ahmet
Arslan’ın, Ankara Milletvekili Necati Yılmaz’ın sataşma nedeniyle yaptığı
konuşması sırasında Hükûmete sataşması nedeniyle konuşması
ULAŞTIRMA, DENİZCİLİK VE HABERLEŞME BAKANI AHMET ARSLAN
(Kars) – Değerli Başkanım, Hükûmet hedef alındı.
Hükûmet ile AK PARTİ Grubunu -işlerimizi yaparken-
yürütme ile yasamayı birbirinden ayırmakta hiç beis yok. Ancak biz AK PARTİ
Grubu sayesinde güçlüyüz, biz AK PARTİ Grubunun arkasındaki vatandaş desteği
sayesinde güçlüyüz, bunun böyle bilinmesi lazım. (AK PARTİ sıralarından
alkışlar)
TÜRABİ KAYAN (Kırklareli) – Sayın Bakan, ayırmasını
bilin.
LEVENT GÖK (Ankara) – Çok yanlış.
ULAŞTIRMA, DENİZCİLİK VE HABERLEŞME BAKANI AHMET ARSLAN
(Devamla) – “Efendim, AK PARTİ yüzünden on dört yıllık kayıp var, bundan sonra
da on yıllık kayıp olmasın.” dendi, ben bu kaybın ne olduğunu söyleyeyim: 36
tane havalimanı vardı, sadece 26 tanesi çalışıyordu, AK PARTİ sayesinde ve AK
PARTİ hükûmetleri sayesinde 55 tanesi çalışıyor; bu kayıp mıdır? (AK PARTİ
sıralarından alkışlar)
HAYDAR AKAR (Kocaeli) – Osmangazi’den kimse geçmiyor
Osmangazi’den, AK PARTİ’nin icraatı bu.
ULAŞTIRMA, DENİZCİLİK VE HABERLEŞME BAKANI AHMET ARSLAN
(Devamla) – 35 milyon yolcu taşınıyorken 185 milyon yolcu taşınıyor; bu kayıp
mıdır? (AK PARTİ sıralarından alkışlar) 
ATİLA SERTEL (İzmir) – Kars’ta yol yok, Kars’ta, Sayın
Bakan Kars’ta yol yok, oranın vekilisin. Kars’ın yollarını yap Kars’ın.
BAŞKAN – Sayın milletvekilleri…
ULAŞTIRMA, DENİZCİLİK VE HABERLEŞME BAKANI AHMET ARSLAN
(Devamla) – Vergi gelirlerinin yüzde 80’ine yakını faize giderken yüzde 15’lere
düşmüştür; bu kayıp mıdır?
HAYDAR AKAR (Kocaeli) – Osmangazi’den kimse geçmiyor.
ULAŞTIRMA, DENİZCİLİK VE HABERLEŞME BAKANI AHMET ARSLAN
(Devamla) – 6.100 kilometre bölünmüş yol varken 25 bin kilometre bölünmüş yol
olmuştur; bu kayıp mıdır? (CHP sıralarından gürültüler)
HAYDAR AKAR (Kocaeli) – Yok, değil.
BAŞKAN – Sayın milletvekilleri, lütfen…
ULAŞTIRMA, DENİZCİLİK VE HABERLEŞME BAKANI AHMET ARSLAN
(Devamla) – Hızlı treni hayal ediyorken...
HAYDAR AKAR (Kocaeli) – Ne iş yapacaksınız onları
yapmayacaksınız da?
BAŞKAN – Sayın Akar…
ULAŞTIRMA, DENİZCİLİK VE HABERLEŞME BAKANI AHMET ARSLAN
(Devamla) -...bugün AK PARTİ hükûmetleri sayesinde Avrupa’nın 6’ncı, dünyanın
8’inci yüksek hızlı trenine sahip ülkeyiz; bu kayıp mıdır?
HAYDAR AKAR (Kocaeli) – 22 tane istasyon vardı,
kaldırdınız, hiçbiri çalışmıyor.
ULAŞTIRMA, DENİZCİLİK VE HABERLEŞME BAKANI AHMET ARSLAN
(Devamla) - Marmaray Projesi bitmiştir; 50 milyondan, 150 milyondan fazla yolcu
taşınmıştır; bu kayıp mıdır?
HAYDAR AKAR (Kocaeli) – Soyuluyor, soyuluyor millet
Osmangazi’de.
ULAŞTIRMA, DENİZCİLİK VE HABERLEŞME BAKANI AHMET ARSLAN
(Devamla) - Avrasya Tüneli bitmek üzeredir; bu kayıp mıdır? 
Dünyanın en büyük havalimanı yapılıyor; bu kayıp mıdır?

3 bin dolar gelirden 9.500 dolar gelire gelmişiz; bu
kayıp mıdır? 
TÜRABİ KAYAN (Kırklareli) – Sayın Bakan, demir
yollarından bahset, demir yollarından.
ULAŞTIRMA, DENİZCİLİK VE HABERLEŞME BAKANI AHMET ARSLAN
(Devamla) - Bunları kayıp sayıyorsanız evet, ancak vatandaş bunları kayıp
saymadığı için desteğini sonuna kadar devam ettiriyor. 
Saygılar sunuyorum. (AK PARTİ sıralarından alkışlar)
BAŞKAN – Teşekkür ederim.
LEVENT GÖK (Ankara) – Sayın Başkan…
BAŞKAN – Sayın Gök, sizi dinleyeyim.
LEVENT GÖK (Ankara) – Sayın Başkan, Sayın Bakanı
dinledik. Sayın Bakan yapmış oldukları bakanlık görevinin yani iktidar
görevinin…
BAŞKAN – Evet, icraatlardan bahsetti.
LEVENT GÖK (Ankara) - …arkasında AKP Grubunun olduğunu
ve onlardan destek aldıklarını ifade etti. 
Şimdi, şüphesiz bir seçim olur, Meclisin içinden bir
hükûmet çıkar ama o seçilen hükûmet, kendisini o makama getiren partinin değil
artık tüm Türkiye Cumhuriyeti yurttaşlarının hükûmetidir. Bu ayrımın yapılması
gerekir. Türkiye’de bir kuvvetler ayrılığı prensibi vardır. Dolayısıyla,
hükûmet oluştuktan sonra bir yürütme organı oluşmuştur ve o yürütme organı bir
başka organdır, yasama organı bir başka organdır. İşte, zaten Türkiye’nin temel
sıkıntısı da yasama ile yürütmenin ve hatta yargının da bir araya girmesinden
kaynaklanmaktadır. Bizim itirazımız tam da bunadır.
Teşekkür ederim.
BAŞKAN – Teşekkür ederim.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bilirkişilik Kanunu Tasarısı (1/687) ve Adalet Komisyonu
Raporu (S. Sayısı: 388) (Devam)
BAŞKAN – Adalet ve Kalkınma Partisi Grubu adına Kayseri
Milletvekili Sayın Mustafa Elitaş konuşacak. 
Buyurun. (AK PARTİ sıralarından alkışlar)
Süreniz on dakika.
AK PARTİ GRUBU ADINA MUSTAFA ELİTAŞ (Kayseri) – Sayın Başkan,
değerli milletvekilleri; teşekkür ediyorum.
Aslında Sayın Gök önemli bir şeyi ifade ediyor. Yani
yasama, yürütme, yargı Anayasa’mızda net bir şekilde ayrılmış. Ama yürütme
bildiğiniz gibi parlamento içerisinden çıkıyor, parlamenter sistemin özelliği
bu zaten. Onun için biz diyoruz ki gelin, yasama ile yürütmeyi ayırmak için,
madem bu şikâyetleriniz var, başkanlık sistemini hep beraber destekleyelim,
halkın önüne götürelim, halk ne derse onu yapalım. (AK PARTİ sıralarından
alkışlar) 
TÜRABİ
KAYAN (Kırklareli) – Ne alakası var, ne alakası var? Buna inanıyor musunuz
hâlâ?
MUSTAFA
ELİTAŞ (Devamla) – Alakasını az sonra düşünürsen ne olduğunun farkına varırsın.
Değerli
milletvekilleri, bakın, bizim bugüne kadar ifade etmeye çalıştığımız, hani
“parlamenter sistem” dediğimiz, bu grubun içerisinden veya Cumhuriyet Halk
Partisi Grubu içerisinden… Eğer halk teveccüh ederse, iktidara getirirse, o
zaman Cumhuriyet Halk Partisi içerisinden olan meseleleri, gelirler,
“Cumhuriyet Halk Partisi iktidarı” derler, on dört yıldır “AK PARTİ iktidarı”
diyorlar. Mesela, biz 57’nci Hükûmetle ilgili bir meseleyi gündeme
getirdiğimizde, “2002’den önce böyle oldu.” dediğimizde arkadaşlarımızın bir
kısmı, Milliyetçi Hareket Partisi diyor ki: “57’nci Hükûmetin mensubu olan bir
siyasi parti olarak benim de buna cevap verme hakkım var, o dönemdeki
bakanlarım yok.” Hakkı var, yok onu tartışmıyorum ama parlamenter sistemin
özelliği, doğası bu, parlamenter sistemin Anayasa’ya göre denetiminin nasıl
olacağı da o. 
Dün
yaptığımız gensoru görüşmeleri; bu gensoru görüşmelerini… Ben gençlik
yıllarımda, Siyasal Bilgiler Fakültesinde okuduğum dönemde bir gensoru önergesi
bakana veya hükûmete verildiği takdirde nefesler tutulurdu. Medya o gün
“Gensoru önergesiyle ilgili meselelerde ne var acaba?” diye pürdikkat dinler,
Parlamentoda ne konuşulacak diye bakardı. Ama, şimdi gensoru önergelerine
bakıyoruz, gensoru önergelerinin içinin ne olduğunu medya da bilmiyor, bakan da
bilmiyor, biz de bilmiyoruz. Çünkü artık sürekli grup önerisi gibi gelmeye başladı,
gensoru önergeleri soru önergeleri gibi gelmeye başladı. Biz onun için diyoruz
ki parlamenter sistemde bir tıkanıklık var, bir bozukluk var, gelin, bu
parlamenter sistemi… 
TÜRABİ
KAYAN (Kırklareli) – “Tıkıyoruz.” deyin, daha doğru olacak.
MUSTAFA
ELİTAŞ (Devamla) – Başkanlık sisteminde parlamento yok mu? Başkanlık sisteminde
de parlamento var. Başkanlık sistemindeki parlamentoyu da… O zaman hükûmetin
parlamentodan ayrı olduğunu, parlamentonun tamamen denetim faaliyeti içerisinde
olduğunu ifade etmeye çalışıyoruz.
Bakın,
değerli arkadaşlar, az önce Sayın Bakan anlattı. Hakikaten bugün gururumuz
bizim Ulaştırma Bakanlığındaki yaptığımız hizmetlerimiz, on dört yıllık dönem
içerisinde yaptığımız hizmetlerimiz. Yetmiş dokuz yıllık cumhuriyet tarihi
boyunca 6.100 kilometrelik duble yol yapılmış ama bizim on dört yıllık
iktidarımız döneminde 24 bin kilometre…
MAHMUT
TANAL (İstanbul) – Sayın Başkan, Bilirkişilik Kanunu Tasarısı’nı görüşüyoruz
değil mi? 
BAŞKAN
– Sayın Tanal, lütfen… 
MUSTAFA
ELİTAŞ (Devamla) – Çok güzel tespit etti. Sayın Tanal, teşekkür ediyorum. 
MAHMUT
TANAL (İstanbul) – Yani, İç Tüzük ne diyor?
BAŞKAN
– Lütfen…
MUSTAFA
ELİTAŞ (Devamla) – Benim, aslında bütün konuşmalarımda itirazlarımdan birisi
hep buydu. Ama, buraya çıkan, konuşan arkadaş, tasarıyla, bilirkişilikle
alakalı bir cümle etti mi, etmedi mi, bilmiyorum. Herhâlde başlangıçta demiştir
ki: “Şu sıra sayılı kanun tasarısı üzerinde Cumhuriyet Halk Partisi Grubu adına
söz aldım.” diye arkadaş ortaya çıkmıştır. 
Bir
de Sayın Gök’ün az önce ifade ettiği gibi, imam konusuna gelelim. Bu imam
konusunu… Sayın Gök, sizin aileniz Kayserili, eşiniz Kayserili. İyi de takip
ediyorlardır, beni de çok iyi biliyorlardır. Muhtemelen eşlerimiz de sınıf
arkadaşı. Yani, Kayseri’nin iyi bir ailesinden ama… Sorun eşinizin yakınlarına,
deyin ki: “Ya, böyle böyle… Kayseri’de bir hadise varmış. 80 bin çiftçinin
yaşadığı bir yerde, o insanların hakkını korumakla görevli olan
milletvekilleri, siyasetçiler o güne kadar niye durmuşlar da Elitaş bu meseleye
parmak basmış?” Sonra, bir milletvekillerinin şahsi menfaatlerinden dolayı
ortaya çıkardığı ve gizlilik kararı olması gerekirken… Şuranın altını çok
çizmemiz gerekir: Bakın, ben o konuşmanın içeriğinden hiç gocunmuyorum, hiç de
yüksünmüyorum. Benim için o 80 bin çiftçinin hakkını korumak şeref madalyasıdır
diyorum çünkü orada kaybolan paraları durdurmak için büyük mücadele verdim.
Hakikaten birçok tehditle karşı karşıya kaldım; çocuklarımı tehdit ettiler,
beni tehdit ettiler. Ama, ben o 80 bin çiftçinin hakkını, vebalini milletvekili
olarak üzerimde taşıdığımdan dolayı, sonuna kadar mücadele ederek götürmeye
çalıştım ve sonuçta da bugün, Kayseri Şeker Fabrikası en büyük tesislerden biri
hâline geldi. Bakın, içeriğinden hiç gocunmuyorum, ne söylediğimi de ifade ediyorum.
O günkü gazetelere yayın yasağı koyduruldu, bir mahkeme vasıtasıyla duygusal
ilişkiler sonucunda yayın yasağı koyduruldu, ben bu yayın yasağı niye
koyduruldu diye itiraz ettim.
HAYDAR AKAR (Kocaeli) - Kime itiraz ettiniz?
MUSTAFA ELİTAŞ (Devamla) – Az önce siz savundunuz ya
hani, “Cumhuriyet gazetesine niye böyle yapılıyor?”, “Basın sansürleniyor?”
diye ifade ediyorsunuz ya hani… O dönemde basının doğruları anlatmasına,
yolsuzluğu, hırsızlığı gündeme getirmesine yargı vasıtasıyla -engel konulana-
niye böyle yaptınız? Duygusal ilişkiler vasıtasıyla yayın yasağı konulmasına
itiraz ettim. Bakın, o kaset…
HAYDAR AKAR (Kocaeli) – Kime, kime?
MUSTAFA ELİTAŞ (Devamla) – Ya, bırak, gözünü severim
ya!
HAYDAR AKAR (Kocaeli) – Ama, kime itiraz ettiniz onu
söyleyin.
MUSTAFA ELİTAŞ (Devamla) – Ya, bırak diyorum. Ben
itiraz ettim.
HAYDAR AKAR (Kocaeli) – “İtiraz ettim.” böyle bir şey
olur mu? Neye ettin, kime ettin onu söyle.
BAŞKAN – Sayın Akar, lütfen karşılıklı konuşmayın,
böyle bir usul yok.
Sayın Gök, lütfen, rica ediyorum sizden…
MUSTAFA ELİTAŞ (Devamla) – Haydar, sen neyin
peşindesin?
HAYDAR AKAR (Kocaeli) – Bir şeyin peşinde değilim,
doğruyu söylemenin peşindeyim.
MUSTAFA ELİTAŞ (Devamla) – Bırak o zaman da konuşayım,
bırak da… 
BAŞKAN - Sayın Gök, lütfen, rica ediyorum,
arkadaşınızla ilgili…
MUSTAFA ELİTAŞ (Devamla) – Sayın Gök…
HAYDAR AKAR (Kocaeli) – Orada duygusal ifadelerle
konuşup da… İtiraz falan etmedin, imamı devreye soktun; niye devreye soktun onu
söyle, duysun arkadaşlar da bilsinler.
MUSTAFA ELİTAŞ (Devamla) – Yani, Sırrı Süreyya Önder’in
söylediğini söyleyeceğim şimdi sana, söylememeyeyim boş ver, neyse… Sen
kayıtlara bakarsan Sırrı Süreyya Önder’in şu kürsüden sana oradan bağırırken
söylediği bir şey var, kayıtlardan arar, bulursun sen onu.
HAYDAR AKAR (Kocaeli) – Ne yapacaksın? Sen gel, yap o
zaman gücün yetiyorsa.
BAŞKAN – Sayın Akar…
HAYDAR AKAR (Kocaeli) – Ne söylemiş Sırrı Süreyya bana?
MUSTAFA ELİTAŞ (Devamla) – Anladın, anladın bak.
HAYDAR AKAR (Kocaeli) – Ne demiş, ne demiş?
MUSTAFA ELİTAŞ (Devamla) – Allah var anladın, ne
olduğunu da çok iyi anladın.
HAYDAR AKAR (Kocaeli) – Ne demiş, ne demiş?
MUSTAFA ELİTAŞ (Devamla) – Anladın, anladın sen ne
olduğunu. 
HAYDAR AKAR (Kocaeli) – Ben kürsüye yürüdüğümde sen
tuttun beni.
BAŞKAN – Sayın Akar…
MUSTAFA ELİTAŞ (Devamla) – Sen ne olduğunu anladın
şimdi.
HAYDAR AKAR (Kocaeli) – Ben de senin ne olduğunu
anladım. Adam gibi burada söyleyeceksin insanlara imamla ne konuştuğunu.
BAŞKAN – Sayın Akar…
MUSTAFA ELİTAŞ (Devamla) – Benim adam olduğumu herkes
bilir de seninkini ben bilmiyorum. (AK PARTİ sıralarından alkışlar)
HAYDAR AKAR (Kocaeli) – Konuşacaksın, konuşacaksın!
MUSTAFA ELİTAŞ (Devamla) – Değerli milletvekilleri,
bakın, şurada milletvekili arkadaşlarımızın dikkat etmesi gereken konu şu:
Gizlilik olan bir yargı süreci içerisinde benim yaptığım konuşmanın, içeriği ne
olursa olsun… Ama, o konuşmadan gurur duyduğumu ifade ediyorum. O konuşmada
suçluluk veya böyle bir yolsuzluk olması mümkün değil ama gizlilik kararı olan
bir kasetin bir milletvekili tarafından basına verilmesine ne dersiniz?
Söylemek de istemiyorum. O dönemde, 2010 yılında 6 Mayısı 7 Mayısa bağlayan
gece çeşitli operasyonların yapıldığını hep biliyoruz, farklı farklı kasetlerin
ortaya çıktığını biliyoruz. Bir milletvekili tarafından basına servis edilen…
Gizlilik kaydı olmasına rağmen, bir mahkemenin dinleme kaydını alıp basına
vermek, milletvekili olarak nasıl değerlendirirsiniz bunu? 
HAYDAR AKAR (Kocaeli) – İyi değerlendirmeyiz ama
içeriğine bakarız.
MUSTAFA ELİTAŞ (Devamla) – Asıl önemli olan mesele bu.
Sen anlamazsın da Levent Bey bunu çok iyi anlıyor, biliyorum, sen anlayamazsın.
HAYDAR AKAR (Kocaeli) – Tabii, tabii, sen anlarsın.
MUSTAFA ELİTAŞ (Devamla) – Sen daha hâlâ Sırrı Süreyya
Önder’in ne dediğinin peşindesin. Milletvekilleri tutanakları görürse onların
ne olduğunu anlarlar.
Değerli milletvekilleri, onun için, Kayseri Şeker
Fabrikasında yapılan operasyonlarla ilgili… Bugün, Kayseri Şeker Fabrikası eğer
hakikaten iyi bir konuma geldiyse, üretimini, yatırımını, borçlarını bitirip milletine,
80 bin çiftçisine hizmet eder bir hâle geldiyse o konudaki yaptığımız
mücadeleyle birlikte bu sonuca ulaştığımızı ifade etmek istiyorum.
TÜRABİ KAYAN (Kırklareli) – Sayın Elitaş, dışarıdan
tatlandırıcı getirdiğinizi de anlat o zaman burada.
MUSTAFA ELİTAŞ (Devamla) – Çıkmamız gereken, yapmamız
gereken nokta şu: Sayın Gök’ün, Sayın Tanal’ın vasıtasıyla yaptığı uyarı çok
doğru bir uyarı. Buraya çıkan milletvekili arkadaşlarımız yasayla ilgili
konuştukları takdirde hakikaten çok bilgi sahibi oluyoruz. Doğru olup olmadığı
önemli değil, katılıp katılmamamız da önemli değil. Az önce değerli
milletvekilimiz bu tasarının Alt Komisyon Başkanlığını yapan Yılmaz Bey
hakikaten teknik bir konuşma yaptı ve büyük de bir memnuniyet duydum, gurur
duydum. Cumhuriyet Halk Partili bir milletvekili arkadaşımız “Samimiyetle
söylüyorum, Yılmaz Bey, ne güzel açıkladınız.” dedi. Ben o arkadaşımızı da
izledim. Az önce sizden yine Cumhuriyet Halk Partisi Grubu adına konuşan
beyefendi, -ismini hatırlamıyorum- katılmıyorum içeriğine ama teknik olarak çok
güzel bir konuşma yaptı. Milliyetçi Hareket Partisinden gelen Sayın Fahrettin
Oğuz Tor Bey burada geldi yasayla ilgili konuşma yaptı. 
Arkadaşlar, yapmamız gereken nokta, bizim burada
yasayla ilgili bütün bilgilerimizi ortaya koyabilmek; yasada doğruluk varsa o
doğruluğu destekleyebilmek, yanlışlık varsa bu yanlışları da beraber, ortak
akılla -zaten Parlamentodaki uzlaşma dediğimiz kültür de bu, dayatmayla değil-
bir ortaya koyabilmek, çözebilmek. Nitekim bu yasayla ilgili -isim vermek
istemiyorum- milletvekili arkadaşlarımız itirazlarını bize ilettiler, grup
başkan vekilleri vasıtasıyla ettiler ve o arkadaşlarımızla bunun bir
değerlendirmesini yaptılar; bazılarında ikna ettiler, bazılarında edemediler.
Her şeyde ikna edeceğiz diye de bir kaygımız da yok, sizin de bir
mecburiyetiniz yok. Siz görüşlerinizi ifade edeceksiniz, yanlışlar varsa bu
tutanaklara tescil ettireceksiniz, tespit ettireceksiniz. Diyeceksiniz ki: “Ey
ahali, AK PARTİ’nin çıkardığı yasada böyle böyle yanlışlıklar var, ben senin
hakkını korumak için büyük mücadele ettim ama o mücadelemde yapamadım, bunun
sorumluluğu AK PARTİ’dedir. Ben gereğini yaptım, üzerime düşeni yaptım.” 
Onun için değerli arkadaşlar, bu tutanaklardan vatandaş
faydalanmalı, yargı faydalanmalı. Biz okuduğumuzda derlerdi ki: “Kanun
koyucunun niyetine bakarız.” derlerdi, tahmin ediyorum uzun zamandır mahkemeler
kanun koyucunun niyetine bakmıyor çünkü yasayla ilgili hiçbir şey yok.
(Mikrofon otomatik cihaz tarafından kapatıldı) 
MUSTAFA ELİTAŞ (Devamla) – Hepinizi saygıyla
selamlıyorum. (AK PARTİ sıralarından alkışlar) 
BAŞKAN – Sayın Elitaş, teşekkür ederim.
İDRİS BALUKEN (Diyarbakır) – Sayın Başkan...
BAŞKAN – Buyurun Sayın Baluken.
İDRİS BALUKEN (Diyarbakır) – Sayın Elitaş konuşması
sırasında grubumuzu kastederek gensoru önergelerinin çok ciddiyetsiz bir
şekilde hazırlandığını ve gensoru mekanizmasının sulandırıldığını ifade etti.
Yani, böyle bir durum bizim açımızdan kabul edilir bir durum değil, açık bir
sataşma bu.
BAŞKAN – Sayın Baluken, gensoru önergesini muhalefet
partisi olarak tek siz vermiyorsunuz.
İDRİS BALUKEN (Diyarbakır) – Gensoruları biz veriyoruz,
dün biz verdik.
BAŞKAN – Cumhuriyet Halk Partisi de veriyor.
İDRİS BALUKEN (Diyarbakır) – Dün biz verdik. Bu son
dönemdeki gensoruların tamamını biz verdik.
BAŞKAN – Ama “dün” diye bir tarih vermedi Sayın
Baluken.
İDRİS BALUKEN (Diyarbakır) – Bizi Parlamento
çalışmalarını sulandırmakla suçladı, açık bir sataşmadır.
BAŞKAN – Sizi suçlamadı, lütfen, rica ediyorum.
İDRİS BALUKEN (Diyarbakır) – Muhalefet partileri
içerisinde biz varız.
BAŞKAN – Cumhuriyet Halk Partisi...
İDRİS BALUKEN (Diyarbakır) – Diğer muhalefet
partileri...
BAŞKAN – “Muhalefet partisi” de demedi, “verilen
önergeler” dedi Sayın Baluken.
İDRİS BALUKEN (Diyarbakır) – Tamam, biz o önergeleri
veren bir grup olarak buradan kendimize sataşıldığını düşünüyoruz.
BAŞKAN – Buyurun, yerinizden bir dakika söz vereyim
size. Burada bir sataşma yok Sayın Baluken.
İDRİS BALUKEN (Diyarbakır) – Sayın Başkan, şimdi bakın,
CHP ya da MHP buradan kendisine bir pay çıkarır mı bilemiyoruz ama dün verdiği
2 gensoru önergesi görüşülen bir siyasi parti grubu olarak biz bunu grubumuza
açık bir hakaret ve sataşma olarak değerlendiriyoruz. Diğer siyasi partilerin
de bu anlamda sataşmadan söz alma hakları var, kullanmayabilirler ama biz
kullanmak istiyoruz.
BAŞKAN – Şimdi, Sayın Baluken, yani öyle bir duruma
geliyoruz ki buradaki görüşmelerde kimse kimseyi hiçbir şekilde eleştiremiyor. 
İDRİS BALUKEN (Diyarbakır) – Sayın Başkan...
BAŞKAN – Yani, burada eleştiri hakkı sadece muhalefet
partilerinde olmamalı; iktidar partisinde de bu hak aynı şekilde, aynı dozajda
olmalı, muhalefet partilerinde de.
İDRİS BALUKEN (Diyarbakır) – Eyvallah.
BAŞKAN – Biz de yönetici olarak burada buna dikkat
ediyoruz. Ama söylenen her sözü de eleştiri sınırlarından çıkarıp hakaret
boyutuna vardırmak bir hakkın kötüye kullanımı anlamında anlaşılabilir, lütfen
siz de buna biraz riayet edin.
İDRİS BALUKEN (Diyarbakır) – Sayın Başkan, şimdi,
bahsetmiş olduğunuz eleştiri sıradan bir eleştiri değil. Parlamentoyu
işlevsizleştirme... 
MUSTAFA ELİTAŞ (Kayseri) – Başkanlık sistemine oradan
bir geçiş yaptım.
BAŞKAN – Sizin şahsınıza ve grubunuza yönelik...
İDRİS BALUKEN (Diyarbakır) – Grubumuza yönelik...
Parlamentoyu işlevsizleştirme ve parlamenter...
BAŞKAN – Grubunuzun adını verse haklısınız... 
MUSTAFA ELİTAŞ (Kayseri) – Sayın Baluken, başkanlık
sistemine geçişe oradan girdim.
İDRİS BALUKEN (Diyarbakır) – Sayın Başkan,
muhalefetin...
BAŞKAN – ...ama verilen önergelerle ilgili genel bir
vizyon çizdi.
İDRİS BALUKEN (Diyarbakır) – E tamam. Muhalefet
partilerine sataşma var. Biz de dün 2 gensoru önergesi vermiş bir grubun
sahibiyiz. Şimdi, bu görüşmeleri izleyen bir halk gerçekten bizim Parlamento
çalışmalarını sulandırdığımızı, işlevsizleştirdiğimizi düşünürse bununla ilgili
herhâlde bir izahat getirme hakkımız var. 
BAŞKAN – Peki, gelin iki dakika, peki.
Eleştiri sınırlarını iyi tayin etmek gerekiyor sevgili
milletvekili arkadaşlar. 
VI.- SATAŞMALARA İLİŞKİN KONUŞMALAR (Devam)
11.- Diyarbakır Milletvekili İdris Baluken’in, Kayseri
Milletvekili Mustafa Elitaş’ın 388 sıra sayılı Kanun Tasarısı’nın birinci
bölümü üzerinde AK PARTİ Grubu adına yaptığı konuşması sırasında HDP Grubuna
sataşması nedeniyle konuşması
İDRİS BALUKEN (Diyarbakır) – Teşekkür ediyorum. Hayır,
Sayın Başkan, bakın, söz alma hakkıyla ilgili bir zorlama durum içerisinde
değilim. Biz, son dönemdeki gensoru önergelerinin sahibi olan siyasi parti
grubu olarak kendimize sataşıldığını düşünüyoruz. 
Dün, burada kürsüden de ifade ettim. Adalet Bakanı,
hakkında vermiş olduğumuz gensoru önergesinin metnini okumamış, “1,5 sayfa
benim düşüncelerimle ilgili bir düzenleme yapılmış ve gensoru olarak Meclise
getirilmiş.” diyor. Oysaki, biz, bütün hukuksuzlukları, OHAL uygulamalarını, bu
uygulamalarla ilgili mağduriyetleri, evrensel hukuk kriterleriyle ilgili
gaspları ayrıntılarıyla yazmışız, bir cümle rejim değişikliğiyle ilgili Adalet
Bakanının cümlesini kullanmışız. 
Şimdi, bakın, siz hukukun evrensel kriterlerini
Türkiye’de yok ettiniz, suçların şahsiliğini ortadan kaldırdınız, savunma
hakkını ortadan kaldırdınız, can ve mal güvenliğini ortadan kaldırdınız,
silahların eşitliği, savunma makamının elinde bulunan yetkileri mevcut
çıkardığınız KHK’larla ortadan kaldırınız. Şimdi, bu, gensoruyu hak etmiyor mu?
Böyle bir Adalet Bakanı gensoruyla ilgili eğer bu Mecliste görevden alınmamışsa
bu tartışılmalı, Meclis açışından bu durumun utanç verici olduğunu düşünüyoruz.

Eğitimle ilgili hakeza, eğitim yapboz tahtasına
çevrilmiş, AKP’nin ideolojik örgütlenmesinin, kadrolaşmasının olduğu bir arka
bahçeye çevrilmiş, buna seyirci mi kalacağız? Biz, buna seyirci kaldığımız
anda, adaletle ilgili, eğitimle ilgili mevcut tabloya onay verdiğimiz anda bize
oy veren seçmenimize ihanet etmiş oluruz. Dolayısıyla, bilinçli bir şekilde
sizin işlevsizleştirmeye çalıştığınız, halkın gündeminden koparmaya
çalıştığınız, sarayın gündemiyle mesai saatlerini bile belirlemeye çalıştığınız
bu Meclisi halkın gündemi doğrultusunda burada çalıştırmak, burada o gündemleri
işletmek bizim boynumuzun borcudur, onu yapıyoruz. 
(Mikrofon otomatik cihaz tarafından kapatıldı) 
İDRİS BALUKEN (Devamla) - Gensorunuzla ilgili ciddiyet
arıyorsanız önce o metinleri okuyun diyorum. 
Saygılar sunuyorum. (HDP sıralarından alkışlar) 
BAŞKAN – Teşekkür ederim Sayın Baluken.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bilirkişilik Kanunu Tasarısı (1/687) ve Adalet
Komisyonu Raporu (S. Sayısı: 388) (Devam)
BAŞKAN – Şahsı adına ilk olarak İstanbul Milletvekili
Sayın Mahmut Tanal konuşacak. 
Buyurun Sayın Tanal. (CHP sıralarından alkışlar) 
MAHMUT TANAL (İstanbul) – Sayın Başkan, değerli
milletvekilleri; hepinizi saygıyla ve hürmetle selamlıyorum.
Görüşülmekte olan, Bilirkişilik Kanunu Tasarısı.
Dünyada iki tane sistem var; sistemin bir tanesi, hâkimi, savcıları serbest
bırakan bir sistem. Bir de, aynı zamanda bilirkişilerin zapturapt altına
alınması. Şu anda yapmaya çalıştığımız bir sistem. 
Bu sistemlere baktığımız zaman mevcut olan şu andaki
uygulamada tüm mevzuatımıza bilirkişinin tarafsız, bağımsız, dürüst olması
gerekir ve bunların içerisinde, bugüne kadar bilirkişilik yapacakların
içerisinde, listesinde -tabii, Sayın Bakanının mesleki alanına girmiyor ama-
Türkiye Cumhuriyeti devleti vatandaşı olma şartı var. Mevcut olan bu tasarıda
bilirkişilerin bilirkişilik yapabilmesi için Türkiye Cumhuriyeti vatandaşı olma
şartı yok. Bunu sizden istirham ediyorum, bu şekilde eksiklik, vesaire… Siz yabancı
ülkelere mi bilirkişilik yaptıracaksınız? Yani, Türkiye’de hangi kaynağımız
eksik de “vatandaşlık” ibaresini özellikle yazmıyorsunuz; bir. 
İki: Mevcut olan 5237 sayılı Türk Ceza Kanunu’nun
20’nci maddesi -hukukçu arkadaşlarımız bilebilirler- ne diyor? “Tüzel kişilere
ceza verilemez.” diyor ve bu Bilirkişilik Kanunu Tasarısı’nda da tüzel kişiler
de bilirkişilik yapıyor Sayın Bakan. Tüzel kişi bilirkişi raporunu tanzim etti,
hâkimi yanılttı, gerçeğe aykırı rapor verdi, gerçeğe aykırı rapor verdiği için
kişi mağdur oldu. Peki, bunun karşılığı yine Türk Ceza Kanunu’nun 285’inci
maddesi diyor ki: “Gerçeğe aykırı bilirkişi raporunu veren kişiye şu kadardan
şu kadara kadar ceza verilir.” Peki, siz bilirkişiyi tüzel kişi yaptınız,
20’nci maddede “Tüzel kişiye ceza verilmez.” diyor. Ne yapacaksınız bunu siz?
Yani değerli arkadaşlar, bu şekilde hem “Tüzel kişiye ceza verilmez.”
diyeceksiniz, 20’nci madde açık ve net hem de Ceza Kanunu 285’e göre “Hakikate
aykırı rapor verene ceza şu şekilde verilir.” diyeceksiniz. Bu, kabul
edilebilir bir durum değil. 
Bir başka sorun: Cinsel tecavüz suçlarından mahkûm olan
veyahut da yargılanan birisi bilirkişilik yapabilecek mi? Mevcut olan bu
tasarınıza göre yapabilecek. Olabilecek bir iş mi bu değerli arkadaşlar? Bunu
madem yapıyorsunuz gerçekten ehliyet ve liyakat esaslarına göre yapın. 
“Bilirkişiler eğitilecek.” deniliyor. O zaman, siz
hâkiminizi, savcınızı dört yıllık fakülteden ve stajdan geçirecekseniz, bu
eğitim de yetmeyecek, ekstra “Ben bunu eğiteceğim, bunu bilirkişi
yetiştireceğim.”
Arkadaşlar, buna kimse inanmaz ve bu ayrı bir
handikaptır, ayrı sorunları bize getirecek. Biz ne diyoruz? “Bilirkişi, mahkeme
hâkiminin süjesidir, yardımcısıdır.” diyoruz, “Bu rapor hâkimi bağlamaz.”
diyoruz ve bu raporu denetleyecek olan kişi de mahkemedir, mahkemenin
hâkimidir. Burada “Raporu üst kurul denetleyecek.” şeklinde bir hüküm var. 
Değerli arkadaşlar, üst kurul denetledi, onayladı,
yargıca geldi, yargıç eğer “Ben onaylamıyorum.” derse, ya ciddi görmezse, yarın
öbür gün Hâkimler ve Savcılar Yüksek Kurulu “Ya, bu Bilirkişi Üst Kurulu bunu
kabul etti, sen hangi gerekçeyle kabul etmiyorsun?” derse yargıca, ne
yapacaksınız bunu siz? 
Kanunun amacı tek bir şey olur, sorun yaratmayacak,
adil olan ve gerçekten mevcut olan sorunları giderebilecek ihtiyaca cevap
vermesi lazım. Bu düzenlemeyle, biz, idareye bağlı bir bilirkişi getiriyoruz
yani bir vesayet kurumu getiriyoruz. Bilirkişinin tarafsızlığı, bağımsızlığı ne
olacak? 
Şimdi, ileride toplumsal davalar görülecek. Toplumsal
davalarla ilgili siz bir bilirkişi heyeti oluşturdunuz, bu kanun da geçti. Onun
dışında uzman bir kişiyi o mahkeme hâkimi seçemeyecek. Ergenekon, Balyoz’da 5
kişilik bilirkişi üyesi vardı. Bu 5 kişi de nereden gelmişti, nerede bunlar
eğitildi? Amerika’da. Belgelerini istedim. Birer haftalık eğitimle geldiler bunlar.
Savcılık aşamasında aynı polisler, Silivri duruşmalarında aynı polisler. Peki,
o bilirkişiler ne oldu? Hepsi daha önce oluşturulmuş düzmece bilirkişiler değil
miydi? Önümüzdeki toplumsal davalarda aynı düzmece bilirkişileri yargının
karşısına çıkarırsanız ne olacak? (CHP sıralarından alkışlar) Yani arkadaşlar,
bunlar gerçekten sıkıntı yaratan hususlar. 
Hepinize teşekkür ve saygılar.
(Mikrofon otomatik cihaz tarafından kapatıldı)
MAHMUT TANAL (Devamla) - Son cümle şu: Sayın Bakan dedi
ki…
BAŞKAN – Teşekkür ederim Sayın Tanal.
MUSTAFA ELİTAŞ (Kayseri) – İç Tüzük’ün dışına çıkma.
MAHMUT TANAL (Devamla) – Son cümle, şunu söyledi: “Biz
şunları yaptık, bunları…” Evet, bugüne kadar Türkiye Cumhuriyeti devleti için
hakikaten kim taş üstüne taş koymuşsa teşekkür ederim. Ancak…
BAŞKAN – Sayın Tanal, teşekkür ederim.
MAHMUT TANAL (Devamla) - …döneminizde yaşanan darbe
girişiminin ülkeye hakikaten faturası kaldırılabilir bir husus değil. Bunu da
sizler yaşattınız. (CHP sıralarından alkışlar)
BAŞKAN – Teşekkür ederiz.
Sayın milletvekilleri, birleşime kırk dakika ara
veriyorum. 
Kapanma Saati: 19.08
ÜÇÜNCÜ OTURUM
Açılma Saati: 19.56
BAŞKAN: Başkan Vekili Ahmet AYDIN
KÂTİP ÜYELER: Ali Haydar HAKVERDİ (Ankara), Fehmi KÜPÇÜ (Bolu) 
-----0-----
BAŞKAN – Sayın
milletvekilleri, Türkiye Büyük Millet Meclisinin 15’inci Birleşiminin Üçüncü
Oturumunu açıyorum.
388 sıra sayılı
Kanun Tasarısı’nın görüşmelerine kaldığımız yerden devam ediyoruz. 
BAŞKAN –
Komisyon ve Hükûmet yerinde. 
Birinci bölüm
üzerinde şahsı adına son sözde kalmıştık. 
Şahsı adına
ikinci ve son söz, İzmir Milletvekili Mahmut Atilla Kaya’ya aittir. 
Buyurun Sayın
Kaya. (AK PARTİ sıralarından alkışlar)
Süreniz beş
dakikadır. 
MAHMUT ATİLLA
KAYA (İzmir) – Sayın Başkan, değerli milletvekilleri; Bilirkişilik Kanunu Tasarısı
hakkında şahsım adına söz almış bulunmaktayım. Bu vesileyle hepinizi saygı ve
sevgiyle selamlıyorum. 
Tabii, bugün bir
acı kaybımız oldu, büyük siyaset ve devlet adamı Korkut Özal’ı kaybettik.
Kendisine Allah’tan rahmet, ailesine ve sevenlerine de baş sağlığı diliyorum. 
Tabii, benden
önceki konuşmacıların da özellikle belirttiği şekilde, bilirkişilik kurumu,
ülkemizde, geldiği nokta itibarıyla çok sıkıntılı bir hâl almış vaziyette.
Hatta hukukçu milletvekillerinin özellikle net şekilde meslek hayatlarında
gördüğü ya da ticaretle uğraşan arkadaşlarımızın bildiği gibi, bilirkişilik
müessesesi üzerinden yargılamada çok ciddi sıkıntılar çıkmakta, yargılama
maliyeti çok yükselmekte ve adli süreç çok uzamaktadır. Özellikle bu sebeple,
böyle bir müessesenin temel bir kanunla düzenlenmesi için bu teklif hazırlanmış
bulunmakta. 
Evet, bilirkişilikle ilgili mevcut sorunları
özetlersek; kurumsal bir yapının bulunmaması, etik ilkelerin belirlenmemesi,
bilirkişilik eğitiminin verilmemesi, denetim mekanizmasının olmaması, başvuran
herkesin listeye kaydedilmesi, listelerin her yıl yenilenmesi, liste dışından
bilirkişi görevlendirilmesi, idari ve askerî yargının listeye tabi olmaması,
meslek ve ehliyet yerine diploma ve sertifikanın esas alınması, yetersiz
kişilerin bilirkişi olarak görevlendirilmesi, hukuki konularda sıklıkla rapor
alınması, bilirkişinin görev alanının açıkça belirlenmemesi, raporların
standart bulunmaması, farklı ücret uygulamaları, talimatla bilirkişi raporu
alınması, yargı mensuplarının olumsuz uygulamaları söylenebilir. 
Bu kanunla birlikte, özellikle kuralsız bir ortama,
bilirkişilik kurumuna bir standart ve düzen getirmeyi denemiş oluyoruz.
Özellikle yargılamada gördüğümüz: Dosya bilirkişiye gidiyor fakat ilk bilirkişi
raporundan sonra, itiraz üzerine bir bilirkişi, bir bilirkişi raporu daha.
Özellikle kimi davalarda dört, beş, altıya kadar bilirkişi incelemeleri
yapılıyor. Özellikle bu, demin de bahsettiğim üzere, gördüğümüzde, yargılamanın
sürecini çok ciddi şekilde uzattığı gibi, çok ciddi bir maddi külfet de
getiriyor. Özellikle bilirkişileri kimi hâkim ve savcılarımız da -sanki
yardımcıları gibi- kendi almış oldukları mahkeme gerekçelerine, karara
dayandırmakta, hatta savcılıkların da iddianamelerine esas alınmaktadır.
Bilirkişilik bir hâkim yardımcısı, savcı yardımcısına durmuş noktadadır. 
Özellikle Komisyonda -ben muhalefetteki
arkadaşlarımızın düşüncelerine çok katılmıyorum- çok uzun süreli tartışmalar
yapıldı. Alt komisyona gitti yasa, alt komisyonda da uzun süre tartıştık ve
önünüze bu kanun tasarısını getirmiş oluyoruz. 
Bu kanunla ilgili özellikle en önemli şey, bilirkişilik
kurumuna güveni sağlarsak yargıya da güveni artıracağız. Bu husus bu noktada
çok önemli ve bu amaçla da Danışma Kurulu, Bilirkişilik Daire Başkanlığı ve
bilirkişilik bölge kurullarını getiriyoruz. 
Özellikle muhalefetteki temsilcilerin bilirkişilikle
ilgili kuracağımız Daire Başkanlığına ilişkin, sanki bilirkişilerin yürütmenin
kontrolü altına gireceği hususuna gerçekten katılmak mümkün değil. On binlerce
bilirkişiden bahsediyoruz ve özellikle de Daire Başkanlığının faaliyeti
yargısal bir faaliyet değil, zaten sekretarya ve bilirkişilikle ilgili altyapı
çalışmalarını düzenleyecek bir kuruldan bahsediyoruz. Özellikle buradaki
yürütmenin kontrolüne geçiş eleştirisi bu sebeple çok kabul edilebilecek
noktada değildir. 
Özellikle bilirkişimizin eğitimi: Bu noktada da
eleştiriler geldi fakat bilirkişiye mesleki noktada bir eğitim hususu
verilmeyecek ama bir rapor ve bu raporun esaslarına ilişkin değerlendirmeler
hazırlanarak ve yargılamadaki hızlı bir süreci ve dağınık bir noktada olan
bilirkişiliğe ilişkin maddeleri de bir temel kanun hâlinde bir araya getirmiş
olacağız bu yasayla birlikte. 
Özellikle şu noktada benden önceki konuşmacıların bir
notu vardı: Çok da saygıdeğer ve sevdiğim bir konuşmacıdır ama sanki
Türkiye’deki her şeyi, Cumhurbaşkanımızı kastederek, Cumhurbaşkanımızın
üzerinden bir bilirkişi gibi tayin edildiği noktasında da bir yaklaşımda
bulunmuştur. Sayın Cumhurbaşkanımız Recep Tayyip Erdoğan milletin bilir kişisidir;
bu 2002’de de çok net bir şekilde ortaya çıkmıştır, 2007 seçimlerinde de çok
net şekilde ortaya çıkmıştır, 2011 seçimlerinde de net ortaya çıkmıştır,
2014’te yüzde 52 oyla Cumhurbaşkanı olarak seçildiğinde de net şekilde ortaya
çıkmıştır ve en sonda 2015’te de gördüğümüz üzere milletin bilir kişisi olarak
kabulü zaten net şekilde ortaya çıkmıştır. 
(Mikrofon otomatik cihaz tarafından kapatıldı)
MAHMUT ATİLLA KAYA (Devamla) – Ben bu süreç üzerinden,
özellikle başkanlık noktasındaki eleştirilere ilişkin şunu söylemek istiyorum:
Bu Bilirkişilik Kanunu da neticede başkanlık hususuna bir şekilde bağlanmış
oldu muhalefetçe. Biz 15 Temmuzda da gördük ki milletimizin ferasetine de
cesaretine de muhalefetin de güvenmesini istiyoruz. 
Milletimize güvenmekten korkmayın, milletimize güvenin.
(AK PARTİ sıralarından alkışlar)
BAŞKAN - Teşekkür ediyoruz. 
V.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Ahmet Aydın’ın,
Korkut Özal’a Allah’tan rahmet dilediğine ve Aydın Milletvekili Bülent Tezcan’a
geçmiş olsun dileğinde bulunduğuna ilişkin konuşması
BAŞKAN - Sayın milletvekilleri, bugün itibarıyla,
8’inci Cumhurbaşkanımız Sayın Turgut Özal’ın kardeşi ve aynı zamanda büyük
devlet ve siyaset adamı Korkut Özal’ı rahmete uğurluyoruz. Rabbim mekânını
cennet eylesin. Ailesine, yakınlarına ve milletimize başsağlığı diliyorum.
Ayrıca, alçak bir saldırıya uğrayan Cumhuriyet Halk
Partisi Genel Başkan Yardımcısı Sayın Bülent Tezcan’a da buradan bir kez daha
geçmiş olsun dileklerimizi iletmek istiyorum. 
LEVENT GÖK (Ankara) - Teşekkür ederiz Sayın Başkan, sağ
olun.
İDRİS BALUKEN (Diyarbakır) - Sayın Başkan, İç Tüzük
60’a göre çok kısa bir söz talebim olacak.
BAŞKAN - Buyurun, bir dakika süreyle söz veriyorum.
IV.- AÇIKLAMALAR (Devam)
23.- Diyarbakır Milletvekili İdris Baluken’in, Korkut
Özal’a Allah’tan rahmet dilediğine ilişkin açıklaması
İDRİS BALUKEN (Diyarbakır) - Teşekkür ediyorum Sayın
Başkan.
Gündüz hararetli tartışmalardan dolayı ifade
edememiştik. Biz de Halkların Demokratik Partisi olarak Sayın Korkut Özal’ın
yaşamını yitirmesinden dolayı duymuş olduğumuz üzüntüyü paylaşmak istiyoruz.
Kendisine Allah’tan rahmet, ailesine ve sevenlerine başsağlığı dileklerimizi
iletiyoruz. 
Teşekkürler.
BAŞKAN - Teşekkür ediyorum.
Sayın Tanal, size de 60’a göre söz veriyorum galiba.
MAHMUT TANAL (İstanbul) - Yok Sayın Başkan, ben
soru-cevaba girmiştim. Teşekkür ederim, sağ olun.
BAŞKAN - Bir tek siz girmişsiniz. Çıkartırsak oradan
60’a göre bir dakika süreyle verelim, bitirelim bu işi. 
LEVENT GÖK (Ankara) - Şöyle yapacağız Sayın Başkan…
MAHMUT TANAL (İstanbul) - Olabilir.
LEVENT GÖK (Ankara) - Sayın Bakan gelecekmiş. 
BAŞKAN - Buyurun Sayın Gök.
LEVENT GÖK (Ankara) - Biz soru-cevaplarda Sayın Bakanın
gitmesi üzerine öyle bir uygulama yaptık, “60’a girelim.” diye ama Sayın Bakan
geldiği zaman, Adalet Bakanı -ya da herhâlde gelecektir- ona yöneltecek
sorularımız var. Ama benim de bir dakikalık bir talebim var izninizle. 
BAŞKAN - Buyurun, açayım. Siz sisteme girin efendim,
bir dakika süreyle size söz vereyim Sayın Gök.
24.- Ankara Milletvekili Levent Gök’ün, Korkut Özal’a
Allah’tan rahmet dilediğine ve Cumhuriyet gazetesine yöneltilen soruşturmayı
yürüten savcının FETÖ adına açılan bir davada sanık olup olmadığını öğrenmek
istediğine ilişkin açıklaması
LEVENT GÖK (Ankara) - Sayın Başkan, öncelikle, Korkut
Özal’ın vefatından dolayı tüm sevenlerine, herkese başsağlığı diliyor,
Allah’tan rahmet diliyorum.
Sayın Bakan, bütün devlet olanakları elinizde, bu
bilgiyi hemen bizlerle paylaşmanızı sizden özellikle rica ediyorum. Lütfen,
konu acildir, önemlidir. Bu konuyu, sorunu derhâl, bugün, şu anda çözelim. 
Cumhuriyet gazetesine yöneltilen soruşturmayı yürüten
savcı FETÖ adına açılan bir davada sanık mıdır? Bu kişi Murat İnan mıdır?
Böyle, sanıklığı olduğu bir dava var mıdır? Bu konunun derhâl paylaşılmasında
zaruret vardır. Cumhuriyete FETÖ suçlamasıyla bir gözaltı kararı veren,
gazetecilerini gözaltına alan bu savcının bugün ortaya çıkan bu pozisyonunu
lütfen bizimle paylaşır mısınız, bilgi verir misiniz? Çok acil olarak bunu
sizlerden bekliyoruz Sayın Bakan.
BAŞKAN – Teşekkür ediyorum Sayın Gök.
Sayın Bakan bilgi aldıktan sonra paylaşacak. 
ULAŞTIRMA, DENİZCİLİK VE HABERLEŞME BAKANI AHMET ARSLAN
(Kars) – Arkadaşlar bilgi alsınlar, cevap vereyim. 
BAŞKAN – Tamam Sayın Bakan.
Sayın milletvekilleri, soru-cevap işlemini geçiyoruz.
Sayın Tanal…
MAHMUT TANAL (İstanbul) – 60’a göre…
BAŞKAN - Sayın Tanal, 60’a göre buyurun bir dakika süre
veriyorum size de.
25.- İstanbul Milletvekili Mahmut Tanal’ın,
bilirkişilik müessesesiyle ilgili bazı bilgileri öğrenmek istediğine ilişkin
açıklaması
MAHMUT TANAL (İstanbul) – Teşekkür ederim Sayın Başkan.
Sayın Bakan, -biraz önce tabii sorularımın arasında
konuşma yaparken- tüzel kişiler bilirkişilik yapabiliyor bu tasarıya göre. Şu
anda mesela Ağaoğlu şirketi, Cengiz Holding, onlar bilirkişilik yapacak mı?
Türkiye'deki tüm davaların bilirkişiliği bu şirketlere verilirse… Bunu
engelleyen bir yasa var mı? Yok. Bu konuda yani gerçekten bugüne kadar para
kazanan şirketlerin yeni bir para kazanma alanı mı açılıyor?
İki: Bilirkişiler reddedilebilir mi?
Üç: Bilirkişiler taraflarla görüşebilir mi?
Dört: Adli tıp kararları bağlayıcı mı?
Beş: Bilirkişilerin sorumlulukları
nelerdir?
Altı: Ceza davasındaki bilirkişiler hukuk
davasındaki davalarda görevlendirilebilir mi?
Yedi: Kesinleşen yargı kararının dayanağı
olan bilirkişi raporu bağlayıcı mıdır?
Sekiz: Tarafları farklı uyuşmazlıklarda
emsal bilirkişi raporları kullanılabilir mi?
Bir başka soru…
(Mikrofon otomatik cihaz tarafından
kapatıldı)
BAŞKAN – Sayın Tanal, teşekkür ediyoruz.
Bu sorulara herhâlde yazılı cevap verilir
ya da Sayın Bozdağ geldiğinde, müsait olduğunda, imkânlar dâhilinde
cevaplandırır diye düşünüyorum.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bilirkişilik Kanunu Tasarısı (1/687) ve Adalet
Komisyonu Raporu (S. Sayısı: 388) (Devam)
BAŞKAN - Birinci bölüm üzerindeki
görüşmeler böylece tamamlanmıştır.
Şimdi, birinci bölümde yer alan
maddeleri, varsa o madde üzerindeki önerge işlemlerini yaptıktan sonra ayrı
ayrı oylarınıza sunacağım.
1’inci madde üzerinde ikisi aynı
mahiyette olmak üzere üç adet önerge vardır. İlk okutacağım iki önerge aynı
mahiyettedir.
Okutuyorum:
Türkiye
Büyük Millet Meclisi Başkanlığına
Görüşülmekte olan 388 sıra sayılı
Bilirkişilik Kanunu Tasarısı’nın 1’inci maddesinin (2)’nci fıkrasındaki
"adli, idari ve askeri" ibaresinin kaldırılarak yerine
"tüm" ibaresinin eklenmesini arz ve teklif ederiz.
 Mustafa Kalaycı Baki
Şimşek Zihni Açba 
 Konya Mersin Sakarya
 Saffet Sancaklı Kamil
Aydın
 Kocaeli Erzurum
Aynı mahiyetteki diğer önergenin imza sahipleri:
 İdris Baluken Meral
Danış Beştaş Ferhat Encu
 Diyarbakır Adana Şırnak
 Behçet Yıldırım Mahmut
Toğrul
 Adıyaman Gaziantep
Türkiye Büyük Millet Meclisi
Başkanlığına
Görüşülmekte olan 388 Sıra Sayılı Bilirkişilik Kanunu
Tasarısı’nın 1’inci maddesinin (3)’üncü fıkrasının aşağıdaki şekilde
değiştirilmesini arz ve teklif ederiz.
 Cemal Okan Yüksel Tahsin
Tarhan Mehmet Gökdağ
 Eskişehir Kocaeli Gaziantep
 Kazım Arslan Bülent
Yener Bektaşoğlu
 Denizli Giresun
"(3) Kanunlarda bilirkişilik hizmeti verebileceği
öngörülen kurumlar ile tüm yargı mercilerinin talebi üzerine bilimsel ve teknik
görüş bildiren kamu kurum ve kuruluşları bu Kanunun kapsamı dışındadır."
BAŞKAN – Komisyon son okuduğum önergeye katılıyor mu?
ADALET KOMİSYONU SÖZCÜSÜ HAKAN ÇAVUŞOĞLU
(Bursa) – Katılmıyoruz Sayın Başkanım.
BAŞKAN – Hükûmet?
ULAŞTIRMA, DENİZCİLİK VE HABERLEŞME
BAKANI AHMET ARSLAN (Kars) – Katılamıyoruz Sayın Başkan.
BAŞKAN – Cumhuriyet Halk Partisi Grubu
önergesinin gerekçesini okutuyorum:
Gerekçe:
Tasarının 1’inci maddesinin üçüncü fıkrasındaki
"yargı" ibaresinden önce "tüm" ibaresi eklenerek kanun
metninin tüm yargı alanlarını kapsaması amaçlanmıştır.
BAŞKAN – Gerekçesini okutmuş olduğum
önergeyi oylarınıza sunuyorum: Kabul edenler... Kabul etmeyenler... Kabul
edilmemiştir. 
Şimdi aynı mahiyetteki diğer önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 388 sıra sayılı
Bilirkişilik Kanunu Tasarısı’nın 1’inci maddesinin (2)’nci fıkrasındaki
"adli, idari ve askeri" ibaresinin kaldırılarak yerine
"tüm" ibaresinin eklenmesini arz ve teklif ederiz
Kamil Aydın (Erzurum) ve arkadaşları 
Mahmut Toğrul (Gaziantep) ve arkadaşları
BAŞKAN – Komisyon aynı mahiyetteki
önergelere katılıyor mu?
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkanım.
BAŞKAN – Hükûmet?
ULAŞTIRMA, DENİZCİLİK VE HABERLEŞME
BAKANI AHMET ARSLAN (Kars) – Katılmıyoruz Sayın Başkan.
BAŞKAN – Aynı mahiyetteki ilk önerge
üzerinde söz isteyen Erzurum Milletvekili Kamil Aydın. 
Buyurun Sayın Aydın. (MHP sıralarından
alkışlar)
KAMİL AYDIN (Erzurum) – Sayın Başkan, çok
değerli milletvekilleri; 388 sıra sayılı Bilirkişilik Kanunu Tasarısı’nın
1’inci maddesi üzerinde Milliyetçi Hareket Partisi adına söz almış
bulunmaktayım. Yüce Meclisi saygıyla selamlıyorum.
Efendim, “bilirkişilik” gerçekten çok
önemli bir kavram. Bilirkişilikle ilgili böyle ihtiyaç hasıl olan bir kanunu da
görüşmek gerçekten çok elzem diye düşünüyoruz. Niye? Çünkü bilirkişilik
bilgiye, bilime, tecrübeye müracaat etmedir. Biz bununla beraber gerçekten
bilgiyi önceleyen, tecrübeyi önceleyen, inşallah, bir danışma formatı
geliştirmeye çalışıyoruz. Peki, Adalet Bakanlığı bünyesindeki bir daireye bağlı
olarak bunun işlerlik kazanması da tabii ki kâğıt üzerinde gerçekten büyük
temennilerle arzuladığımız bir şey. Ama, biliyoruz ki gerçekten Batı’daki
yerleşik demokrasilerde olduğu gibi bu kurumlar çok işlevsel kurumlardır. Niye?
Çünkü erkler ayrımı çok nettir; yargı yasamadan, yasama yürütmeden oldukça
mesafelidir, bu mesafe ne kadar açık olursa demokratik işleyiş o kadar sağlıklı
olur.
Bu anlamda, bilirkişilik de gerçekten olması gereken
bir yapıdır ama uygulama biraz farklı. Gerçekten, teori ile pratik arasındaki
zıtlığı biz bu dönemde birazcık hissettik. Söylem ile eylem arasındaki zıtlığı
fark ettik. Efendim, baktığımız zaman, ilim ile amel arasındaki farklılığı çok
rahat bir şekilde gördük. Yani, kâğıt üzerinde zaman zaman çok güzel şeyler
düşünüyoruz, çok güzel şeyler planlıyoruz ve yazıyoruz ama eyleme geldiğinde,
maalesef, uygulamaya geldiğinde bundan çok uzakta kaldığımızı da Hükûmetin
bugüne kadarki uygulamalarından edindiğimiz tecrübelerle görmüş bulunmaktayız.
Şimdi, bunlara çok tipik birkaç örnek vermek lazım:
Böyle bir yapı, yani bilginin öncelenildiği, becerinin, yeteneğin… Çünkü,
bilirkişide aradığımız 2 önemli vasıf var, gördüğüm kadarıyla, gerekçelerde de
bahsediliyor: Bir, efendim, konudaki uzmanlığı; iki, teknik kapasitesi. Yani,
uzmanlığı olan, teknik kapasitesi yüksek bir insanın hukuki bir mevzuda,
hakemin ya da yargının karar veremediği noktalarda müdahale edip bilgi ve
becerisini devreye soktuğu bir sistemden bahsediyoruz, çok güzel. Ama, bugüne
kadar, heyhat, gördük ki efendim, HES projelerinde; efendim, kamulaştırma
çalışmalarında, Millî Eğitim Bakanlığına bağlı atamalarda; efendim, sendika
önceleyen birtakım uygulamalarda maalesef bu kadar yetkili olmamalarına rağmen
gerçekten bilirkişilik ya da bilgi, tecrübe, liyakatin çok da öncelendiğine tanıklık
edemedik.
Şimdi, endişemiz ve korkumuz şudur: Bir bakanlık
bünyesinde bir daireye bağlı olarak yani yine mesafesi hemen hemen kapanmış,
yargı ile yürütmenin böyle bir kurumu nasıl işletebileceği konusundadır bizim
endişelerimiz. Çünkü, gerçekten, hani “Yatan kardeşten biliyoruz.” misali,
bugüne kadarki uygulamalarda gördük ki maalesef, tek taraflı, bilgiden,
beceriden, uzmanlıktan öte, efendim, partililik, liyakat olmayan birtakım
atamalarla bir taraftan kadrolaşmaya gidildiğini çok net bir şekilde görmekteyiz.
İşte, TÜBİTAK’a yapılan atama çok tipik bir örnektir, rektör atamaları çok
tipik örnektir. Millî Eğitim Bakanlığı bünyesinde, bir sendikaya ait olmamak…
Müdürlükten, makamdan, Millî Eğitim müdürlüğünden, şube müdürlüğünden ortaokul
müdürlüklerine varana kadar görevden alınmalarına dahi neden olduğunu bizatihi
gördük. 
Dolayısıyla, evet, olması gereken bir kurum, olması
gereken bir yapı ama kontrolünün siyasi erkin elinde değil, gerçekten liyakatin
ön plana çıkarılıp uzmanlığın çok öncelendiği bir yapıya büründürülürse tekrar
15 Temmuzların arifesine geldiğimiz şartları -Allah korusun- bir daha yaşamamış
oluruz diyorum, yüce Meclisi saygıyla selamlıyorum. (MHP sıralarından alkışlar)

BAŞKAN – Teşekkür ediyorum Sayın Aydın.
Aynı mahiyetteki diğer önerge üzerinde söz isteyen
Gaziantep Milletvekili Mahmut Toğrul.
Buyurun Sayın Toğrul. (HDP sıralarından alkışlar) 
MAHMUT TOĞRUL (Gaziantep) – Teşekkürler.
Sayın Başkan, değerli milletvekilleri; Genel Kurulu
saygıyla selamlıyorum.
Değerli milletvekilleri, getirilen 388 sıra sayılı
Kanun Tasarısı, aynı zamanda Adli Tıp Kurumuna dair düzenlemeleri de içeriyor.
Tasarıyla getirilen düzenlemeler ne yazık ki Adli Tıp Kurumunun tarafsız,
bağımsız bir şekilde bilimsellik ilkesine göre görevini yapmasına dair sorunları
çözücü nitelikte değildir.
Değerli arkadaşlar, Adli Tıp Kurumunun bu durumunu,
özellikle, Antep’te yaşanan bir olay üzerinden yaşanan sorunları tarafınıza
aktarmak istiyorum.
Biliyorsunuz, 20 Ağustosta Gaziantep Şahinbey ilçesi
Beybahçe Mahallesi’nde bir Kürt düğününe bir saldırı yaşandı. IŞİD saldırısında
57 yurttaşımız yaşamını yitirdi. Bunların çoğu, 40 kadarı 18 yaş altıydı. 
Değerli arkadaşlar, tüm yerel birimlerden sormamıza
rağmen olayın failine ait herhangi bir doğrulama yokken Sayın Cumhurbaşkanı her
fırsatta televizyona çıktığında olayın failinin 14 yaşında, üzerinde Messi
forması olan bir çocuk olduğunu ifade ediyor. Ama bu bilgiyi Antep’teki ne
soruşturmayı yürüten savcılık ne diğer makamlar doğrulamıyor. Sayın
Cumhurbaşkanı gerçekten bu bilgiyi nereden almış bilmiyoruz.
İkincisi: Otopsilerin sağlıklı yapılmamasından kaynaklı
olarak… İşte, Adli Tıp Kurumunun asıl sorunlarından bir tanesi bu çünkü bu
otopsiler bağımsız kuruluşların gözetiminde yapılmadığı için 9 yaşındaki bir
çocuğumuzun hâlâ cenazesi tespit edilebilmiş değil, çünkü aile ve Adli Tıp
Kurumunun belirlemeleri çocuğun kimliğiyle uyuşmuyor. Ramazan Ayhan 9 yaşında.
Önce yapılan otopside, Adli Tıp Kurumu otopsisi sonucunda DNA eşleşmesi
sağlanamıyor. Ailesinin tarifine hiçbir şekilde uymayan bir cenaze
gösteriliyor. Ailesi örneğin saçının kısa olduğunu ama gösterilen cenazenin
uzun saçlı olduğunu söylüyor. Yine, çocuklarının doğuştan el ve ayak
parmaklarının 6’şar olduğu ve iki yıl önce ameliyatla 6’ncı parmaklarının
alındığı, dolayısıyla cenazesinde izin olması gerektiğini söylüyor ama
gösterilen cenazede herhangi bir iz yok. Şimdi, bu otopsilerin bağımsız
hukukçuların, tabiplerin de katılacağı bir ortamda yapılması en azından bu
karmaşayı engelleyecektir, engellemelidir diye düşünüyoruz. Hâlâ o çocuğumuzun
annesi gidip üzerine bir Fatiha okuyacağı bir mezara sahip değil ama ismini
biliyoruz, Ramazan Ayhan 9 yaşında, o patlamada yaşamını yitirdi.
Bir diğer önemli
nokta değerli arkadaşlar, bu patlama özgün bir patlama sanki çünkü IŞİD’in daha
önce Gar Meydanı’ndaki, Suruç’taki, İstanbul Sultanahmet’teki, Adana’daki HDP
binalarımıza saldırının, yine İstasyon Meydanı’ndaki saldırılarının failleri
çok kısa bir sürede bulunmasına rağmen, maalesef Antep patlamasının -bugün tam
iki buçuk ay, yetmiş beş gün geçti- hâlâ failiyle ilgili tek bir ilerleme yok.
Bildiğimiz tek bir bilgi, var, o da Sayın Cumhurbaşkanının “14 yaşında,
üzerinde Messi forması var.” cümlesinden öteye gitmiş bir durum söz konusu
değil.
Değerli
arkadaşlar, dolayısıyla, Adli Tıp Kurumuyla ilgili olarak Tabipler Birliğinin
bu tasarıya ilişkin önemli 3 noktada tavsiyesi var. Diyorlar ki: 1) Adli Tıp
Kurumu Adalet Bakanlığına bağlı olmaktan çıkarılarak, Kurumun özerk, bilimsel,
objektif ve güvenilir bir yapıya kavuşturulması için gerekli düzenlemeler
yapılmalı. 2) Adli bilimlerin olmazsa olmaz kaynağı bilim insanlarından ve
bilimsel incelemelerden Kurumun azami düzeyde yararlanmasını istiyorlar. 3)
Bilirkişi ve bilirkişilik kurumlarının yeterlik ve yetkinliklerinin bağımsız
kurumlar tarafından değerlendirilmesi, hukukun saygınlığı ve toplumun adalete
güven duyması için önemlidir. ATK, mevcut işleyişi içinde âdeta tek başına
hizmet vermekte ve denetimini de kendisi yapmaktadır.
Birçok sorun
yaşanmaktadır. Yapılacak düzenlemeler bu sorunları çözücü nitelikte olmalıdır
diye ifade ediyorum.
Hepinize
saygılar sunuyorum. (HDP sıralarından alkışlar) 
BAŞKAN –
Teşekkür ediyorum. 
Aynı mahiyetteki
önergeleri oylarınıza sunuyorum: Kabul edenler... Kabul etmeyenler... Aynı
mahiyetteki önergeler kabul edilmemiştir. 
Şimdi 1’inci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir. 
2’nci madde
üzerinde üç adet önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 2’nci maddesinin b) bendindeki “gerçek veya özel hukuk tüzel
kişisinin” ibaresinin kaldırılarak yerine “gerçek kişi” ibaresinin eklenmesini
arz ve teklif ederiz.
 Mustafa Kalaycı  Baki
Şimşek Zihni Açba
 Konya Mersin Sakarya
 Mehmet Parsak Saffet
Sancaklı Ahmet Selim Yurdakul
 Afyonkarahisar Kocaeli Antalya
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı’nın 2’nci
maddesinin 1’inci fıkrasının b) ve e) bentlerinin aşağıdaki şekilde değiştirilmesini
arz ve teklif ederiz.
“b) Bilirkişi: Çözümü uzmanlığı, özel veya teknik
bilgiyi gerektiren hallerde oy ve görüşünü sözlü veya yazılı olarak vermesi
için başvurulan gerçek kişiyi,”
e) Temel eğitim: Kanunlarda yer alan esaslar ve
Bakanlık tarafından belirlenen ilkeler kapsamında bilirkişilik faaliyeti
öncesinde, sadece bilirkişilik mevzuatına dair verilen zorunlu eğitimi”
 Cemal Okan Yüksel Tahsin
Tarhan Kazım Arslan
 Eskişehir Kocaeli Denizli
 Mehmet Gökdağ Bülent
Yener Bektaşoğlu
 Gaziantep Giresun
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 2’nci maddesinin aşağıdaki şekilde değiştirilmesini arz ve teklif
ederiz.
“Madde 2- 
a) Bilirkişi: Çözümü uzmanlığı, özel veya teknik bilgiyi
gerektiren hâllerde oy ve görüşünü yazılı olarak vermesi için başvurulan gerçek
hukuk kişisini,
b) Bölge kurulu: Bilirkişilik bölge kurullarını,
c) Danışma Kurulu: Bilirkişilik Danışma Kurulunu,
ifade eder.”
 İdris Baluken Meral
Danış Beştaş Ferhat Encu
 Diyarbakır Adana Şırnak
 Mahmut Toğrul Behçet
Yıldırım
 Gaziantep Adıyaman
BAŞKAN – Son okuttuğum önergeye Komisyon katılıyor mu?
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI İSMET YILMAZ (Sivas) – Katılmıyoruz
Başkanım. 
BAŞKAN – Önerge üzerinde söz isteyen, Adıyaman
Milletvekili Behçet Yıldırım.
Buyurun Sayın Yıldırım. (HDP sıralarından alkışlar) 
BEHÇET YILDIRIM (Adıyaman) – Teşekkürler Başkanım.
Sayın Başkan, değerli milletvekili arkadaşlarım; 388
sıra sayılı Kanun Tasarısı’nın 2’nci maddesi üzerinde söz almış bulunmaktayım.
Genel Kurulu saygıyla selamlıyorum. 
İnşallah bu yasa tasarısı hakkıyla yerine getirilir,
eksikler tamamlanır da milletimize hayırlı olur diye düşünüyorum. Üç dört aydır
darbeyle yatıp darbeyle kalkıyoruz. Bu kitapçığı bile incelerken, yine, bu
kitapçığa bile bir darbe yapılmış. Şimdi, bu yasa tasarısını bize, Meclise
sunan Sayın Davutoğlu nerede? İşte, darbeyle bir yere gitti.
Şimdi, yine burada havale edildiği komisyonlar: Sağlık,
Aile, Çalışma ve Sosyal İşler Komisyonu. Ben kendim Sağlık, Aile, Çalışma ve
Sosyal İşler Komisyonunun bir üyesiyim; bu, bize gelmedi.
Evet arkadaşlar, hep “Bu yasa komisyondan geçsin.”
diyoruz ama meslek odalarının görüşü yok, bizim görüşümüz yok. Bilirkişilik çok
önemlidir, hatta bu konuda bir hadis hatırlatacağım: “İşi ehline veriniz.” Ama
nerede? Siz işi ehline değil de taraftarlarınıza, politikalarınıza ve saraya
biat edenlere veriyorsunuz. “İşi ehline veriniz.” lafı çok çok önemlidir ama
maalesef bu yapılmıyor. 
Mesleğimle ilgili kısım var, Adli Tıpla ilgili, bir
dahaki konuşmamda dile getireceğim.
Esası üzerinde görüşlerim şöyle: Olayın esası
bilirkişilik müessesesi değildir. Tam bağımsız ve tarafsız bir yargı
mekanizması ve tarafsızlığını, bağımsızlığının güvencesini yaratmadığınız bir
yargı sistemiyle hangi alanı düzenlerseniz düzenleyin, görüntüyü kurtarmaktan
öteye geçemeyecektir. Soyut gerekçelerle bugün yapılan tutuklamalara, el
koymalara, gözaltılara bakıldığında, önüne “terör” kelimesi yazılarak somut bir
gerekçe olmadan kişi hürriyeti, seçme, seçilme hakkı, mülkiyet hakkı açıkça
ihlal edilmektedir. Avrupa Birliğinin, bilirkişilik müessesesi hakkında
eleştirileri olduğu, birlikte bu bilirkişilik müessesesinin eleştirisine dair
projelerin uygulandığı belirtilmekte ancak bu da mevcut Hükûmetin beyanları ve
uygulamasıyla çelişir bir durum arz etmektedir.
Daha dün Cumhuriyet gazetesine yapılan baskına ve
yazarların gözaltına alınmasına karşı çıkan Avrupa Birliğine bizim Başbakan
diplomasi ağzıyla değil de mahalle kabadayısı jargonuyla, çok net bir şekilde
Avrupa Birliğini önemsemediğini belirtmiştir. Bu noktalardaki eleştirilerin de
dikkate alınmayacağını Hükûmet birinci ağızdan belirtmiştir. Bu nedenle, bu
saatten sonra getirilen yasaları “Avrupa Birliği uyum süreci” adı altında
Meclise getirmek burada mesai harcayan insanlarla dalga geçmek olur. Açıkça
“Evrensel, demokratik kriterlere, halkın çıkarlarına değil, kendimize göre,
işimize geldiği gibi yasal düzenlemeler yapıyoruz.” deyin, bizi de boş yere
kandırmayın diyoruz. 
Ben bu yasayı biraz da bilirkişileri kayıt altına alma
ve beraberinde kontrol altına alma yasası olarak görüyorum. Görevi gereği
bağımsız olması gereken bilirkişilerin Adalet Bakanlığına, yürütmeye bağlı
olarak seçimi, sicili, ödenekleri belirlenecek. Bu şekilde bağımsız bir görev
yapmaları mümkün değildir.
En basit, siyasi değil bir şey değil, özgürlükçü bir
şey istemiyor; çevreyi, sadece çevreyi tahrip eden idarenin projelerine karşı,
bilirkişilerin idareyle olan bağı düşünüldüğünde bu listelerde mevcut herhangi
bir bilirkişinin olumsuz rapor vereceği kanaatinde değilim. Olumsuz rapor
verdikleri zaman bunların güvencesi ne olacak?
Yine, yargının hâli göz önünde. Bilirkişi tayinine
karar verecek, dosyanın bilirkişiye gönderilmesine karar verecek merciler ne
kadar bağımsız? Bilirkişileri yürütmece kayıt altına alıp bağımsız olması
gereken hâkimi yürütmenin belirleyeceği listeye mecbur bırakmak da bağımsızlığı
ayrıca zaafa uğratacak bir durumdur.
Özel hukuk tüzel kişilerin bilirkişilik yapmasıyla
bilirkişi çalıştıran şirketlere bir yol mu açılıyor? Yargıda yeni bir tür
taşeron alan mı yaratılmaya çalışılıyor? Tek güdüsü, tek amacı kâr olan bu
şirketler Hükümetten bağımsız karar verebilecek bir organizasyona gidebilecekler
mi? Bu şirketlere bağımlı bir şekilde özgür ve tarafsız bir bilirkişilik kurumu
gelişebilecek mi? Sanmıyorum.
Bilirkişi herhangi bir meslek alanında özel ve teknik
bilgisi olan kişinin o alandaki ve o konuya has görüş ve düşünceleridir, yoksa
bilirkişi bir meslek grubu değildir. Bir meslek grubuymuş gibi yapılan
düzenlemenin esası da içinde olduğumuz siyasal ortam ve konjonktür gereği,
bilirkişilerin kayıt altına alınarak kontrol edilmesi, bir dönem sonra ise bu
baskıcı ortamda yönlendirilmesidir.
Genel Kurulu saygıyla selamlıyorum. (HDP sıralarından
alkışlar) 
BAŞKAN – Teşekkür ediyorum Sayın Yıldırım. 
Önergeyi oylarınıza sunuyorum: Kabul edenler... Kabul
etmeyenler... önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı’nın 2’nci
maddesinin 1’inci fıkrasının (b) ve (e) bentlerinin aşağıdaki şekilde
değiştirilmesini arz ve teklif ederiz.
“b) Bilirkişi: Çözümü uzmanlığı, özel veya teknik
bilgiyi gerektiren hallerde oy ve görüşünü sözlü veya yazılı olarak vermesi
için başvurulan gerçek kişiyi,”
e) Temel eğitim: Kanunlarda yer alan esaslar ve
Bakanlık tarafından belirlenen ilkeler kapsamında bilirkişilik faaliyeti
öncesinde, sadece bilirkişilik mevzuatına dair verilen zorunlu eğitimi”
Kazım
Arslan (Denizli) ve arkadaşları
BAŞKAN – Komisyon önergeye katılıyor mu? 
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkanım. 
BAŞKAN – Hükûmet?
MİLLÎ EĞİTİM BAKANI İSMET YILMAZ (Sivas) – Katılmıyoruz
Başkanım.
BAŞKAN – Önerge üzerinde söz isteyen Denizli
Milletvekili Kazım Arslan.
Buyurun Sayın Arslan. (CHP sıralarından alkışlar)
KAZIM ARSLAN (Denizli) – Sayın Başkan, değerli
milletvekilleri; öncelikle hepinizi sevgiyle, saygıyla selamlıyorum.
388 sıra sayılı Bilirkişilik Kanunu Tasarısı’nın 2’nci
maddesi üzerinde vermiş olduğumuz önerge üzerine söz aldım. Tabii, bu maddede
daha çok tanımlar var. Bu tanımların başlıkları verilmiş, tarifleri yapılmış,
onun üzerinde çok fazla durmayacağım çünkü her şey açıkça ortada. 
Ama, bu yasanın getiriliş biçimiyle yapılışı, aynı
zamanda kuruluşların yeninden oluşturulması ve siyasi bir erke bağlanacak
biçimde dairenin oluşturulması suretiyle siyasi baskıların ve inisiyatifin bu
bilirkişiler üzerinde sürdürüleceğini açıklıkla eleştirmek istiyorum. 
Şimdi, bilirkişinin vereceği raporlar çok önemli,
birçok hâkimin temel kararlarının özünü teşkil etmektedir. Hakîmin adil kararı
için altyapısını oluşturacak bu bilirkişi raporlarının tarafsız, bilen bir
uzman kişi tarafından, hiçbir siyasi baskı ve inisiyatif altında kalmadan
açıklıkla olaya uygun bir şekilde verilmesi esastır. Şimdi, gelecek bu
düzenlemeyle birçok hataların ve bu hatalarla birlikte verilecek kararların
ortaya çıkacağını belirtmek istiyorum.
Şimdi, mevcut düzenlemelerde ve uygulamada
bilirkişiliğin düzensiz olarak işlediği ve belli standartlara kavuşturulması
gerektiği de açıktır. Böylesi bir kanun düzenlemesine ihtiyaç olduğuna göre
bilirkişinin AB standartlarına uygun, aynı zamanda da ihtiyaçlarımıza cevap verebilecek
bir nitelikte olmasının da esas alınması bir gerçektir. 
Şimdi, geldiğimiz noktaya bakarsak, bilirkişilik
müessesesinin önemiyle birlikte, yargı kararlarının tarafsızca, bağımsızca
verilmesi de esastır. Bugün yapılan yargılamalarda gerçekten kararlar
tarafsızca veriliyor mu, bunu maalesef göremiyoruz. 2007’den sonra FETÖ terör
örgütünün inisiyatifiyle verilen ve birçok haksız kararların ortaya çıkmasına
neden olan, haksız tutuklamalara neden olan kararlar verilmiş, Türkiye bu
konuda, Türk halkı bu konuda, birçok aydın, birçok asker, gazeteci bu konuda
çok büyük bir mağduriyet yaşamıştır. Geldiğimiz noktada bu sefer de siyasi
iktidarın inisiyatifiyle yürütülen bir yargıyı görmekteyiz.
Arkadaşlar, eğer bu böyle giderse, her siyasi iktidar,
her bir terör örgütünün inisiyatifiyle yürütülen bir yargı durumu ortaya
çıkacak ve yürütülecek olursa Türkiye’de gerçekten yargıya güven yok olur.
Nitekim o noktaya geldiğini de söylemek istiyorum. Eğer yargıç, tarafsızca
kanunlara, hukuka ve vicdanına bağlı olarak kararını veremiyorsa belirli
etkiler altında kalarak bu kararı veriyorsa kamu vicdanını rahatlatması
kesinlikle mümkün değildir. Onun için, bilirkişilik müessesesinin özellikle
evrensel değerlere uygun olarak hazırlanması ve bu değerler çerçevesinde de topluma
sunulması gerekmektedir. Bu nedenle tespit ettiğim bazı eksiklikleri dile
getirmek istiyorum ve düzeltilmesini istiyorum. Bilirkişilik kurumunun
ticarileşmesi kesinlikle önlenmelidir. Gerçek kişilerin bilirkişilik yapacağı
bir müessese oturtulmalıdır. Tüzel kişilere eğer bilirkişilik verilir ise bu
sefer sorumluluk maalesef ortada kalacaktır. 
Bilirkişiler, siyasi baskılardan uzak tutulmalıdır.
Bilirkişilik, ihtiyacının bulunduğu alanlarda görev almış olan insanlara
verilmelidir ve gerçek anlamda, davanın özüne ve esasına uygun raporlar ortaya
çıkarılmalıdır diyorum, hepinizi tekrar sevgiyle saygıyla selamlıyorum. (CHP
sıralarından alkışlar)
Teşekkür ediyorum. 
BAŞKAN – Teşekkür ediyorum. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 2’nci maddesinin (b) bendindeki “gerçek veya özel hukuk tüzel
kişisinin” ibaresinin kaldırılarak yerine “gerçek kişi” ibaresinin eklenmesini
arz ve teklif ederiz.
Mustafa
Kalaycı (Konya) ve arkadaşları
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI İSMET YILMAZ (Sivas) – Katılmıyoruz
Başkanım.
ERKAN AKÇAY (Manisa) – Gerekçe…
BAŞKAN – Gerekçeyi okutuyorum:
Gerekçe: 
Uzmanlık, özel bilgiyi ve teknik bilgiyi gerektiren
hâllerde başvurulacağı belirtilen bilirkişilerin bu tanıma göre gerçek kişi
olması gerekmektedir. Yine, 3’üncü maddede belirtilen görevi bizzat yerine
getirme, sır saklama gibi kavramlar ancak gerçek kişiler bakımından mümkündür.
Uzmanlığına, özel ve teknik bilgisine başvurulan, bu bilgiler kapsamında
görevini yerine getiren ve başkasına devredemeyen bilirkişinin özel hukuk tüzel
kişileri tarafından yapılması bilirkişilerde aranan şartlarla uyumlu
olmayacaktır. Madde değişikliğiyle bu uyumsuzluğun giderilmesi öngörülmektedir.

BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
2’nci maddeyi oylarınıza sunuyorum: Kabul edenler…
Kabul etmeyenler… 2’nci madde kabul edilmiştir. 
3’üncü madde üzerinde üç adet önerge vardır, okutup
işleme alıyorum:
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 3’üncü maddesinin (7)’nci fıkrasının aşağıdaki şekilde
değiştirilmesini arz ve teklif ederiz.
“(7) Aynı konuda bir kez rapor alınması esastır.
Bununla birlikte raporun teknik eksikliklerinin giderilmesinde açıkça yetersiz
olduğu durumlarda ilave rapor istenilebilir.”
 Mustafa Kalaycı Baki
Şimşek  Zihni Açba
 Konya  Mersin Sakarya
 Ahmet Selim Yurdakul Saffet
Sancaklı Mehmet Parsak
 Antalya Kocaeli
 Afyonkarahisar
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 3’üncü maddesinin (7)’nci fıkrasının aşağıdaki şekilde
değiştirilmesini arz ve teklif ederiz.
 İdris Baluken  Mahmut
Toğrul  Ferhat Encu
 Diyarbakır  Gaziantep
 Şırnak
 Behçet Yıldırım  Mizgin
Irgat  Meral Danış Beştaş
 Adıyaman  Bitlis
 Adana
“(7) Aynı konuda
bir kez rapor alınması esastır. Ancak rapor ile giderilemeyen eksik bazı
hususların bulunması, tarafların rapora itirazlarının bilirkişice
değerlendirilmesi gibi hususlarda ilgili makamca gerekçesi belirtilmek
suretiyle ek rapor alınmasına karar verilebilir."
Türkiye Büyük Millet Meclisi Başkanlığına
 388 sıra sayılı
Bilirkişilik Kanunu Tasarısı’nın 3’üncü maddesinin (1), (3), (7) ve (8)’inci
fıkralarının aşağıdaki şekilde değiştirilmesini arz ve teklif ederiz. 
 Cemal Okan Yüksel  Tahsin
Tarhan  Kazım Arslan
 Eskişehir  Kocaeli
 Denizli
 Mehmet Gökdağ  Bülent
Yener Bektaşoğlu  Fatma Kaplan Hürriyet 
 Gaziantep  Giresun
 Kocaeli
"(1)
Bilirkişi, görevini yasalar çerçevesinde bağımsız, tarafsız ve objektif olarak
yerine getirir."
"(3) Genel
bilgi veya tecrübeyle ya da hakimlik mesleğinin gerektirdiği hukuki bilgiyle
çözümlenmesi mümkün olan konularda bilirkişiye ancak gerekçesi belirtilmek
suretiyle zaruri durumlarda başvurulabilir. Hakimlik makamı bilirkişi tayinini
iş yükü, dava mahiyeti ve mağduriyetleri dikkate alarak yapar."
"(7) Aynı
konuda bir kez rapor alınması esastır. Eksiklik tespiti, ihtilaf ve itiraz
durumlarında bilirkişi raporu, gerekçesi belirtilmek suretiyle
yenilenebilir."
"(8) Ulusal
Yargı Ağı Bilişim Sistemi veya bu Sisteme entegre bilişim sistemleri ya da
yazılımlar vasıtasıyla ulaşılabilen bilgiler veya çözülebilen sorunlar için
bilirkişiye ancak gerekçesi belirtilmek suretiyle zaruri durumlarda başvurulabilir."
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ HAKAN ÇAVUŞOĞLU (Bursa) – Katılmıyoruz Sayın Başkanım.
BAŞKAN –
Hükûmet?
MİLLÎ EĞİTİM
BAKANI İSMET YILMAZ (Sivas) – Katılmıyoruz Başkanım.
BAŞKAN – Önerge
üzerinde söz isteyen Kocaeli Milletvekili Fatma Kaplan Hürriyet. 
Buyurun Sayın
Kaplan Hürriyet. (CHP sıralarından alkışlar)
FATMA KAPLAN
HÜRRİYET (Kocaeli) – Teşekkür ediyorum Sayın Başkan.
Sayın Başkan,
sayın milletvekilleri; 388 sayılı Bilirkişilik Kanunu Tasarısı’nın 3’üncü
maddesi hakkında verdiğimiz önerge üzerinde söz almış bulunmaktayım. Yüce
heyetinizi saygıyla selamlarım. 
Adalet
sisteminde bilirkişiler yargılamanın olmazsa olmaz unsurlarındandır.
Bilirkişilikle ilgili var olan sorunlar sadece bilirkişilerden değil, sistemsel
sorunlardan kaynaklanmaktadır. Bilirkişiler, hâkimin adil bir karar verebilmesi
için neredeyse anahtar konumundadır. İşte, bu hususta yapılabilecek en küçük
hata bile halkın gözünden düşen yargı sistemini iyiden iyiye ayaklar altına
alabilecek durumdadır. Bu sebeple, bilirkişiler yargıya olan güvende de önemli
bir konuma sahiptir değerli arkadaşlar. 
Bilirkişilik göreviyle ilgili sıkıntıların Meclise
sunulan ve şu anda üzerinde konuştuğumuz kanun tasarısıyla çözümü ve belirli
bir standarda kavuşturulması kesinlikle elzemdir. Tam da burada sormak
gerekiyor: Toplumsal fayda mı, siyasal çıkar mı? Bu sorular çerçevesinde, bu
düzenlemeler yeni sorun alanı hâline asla gelmemelidir. İlgili kanun
tasarısının 3’üncü maddesinin (1)’inci fıkrasında bilirkişinin görevini yerine
getirirken dürüstlük kuralları çerçevesinde bağımsız, tarafsız ve objektif
olması gereğinin altı çizilmektedir. 
Yine, 3’üncü maddenin (3)’üncü fıkrasında yer verildiği
şekliyle, “Hâkimlik mesleğinin gerektirdiği hukuki bilgiyle çözümlenmesi mümkün
olan konularda bilirkişiye başvurulamaz.” ifadesi maalesef reel durum göz
önünde bulundurulmadan tasarlanmıştır. Eğer hâkimlerimiz hukuki hesaplamaları
kendileri yapmak durumunda kalacaklarsa yargı personelinin iş gücü daha da
artmış olacaktır. Ama “Biz hukukçu bilirkişi istemiyoruz.” dersek zaten Hukuk
Muhakemeleri Kanunu’nda hukukçu bilirkişi yasağı vardır. Ancak, gelin görün ki
bu yasak hiçbir şekilde yargı alanında uygulanmamaktadır. Hukukçu
bilirkişiliğin önüne geçmek için, ilk olarak hâkimlik müessesesinin iş yükü
gibi birçok sorunu hakkında geliştirilmesi gerekmektedir diye düşünüyoruz. 
Yine, tasarının 3’üncü maddesinin (5)’inci fıkrasında
bilirkişiler için gizlilik yükümlülüğü getirilmektedir ancak bilirkişinin bu
yükümlülüğü ihlal ettiği takdirde ne olacağı, nasıl bir cezai hüküm ve
sorumlulukla karşı karşıya kalacağı, yaptırım nedir, maalesef belirsiz
bırakılmıştır. 
Aynı maddenin (7)’nci fıkrasında, aynı konuda bir kez
rapor alınması esas olarak belirlenmiştir ancak her bilirkişi raporunun bir de
istisnası bulunmaktadır. Şayet hâkim, bir davada istediği bilirkişi raporunun
yetersiz olduğu kanaatine varırsa ikinci raporu hangi yasal şartlara dayanarak
isteyecektir, bu husus bu tasarıda belirsiz bırakılmıştır. Oysaki mevcut
yargılama koşulları içerisinde hâkimlerimiz, önüne istenilen seviyede bir rapor
gelmediğinde ikinci bir bilirkişi raporu isteyebilmektedir. Bizim bu tasarıda
bilirkişi sistemini yeniden yaratmamıza gerek yoktur, zaten bilirkişilikte
sorunlar ortadadır. Bizim yapmamız gereken, bu sorunları ortadan kaldıracak
pratik çözümleri bu tasarıyla birlikte getirmektir.
Bu tasarının bu haliyle kanunlaşması hâlinde, ileride,
bilirkişiler için yeni tasarılar hakkında yine burada konuşuyor olacağımızı
düşünüyorum. Nasıl ki eğitim sistemi 4+4+4 gibi hilkat garibesi bir sistemle
yapboz tahtası hâline döndüyse yargımızın anahtarı durumunda olan bilirkişilik
müessesenin de bu duruma düşme ihtimali vardır. 
Tasarının mevcut sorunlara çözüm olmayacağı gibi yeni
sorunlar yaratarak yeni çözüm ihtiyaçlarının doğmasına neden olacak eksiklikler
taşıdığı açıktır değerli arkadaşlar. Yargılama sistemini olumsuz etkileyecek ve
uygulamada sıkıntı yaratacak -bu tasarıda- belirttiğimiz hususlar giderilmeden
bu tasarının yasalaşması hem bilirkişilik müessesesini hem de yargımızı
maalesef belirsizliklere sürüklemesi muhtemel durumlar içermektedir. 
Bu sebeple, bu eksiklikler giderilmeden bu tasarının
yasalaşması yargıda tekrar daha ciddi problemlere, problem çözmekten öte daha
ciddi problemlere yol açacağı aşikârdır ve bu hâliyle yasalaşmaması gerektiğini
düşünüyor, Genel Kurulu saygıyla selamlıyorum. (CHP sıralarından alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 3’üncü maddesinin (7)’nci fıkrasının aşağıdaki şekilde
değiştirilmesini arz ve teklif ederiz.
Meral
Danış Beştaş (Adana) ve arkadaşları
“(7) Aynı konuda
bir kez rapor alınması esastır. Ancak rapor ile giderilemeyen eksik bazı
hususların bulunması, tarafların rapora itirazlarının bilirkişice
değerlendirilmesi gibi hususlarda ilgili makamca gerekçesi belirtilmek
suretiyle ek rapor alınmasına karar verilebilir."
BAŞKAN – Komisyon önergeye katılıyor mu? 
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkan. 
BAŞKAN – Hükûmet? 
MİLLÎ EĞİTİM BAKANI İSMET YILMAZ (Sivas) –
Katılmıyoruz. 
BAŞKAN – Önerge üzerinde söz isteyen Adana Milletvekili
Meral Danış Beştaş. 
Buyurun Sayın Danış Beştaş. (HDP sıralarından alkışlar)

MERAL DANIŞ BEŞTAŞ (Adana) – Sayın Başkan, değerli
milletvekilleri; hepinizi saygıyla selamlıyorum. 
Bilirkişilik Kanunu Tasarısı’yla ilgili yirmi dakikalık
bir konuşma yapmıştım, oraya atıfta bulunuyorum, başka bir konuda
düşüncelerimizi paylaşmak istiyorum. Çünkü, arkadaşlarımla da bu konuda geniş
eleştirilerimizi ve muhalefet şerhlerimizi sunduk. 
Değerli arkadaşlar, bu Meclis kürsüsünde olmasa bile sıklıkla
ifade ettiğimiz yargının siyasallaştığını ve 15 Temmuz darbe girişiminden
sonra, şu anda çok ciddi gözaltı ve tutuklama operasyonlarının olduğunu ifade
ediyoruz. Fakat, maalesef, bu operasyonlar aralıksız, sistematik ve hedefe
odaklı bir şekilde devam ettiriliyor. 
Şu anda partimizin, Halkların Demokratik Partisinin ilk
tutuklanan Merkez Yürütme Kurulu Üyesi Hüseyin Yılmaz, şu anda Diyarbakır
Cezaevinde. Yine, en genç Merkez Yürütme Kurulu Üyemiz Atiye Eren, geçen hafta
tutuklandı, o da Ankara’da tutuklandı. Diğer bir Merkez Yürütme Kurulu Üyemiz
Alp Altınörs Tokat Cezaevinde, 10 Ekim katliamında yaşamını yitiren bir barış
şehidinin cenaze törenine katıldığı için tutuklandı; 3 kişi. Mahmut Çelik, yine
Merkez Yürütme Kurulu Üyemiz, şu anda Urfa’da gözaltına alındı ve hâlâ gözaltı
işlemi devam ediyor. Merkez Yürütme Kurulundan bilerek başladım ve bu il ve
ilçelere yönelik il, ilçe eş başkanlarından başlayarak belediye eş başkanlarına
varıncaya değin merkezî bir kararla, tıpkı 2009’da olduğu gibi, sistematik bir
şekilde devam ettiriliyor. Size sadece örnek olarak verebilirim çünkü bu
örneklerin hepsini saymaya kalkarsam ne süremiz yeter ne de böyle bir yola
başvurma niyetinde değilim. 
Değerli arkadaşlar, 11 Ekim 2016 tarihinde yani yirmi
üç gün önce Diyarbakır’da bütün HDP ve DBP il, ilçe örgütleri basıldı bir gece
yarısı ve 57 arkadaşımız gözaltına alındı. Bunların içinde Cebbar Leygara, HDP
il Eş Başkanı; Gülşen Özer, HDP il Eş Başkanı; Hafize İpek, DBP il Eş Başkanı;
HDP Kayapınar ilçe Eş Başkanı Abbas Ercan, HDP Yenişehir Eş Başkanı Belgin
Diken… Neredeler biliyor musunuz? Hâlâ gözaltındalar. Yirmi üç gündür
Diyarbakır’da bir spor salonunda, kendilerine şu ana kadar, bu konuşmayı
yaptığım saate kadar hiçbir soru sorulmadan spor salonunda tutuluyorlar, otuz
günün tamamlanması gerekiyor. 
Tabii, bu operasyonun başka bir anlamı da var: 11
Ekimden sonra Diyarbakır Büyükşehir Belediyesi eş başkanları yakalandı;
gözaltına alındılar, tutuklandılar, kayyum atandı ve bunlar hâlâ gözaltında bu
süre zarfında. Amaç ne? Siyaseten Diyarbakır’daki tepkiyi azaltmak,
tepkisizleştirmek; il, ilçe örgütlerinin alana çıkmasını, TOMA’larla, gazlarla,
başka yöntemlerle birlikte il, ilçe örgütü ve yöneticilerinin de buna
demokratik tepkisini göstermesini engellemek.
Yine, diğer il ve ilçelerimizde her gün ama her gün,
her sabah bir il ya da ilçe örgütümüzün ya bütün yönetimi ya 3 kişi ya 5 kişi
ya 10 kişi tutuklanıyor diye haberleriyle uyanıyoruz. Hiç kimse bize, özellikle
iktidar partisine söylemek istiyorum, “Bunlar yargı faaliyetidir.” demesin.
Lütfen kendilerini de kandırmasınlar. Bu bir yargı faaliyeti falan değil, bu
bir siyasi karardır. HDP’ye yönelik bizimle rekabet edemeyen, bizim sözlerimize
cevap veremeyen, bizim eleştirilerimize yanıt olamayan iktidar partisi, bizim
il ve ilçe örgütlerimize, il, ilçe eş başkanlarımıza, belediye başkanlarımıza
yargı silahını kullanarak -maalesef, yargı da bir enstrümana dönüştürüldü-
etkisizleştirilmeye çalışılıyor. Ama, kötü bir haber vereyim, emin olun, bu
gözaltı operasyonları halkta tam tersine bir etki yaratıyor. Şu anda Diyarbakır
halkı, il, ilçe eş başkanlarının yirmi üç gündür gözaltında olmasına gitgide
öfke biriktiriyor ve herkes buna öfkeleniyor ve bunlar AKP’li falan olmuyor,
bunlar iktidarı falan desteklemiyor. Bizi zayıflatmaksa niyetiniz bundan
vazgeçin. Bizi gerçekten zayıflatabileceğiniz bir yöntem değildir bu. 
Bu, sadece iktidarın âcizliğini ve yöntemde sıkıntısını
gösterir diyorum ve teşekkür ediyorum. (HDP sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 3’üncü maddesinin (7)’nci fıkrasının aşağıdaki şekilde değiştirilmesini
arz ve teklif ederiz.
“(7) Aynı konuda bir kez rapor alınması esastır.
Bununla birlikte raporun teknik eksikliklerinin giderilmesinde açıkça yetersiz
olduğu durumlarda ilave rapor istenilebilir.”
Mehmet
Parsak (Afyonkarahisar) ve arkadaşları
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI İSMET YILMAZ (Sivas) – Katılmıyoruz
Başkanım.
BAŞKAN – Önerge üzerinde söz isteyen Afyonkarahisar
Milletvekili Mehmet Parsak. 
Buyurun Sayın Parsak. (MHP sıralarından alkışlar) 
MEHMET PARSAK (Afyonkarahisar) – Aziz Türk milleti,
saygıdeğer milletvekilleri; 388 sıra sayılı Bilirkişilik Kanun Tasarısının
3’üncü maddesine dair verdiğimiz değişiklik önergesi üzerinde söz almış
bulunuyorum. Bu vesileyle sizleri saygılarımla selamlıyorum. 
Söz aldığımız önergeyle ilgili açıklamalarımıza
geçmeden önce bir gönül borcumu daha yerine getirmek isterim. 22 Temmuz 2015
yılından bu yana Afyonkarahisar’ımızın onlarca şehitlerinden 2’sini daha dün
toprağa verdik. Birisi Çay Karacaören beldemizden, birisi de Bolvadin
ilçemizden. Her 2 şehidimize de Yüce Allah’tan rahmet diliyorum, aziz Türk
milletine başsağlığı diliyorum ve bu şehitliklerin artık bir son bulmasını canıgönülden
temenni ettiğimi sizlerle paylaşmak istiyorum. 
Saygıdeğer milletvekilleri, görüşmekte olduğumuz bu
önemli yasa tasarı yani Bilirkişilik Kanunu Tasarısı, gerçekten, özellikle de
avukatlık mesleğinden geçen pek çok milletvekili arkadaşımın da bildiği gibi,
hukukun en önemli sorun alanlarından birisini oluşturmaktadır ve bu kapsamda
bizim burada beş dakikalık bir süre içerisinde ifade edebileceğimizden çok daha
geniş bir meseledir. Nitekim, bu çerçevede şimdiye kadar konuşan tüm hatipler,
özellikle de hem geneli üzerinde hem de birinci bölüm üzerinde söz alan
Milliyetçi Hareket Partili hatipler tarafından bizim çerçevemizde konunun
önemsenen tarafları ve bizim yaklaşımlarımız, Milliyetçi Hareket Partisinin
yaklaşımları ifade edilmiştir. Ben burada sadece söz aldığımız bu 3’üncü
maddedeki önergemiz çerçevesinde dikkatinizi çekmek suretiyle yaklaşımlarımızı
ortaya koymak istiyorum ve bu konuda usulle ilgili de bir hususa atıfta
bulunmak istiyorum. Bundan birkaç saat önce Genel Kurulda, bence, çok kıymetli
tartışmalar yürütüldü ve AKP Grup Başkan Vekili Sayın Elitaş –sataşmak için
söylemiyorum, bir hatırlatma kabilinden ifade edeceğim- dedi ki: “Burada bizden
önce söz alan hatipler konunun esasına yönelik, konuyla ilgili şeyler
söyleseler de biz de bunları dinlesek, bunlardan kabul ettiklerimizi dikkate
alsak, bunları kabul etsek, bunları düzeltsek tıpkı komisyonlarda olduğu gibi,
ikna olmadığımız hususlarda da tabii ki kendi takdirimize göre oy kullansak.”
Şimdi, tam da öyle bir önergeden söz ediyoruz. Görüşmekte olduğumuz tasarının
3’üncü maddesinin (7)’nci fıkrası aynen şu şekilde: Aynı konuda bir kez rapor
alınması esastır. Bizim de önergemiz, bunun kalması ve buna ek olarak, bununla
birlikte “Raporun teknik eksikliklerinin giderilmesinde açıkça yetersiz olduğu
durumlarda ilave rapor istenebilir.” şeklinde. Yani bu gayet açık, gayet makul,
gayet mantıklı, kabul edilmesi gereken bir önerge. Gerçekten biz de istiyoruz
ki raporlar bir defada hükme esas alınabilir mahiyette çıksın, yargılama
uzamadan adil bir yargılamaya katkı sağlasın, mahkemeler de bunları esas almak
suretiyle hüküm tesis etsin ama uygulamadaki pek çok zorluğu, pek çok sıkıntıyı
da biliyoruz ki, kimi önemli dosyalar başta olmak üzere, kimi kapsamlı dosyalar
başta olmak üzere pek çok dosyada o raporlar hükme esas alınabilir nitelikte,
kalitede çıkmayabiliyor. E, biz, şimdi, bilirkişilik müessesesiyle ilgili bir
kanun tasarısı getirdik ve bunu çıkarmak suretiyle uygulamadaki aksaklıkları,
eksiklikleri giderelim istiyoruz. Bu yönde de böyle bir yaklaşım söz konusu.
Eğer bizim önergemiz kabul edilirse, endişe etmeyin, mahkemeler birden fazla
rapor alınmasını bir alışkanlık hâline getirmeyecekler. Mahkemeler, gene, tıpkı
burada ifade edildiği gibi, bir kere rapor alınmasının esas olduğu gerçeğinden
hareket edecekler. Ama ihtiyaç gördüklerinde, eğer önergemiz kabul edilirse,
teknik eksiklikler bulunduğunda yeniden rapor alınmasını böylelikle temin
edebilecekler. Biz de kanun koyucu olarak uygulamaya doğru yön vermiş olacağız ve
buradaki uygulama adaletle alakalı. Adalet de mülkün temeli olduğuna göre en
fazla önemsenmesi gereken bir uygulamadan söz ediyoruz. Dolayısıyla, gelin, bu
defa bir değişiklik yapalım, şimdiye kadar olduğu gibi önergelerimizi bu
noktada kabul etmeme noktasında değerlendirmeyelim. 
Ben, bu düşüncelerle önergemizin kabul
edilmesini yüce Meclisten talep ediyorum ve hepinize saygılar sunuyorum. (MHP
sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir. 
Kabul edilen önerge doğrultusunda 3’üncü maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Evet, madde üzerinde konuşunca, böyle kabul edilen
önergelerimiz oluyor arkadaşlar, ona göre. 
İkna ettiniz demek ki Sayın Parsak. Teşekkür ediyoruz. 
4’üncü madde üzerinde üç adet önerge vardır;
okutuyorum, işleme alıyorum: 
Türkiye Büyük Millet Meclisi
Başkanlığına
Görüşülmekte olan 388 Sıra sayılı Bilirkişilik Kanunu
Tasarısının 4. Maddesinin 3. fıkrasının birinci cümlesinden sonra gelmek üzere
aşağıdaki cümlenin eklenmesini arz ve teklif ederiz. 
“Kurul kendi arasından müsteşara yardımcı olmak üzere
üç yardımcı seçer.” 
 Mustafa Kalaycı  Baki
Şimşek  Zihni Açba
 Konya  Mersin
 Sakarya
 Ahmet Selim Yurdakul Saffet
Sancaklı  Mehmet Parsak 
 Antalya Kocaeli
 Afyonkarahisar
 Emin Haluk Ayhan 
 Denizli 
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı'nın 4 üncü
maddesinin 1 ve 7’nci fıkralarının aşağıdaki şekilde değiştirilmesini arz ve
teklif ederiz.
 Cemal Okan Yüksel  Mehmet
Gökdağ  Tahsin Tarhan
 Eskişehir  Gaziantep
 Kocaeli
 Kazım Arslan  Bülent
Yener Bektaşoğlu  Nurhayat Altaca Kayışoğlu
 Denizli  Giresun
 Bursa
"(1) Bu Kanunla verilen görevleri yerine getirmek
üzere Bilirkişilik Danışma Üst Kurulu kurulmuştur."
(7) Danışma Üst Kurulu, ayda bir defa toplanır. Başkan
gerekli gördüğü hallerde Danışma Üst Kurulunu her zaman toplantıya
çağırabilir."
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 4’üncü maddesinin 1’inci fıkrasının a, c, ç, ı, i bentlerinin
çıkarılmasını, c bendinden sonra gelmek üzere ç bendinin eklenmesini, 3’üncü ve
4’üncü fıkrasının aşağıdaki şekilde değiştirilmesini arz ve teklif ederiz. 
 İdris Baluken  Mahmut
Toğrul  Ferhat Encu 
 Diyarbakır  Gaziantep
 Şırnak
 Ayhan Bilgen  Mizgin
Irgat  Behçet Yıldırım
 Kars  Bitlis
 Adıyaman
ç) Sayıştay Başkanlığı tarafından seçilecek bir kişi,
3) Danışma Kurulu, başkanını ve yardımcısını kendi
içerisinden seçer. Başkan, Danışma Kurulunu temsil eder ve Kurul
toplantılarının gündemini belirler.
4) İkinci fıkranın (b) bendinde yer alan üye dışındaki
Danışma Kurulu üyelerinin görev süresi üç yıldır. Görev süresi dolan üyeler
yeniden seçilebilir."
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkan. 
BAŞKAN – Hükûmet?
MİLLÎ EĞİTİM BAKANI İSMET YILMAZ (Sivas) –
Katılmıyoruz. 
BAŞKAN – Önerge üzerinde söz isteyen Kars Milletvekili
Ayhan Bilgen. 
Buyurun Sayın Bilgen. (HDP sıralarından alkışlar)
AYHAN BİLGEN (Kars) – Sayın Başkan, değerli
milletvekilleri; Bilirkişi Danışma Kurulunun öneride bulunmak dışında ve
başkanın temsili dışında bir yetkisi gözükmüyor, metinde başka bir yetki yok.
Ama, aslında öneride bulunmak dışında yetkisi olmayan bir kurulun bile kendi
başkanını seçebileceğine dair bir güven taşımıyoruz, başkanı baştan
belirliyoruz. Bunu, neredeyse, burada oluşturulan, kurulmasıyla ilgili yasa
çıkarılan bütün düzenlemeler için aynı mantıkla yaptık. 
Şimdi, HSYK içerisinde bulunan Adalet
Bakanlığı Müsteşarı aynı zamanda bu kurulun da Başkanı olacak ve tırnak
içerisinde “öneride” bulunacak ve yargı üzerinde herhangi bir etkileyici işlevi
olmayacak; bir kere organik olarak bu mümkün değil. Dolayısıyla, yani bu
kurulları oluştururken biz yaptık oldu mantığıyla hareket etmeye devam edersek
evet bir prosedürü tamamlarız ama bunun uluslararası arenada hiçbir karşılığı
olmaz. 
Bugün Dilekçe ve İnsan Hakları Karma
Komisyonunda kamu denetçileriyle ilgili isimler belirlendi. Ben yıllarca bu
alanda çalışan birisiyim, aranızda da insan hakları alanında çalışan isimler
var. Bu ülkede geçmişte, sizin iktidarınızın ilk yıllarında da böyle kurullar
oluşturulurken kamuoyunda, toplumda bu alanda çalışmalarıyla bilinen, tanınan,
saygın, itibarlı isimlere teklif götürülürdü o kurulun itibarı olsun diye.
Uluslararası arenada bir kurulu meşru kılan sadece kuralları değildir, sadece
mevzuatı değildir aynı zamanda aslında oradaki kişilerin gerçekten bu işi
yapabilecek ehliyette, liyakatte olduğuna dair bir kanaattir. İsterseniz açın
CV’lere bakın, seçilen arkadaşlarla ilgili asla kişisel bir önyargıyla bunu
söylemiyorum ama hepimizin bildiği bu alanda çalışmalarıyla nam salmış, isim
yapmış hem de sizin partinizden başka isimler olmasına rağmen bilerek başka
isimler seçiliyor. 
Ee, şimdi, hani bu tablo aslında bir
fıkra anlatmayı zorunlu kılıyor. Gecenin bu saatinde bu kadar dinleyici bulunca
ben bir fıkrayla sözlerimi tamamlayacağım. 
Değerli arkadaşlar, bir trende 4-5 genç
bir oyun oynamaya karar vermişler ve aynı kompartımanda oturan bir yaşlı
köylüyü oyuna getirmek için o bildiğiniz el frenini böyle iki elleriyle falan
çekmeye çalışmışlar, zorlamışlar, çekemiyormuş gibi bir görüntü oluşturmuşlar;
sırayla her biri denemiş çekememiş. Gençler dışarı çıktıktan sonra yaşlı köylü
tutmuş el frenini çekmiş. Kondüktör gelmiş, demiş ki: “Kim çekti?” Köylü demiş
ki: “Ben çektim, hem de tek elimle yaptım.” Şimdi, bütün bu olup bitenler bir
süre sonra dönüp “Biz yaptık, hem de tek başımıza yaptık.” diyebileceğiniz şeyler
değil.
Bir sürü örnek var söylenecek ama, biraz önce medyaya
düştü, bir sürü televizyon kanalıyla ilgili, işte, mesela dünyadaki 14 tane
saygın, ifade özgürlüğü, basın özgürlüğü alanında çalışan kuruluş ortak
deklarasyon yayımladılar Türkiye’de gazetecilerin durumuyla ilgili, kapatılan
gazeteler, tutuklanan gazetecilerle ilgili. Avrupa Parlamentosu, gazetecilerin
tutuklanması dolayısıyla vize serbestliğinin 2018’e kalabileceğiyle ilgili
açıklama yaptı. Şimdi, bunlar “Biz takmıyoruz, dinlemiyoruz, önemsemiyoruz.”
falan denilecek şeyler değil; bütün ülkeyi ilgilendiriyorsa bütün ülkenin
beklentisini, kaygısını dikkate alan bir siyaset yürütmek zorundasınız.
Hepsini geçtik, yani Cumhuriyet’i, diğer
televizyonları, her şeyi geçtik, biraz önce sosyal medyaya Kudüs TV’nin de RTÜK
tarafından kapatılabileceğine dair ya da yayınının durdurulabileceğine dair bir
haber düştü. Umarız yanlış çıkar.
Şimdi, Cumhuriyet gazetesini hem FETÖ’yle hem Kürt
silahlı hareketiyle birlikte ilişkilendiren bir savcı anlayışı var. Şimdi,
Kudüs TV’yi neyle bağlantılandıracaksınız, hangi terör örgütüyle? Vallahi,
güncel olarak benim aklıma gelen tek şey Haşdi Şabi’yle bağlantı kurmaktır.
Yani “Telafer’e Şii milisler giriyor.” diye onların Türkiye’deki, gündemlerini,
yaklaşımlarını savunan, taşıyan birkaç televizyon kanalı var, daha çok
Caferilere, Şiilere hitap eden televizyon kanalları, onu da eğer bu yöntemle
kapatırsanız, hani, dünyada terörle ilişkilenmemiş olduğumuz hiç kimse
kalmayacak.
Herkesi saygıyla selamlıyorum. (HDP sıralarından
alkışlar)
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı'nın 4’üncü
maddesinin (1) ve (7)’nci fıkralarının aşağıdaki şekilde değiştirilmesini arz
ve teklif ederiz.
Nurhayat
Altaca Kayışoğlu (Bursa) ve arkadaşları
"(1) Bu Kanunla verilen görevleri yerine getirmek
üzere Bilirkişilik Danışma Üst Kurulu kurulmuştur."
(7) Danışma Üst Kurulu, ayda bir defa
toplanır. Başkan gerekli gördüğü hallerde Danışma Üst Kurulunu her zaman
toplantıya çağırabilir."
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkan.
BAŞKAN – Hükûmet?
MİLLÎ EĞİTİM BAKANI İSMET YILMAZ (Sivas) – Katılmıyoruz
Başkanım.
BAŞKAN – Önerge üzerinde söz isteyen Bursa Milletvekili
Nurhayat Altaca Kayışoğlu.
Buyurun Sayın Altaca Kayışoğlu. (CHP sıralarından
alkışlar)
NURHAYAT ALTACA KAYIŞOĞLU (Bursa) – Teşekkür ediyorum.
Sayın Başkan, değerli milletvekilleri; öncelikle Genel
Kurulu saygıyla selamlıyorum.
Bilirkişilik Kanunu Tasarısı’nın 4’üncü maddesi
üzerinde vermiş olduğumuz önerge hakkında söz almış bulunuyorum.
Bu Meclise geldiğimden beri birçok yasa çıkardık, hemen
hemen birçoğunda da kurullar vardı ve o kurulların hepsi de yürütmeye bağlıydı.
Düşünüyordum “Hakikaten ne kaldı yürütmeye bağlanmayan?” diye. Bu kanunun bu
maddesiyle de bunu da tamamlamış oldunuz. Bundan sonraki süreçlerde de neleri
bağlayacağınızı göreceğiz.
Şimdi, kanunun genel gerekçesinde yer alan bilgiler
doğru, bizler de uygulamadan gelen hukukçular olarak bu sıkıntıları sıkça
yaşadık, hepsini biliyoruz. Liyakatin olmaması, bilirkişiler nedeniyle uzayan
davalar, sonra bu bilirkişilerin kendilerini hâkim yerine koyması, vesaire,
hepsini biliyoruz. Evet, bunların değişmesi lazım. Bilirkişilik uygulaması
bugünkü hâliyle tam bir garabet ama yargının zaten neresi doğru ki bilirkişilik
kısmı da düzgün olsun. 
Peki, çözüm nedir değerli arkadaşlar? Çözüm, öncelikle
yargının siyasal iktidarın baskısı altından kurtarılmasıdır. Bütün bu
sorunların çözümü de önce oradan geçmektedir. 
Şimdi, mevcut yasa uygulanıyor mu değerli arkadaşlar?
Çoğunuz hukukçusunuz, biliyorsunuz ki uygulanmıyor. O nedenle bu yasanın çıkarılması
da bu sorunların çözümü için uygun ve yeterli olmayacaktır çünkü bu yasanın
uygulanması da kuşkuludur. Bilirkişilik müessesesini düzeltelim ama değerli
arkadaşlar, şu anda dosyaları bilirkişilere gönderecek hâkimler yok. Biliyor
musunuz bilmiyorum ama şu anda mahkemelerin birçoğunda maalesef hâkim yok.
Aylardır avukat arkadaşlarımız duruşma yüzü görmüyorlar. Avukat arkadaşlar
duruşmaya gittiklerinde kendilerine “Mazeret ver, hâkim yok.” deniyor. Neden
hâkim yok? On dört yıldır “cemaatçi” diye torpil yapıp aldığınız o hâkimlerin
hepsini şimdi meslekten çıkarınca o kadar çok almışsınız ki mahkemeler hâkimsiz
kaldı. Dolayısıyla, bilirkişiye gönderecek hâkim de yok zaten. Bu yasayı
çıkarsanız ne olacak?
Evet, bilirkişiliğe ne zaman ihtiyaç duyuluyor? Hepimiz
biliyoruz, teknik bilgi gerektiği zaman bilirkişiye ihtiyaç duyuluyor. Peki, bu
teknik bilgi gerektiren alanı daraltmak mümkün mü? Yani dosyaların daha az
bilirkişiye gitmesini sağlamak mümkün mü? Aslında önce buralardan başlamak
gerekir. 
Makul sürede yargılanma hakkı en temel adil yargılanma
haklarından birisidir ve ülkemizin hem AİHM’de hem Anayasa Mahkemesinde en çok
ihlal kararı verilen haklardan bir tanesidir. Bilirkişilik müessesesinin de bu
makul sürede yargılanma süresini uzattığını çok iyi biliyoruz. Peki, bunun
önüne nasıl geçeceğiz? Bunun önüne geçmek için öncelikle hukuk fakültelerini
düzelteceğiz, öncelikle hukuk eğitimini düzelteceğiz, bakkal açar gibi hukuk
fakültesi açmayacağız. 
Şimdi, düşünün, hukuk fakültesinden yeni mezun olmuş
bir genç arkadaş, sınava giriyor, soruluyor falan, işte, “reis”le ilgili
kendinize göre doğru cevap verilirse alınıyor, hâkim olarak atanıyor. Hiçbir
uygulamayla ilgili bilgisi olmamış bu arkadaşın, genç arkadaşımızın önüne
düşünün ki binlerce dosyayı koyuyorsunuz. Ne yapar bu arkadaş? Kendinizi onun
yerine koyun. Elbette ki bilirkişiden medet umar. Bu hâliyle de gerekli
gereksiz bütün dosyalar bilirkişilere gider ve o kanunun genel gerekçesinde
bahsettiğiniz sorunlar bir sorun yumağına dönüşür maalesef.
Evet, bu kanunla hukukçu bilirkişiyle ilgili olarak;
zaten mevcut hâliyle var, uygulanmıyor, yine engeller söz konusu ama bir de iş
mahkemesi hâkimlerine sorun bakalım. Onlar buna ne diyorlar? Diyorlar ki:
“Zaman aşımını bilmeyen, hukuku bilmeyen bir kişiye biz nasıl hesaplama
yaptıracağız?” Bunun tekrar gözden geçirilmesi ve hukukçu arkadaşların devre
dışı bırakılmaması gerekir. 
Yine, bir diğer konu Sayın Tanal’ın söylediği şey bence
çok önemli. 10’uncu maddedeki bilirkişilikle ilgili aranan özelliklerde TC vatandaşı
olmak ve tüzel kişilerle ilgili ticaret siciline kayıt mutlaka ve mutlaka
konulması gerekir. Zaten uluslararası hukuk bürolarını ülkemize açtınız. Bari
bu yasayla ülkemiz uluslararası bilirkişi şirketlerinin istilasına uğramasın ve
bizim vatandaşımız, bizim hukukçularımız burada emek sarf etsinler diyorum.
Hepinizi saygıyla selamlıyorum. (CHP sıralarından
alkışlar) 
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Üçüncü önergeyi okutuyorum, buyurun:
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 4’üncü maddesinin (3)’üncü fıkrasının birinci cümlesinden sonra
gelmek üzere aşağıdaki cümlenin eklenmesini arz ve teklif ederiz.
“Kurul kendi arasından müsteşara yardımcı olmak üzere
üç yardımcı seçer.”
Emin Haluk Ayhan (Denizli) ve
arkadaşları
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI İSMET YILMAZ (Sivas) – Katılmıyoruz
Başkanım.
BAŞKAN – Önerge üzerinde söz isteyen Denizli
Milletvekili Emin Haluk Ayhan.
Buyurun Sayın Ayhan. (MHP sıralarından alkışlar) 
Efendim, ikna edici bir konuşma bekliyoruz.
Buyurun.
EMİN HALUK AYHAN (Denizli) – Teşekkür ediyorum Sayın
Başkan.
Baştan büyük bir sorumluluk yüklediniz. Zaten daha önce
AKP Grubu başkan vekili arkadaşımız hemen takdim cümlemize ambargo koydu. 
MUSTAFA ELİTAŞ (Kayseri) – O ben değilim.
EMİN HALUK AYHAN (Devamla) – Zatıaliniz, evet efendim.
Şimdi, “388 sıra sayılı” demeyeceğim. Görüşülmekte olan
Bilirkişilik Kanunu Tasarısı’nın 4’üncü maddesi üzerine Milliyetçi Hareket
Partisinin görüşlerini arz etmek için söz aldım. Yüce heyeti saygıyla
selamlıyorum.
Bizim bu madde üzerindeki önergemizde görüşülmekte olan
388 sıra sayılı Bilirkişilik Kanunu Tasarısı’nın 4’üncü maddesinin (3)’üncü
fıkrasının birinci cümlesinden sonra gelmek üzere bir cümlenin eklenmesini arz ve
teklif ediyoruz.
Bu cümlemiz nedir? “Kurul kendi arasından müsteşara
yardımcı olmak üzere üç yardımcı seçer.” Biz bunu teklif ediyoruz. Gerekçemiz
de şu: Müsteşarın görevlendireceği yardımcıların nasıl tespit edileceğine
açıklık getirilmesi dileğiyle. Bizim bu önergemiz, kabul edilmeyecek bir önerge
değil. Dolayısıyla, bu ifademizde, bu değişiklik önergemizde yüce heyetten
destek talep ediyoruz. Yüce heyetin bunu bizden esirgemeyeceğini de biliyoruz. 
Şimdi, tasarının genel gerekçesinde
hukuki ihtilafların giderek arttığı, çeşitlendiği, karmaşık bir hâl aldığı,
çözüm için teknik bilgi gerektiği belirtiliyor. Bilirkişiliğin bu nedenle
yargıda önemli hâle geldiği de ifade ediliyor, yargı sisteminin işleyişine de
katkı sağlanacağı söyleniyor. “Aksi hâlde hak kayıpları olacak.” deniyor.
4’üncü maddenin, gerekçesinde de bilirkişilik hizmetlerinin yürütülmesinde
yaşanan sorunların çözülmesi gerektiği, bu nedenle Bilirkişilik Danışma
Kurulunun oluşumu, üyelerin kaynağı, görev süresi, seçim yöntemi, çalışma usul
ve esaslarının belirlendiği söyleniyor. Ayrıca, yüksek yargı organları, bölge adliye,
bölge idare, ilk derece mahkemeleri, üniversiteler, Adli Tıp Kurumu, meslek
odaları ve meslek birliklerinden üye seçilecek bir model sekretaryası da aynı
yer daire başkanlığına veriliyor. Esasen, Bilirkişilik Danışma Kurulu
düzenleniyor. Yapı ve görev itibarıyla bu kurul ilgili daire başkanlığının
gerçekten gölgesinde kalacak. Bu nedenle kurulun işlevsel özelliği olmayacak.
Geniş bir üye sayısı var. Yılda iki defa toplanıyor. Kurulun politika
oluşturmada katkısı azalır. Dar ve aktif katılımlı bir yapı daha aktif olurdu,
doğru olurdu ve katkı sağlardı. Adalet mekanizmasındaki problemlerin
yığıldığını, çözüm için çağrı arandığını zaten bu hazırlanış biçimi mutlaka ne
yapıyor? Gösteriyor. 
Gerçekten, şimdi, ülkede adalet
mekanizması yaralı, sıkıntılı. Kimseyi itham edip şu çalışma ortamını ne yapmak
istemiyorum? Sıkıntıya sokmak istemiyorum. Ama siz, daha hemen yakın dönemde
hâkim, savcı stokunuzun, personel sayınızın üçte 1’ini ne yapmışsınız? Dörtte
1’ini dışarı koymuşsunuz. Neden? Şu anda tam madde metni önümde değil,
“terörist örgüt iş birliği” vesaire… Şimdi, bunların geçmişe yönelik verdiği
kararlar ne olacak? Bu çok önemli. Kimler bundan bizar oldu, kimler bundan
sıkıntı çekti, kim buna vesile oldu? Bunların ne yapılması lazım? Bilinmesi.
Vakit daraldı. Sayın Bakanım, bu, sizin altında imzanız
olan 2007 yılı programı. Ben burada baktım, gerçekten, bu programda olması
gereken tedbirler ne diye, meslekten ihraç edilenler ve edileceklerle ilgili
hiçbir düzenleme öngörülmüyor. Bu sıkıntılı, keşke buraya girseydi. Buna
herhâlde bütçede bir şekilde ne yapmak lazım? Bakmak lazım. 
Bir diğeri: Almanya’da 23 hâkim 1.000 kişiye, bizde 11
hâkim, savcı… Bunların bağlı personeli orada 1 hâkim, savcıya 3 düşüyor, bizde
düşüyor 4-5, neyse. İngiltere’de euro olarak ortalama miktar 38,1 euro kişi
başına adli yardım, bizde sadece 1,3. Hakikaten garip gureba, fakir fukara bu
düzende hakkını aramakta sıkıntı çekiyor. 
Ben yüce heyeti saygıyla selamlıyorum ve önergemize
destek vereceğini umut ediyorum. 
Teşekkür ediyor, saygılar sunuyorum. (MHP sıralarından
alkışlar) 
BAŞKAN – Teşekkür ediyoruz. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
4’üncü maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
Komisyonun bir redaksiyon talebi var. 
Buyurun Sayın Komisyon. 
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Teşekkür ediyorum Sayın Başkanım. 
Biraz evvel 3’üncü maddenin görüşmeleri üzerinde
Milliyetçi Hareket Partisinin 3’üncü maddenin 7’nci fıkrasının
değiştirilmesiyle ilgili vermiş olduğu önerge Genel Kurul tarafından kabul
edilmişti. Ancak, önergenin muhtevasında hiçbir değişiklik öngörmeksizin sadece
kanundaki terim birliğinin temini ve daha iyi ifade ediliş tarzını geliştirmek
için bu önergenin şu şekilde ifade edilmesini takdirlerinize sunmak istiyorum:
“Aynı konuda bir kez rapor alınması esastır. Ancak rapordaki eksiklik veya
belirsizliğin giderilmesi için ek rapor istenebilir.” şeklinde redakte
edilmesini takdirlerinize sunuyorum.
Teşekkür ediyorum. 
BAŞKAN – Teşekkür ediyorum. 
Kanunun yazımı sırasında bu düzeltme talebi dikkate
alınacaktır.
Şimdi, 5’inci madde üzerinde iki adet önerge vardır,
okutup işleme alıyorum.
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 5’inci maddesinin (1)’inci fıkrasına “görevleri” ibaresinden sonra
gelmek üzere “ve yetkileri" ibaresinin eklenmesini arz ve teklif ederiz.
 İdris Baluken  Mahmut
Toğrul Ferhat Encu
 Diyarbakır Gaziantep Şırnak
 Mizgin Irgat Behçet
Yıldırım
 Bitlis Adıyaman
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı'nın 5’inci
maddesinin aşağıdaki şekilde değiştirilmesini arz ve teklif ederiz.
 Cemal Okan Yüksel Tahsin
Tarhan Kazım Arslan
 Eskişehir Kocaeli Denizli
 Mehmet Gökdağ Bülent
Yener Bektaşoğlu Namık Havutça
 Gaziantep Giresun Balıkesir
"MADDE 5- (1) Bilirkişilik Danışma Kurulunun
görevleri şunlardır:
a) Bilirkişilik hizmetlerinin yürütülmesinde yaşanan
sorunlar hakkında çözüm esaslarını belirlemek.
b) Daire Başkanlığının görev alanına giren konuları
tayin etmek.
c) Daire Başkanlığının ve bölge kurullarının yıllık
faaliyetlerini denetlemek.
ç) Bilirkişilik hizmetlerine ilişkin temel ve alt
uzmanlık alanlarını tespit etmek.
d) Temel ve alt uzmanlık alanlarına göre bilirkişilerin
sahip olması gereken nitelikleri belirlemek.
e) Bilirkişilerin, görevlerini yürütürken uymaları
gereken etik ilkeleri belirlemek.
f) Temel ve alt uzmanlık alanlarına göre bilirkişilerin
uyacağı rehber ilkeleri ve hazırlayacağı raporların standardını belirlemek.
g) Bilirkişilik temel eğitimine ilişkin usul ve
esasları belirlemek, eğitim verecek eğitim ve öğretim kurumları ile diğer
kurumların niteliklerini belirlemek ve bunlara izin vermek, bu kurum ve
kuruşları listelemek ve elektronik ortamda yayımlamak. e) Alanlarındaki
uzmanlıkları ve bilimsel yeterliliklerini dikkate alarak bilirkişilik temel
eğitiminden veya listeye kaydolmaktan muaf tutulacaklara ilişkin usul ve
esasları belirlemek.
ğ) Bilirkişilerin denetimine ve performansına ilişkin
usul ve esasları belirlemek.
h) Bilirkişiliğe kabule ilişkin usul ve esasları
belirlemek.
ı) Bilirkişilik Asgari Ücret Tarifesini belirlemek ve
her yıl güncellemek.
i) Temel ve alt uzmanlık alanlarına göre bilirkişilerin
aylık olarak bakacağı iş sayısını belirlemek.
j) Bilirkişi olarak hizmet verecek özel hukuk tüzel
kişilerinin ve bu tüzel kişilik bünyesinde bilirkişi olarak çalışacak kişilerin
taşıması gereken nitelikleri belirlemek.
k) Bilirkişiliğe kabul şartları bakımından 10 uncu
maddenin birinci fıkrasının (e) bendinde aranan asgari çalışma süresini, temel
ve alt uzmanlık alanlarına göre artırmak.
l) Yıllık faaliyet raporunu ve izleyen yıl faaliyet
planını hazırlamak.
m) Görev alanına giren konularda bilim komisyonları veya
çalışma grupları oluşturmak.
n) Danışma Üst Kurulunun sekretarya hizmetini yürütmek.
o) Bilirkişilikle ilgili uygulamaları izlemek,
sorunları tespit etmek ve bu sorunlara çözüm önerileri geliştirmek.
ö) Bilirkişilik alanında her türlü istatistiki veriyi
toplamak ve bu alana ilişkin planlamaları yapmak.
p) Bilirkişilik sicilini ve listesini tutmak.
r) Bilirkişilikle ilgili yayınlar ile bilimsel
çalışmaları teşvik etmek ve desteklemek.
s) Bilirkişiliğe ilişkin ulusal ve uluslararası kongre,
sempozyum ve panel gibi bilimsel organizasyonları düzenlemek veya desteklemek.
ş) Görev alanıyla ilgili kamu ya da özel kurum veya
kuruluşlarla işbirliği yapmak.
t) Bilirkişilik listelerinden çıkarılanlar ile
bilirkişilik yapmaktan yasaklananların listesini tutmak ve yayımlamak.
u) Kanunlarla verilen diğer görevleri yapmak.
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkanım.
BAŞKAN – Önerge üzerinde Balıkesir Milletvekili Namık
Havutça konuşacaklardır.
Buyurun Sayın Havutça. (CHP sıralarından alkışlar) 
NAMIK HAVUTÇA (Balıkesir) – Teşekkür ederim Sayın
Başkan.
Değerli milletvekilleri, 5’inci madde üzerinde verdiğimiz
önerge üzerinde konuşuyorum. Yüce heyetinizi saygıyla selamlıyorum.
Değerli milletvekili arkadaşlarım, Türkiye 15 Temmuz
hain darbe girişimi sonrasında çok önemli bir sürece savruldu. Öncelikle bütün
kamuoyunun merak ettiği, Kurtuluş Savaşı’nda bile bir kurşun sıkılmamış Türkiye
Büyük Millet Meclisinin aynı gecede 7 kez bombalanmasının üst düzeydeki
sorumluları kimlerdir? Bu bombalayan hainler nerededir, kimdir? Şu anda bunun
sorumluları kimlerdir?
İkincisi: Türkiye Büyük Millet Meclisinde
milletvekilli arkadaşlarımızla -ben de o gece geldim- birlikte buradaydık,
başından beri bu hain darbe girişimine karşı bir duruş sergiledik. Genelkurmay
Başkanı rehin alınıyor, Cumhurbaşkanının yaveri darbenin manifestosunu yazıyor,
kuvvet komutanlarının hepsi rehin ama şu andaki fatura, sorumluların hesap
vermesi yerine bu işle ilgisi olmayan birçok EĞİTİMSEN öğretmenini kanun
hükmündeki… Düzeltiyorum, kıyım hakkındaki kararnameler, kıyım kararnameleri…
Şimdi, bu nasıl bir süreçtir? Türkiye giderek hukuk devletinden uzaklaşan,
dünyada saygınlığı demokratik özgürlükler anlamında kaybolan bir ülke hâline
geliyor.
Sayın Bakan, bunlar benim görüşlerim
değil. Bakın, Türkiye -rakam veriyorum sizlere- 2014 yılında basın özgürlüğünde
-Freedom House’un yaptığı araştırma- 14 basamak gerilemiş, 134’üncü sıraya
düşmüş; 2015 yılında 22 basamak gerilemiş, 156’ncı sıraya gelmiş. Yani,
Angola’yla ve Orta Afrika ülkeleriyle, Irak’la birlikte şu anda Türkiye. Şimdi,
bu görüntü nasıl geldi bu noktaya? Bakın, Türkiye bugün açık cezaevi hâline
geldi. Ne kadar FETÖ’cü varsa Allah belasını versin, onda tereddüt yok ama
kardeşim EĞİTİMSEN’li öğretmenin FETÖ’yle ne alakası var? Bir sürü arkadaşımızı
-bugün “byLock” denilen bir uygulama çıktı, ne olduğunu kimse bilmiyor MİT’ten
başta- ne kadar şey varsa at “byLock”un içine, yolla cezaevine.
Hâkimlerin, savcıların ayağı titriyor
sayın milletvekilleri, ayağı titriyor. Dosyaya bakıyor savcı “Tutuklama
istemesem kendime bakıyorum.” diyor, “Tutuklasam delillere bakıyorum.” diyor.
Evet, ortada delil varsa bu süreçleri yaşatalım ama bakın bugün Türkiye
yargısı, olmadığı şekilde ağır bir baskıyla karşı karşıya. Hâkimler, savcılar
bugün… Avukat arkadaşlara soruyoruz, mahkemeler işlemiyor, hâkim yok, savcı
yok. Tutuklanmış vatandaş, ayrı bir savcı, hâkim gözden geçiriyor, tutuklamanın
devamına. Yani Türkiye böylesine hukuk devletinden giderek uzaklaşan bir
garabetle karşı karşıya, hızla Türkiye'nin yargının bağımsız olmasını
sağlayacak koşulları oluşturması gerekir. Bugün, Avrupa’nın hiçbir ülkesinde
Türkiye'nin yargı bağımsızlığına inancı olan yok.
Hatırlayın, Fransa Dışişleri Bakanı
geldi, bizim Dışişleri Bakanının yaptığı açıklama karşısında şunu söyledi.
Bizim Türk Dışişleri Bakanı “Efendim, Fransa’da da bir yıldır OHAL devam
ediyor.” dedi. Fransız Dışişleri Bakanı ne dedi: “Ama Sayın Bakan, Fransa’da
bağımsız yargı var.” dedi. İşte, aradaki fark burada.
Şimdi, bu bilirkişilik müessesiyle, Türk yargı
bağımsızlığıyla ilgili eleştirilerimizin bir benzeri getiriliyor burada.
Hâkimler ve Savcılar Yüksek Kuruluna Adalet Bakanının etkisi var. Şimdiki
bilirkişiler… Vatandaşın devletle, belediyeyle olan bir husumetinde idari
yargıya gidecek vatandaş, o bilirkişi, Adalet Bakanlığının karar mercisi olarak
emir verdiği, talimat verdiği bilirkişi nasıl bağımsız rapor yazacak? Yazabilir
mi? Onun için, bilirkişilik kurumu bağımsız olmalı, etkisiz olmalı, siyasetin
etkisinden uzak olmalı ve bunun koşulları sağlanmalı. Aksi hâlde, yargı
bağımsızlığına ilişkin eleştirilerimizi bilirkişiyle de ilgili yapmaya devam
edeceğiz. Çünkü siyasi iktidarın korkusu, baskısı, etkisi altında bağımsız bir
bilirkişi müessesesi oluşturulamaz diyorum ve bunun bu şekilde düzeltilmesini
talep ediyorum.
Yüce heyetinizi saygıyla selamlıyorum (CHP sıralarından
alkışlar)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 388 sıra Sayılı
Bilirkişilik Kanunu Tasarısı’nın 5’inci maddesinin (1)’inci fıkrasına
“görevleri” ibaresinden sonra gelmek üzere “ve yetkileri” ibaresinin
eklenmesini arz ve teklif ederiz.
İdris Baluken (Diyarbakır) ve arkadaşları
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Önerge üzerinde Diyarbakır Milletvekili İdris
Baluken konuşacaktır.
Buyurun Sayın Baluken. (HDP sıralarından alkışlar) 
İDRİS BALUKEN (Diyarbakır) – Teşekkür ederim Sayın
Başkan.
Değerli milletvekilleri, hepinizi saygıyla
selamlıyorum. 388 sıra sayılı Bilirkişilik Kanunu Tasarısı’yla ilgili vermiş
olduğumuz önerge üzerine söz aldım ancak genel bir değerlendirme yapmayı daha
uygun buluyorum. Bu kanun tasarısıyla ilgili arkadaşlarımız zaman zaman buradan
grubumuzun görüşlerini dile getiriyorlar.
Bu Mecliste maalesef, Meclisin çözüm gücünü ortaya
konan yanlış tutumlarla ortadan kaldırmış olduk. Şu anda Türkiye’nin temel
sorunlarıyla ilgili dışarıda çok yangısal bir süreç varken burada bu şekilde
teknik düzenlemeleri içeren kanun tasarılarını görüşmekle de bu ülkenin hiçbir
sorununu çözmeyeceğimizi hepimiz biliyoruz. Bizim burada bu saatlerde mesai
yapmamızı gerektiren temel konuların, temel gündemlerin ülkenin temel
sorunlarıyla ilgili gerçek yasal düzenlemeler olması gerekiyordu.
Bakın, bugün neredeyse Mecliste oturan her siyasi parti
grubuna ait milletvekilleri birbirlerine neredeyse nefretle bakacak bir
kutuplaşmayı, bir gerilimi yaşama durumuna geldiler. Böylesi bir ortamda
buradan bir çözümün çıkması mümkün müdür? Oysaki bu ortamı bu Meclis kendi
eliyle bilinçli bir şekilde yarattı. Ön yargılardan kurtularak burada farklı
şekilde dile getirilen konularda hassasiyet gösterilmiş olsaydı bugün bu kaotik
sürecin içerisinde olmayabilirdik. 
Zamanı geriye çevirme imkânımız olsaydı kırılma
noktasının İç Güvenlik Yasası’nın buradaki görüşmeleri olduğunu her birimiz
anlayabilirdik. İç Güvenlik Yasası burada görüşülürken biz olması gerekenin
demokratikleşme yasaları, demokratikleşme paketleri olması gerektiğini,
güvenlik yasalarıyla bu ülkenin bir yere varamayacağını, kamu düzeni olarak
ortaya konan gerekçelerde büyük yanılgılara düşüldüğünü defalarca ifade ettik.
Güvenlik eksenli kafayla ya da politikayla kamu düzenini sağlamaya çalışırsanız
ortada ne kamu düzeni kalır ne de herhangi bir düzen kalır diye çok ciddi
uyarılarımız oldu. Ama maalesef o dönemin güvenlik politikalarında karar kılmış
olanları, bir şekilde Hükûmeti ya da karar mercisi olanları ikna ettiler ve bu
Mecliste çözüm süreci devam ederken demokratikleşme paketlerinin beklendiği
anda vur emri, vur yetkisi bile içeren güvenlik yasaları getirildi ve maalesef
kaos o günden bugüne arttı. 
Bakın, şunu biliyoruz: Devlet içerisinde de AKP
içerisinde de güvenlik eksenli düşünenler ile demokratikleşme eksenli
düşünenler arasında büyük bir tartışma var. Yani alışılagelmiş, kamuoyunda
şahin bakışına sahip olanlar ile güvercin bakışına sahip olanlar arasında ciddi
bir tartışma olduğunu biliyoruz. Bu, parti içerisinde de biliyoruz, çözüm
süreci içerisinde birlikte mesai yürüttüğümüz arkadaşlar var. Eminim ki o
arkadaşların hiçbirisi de bugün ortaya çıkan bu tablodan memnun değillerdir.
Ancak, sizin artık devlet içerisinde de parti içerisinde de bir tartışmayı
tüketmeniz gerekiyor. 
Yaklaşık iki yıldır, güvenlik yasası buraya geldiği
günden itibaren ve Suruç katliamından sonra askerî operasyonlar devreye girdiği
andan itibaren bu güvenlikçi kafaya sahip olanların sesi üzerinden bir politika
yürütülüyor ve maalesef, onlar çözüm süreci boyunca da sırf bu güvenlik
politikaları devreye girsin diye her toplantıya klasör klasör birtakım dosyalar
hazırlayıp, süreci bozup bütün ülkeyi bir yangın yerine çeviren bu ortam için
çaba harcadılar ve bakın geldiğimiz nokta. Ne oldu? Hadi bırakın memleketi ya
da bizim söylemlerimizi, kendi açınızdan düşündüğünüzde bile bir darbe
süreciyle karşı karşıya kaldınız. Artık masaya, kürsüye barış eksenli
düşünenlerin, demokratikleşme eksenli düşünenlerin yumruğunu vurma zamanı
geldi. Bu kafaya sahip olanların söylediklerini iki yıl boyunca yapıyoruz ama
memleketi bırakın -dediğim gibi- kamu düzenini tam bir düzensizliğin, kaosun
içerisine sürükledik diye o itirazların yükselmesi gerektiğini buradan ifade
etmek istiyorum.
Anlatacak çok şey var ancak “iç politikada barış, dış
politikada Kürtlerle ittifak” temelinde devam eden çözüm sürecinin sabote
olması, çözüm sürecinin bitmesi bu ülkeye çok ağır faturalar getirdi. Buradan
herhangi bir çıkış da göremiyoruz yani mevcut güvenlikçi yaklaşımlarla daha fazla
kaosu bütün coğrafyaya taşıma dışında maalesef hiçbir çözüm seçeneği şu anda
elimizde görünmüyor. Bir bölgedeki OHAL’i 81 ildeki OHAL’e çevirmişsek artık
sizin de oturup şapkayı önünüze koymanız ve buna göre de, dediğim gibi, bu
bakış açısını, demokratikleşme ve barış eksenindeki o bakış açısını
yükseltmeniz gerekir diyorum.
Hepinize
saygılar sunuyorum. (HDP sıralarından alkışlar) 
BAŞKAN
– Teşekkürler. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
5’inci
maddeyi oylarınıza sunuyorum: Kabul edenler... Kabul etmeyenler... 5’inci madde
kabul edilmiştir. 
Sayın
Gök, sisteme girmişsiniz, 60’a göre bir dakika süreyle söz veriyorum.
Buyurun.
IV.- AÇIKLAMALAR (Devam)
26.- Ankara Milletvekili Levent Gök’ün, Cumhuriyet
gazetesine yönelik soruşturmayı yürüten savcının bir FETÖ davasının sanığı olup
olmadığını öğrenmek istediğine ilişkin açıklaması
LEVENT
GÖK (Ankara) – Sayın Başkan, teşekkür ederim.
Benim
aşağı yukarı bir saat önce sorduğum soru 2 bakan eskitti, umarım Sayın Bakan bu
soruma… Çok basit bir soru soruyorum, Adalet Bakanlığının bütün bürokratları
burada. Eğer bu sorum anında cevaplandırılamıyorsa çok ciddi bir sıkıntı var
demektir. Sorum çok açık ve net, cevabı da çok basit, evet ya da hayır.
Cumhuriyet
gazetesine yönelik soruşturmayı yürüten ve gazetecilerin gözaltına alınması ve
soruşturma olayının da başında bulunan savcı Murat İnam isimli bir kişi midir?
Bu kişi şikâyetçi Recep Tayyip Erdoğan’ın başında bulunduğu şikâyetçiler
tarafından Selam Tevhid davasının Yargıtay 16. Ceza Dairesinde görülen
davasında 28 no.lu sanık mıdır yani bir FETÖ davasının sanığı mıdır? Bu FETÖ’cü
olduğu ifade edilen kişi mi Cumhuriyet gazetesine dönük bu soruşturmayı
yürütmektedir? Yani, Cumhuriyet gazetesine yönelik yürütülen soruşturmanın
savcısı Murat İnam mıdır ve bu savcı 16. Ceza Dairesinde yargılanmakta mıdır?
Çok basit bir ifade ve cevap bekliyorum. Bulana kadar da tekrarlayacağım bunu
bugün.
BAŞKAN
– Teşekkür ederim.
Sayın
Bakan…
27.- Başbakan Yardımcısı Mehmet Şimşek’in, Ankara
Milletvekili Levent Gök’ün yaptığı açıklamasındaki bazı ifadelerine ilişkin
açıklaması
BAŞBAKAN
YARDIMCISI MEHMET ŞİMŞEK (Gaziantep) – Teşekkür ediyorum. 
Sayın
Başkan, söz konusu iddiayı İstanbul Başsavcılığı ve HSYK’dan teyit etmek
gerekiyor, onun bilgisini bekliyoruz. Adalet Bakanımıza da ulaştık, kendileri
önemli bir toplantıda, henüz çıkmadılar. Bize gelir gelmez biz sizi
bilgilendireceğiz.
LEVENT
GÖK (Ankara) – Sayın Bakan, rica ediyorum, bakın, ben bir saat önce sordum bu
soruyu. Arkanızda Adalet Bakanlığının bütün bürokratları oturuyor. Yani, bakın…
BAŞKAN
– Evet, Sayın Gök, teşekkür ediyoruz.
Bilgi geldiğinde mutlaka Genel Kurulla
paylaşacaktır onu. 
LEVENT GÖK (Ankara) – Sayın Başkanım, tam bir saat
oldu, bir saattir cevap verilmiyor, bir saattir. Birazdan tekrarlayacağım. Bu
vahim bir skandal olur. “Doğru mu, değil mi?” diye soru soruyoruz. Bize de
saygı gösterilmesini bekliyoruz Sayın Başkan, sorduğumuz sorunun cevabı evet ya
da hayır. 
MUSTAFA ELİTAŞ (Kayseri) – Sayın Başkan, izin verir
misiniz?
BAŞKAN – Buyurun Sayın Elitaş. 
Bir dakika süreyle 60’a göre. 
28.- Kayseri Milletvekili Mustafa Elitaş’ın, Ankara
Milletvekili Levent Gök’ün yaptığı açıklamasındaki bazı ifadelerine ilişkin
açıklaması
MUSTAFA ELİTAŞ (Kayseri) – Sayın Başkanım, Sayın Gök,
bir saat önce bu soruyu sordu. Nezaket gösterdiler, arkadaşlarla yaptığımız
anlaşma çerçevesinde soru-cevap işlemini yapmadık. 60’a göre söz istedi. Şu
anda eğer soru-cevap işlemini yapmış olsaydık Sayın Bakan diyecekti ki:
Yetkililerden bilgi alayım, size ileteyim. Bilgi gelmediği takdirde “Buna
yazılı cevap vereyim.” deme imkânı vardı. Şu anda oturan Başbakan Yardımcısı
gerekli izahatı yaptı, “Hem HSYK’dan hem de diğer birimlerden bu bilgiyi
aldıktan sonra size vereceğiz.” dedi. Sayın Gök de haklı olarak bunun olmasını
ısrar ediyor. Eğer gelirse bu bilgi en yakın zamanda verilecek, verilmediği
takdirde onu Sayın Gök’e Adalet Bakanı burada olursa... Toplantısı bittikten
sonra buraya gelecek, muhtemelen Genel Kurul kapanmadan toplantısı biter -zaten
bu yasa görüşmelerine yarın devam edeceğiz- net ve doyurucu, sağlıklı bir bilgi
kamuoyuyla da paylaşılmış olur. Keşke o zaman soru-cevap işlemini yapmış
olsaydık Sayın Bakanın diyeceği cevap “Yazılı cevap vereyim.” şeklinde olacaktı
ama bu çerçevede yapılan görüşmeler doğrultusunda Sayın Bakanın açıklamalarını
“Net bilgi aldıktan sonra vereceğim.” demesi... Çünkü herhâlde önemli bir şey
sordu, ben bilmiyorum konuyu, hassas bir konu, net bir bilgiyi aldıktan
sonra... Kamuoyunu yanıltmamak için Sayın Bakanın verdiği cevabı uygun görmek
gerekir diye ifade ediyorum.
BAŞKAN – Teşekkür ediyorum.
Sayın Gök, Sayın Baluken, aynı konuyla alakalı mı?
İDRİS BALUKEN (Diyarbakır) – İç Tüzük 60’a göre söz
talebi.
LEVENT GÖK (Ankara) – Sayın Başkan...
BAŞKAN – Bir saniye, söz vereyim ama yani bu konuyla
ilgili, tabii, siz sorunuzu 2 defa yinelediniz haklı olarak.
LEVENT GÖK (Ankara) – Efendim, bir izin verin lütfen
tekrar.
BAŞKAN - Evet, Sayın Bakan da bu konuda daha net
bilgiyi henüz alamadığını ifade etti ve “Bu bilgiye ulaştığımız anda biz bunu
sizinle paylaşırız.” dedi.
Ben tekrar vereyim ama bitirelim lütfen.
Bir dakika, buyurun.
29.- Ankara Milletvekili Levent Gök’ün, CHP Grup Başkan
Vekili olarak sorduğu basit bir soruya cevap alamadığına ilişkin açıklaması
LEVENT GÖK (Ankara) – Sayın Başkanım, ben gerçekten bu
konunun ciddiye alınmadığını düşünecek noktaya gelmek de istemiyorum ama
Cumhuriyet Halk Partisinin bir grup başkan vekili olarak cevabı son derece
basit bir soru sordum ve bu soruyu cevaplandıracak kadro da burada. Sayın
Adalet Bakanı da burada olsa zaten arkasındaki kadroya dönerek bu sorunun
cevabını arayacak. Yani, rica ediyorum. UYAP sistemimiz var, bilgisayar
sistemimiz var; isimler belli, davaların adı belli. Ben Yargıtay numarası
veriyorum. Bir saat önce Ulaştırma Bakanı “Birazdan vereceğiz.” dedi, gitti.
Sonra, Sayın İsmet Yılmaz “Tamam, veriyorum.” dedi, o gitti. Ama, yani ortada
bir durum var. Böyle bir durum da kabul edilecek bir durum değil. 
Çok basit bir soru: Bu savcı yargılanıyor mu,
yargılanmıyor mu? Sordum, Selam Tevhid davasından, şikâyetçisi de Recep Tayyip
Erdoğan. O davada yargılanıyor mu, yargılanmıyor mu? Bunu öğrenmek istiyoruz o
kadar. 
BAŞKAN – Bu her hâlükârda açığa çıkacaktır.
LEVENT GÖK (Ankara) – Ama, bu fazla gecikmemeli.
BAŞKAN – Sayın Gök, işin ciddiyetine binaen, doğru
bilgi vermek adına sağlıklı bir şekilde bilgi alınmadan yanıltmamaları da
lazım.
İDRİS BALUKEN (Diyarbakır) – Siz söylemeyin Sayın
Başkan.
LEVENT GÖK (Ankara) – Bir saatte bilgi alınır ama Sayın
Başkanım, bir saat oldu. 
BAŞKAN – Aldığında açıklayacaktır inşallah.
LEVENT GÖK (Ankara) – Ben bekliyorum ve bunu
yineleyeceğim bugün.
BAŞKAN – Teşekkür ediyorum Sayın Gök.
LEVENT GÖK (Ankara) – Birazdan kürsüye çıkıp
konuşacağım tekrar.
BAŞKAN – Buyurun Sayın Baluken. 
Size de bir dakika süre veriyorum.
30.- Diyarbakır Milletvekili İdris Baluken’in,
Cumhuriyet gazetesiyle ilgili soruşturmayı yürüten savcının Fetullahçı
yapılanmayla ilgili geçirdiği bir soruşturma süreci olup olmadığı bilgisinin
bir an önce verilmesi gerektiğine ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan. 
Aslında trajikomik bir durumla karşı karşıyayız.
Sorulan soru çok basit, cevabı da çok basit. Yani, Cumhuriyet gazetesiyle
ilgili soruşturmayı yürüten savcının bu Fetullahçı yapılanmayla ilgili daha
önceki süreçlerde geçirdiği bir soruşturma süreci var mı, yok mu? Bu devlet iki
bakanıyla, bir başbakan yardımcısıyla, onlarca bürokratıyla eğer aradan geçen
bunca süreye rağmen cevap veremiyorsa gerçekten çok vahim bir durumla karşı
karşıyayız. Bakın, kamuoyu ve medya bu sorunun cevabını bulmuş yani anladığım
kadarıyla siz de sorunun cevabını biliyorsunuz ama Meclis tutanaklarına
geçmemesi için sürekli böyle topu taca atan bir tutum içerisine giriyorsunuz.
Eğer gerçekten bilmiyorsanız, o zaman Hükûmet olarak orada oturmanızın bir
anlamı yok. Yani, bir saattir bir savcıyla ilgili bilgiyi bilmiyorsanız ya
gerçekten söylediğiniz gibi...
(Mikrofon otomatik cihaz tarafından kapatıldı) 
İDRİS BALUKEN (Diyarbakır) – Toparlıyorum Sayın Başkan.
BAŞKAN – Tamamlayın Sayın Baluken, lütfen.
Buyurun.
İDRİS BALUKEN (Diyarbakır) – Ya ifade ettiğiniz gibi
çok safsınız, durmadan kandırılıyorsunuz ya da hükûmet etme, devleti yönetme
gibi bir liyakate sahip değilsiniz. O nedenle, bu sorunun cevabının bir an önce
verilmesi gerektiğini ben de buradan ifade etmek istiyorum.
Teşekkür ederim.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bilirkişilik Kanunu Tasarısı (1/687) ve Adalet
Komisyonu Raporu (S. Sayısı: 388) (Devam)
BAŞKAN – 6’ncı madde üzerinde üç adet önerge vardır,
okutup işleme alıyorum.
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 6’ncı maddesinin (2)’nci fıkrasının (a) bendinin başına “Kurulun
görüşünü de alarak” ibaresinin eklenmesini arz ve teklif ederiz. 
 Mustafa Kalaycı  Baki
Şimşek  Zihni Açba
 Konya  Mersin
 Sakarya 
 Mehmet Parsak  Saffet
Sancaklı  Ahmet Selim Yurdakul
 Afyonkarahisar  Kocaeli
 Antalya
 Fahrettin Oğuz Tor
 Kahramanmaraş
Türkiye Büyük Millet Meclisi Başkanlığına
Görüşülmekte
olan 388 sıra sayılı Bilirkişilik Kanunu Tasarısı’nın 6’ncı maddesinin (1)’inci
fıkrasında yer alan “Adalet Bakanlığı Hukuk İşleri Genel Müdürlüğü” ifadesinin
“Bilirkişilik Danışma Kurulu” şeklinde değiştirilmesini, (2)’nci fıkrasının (s)
bendinin aşağıda belirtildiği şekilde değiştirilmesini ve d, h, ı, i, ve j
bentlerinin tasarı metninden çıkarılmasını arz ve teklif ederiz. 
 İdris Baluken  Mahmut
Toğrul  Ferhat Encu
 Diyarbakır  Gaziantep
 Şırnak
 Mizgin Irgat  Behçet
Yıldırım  Meral Danış Beştaş 
 Bitlis  Adıyaman
 Adana
“s)
Görev alanıyla ilgili kamu, özel ve sivil toplum kuruluşları ile meslek
odalarıyla işbirliği yapmak ve görüş almak.”
Türkiye Büyük Millet Meclisi Başkanlığına
388 sıra sayılı
Bilirkişilik Kanunu Tasarısı’nın 6’ncı maddesinin aşağıdaki şekilde
değiştirilmesini arz ve teklif ederiz.
 Cemal Okan Yüksel  Tahsin
Tarhan  Mehmet Gökdağ 
 Eskişehir  Kocaeli
 Gaziantep
 Bülent Yener Bektaşoğlu  Kazım
Arslan  Fatma Kaplan Hürriyet
 Giresun  Denizli
 Kocaeli
 Levent Gök
 Ankara
“MADDE 6- (1) Bilirkişilik hizmetlerinin etkin, düzenli ve
verimli bir şekilde yürütülmesine destek vermek amacıyla bu Kanunla verilen
görevleri yerine getirmek üzere Adalet Bakanlığı Hukuk İşleri Genel Müdürlüğü
bünyesinde Bilirkişilik Daire Başkanlığı kurulur. Daire Başkanlığı, bir daire
başkanı ile yeteri kadar tetkik hâkimi ve diğer personelden oluşur. Danışma
Kurulunun sekretarya hizmetini yürütür.”
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Önerge üzerinde söz isteyen Ankara
Milletvekili Levent Gök.
Buyurun Sayın Gök. (CHP sıralarından alkışlar)
LEVENT GÖK (Ankara) – Sayın Başkan, değerli
milletvekilleri; görüşmekte olduğumuz kanun tasarısının 6’ncı maddesi üzerinde
söz aldım. Hepinizi sevgiyle, saygıyla selamlıyorum.
Sayın Başkan, değerli milletvekilleri; Türkiye bir
hukuk devletiyse, bu Meclis, bu Bakanlar Kurulu, bu milletvekilleri eğer saygın
bir şekilde görevlerini yapmak istiyorlarsa her şeyin Anayasa’ya, yasalara,
hukuka uygun olması gerekir. Biz milletvekili olarak iktidarın uygulamalarını
denetlemek, ayrıca, kamuoyunda herkesi meşgul eden konularda doğru bilgilenme
hakkına sahip olmak durumundayız ki yurttaşlarımıza karşı doğru bilgi verelim
ve görevimizi yapalım. 
Ben burada bir saatten bu yana milletvekilliği görevimi
yaparken, bir ana muhalefet partisi milletvekili olarak görevimi yaparken
gerçekten, iktidarın Bakanlar Kurulundaki bir sıkıntıyı görmenin de üzüntüsünü
yaşıyorum. Topu birbirine atan, topu taca atan bir anlayışla Bakanlar Kurulu,
“evet” ya da “hayır” diye cevaplandırılması son derece mümkün olan bir soruyu
bugün cevaplandıramıyor, cevaplandırmak istemiyor. 
Sayın Bakan, Adalet Bakanlığının konusunu ilgilendiren
bir konuda, arkanızda Adalet Bakanlığının tüm bürokratları var, bütün daire
amirleri orada, eğer bir saatten bu yana, az önce sorduğum sorunun cevabını
alamıyorsam ya o bürokratları değiştirin ya da Bakanlığı baştan başa bir
restore edin. Bütün bürokratları da itham ediyorum, bu sorunun cevabını eğer
Sayın Bakana soramıyorsanız hepiniz görevinizi bırakın, Sayın Bakanı benim
karşımda sıkıntıya sokmayın. Ben bir bakanın bir sorunun cevabını alamamasından
dolayı büyük üzüntü yaşıyorum Sayın Bakan. (CHP sıralarından alkışlar) Ya o
bürokratlar görevini bırakır ya da Sayın Bakan siz gereğini yaptırmak
durumundasınız. Sizi böyle âciz durumda nasıl bırakabilir bürokratlar? Kanunlar
Dairesi Genel Müdürü arkanızda, Hukuk İşleri Genel Müdürü arkanızda, Adalet
Bakanlığının bütün bürokratları arkanızda. Son derece basit bir soru. Nedir
soru? 2 Kasım 2000 tarihinde Cumhuriyet gazetesinde Hikmet Çetinkaya bir yazı
yazmış, “Dikkat edin.” diyor tam on altı yıl önce, hepimizi uyarmış, “Askerî
okullara, devletin bütün kadrolarına Fetullahçılar yerleştirildi.
Fetullahçıların amacı laik devleti yıkmak. Bunlar bir gün darbe yapacaklar.”
diye tam on altı yıl önce, 2 Kasım 2000 tarihinde yazmış. Herkes bu yazıyı
dudak bükerek izlemiş, görmüş. “Dikkat edin, FETÖ darbe yapacak.” diyen Hikmet
Çetinkaya on altı yıl sonra FETÖ’den dolayı, FETÖ soruşturmasından dolayı içeri
alınıp gözaltına alınıyor. Cumhuriyet gazetesinden dolayı bir soruşturma
yürütülüyor ve öğreniyoruz ki bugün -bu iddia doğru mudur, değil midir-
Cumhuriyet gazetesine yönelik bu soruşturmayı yürüten, gözaltı kararlarını
veren savcılar arasında Murat İnam isimli bir savcı var, İstanbul’da bir savcı.
Bu savcı imzalamış bütün kararları ya da soruşturmaya ortak olmuş. 
Peki, bu savcının niye bu kadar özelliği var, ben
konuşuyorum? Değerli arkadaşlar, bu savcı hakkında dava açılmış, Bakırköy
Cumhuriyet Başsavcılığının hazırlık soruşturması 2016/1; Yargıtay 16. Ceza
Dairesinde duruşması var, 28 no.lu sanık. Neden dolayı sanık? Şikâyetçisi kim?
Şikâyetçisi Recep Tayyip Erdoğan ve diğer müştekiler. Sanığı kim? Diğer
sanıklar arasında bu savcı da var değerli arkadaşlar. FETÖ’den dolayı
yargılanan bir savcı “FETÖ darbe yapacak.” diyen Hikmet Çetinkaya’yı
soruşturuyor, gözaltına alıyor, Cumhuriyet gazetesi hakkında işlemler yapıyor.
Ben de soruyorum: Bu savcı Murat İnam Yargıtay 16. Ceza Dairesinde yargılanıyor
mu, yargılanmıyor mu? Bu savcı soruşturmayı yürütüyor mu, yürütmüyor mu? 
Değerli arkadaşlarım, zor bir soru mu bu? 
Sayın Bakanım, çok mu zor bir soru bu? 
Bu soru için ben niye saatlerce bekleyim değerli
arkadaşlarım? Yani, ben gerçekten bürokratların şu Bakanı, Sayın Bakanı bu
duruma düşürmesinden bir Cumhuriyet Halk Partisi, ana muhalefet partisi
milletvekili olarak rahatsızlık duyuyorum değerli arkadaşlarım. Cumhuriyet Halk
Partisi iktidarında böyle bürokratlara yer vermeyiz. Beş dakikada bu sorunun
cevabı yerine gelmezse gereğini yaparım. (CHP sıralarından alkışlar) 
Sayın Bakanım, cesaretli olun, dönün arkanıza, ben bu
cevabı istiyorum deyin. 
Bir dahaki maddede tekrar çıkacağım, bu konuyu tekrar
konuşacağım, o zamana kadar bu sorumun cevabını istiyorum değerli arkadaşlar. 
Hepinizi saygıyla selamlıyorum. (CHP sıralarından
alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte
olan 388 sıra sayılı Bilirkişilik Kanunu Tasarısı’nın 6’ncı maddesinin (1)’inci
fıkrasında yer alan “Adalet Bakanlığı Hukuk İşleri Genel Müdürlüğü” ifadesinin
“Bilirkişilik Danışma Kurulu” şeklinde değiştirilmesini, (2)’nci fıkrasının (s)
bendinin aşağıda belirtildiği şekilde değiştirilmesini ve d, h, ı, i, ve j
bentlerinin tasarı metninden çıkarılmasını arz ve teklif ederiz. 
Meral
Danış Beştaş (Adana) ve arkadaşları
“s) Görev
alanıyla ilgili kamu, özel ve sivil toplum kuruluşları ile meslek odalarıyla
işbirliği yapmak ve görüş almak.”
BAŞKAN – Komisyon önergeye katılıyor mu? 
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkan. 
BAŞKAN – Hükûmet önergeye katılıyor mu? 
BAŞBAKAN YARDIMCISI MEHMET ŞİMŞEK (Gaziantep) –
Katılamıyoruz Sayın Başkan. 
BAŞKAN – Önerge üzerinde söz isteyen Adana Milletvekili
Meral Danış Beştaş. 
Buyurun Sayın Danış Beştaş. (HDP sıralarından alkışlar)

MERAL DANIŞ BEŞTAŞ (Adana) – Sayın Başkan, değerli
milletvekilleri; hepinizi saygıyla selamlıyorum. 
Ben de 388 sıra sayılı Bilirkişilik Kanunu Tasarısı’nın
6’ncı maddesi üzerinde verdiğimiz önerge hakkında söz almış bulunmaktayım. 
Söz konusu önergede, ben, kadına yönelik şiddetin ve
özellikle Ayşegül Terzi şahsında şu andaki toplumsal psikolojiyi biraz
değerlendirmek isterim. Gerçekten, son dönemlerde kadına yönelik şiddet birçok
boyutuyla gündemde, tartışıldı. Ayşegül Terzi olayı, bu mesele konusunda
kamuoyunda ciddi bir duyarlılık yaratmış durumda ve bu duyarlılığa karşı
hepimizin, Türkiye toplumunun, yurttaşlarının bu meseleye yaklaşımı konusunda
siyasetin ve Türkiye Büyük Millet Meclisinin de bir görevi ve sorumluluğu
olduğuna inananlardanım. 
Evet, gerçekten, kadına yönelik şiddet hayatın her
alanında, evde, sokakta, iş yerinde, hayatın diğer bütün alanlarında olanca
hızıyla ve sistematik olarak devam ediyor ve bu şiddete karşı alınan önlemler,
asla ve asla bugüne kadar yeterli olmadı. Doğru, dünyada hiçbir ülke kadına
yönelik şiddeti ve kadın hakları meselesini kökten çözebilmiş değildir ama en
azından bu konuda ülkeden ülkeye farklılıklar göstermektedir. Bizim ülkemizde
git gide kadına yönelik hak ihlalleri, şiddet, tecavüz ve istismar vakaları
hızından bir şey kaybetmemekle birlikte daha fazla hızlanarak devam ediyor.
Bugün, Aile ve Sosyal Politikalar Bakanımız bir
açıklama yapmış Ayşegül Terzi’yle ilgili, tutuklanması gerektiği yönünde ve bu
konuda Adalet Bakanlığıyla birlikte bir yasa çalışması olduğunu ve bu tip
fiillerde tutuklamayı öneren bir çalışma yapacaklarını söylemiş. 
Değerli arkadaşlar, bu, çözüm değil, sadece cezai tedbirlerle,
böyle sadece kriminalize ederek kadına yönelik şiddeti önleyemeyiz. Kadına
yönelik şiddeti önlemek için bir politikamızın olması lazım. Bu bir zihniyet,
bu kökleri bin yıllara varan bir yaklaşımdır, erkek egemen zihniyetin
sonucudur. Bu, erkekliğe düşmanlık değildir, genellikle böyle algılanır ama
sorun o değil. Yani “Katalog suçta yok.” diye hâkim bırakıyor ama bu hâkim
bırakırken hâkimin toplumun diğer fertlerinden ayrı düşünülmesi de mümkün
değil; o da, bu toplumda yetişen, okuyan, üniversiteyi bitiren, stajını yapan
ve toplumsal değer yargılarından, siyasetten, ülke yönetiminden ve
iktidarlardan etkilenen bir konumdadır. Niye bunu söylüyorum? Şu nedenle
söylüyorum: Siyasetçilerin, sorumluluk makamında oturanların kadın meselesinde
ve bütün meselelerde -ben özellikle kadın meselesini gündeme almak için
söylüyorum- herhangi bir vatandaş gibi konuşma lüksü yoktur. Bir ülkede
başbakan, cumhurbaşkanı, milletvekili, bakanlar kadına yönelik şiddetle ilgili
teşvik eden, destekleyen, kadına ayrımcı yaklaşım gösteren ifadeler
kullandığında toplumda bunlar kendilerine bir hak olarak görülür yani bu
ülkenin Cumhurbaşkanı “Adam gibi ölmek.” ve “Madam gibi ölmek.” kavramlarını
ayırırsa, vatandaş da diyecek ki: “Ya, ben erkek gibi öleyim.” Yani, erkeklik
unsuruyla başka bir üstünlük taslayacak. 
Yine Başbakan Sayın Binali Yıldırım dedi ki: “Tekme
atmasına ne gerek var, mırıldanır yeter.” Ya, biz toplum hayatımızda şunu çok
iyi biliyoruz: Şort giyen ya da eşarp takan ya da kısa kollu gezen ya da çarşaf
giyen bir kadına mırıldanmak demek ona uygulanacak şiddeti davet etmek
demektir. Zaten mırıldanmak teşvik eden bir kavramdır ve bunların hepsinin
Türkiye Büyük Millet Meclisinde değerlendirilmesi lazım. 
Biz, şu anda sözleşme imzalamakta bir sorun yok,
CEDAW’ın tarafıyız. İstanbul Sözleşmesi sadece bu meseleyi düzenliyor ama
sözleşmeler hayata geçirilmiyor, sözleşmelerde üstlendiğimiz sorumluluklar
yerine getirilmiyor ve kadına yönelik şiddeti önlemek yerine her gün daha da
teşvik eden, hızlandıran söylemlerle toplumsal yaşamda, altta kadına yönelik
şiddet, istismar ve tecavüz tekrar tekrar üretilmiş oluyor ve buna karşı
yaklaşımımızın… Kesinlikle bir toplum projesidir bu, bir siyasi anlayışın
yaşama geçirilmesi meselesidir. Ayşegül Terzi olayı, kesinlikle kişisel, öylesine
bir vaka değildir, böyle ele alınamaz. Bunun bir toplum projesi olarak, bir
siyasi anlayış olarak değerlendirilmesi gerekir diyorum ve hepinizi saygıyla
selamlıyorum. (HDP sıralarından alkışlar) 
BAŞKAN – Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
6’ncı madde üzerindeki son önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 6’ncı maddesinin (2)’nci fıkrasının (a) bendinin başına “Kurulun
görüşünü de alarak” ibaresinin eklenmesini arz ve teklif ederiz. 
Fahrettin
Oğuz Tor (Kahramanmaraş) ve arkadaşları 
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) -
Katılmıyoruz Sayın Başkan. 
BAŞKAN – Önerge üzerinde söz isteyen Kahramanmaraş
Milletvekili Fahrettin Oğuz Tor. 
Buyurun Sayın Tor. (MHP sıralarından alkışlar) 
FAHRETTİN OĞUZ TOR (Kahramanmaraş) – Sayın Başkan,
değerli milletvekilleri; Bilirkişilik Kanunu Tasarısı’nın 6’ncı maddesiyle
ilgili önerge üzerinde MHP adına söz almış bulunuyorum. Bu vesileyle Genel
Kurulu saygılarımla selamlıyorum. 
Değerli milletvekilleri, adalete en çok ihtiyacımız
olduğu bugünlerde tam da konumuzla ilgili olması bakımından ülkemizde ve dünya
ülkelerinde adaletle ilgili bazı sözlerden, atasözlerinden bahsederek konuşmama
başlamak istiyorum.
Bizden bir atasözü: “Rüşvet kapıdan girince adalet
pencereden kaçar.” Yine bizden bir atasözü: “Zulümle abat olanın ahiri berbat
olur.” “Adalet ile zulüm bir yerde durmaz.” Tıpkı samimi, gerçek Müslümanla
haksızlığın bir yerde duramayacağı gibi. Latin atasözü: “Cezalandırmazsanız siz
de adaletsizlikten suçlu olursunuz.” Çok güzel bir Latin atasözü: “Adalet
erdemlerin kraliçesidir.” “Bir memleket yalnız adaletle ebedileşir,
adaletsizlikle yıkılır.” diyor Almanlar. Japonlar “Cömert olmadan evvel
adaletli olun.” diyor. Çin atasözü: “Size yapılan kötülüğü adaletle, size
yapılan iyiliği ise iyilikle mükâfatlandırın.” İngiliz atasözü: “Adalet
Tanrı’yı da insanları da memnun eder.” Macarlar “Geciken adalet adaletsizlik
getirir.” demişler. Latin atasözü: “Adalet bilenmiş kılıçtan daha keskindir.”
Arap atasözü: “Adaletsiz bir memleket güneşsiz bir dünyaya benzer.”
Değerli milletvekilleri, birkaç hadisi şerifi de okumak
istiyorum konuyla ilgili. Hadisi şerif: “Adalet güzeldir fakat devlet
büyüklerinde olursa daha da güzeldir.” Yüce Peygamberimiz “Haksızlığın
karşısında susan dilsiz şeytandır.” diyor, hepimizin bildiği. Yine “Bir gün
adaletle muamelede bulunmak altmış yıllık ibadetten üstündür.” buyuruyor. Yine
Yüce Peygamberimiz “Cennete ilk giren üç sınıf var, bunlardan biri de adaletli
hükümdardır.” diyor. Dolayısıyla, adaletle hükmetmeyenlerin cenneti de
beklememesi gerektiğini söylüyor. Yüce insan Hazreti Ali “Nerede güzel
eserlerden oluşmuş uyum vardır, orada adalet ve erdem hüküm sürer.” diyor.
Yusuf Has Hacib “Adalet göğün direğidir, yıkılırsa yeryüzü de yerinde durmaz.”
demiştir.
Yine Demokritos “Adaletsizlik eden
adaletsizliğe uğrayandan daha mutsuzdur.” demiş. Eflatun “Adaletsizliği işleyen
çekenden daha sefildir.” diyor. Yine Eflatun “Fenalıkların ilki ve en büyüğü
haksızlıkların cezasız kalmasıdır.” diyor, günümüzde birçok olayla örtüştüğü
gibi. 
Değerli milletvekilleri, “Adalet
topaldır, ağır ağır yürür fakat gideceği yere er geç varır.” diyor Mirabeau.
Pascal adaletin kuvvetli -altını çizerek söylüyorum- kuvvetlilerin de adil
olması gerektiğini söylemiş. Victor Hugo “İyi olmak kolaydır, zor olan adil
olmaktır.” diyor. Voltaire “Adalet ve kanunlar en katı yüreklilere bile
kendilerini duyururlar.” demiş. Mevlâna “Adalet daha kötüye daha kötü ceza
verilmesini emreder.” diyor. Freud “Bırakın adalet yerini bulsun, isterse
kıyamet kopsun.” demiş. Ömer Hayyam “Adalet evrenin ruhudur.” diyor. Kanuni
Sultan Süleyman “Kılıcın yapamadığını adalet yapar.” diyor. Albert Camus
“Adalet olmadan düzen olmaz.” diyor. Devam ediyor…
Değerli milletvekilleri, Timurlenk
“Ülkeler kılıçla alınır ancak adaletle korunur.” diyor. Eflatun “Bir toplumda
suç varsa, orada adalet yoktur.” diyor. 
Değerli milletvekilleri, hepimizin
bildiği gibi Hazreti Ömer’in deyişiyle “Adalet mülkün temelidir.” “Mülk her
şeydir.” “Adalet her türlü kötülüğün panzehridir.” “Adaletin küçüldüğü
ülkelerde büyük olan artık suçlulardır.” Adaletin küçülmemesi en büyük
arzumuzdur. “Bir rejim halkın adalete inanmadığı bir noktaya gelince o rejim
mahkûm olmuştur.” diyor Montesquieu. 
Her şeyden önce halkımızın adalete olan
inancını artırmamızın kaçınılmaz bir mecburiyet olduğunu söylüyor; her zaman
her yerde herkese adalet, adalet, adalet diyor, yüce heyetinizi saygıyla
selamlıyorum. (MHP sıralarından alkışlar) 
BAŞKAN – Teşekkür ediyoruz. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
6’ncı maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
7’nci madde üzerinde üç adet önerge
vardır; okutup, işleme alıyorum: 
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 7’nci maddesinin 2’nci fıkrasının (b) bendindeki “birer hakim ve”
ibaresinden sonra gelmek üzere “Barolar Birliğinden bir avukat” ibaresinin
eklenmesini ve “beş” ibaresinin “altı” olarak değiştirilmesini arz ve teklif
ederiz. 
 Mustafa Kalaycı  Baki
Şimşek  Zihni Açba
 Konya  Mersin
 Sakarya
 Ahmet Selim Yurdakul  Saffet
Sancaklı  Mehmet Parsak
 Antalya  Kocaeli
 Afyonkarahisar
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı’nın 7’nci
maddesinin 2’nci fıkrasının (b) bendinin aşağıdaki şekilde değiştirilmesini arz
ve teklif ederiz.
 Cemal Okan Yüksel  Tahsin
Tarhan  Kazım Arslan
 Eskişehir  Kocaeli
 Denizli
 Bülent Yener Bektaşoğlu  Mehmet
Gökdağ  Levent Gök
 Giresun  Gaziantep
 Ankara
“b) Hâkimler ve Savcılar Yüksek Kurulu Birinci Dairesi
tarafından bölge kurulunun bulunduğu il merkezi adli yargı ilk derece hukuk ve
ceza mahkemelerinde görev yapan birer hâkim ve bir Cumhuriyet savcısı ile ilk
derece idare ve vergi mahkemelerinde görev yapan birer hakim ve Barolar
Birliğinden bir avukat olmak üzere seçilen altı kişi.”
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 7’nci maddesinin 3’üncü fıkrasının aşağıdaki şekilde
değiştirilmesini arz ve teklif ederiz.
 İdris Baluken  Mahmut
Toğrul  Ferhat Encu
 Diyarbakır  Gaziantep
 Şırnak
 Behçet Yıldırım  Mizgin
Irgat
 Adıyaman  Bitlis
“(3) Bölge Kurulu Başkanı üyeler arasından seçilir,
Başkanın yokluğunda en kıdemli üye başkana vekalet eder. 
BAŞKAN – Komisyon önergeye katılıyor mu? 
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan. 
BAŞKAN – Hükûmet? 
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan. 
BAŞKAN – Önerge üzerinde Gaziantep Milletvekili Mahmut
Toğrul konuşacaktır. 
Buyurun Sayın Toğrul. (HDP sıralarından alkışlar)
MAHMUT TOĞRUL (Gaziantep) – Sayın Başkanım, değerli
milletvekilleri; Genel Kurulu saygıyla selamlıyorum. 
Genel Kurulun sevgili emekçileri, sizleri de bu saate
kadar beklettiğimiz için ayrıca sizlere teşekkür ediyorum. 
Değerli arkadaşlar, AKP gerçekten her şeyi iki dudak
arasına almak konusunda mahir. En son yaşanan bir örneği size söylemek
istiyorum. Biliyorsunuz, Diyarbakır Büyükşehir Belediye Eş Başkanlarımız Sayın
Fırat Anlı ve Sayın Gültan Kışanak gözaltına alındığında, bir emirle, 17 Kürt
ilinde sosyal medya kesildi. Bakın, sosyal medya sadece bir haberleşme aracı
değil, İnternet sadece bir haberleşme aracı değil. Günümüzde İnternet’in kullanılmadığı
neredeyse alan yok ekonomiden tutun sağlığa kadar. Post makineleriyle esnafımız
ticaret yapıyor, alışveriş yapıyor. Benim vekil olduğum Gaziantep’te iki gün
boyunca maalesef sağlık hizmeti dahi yerine getirilmedi çünkü eczanelere
elektronik olarak reçeteler gittiği için kronik hastalığı olanlara dahi ilaç
verilemedi. İki gün boyunca tüm sosyal medya, İnternet kesildi; esnaf iş
yapamaz hâle geldi. 
Bakın, bunun bir emirle yapıldığını
nereden biliyoruz? Gaziantep milletvekillerinden biri hemen ertesi gün, iki
günden sonra devreye girdi, Antep bu 17 ilin dışına çıkarıldı ve diğer 16 ilde
maalesef sosyal medya yasağı günlerce devam etti. Daha da ötesi, bu illerde
hâlâ sosyal medya doğru dürüst işlev görmüyor. 
Bakın, 12 bilişim şirketi aynı anda şalteri
çekilmiş gibi tüm hatları kapatıyor. Şimdi, bir bakan iki dudağı arasından
böyle bir talimat veriyor ama gördüğünüz gibi sabahtan beri bir soruşturma
dosyasının savcısıyla ilgili bir bilgi verilmiyor. 
Değerli arkadaşlar, daha da vahimi;
bakın, bir savcıyı bulamayanlar… Bugün bizim Mecliste hiçbir hukuki gerekçe
olmadan, nasıl bir tespit yaptıkları belli olmadan onlarca danışmanımız
görevinden çıkarıldı. Mecliste sıvacı, garson bırakılmadı arkadaşlar; onlarca
garson, sıvacı, danışman, yardımcı hizmetlimiz görevinden çıkarıldı. Bunu nasıl
tespit ettiniz, neye göre tespit ettiniz? Sadece aracı kullanan bir kişiyi,
sadece sekreterlik görevini yapan bir kişiyi, garson olan bir kişiyi nasıl
FETÖ’yle ya da PKK’yla ilişkilendirebildiniz? Nedir dayanağınız? Bu kadar
pervasızlık, hakikaten bu kadar sınır tanımazlık sizleri nereye ulaştıracak? Bu
nasıl bir şey?
Şimdi, değerli arkadaşlar, bizim onlarca arkadaşımız
sokağa bırakıldı. Peki, ne yapıldı? Savunma hakkı yok, itiraz hakkı yok, hukuki
yollar tamamen kapalı, önceden bir bilgilendirme yok ama görevden alma var. Ama
bir kişinin talimatıyla “17 ili aynı anda sosyal medyadan, İnternet’ten
kestim.” diyebilmek var. Ya, bu, hakikaten, nasıl içinize sinebiliyor, bunu
nasıl becerebiliyorsunuz? Bugün yüz binleri aşan memurun, emekçinin nasıl ekmek
sorunu yaşadığını, sokağa attığınızı, bunun vebalinin ne olduğunu gerçekten
düşünebiliyor musunuz değerli arkadaşlar? Yani kararlarınızın insanların,
çalışanın, esnafın, memurun, tüm toplumsal kesimlerin üzerinde nasıl bir etki
yarattığını düşünebiliyor musunuz? Ya, hastaları ölüme terk ediyorsunuz, kronik
hastalığı olanlar ilacını almak zorunda o gün ama siz İnternet’i
kapatıyorsunuz, ilaç satışını engelliyorsunuz. Hastane çalışmıyor, hiçbir kurum
çalışmıyor ama yetki sizde, “Bir karar aldım, ben bu kararı uygularım.”
diyebiliyorsunuz. Ama, işte, gördüğünüz gibi, işinize geldiği zaman da bir
savcıyı saatlerce tespit edemiyorsunuz. Bu kadar keyfîlik, bu kadar “Ben
yaparım, oldu.”; gerçekten, bu ülkenin gittikçe artık tahammülsüz bir noktaya
doğru kaydığını, hiç kimsenin kendisini bu durumdan azade görmeyeceğini
görmemiz gerekir. Tüm halka çağrımızdır: Bu zulme karşı direnmek haktır, bu
zulme karşı direnmek herkesin görevidir diye düşünüyorum. 
Saygılar sunuyorum. (HDP sıralarından alkışlar)
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı’nın 7’nci
maddesinin 2’nci fıkrasının (b) bendinin aşağıdaki şekilde değiştirilmesini arz
ve teklif ederiz.
Levent
Gök (Ankara) ve arkadaşları
“b) Hâkimler ve Savcılar Yüksek Kurulu Birinci Dairesi
tarafından bölge kurulunun bulunduğu il merkezi adli yargı ilk derece hukuk ve
ceza mahkemelerinde görev yapan birer hâkim ve bir Cumhuriyet savcısı ile ilk
derece idare ve vergi mahkemelerinde görev yapan birer hakim ve Barolar
Birliğinden bir avukat olmak üzere seçilen altı kişi.”
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Önerge üzerinde Ankara Milletvekili Levent
Gök. 
Buyurun Sayın Gök. (CHP sıralarından alkışlar)
LEVENT GÖK (Ankara) – Sayın Başkan, değerli
milletvekilleri; gerçekten krize dönüşen bir aşamayı yaşıyoruz. Bana bilgiler
akıyor, Sayın Bakana bilgi gelmiyor. Konumuz neydi, tekrarlayalım: Cumhuriyet
gazetesinin yazarlarına ve Cumhuriyet gazetesine dönük operasyon var.
Cumhuriyet gazetesinin yazarları ki Hikmet Çetinkaya gibi hayatını FETÖ’ye
karşı adamış, uyarmış, anlatamamış bir yazar. Tam on altı yıl önce
“Fetullahçılar darbe yapacak.” demiş, 2 Kasım 2000’de, kimse umursamamış.
“Fetullahçılar her yere yerleşiyor.” demiş, kimse duymamış, işine gelmemiş.
Sadece o kadar değil, 2002 yılında başka bir yazı yazmış “İrticanın Kara Yüzü”
diye. “Bakın, irtica kendisini saklar, dikkat edin.” demiş. Yani, siz de
diyorsunuz ya “Fetullahçılar öyle bir kendini saklıyor ki bulamıyoruz.” Tarif
etmiş. Yani her şey, yapılacak her türlü uyarı yapılmış değerli arkadaşlarım. O
anlattıkça iktidar partisi Fetullah Gülen’in terör örgütünden yargılanmasını
engelleyen maddeyi kaldırmış ve bununla övünmüş “Fetullah’ı biz affettik.”
diye. Buyurun, gelinen noktaya bakın, başımıza bombalar yağdı. Şimdi, bunu
yazıp uyaran Hikmet Çetinkaya, Cumhuriyet gazetesi yazarları FETÖ’cülükten
dolayı içeride. 
Bir soru soruyorum: Bu soruşturmayı kim yürütüyor? Bu
soruşturmayı Murat İnam isimli İstanbul'da görevli bir savcı yürütüyor mu? Bu
savcı yürütüyorsa Selam Tevhid davasında, şikâyetçisinin Cumhurbaşkanı Recep
Tayyip Erdoğan olduğu davada sanık mıdır, 28 no.lu sanık mıdır? 2016/1 sayılı
iddianamede yargılanmakta mıdır? Ana muhalefet partisi olarak biz bu kadar
bilgiyi ortaya döküyoruz, Sayın Bakanın arkasında Adalet Bakanlığının bütün
bürokratları var, övündükleri UYAP’a girip de bunları öğrenemiyorlar,
öğrenemiyorlar. Ben öğreniyorum. Savcı hakkında ağır müebbet hapis, silahlı
terör örgütüne üye olmak, siyasi, askerî casusluk, suç uydurma, gizli belgeleri
açıklama, TC’yi ortadan kaldırmaya teşebbüs gibi ağır suçlar… 
Ya, şimdi, değerli arkadaşlarım, ortada ciddi bir durum
yok mu? Yani bu durum bir açıklığa niye kavuşturulamıyor? 3’üncü bakandayız,
bir buçuk iki saat oldu bu soruyu soralı. Önce Ulaştırma Bakanı “Birazdan cevap
vereceğim.” dedi, sonra yerinden kalktı gitti, Sayın İsmet Yılmaz’a devretti.
Sayın İsmet Yılmaz, bana oturduğu yerden “Merak etme, cevabını birazdan
vereceğiz.” dedi. Baktım ki cevabı vereceğini düşündüğüm anda kalktı gitti,
Sayın Bakan geldi. Soruyorum… Daha ne diyeyim arkadaşlar? Yani Adalet
Bakanlığının bütün bürokratları burada. Bakan kendisi olsa, Adalet Bakanı,
soracağı kadrolar arkada; Kanunlar Genel Müdürü burada, Adli Tıp Kurumu Başkanı
burada, Hukuk Müşaviri, Ceza İşleri Genel Müdürü, Hukuk İşleri Genel Müdürü,
herkes burada. Yani bu kadro, bir dava… Numarasını veriyorum, arkadaşlar,
numara veriyorum size. Yargıtay 16. Ceza Dairesi diyorum. Daha ne diyeyim? Daha
size şunu da söyleyeyim: Duruşması 22 Kasımda. 
Değerli arkadaşlar, bu bilgiyi ben ediniyorum, Türkiye
Cumhuriyeti’nin bakanı bu bilgiye erişemiyor ya da acaba erişmek mi istenmiyor?
Öyleyse durum daha da vahim. Şimdi, bakın, bu sıradan bir cevabın ötesine
geçti. Cumhuriyet gazetesine yönelik soruşturma yürüten Murat İnam, Selam
Tevhid davasında, Recep Tayyip Erdoğan’ın şikâyetçi olduğu davada 28 no.lu
sanık mıdır değil midir? Eğer bu bürokratlar bir buçuk saatten bu yana Sayın
Bakanı bilgilendirmemişlerse derhâl Sayın Bakan, gereğini yapın, bu
bürokratlarla Adalet Bakanlığını yürütemezsiniz. Ama o bürokratlar size o
bilgiyi vermiş de “Durun bakalım, şimdilik bu bilgiyi saklayalım.” derseniz o
daha da vahim bir tablo. Bu konuyu sabaha kadar konuşuruz değerli arkadaşlarım.

Ben çok net bir sorunun cevabını istiyorum: Cumhuriyet
gazetesini soruşturan savcı Selam Tevhit davasında -ki o dava FETÖ davasıdır-
FETÖ davasından dolayı yargılanıyor mu? Bu Cumhuriyet gazetesi soruşturması, bu
savcıya emanet edilmiş midir? 
Sayın Bakan, lütfen kalkın, devlet
ciddiyeti adına, hukuk devleti adına, bilgi edinme hakkımız adına, Meclise
saygımız adına, ana muhalefet partisine saygımız adına bu soruyu lütfen
cevaplandırın. Cevaplandıramıyorsanız lütfen istifa edin. (CHP sıralarından
alkışlar) 
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 7’nci maddesinin (2)’nci fıkrasının (b) bendindeki “birer hâkim
ve” ibaresinden sonra gelmek üzere “Barolar Birliğinden bir avukat” ibaresinin
eklenmesini ve “beş” ibaresinin “altı” olarak değiştirilmesini arz ve teklif
ederiz.
Ahmet Selim Yurdakul (Antalya)
ve arkadaşları
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
Müsaade ederseniz bilgi geldi.
BAŞKAN – Bir saniye Sayın Yurdakul.
Tamam buyurun.
IV.- AÇIKLAMALAR (Devam)
31.- Başbakan Yardımcısı Mehmet Şimşek’in, Cumhuriyet
gazetesiyle ilgili soruşturmayı yürüten Cumhuriyet Savcısı Murat İnam’ın Selam
Tevhid soruşturması nedeniyle Yargıtay 16. Ceza Dairesinde açılan davada sanık
olduğuna ve FETÖ’ye karşı yürütülen soruşturmalar kapsamında hakkında herhangi
bir açığa alma veya ihraç işlemi yapılmadığına ilişkin açıklaması
BAŞBAKAN YARDIMCISI MEHMET ŞİMŞEK (Gaziantep) –
Cumhuriyet Savcısı Murat İnam Selam Tevhid soruşturması nedeniyle Yargıtay
16’ncı Ceza Dairesinde açılan davada sanıktır. Hakkında isnat olunan eylem:
Usulsüz dinleme kararı vermesi değil sadece bir dosyada uzatma kararı
vermesidir. FETÖ’ye karşı yürütülen soruşturmalar kapsamında hakkında herhangi
bir açığa alma veya ihraç işlemi yapılmamıştır.
Teşekkür ediyorum.
BAŞKAN – Teşekkür ediyorum.
LEVENT GÖK (Ankara) – Sayın Bakan, Selam Tevhid
davasıyla niçin birleştirilmiştir?
AYŞE SULA KÖSEOĞLU (Trabzon) – İddianamedeki konuyu
söylemiş efendim, daha ne istiyorsunuz?
İDRİS BALUKEN (Diyarbakır) – Tamam, işte sanıksa işlem
usulsüzdür.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bilirkişilik Kanunu Tasarısı (1/687) ve Adalet
Komisyonu Raporu (S. Sayısı: 388) (Devam)
BAŞKAN – Önerge üzerinde Antalya Milletvekili Ahmet
Selim Yurdakul konuşacaktır. 
Buyurun Sayın Yurdakul. (MHP sıralarından alkışlar)
AHMET SELİM YURDAKUL (Antalya) – Sayın Başkan, değerli
milletvekilleri; bugün genel hatlarıyla onayladığımız Bilirkişilik Kanunu
Tasarısı’nı görüşüyoruz. Genel beklenti bilirkişilik mekanizmasının adalete
yardımcı ve hukuka destek sağlamasıdır. Oysa kanun tasarısında imzası bulunan
Başbakan dahi ülkemizde liyakat sahibi bilirkişileri bu sisteme dâhil
edememekten şikâyetçi. Liyakatli insanların kamu görevlerine neden gelemediğini
biz yıllardır soruyorduk, meğer Hükûmet de bunu soruyormuş. Gerçekten,
liyakatli ve ülkesini, milletini seven kişilerin neden kamu görevlerine
gelemediğinin cevabını merak ediyorsanız bir zahmet Fetullahçı terör örgütünün
siyasi ayağına bakacaksınız. Hâlâ yurtta sulh konseyine ilişkin bir açıklamaya
henüz şahit olamadık. 
Adalet bir gün herkese lazım olacak,
bozulmasına müsaade etmeyin dedik. On dört yıllık iktidarı neticesinde,
rahatlıkla, AKP Hükûmetlerinin adalet ve hukuk açısından sınıfta kaldığı ifade
edilebilir. Vesayeti kaldırma iddiasıyla hukukun alaşağı edildiği, adaletin ise
esamesinin bile kalmadığı hepimizin malumudur. Tüm bunlar olup biterken
uyardık, bizim uyarılarımıza kulak tıkadınız. En sonunda paralel devlet
yapılanmalarının gerçek niyetleriyle yüz yüze kaldınız ancak bu gerilimden
ortaya çıkan terör örgütünden zararı yine Türk milleti gördü. Terörden zarar
gören Türk milleti, paralel yapılanmadan zarar gören Türk milleti, yanlış dış
politikadan zarar gören yine Türk milleti, yanlış ekonomik kararların
faturasını ödeyen yine Türk milleti.
Dün Maliye Bakanımızın bütçe sunumunda
tercih ettiği sayısal ifade yöntemiyle şu gıda fiyatlarına bakalım. Hani hep
2002’yle 2015’i kıyaslıyorsunuz ya, hazır Maliye Bakanımız da burada. 
BAŞKAN – Başbakan Yardımcısı.
AHMET SELİM YURDAKUL (Devamla) – Maliye
Bakanımız diyor ki… 2002 yılında ekmek 20 kuruştu, bugün en düşük 1 lira. Nohut
2002’de 1 lira 90 kuruştu, bugün 6 lira. Çay 4 lira 70 kuruştu, bugün 15 lira.
2002 yılında kırmızı etin kilosu 4 liraydı, bugün en düşük 38 lira. Yani, 2002
ile 2015’i kıyasladığımız zaman fiyatlar ne kadar artmış biliyor musunuz? Tamı
tamına yüzde 950. Hep kıyaslıyoruz ya, Sayın Maliye Bakanı kusura bakmayın, ben
de…
BAŞKAN – Başbakan Yardımcısı Sayın Yurdakul, Maliye
Bakanı değil Sayın Şimşek. 
AHMET SELİM YURDAKUL (Devamla) – Öyle mi? Öncedendi
değil mi? 
BAŞKAN – Eskiden Maliye Bakanıydı. 
AHMET SELİM YURDAKUL (Devamla) – Eskidendi, ben de
biliyorum da kasıtlı olarak söyledim, kusura bakmayın. 
OSMAN AŞKIN BAK (Rize) – Bravo! İyi manevra.
AHMET SELİM YURDAKUL (Devamla) – Ülkemiz gibi tarım ve
ziraata oldukça uygun olan bir ülkede çiftçilerimizi, besicilerimizi canlarından
bezdirdiniz.
OSMAN AŞKIN BAK (Rize) – Gayrisafi millî hasıla neydi? 
AHMET SELİM YURDAKUL (Devamla) – Köyünde, kentinde,
işinde gücünde olan vatandaşlarımız bugün çok övündüğünüz inşaat sektörünün
içerisinde, AVM’lerde asgari ücretle çalışıyor. Eti Arjantin’den, mercimeği
Kanada’dan alır hâle geldik; gerçekten ayıptır, yazıktır, günahtır.
Geçtiğimiz gün yayınlandı, 21’inci yüzyıl Türkiye’sinde
10 kişiden 2’si karanlıkta yaşıyor. Siz ise hâlâ elektrik dağıtım şirketlerini
kollamak için elektrik faturalarından kayıp kaçak bedellerini almaya devam
ediyorsunuz. Bakın, bugün 4 kişilik bir ailenin sadece barınma ve gıda
harcamaları ortalama 1.793 lira. Oysa, 4 kişilik bir ailenin asgari geçim hattı
4.723 lira. Vatandaşlarımız bu gelirle ve bu giderle dayanma sınırının sonuna
geldi. An itibarıyla 6 milyon kişinin prim borcu var.
Sevgili vatandaşlar, işte bütün bunlar hep on dört
yıllık AKP iktidarının karnesi. Bu on dört yıllık AKP iktidarının karnesinde
Maliye Bakanı olarak görev yapan şimdiki Başbakan Yardımcımız da burada. İşte,
o yüzden biraz önce bu ifadeleri kullandık çünkü herhangi bir değişiklik
görmüyoruz. Bu Maliye Bakanı değişiyor, başka bir Maliye Bakanı geliyor ama AKP
iktidarlarının Maliye Bakanlığı açısından yönetimi maalesef aynı. Ülkemiz acilen
adalete ve hukuka ihtiyaç duyuyor. Vatandaşlarımız ehil kişiler tarafından
yönetilecek ekonomik ve sosyal kalkınma programlarını bekliyor. İşte, bunu da
yapacak tek yapı ve tek ekonomik kadro Milliyetçi Hareket Partisinin
kadrolarıdır. 
Hepinize sevgi ve saygılarımı sunuyorum. (MHP
sıralarından alkışlar) 
BAŞKAN – Önergeye oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
7’nci maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir.
8’inci madde üzerinde üç adet önerge vardır, okutup
işleme alıyorum.
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 8’inci maddesinin (1)’inci fıkrasının (b) bendindeki
“kaydedilmesine” ibaresinden sonra gelmek üzere “veya çıkarılmasına” ibaresinin
ve (d) bendindeki “yapmak” ibaresinden sonra gelmek üzere “mal beyanlarını
kontrol etmek” ibaresinin eklenmesini arz ve teklif ederiz. 
 Erhan Usta Mustafa
Kalaycı Mehmet Necmettin Ahrazoğlu
 Samsun Konya Hatay
 Ahmet Selim Yurdakul Deniz
Depboylu Kamil Aydın
 Antalya Aydın Erzurum
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı’nın 8’inci
maddesinin (1)’inci fıkrasının (d) bendinin aşağıdaki şekilde değiştirilmesini arz
ve teklif ederiz.
 Cemal Okan Yüksel Tahsin
Tarhan Kazım Arslan
 Eskişehir Kocaeli Denizli
 Mehmet Gökdağ Bülent
Yener Bektaşoğlu Levent Gök
 Gaziantep Giresun Ankara
“d) İlgili Mevzuat çerçevesinde bilirkişilerin
performansını ölçmek.”
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 8’inci maddesinin (ç) bendinin tasarıdan çıkarılmasını arz ve
teklif ederiz.
 İdris Baluken Mahmut
Toğrul Ferhat Encu
 Diyarbakır Gaziantep Şırnak
 Mizgin Irgat Behçet
Yıldırım
 Bitlis Adıyaman
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Batman) –
Katılmıyoruz Sayın Başkanım. 
BAŞKAN – Önerge üzerinde Diyarbakır Milletvekili İdris
Baluken konuşacaktır.
Sayın Baluken, buyurun. (HDP sıralarından alkışlar) 
İDRİS BALUKEN (Diyarbakır) – Teşekkür ediyorum.
Sayın Başkan, değerli milletvekilleri; hepinizi
saygıyla selamlıyorum.
Doğrusu trajikomik olarak değerlendirmiştik bu
Cumhuriyet gazetesiyle ilgili soruşturma sürecinde ortaya çıkan şaibeli durumu.
Ancak, verilen cevaptan sonra son derece şaibeli bir durumla karşı karşıya
olduğumuzu ifade etmek istiyoruz. Eğer bu kişi yasa dışı usulsüz dinlemelerle
ilgili uzatma kararı verdiğinden dolayı sanık pozisyonundaysa siz böylesi
önemli bir davanın dosyasını bu kişiye nasıl emanet etmişsiniz? Bunu nasıl
açıklıyorsunuz? Yarın öbür gün diyelim ki soruşturmada bu kişi Fetullahçı
yapılanmanın darbe ayağıyla ilişkili çıktı. E, peki, bu süreçte verdiği karar
için, Cumhuriyet Gazetesiyle ilgili yürüttüğü süreç için ortaya çıkan
mağduriyetlere ne diyeceksiniz? Yine çıkıp burada “Kandırıldık.” mı
diyeceksiniz? “Çok saftık, bizi kandıran bir yapılanma yeniden bizi oyuna
getirdi.” mi diyeceksiniz? Ya, böyle bir anlayış olur mu? Özrü kabahatinden
beter. Şimdi, bazı milletvekili arkadaşlar açıklama yapılınca “E, daha ne
istiyorsunuz işte açıklama yapıldı.” diyorlar. Yahu böyle bir şey olabilir mi
arkadaşlar? Sanık pozisyonunda olan birisiyle ilgili mevcut şaibeyi ortadan
kaldırmayla ilgili bir durumla karşı karşıyayız. Bakın, siz iki saattir
devletin bir savcısıyla ilgili Meclise bilgi vermiyorsunuz yahu. Oysaki bir
gecede 10 bin kişilik listeler hazırladınız. “Bir gecede 3.500 hâkim, savcıyla
ilgili bilgilere biz ulaştık, onları araştırdık soruşturduk, açığa aldık."
dediniz. Şimdi, ne oluyor da bu savcıyla ilgili saatler geçmesine rağmen böyle
bilgi vermekte zorlanıyorsunuz? Niye onu açığa almıyorsunuz? Hani “masumiyet
karinesi” diye bir şeyi biz savunuyoruz da siz 3.500 kişiyle ilgili masumiyet
karinesini ortadan kaldırdıktan sonra 1 kişiye niye özel muamele yapıyorsunuz?
Türkiye'nin temel gündemini belirleyen bu durumla ilgili bu sorulara cevap
vermek durumundasınız. 
Bakın, ben size farklı örnekler vereyim: KCK
davalarıyla ilgili kararları veren mahkeme başkanlarının tamamı Fetullahçı
yapılanmanın elemanları çıktı. İstanbul KCK davası, Mahkeme Başkanı Mehmet
Ekinci… Fetullahçı yapılanma, darbeci diye cezaevine attınız. Peki, verdiği
kararlardan dolayı yıllarca cezaevinde yatan arkadaşlarımızın durumu ne olacak?
Diyarbakır KCK davası, Menderes Yılmaz Fetullahçı çıktı, darbeci dediniz,
“adliye koridorlarındaki teröristler” diye tanımladığınız kişiler var ya işte sizin
tanımınıza göre öyle biri çıkmış. Peki, şimdi, bu kişinin kararıyla yargılanan,
cezaevinde yatan, hatta yargılanmaya devam eden arkadaşlarımızın durumuyla
ilgili ne söyleyeceksiniz, bu işin içinden nasıl çıkacaksınız? Ahmet Karaca
Habur Savcısı… Bakın, Habur’u hatırlıyor musunuz? Bu ülkede ilk barış süreciyle
ilgili o süreci sabote eden kişi bu yapılanmanın elemanı çıktı ve sonrasında
KCK davasında da bu kişi tekrar görev aldı. Peki, bunun vebalini -Habur süreci
sabote edildi diye binlerce insan yaşamını yitirdi, binlerce genç yaşamını
yitirdi- nereye koyacaksınız? Bu işin içerisinden çıkamıyorsunuz çünkü mevcut
durumu açıklayacak herhangi bir öz güvene sahip değilsiniz, çünkü o süreçleri
birlikte yürüttünüz, etme bulma dünyasında aynı süreçlerle karşılaşacağınızdan
korkuyorsunuz.
Bakın,
Diyarbakır’daki operasyonları bu Fetullahçı yapıyla ortaklaşa yürütüyordunuz.
Hatta burada bakanlarınız “O süreçlerin tamamını cemaat yaptı.” diye
açıklamalarda bulunuyordu. Bakın, o süreçleri yürütenler, gece yarısı arkadaşlarımızın
kapılarını kırdırarak, çoluk çocuğun kafasına silah dayayarak belediye
başkanını, siyaset yürüten arkadaşlarımızı cezaevine atanlar şu anda
cezaevinden “İşkence görüyoruz, bize sahip çıkın.” diye haber gönderiyorlar.
Gitme yetkimiz olsa gidip görüşeceğiz, onları yaptılar diye onların işkence
görmesine falan da rıza veriyor değiliz, onay veriyor değiliz. “Avukat
bulamıyoruz.” diyorlar, görüyor musunuz?
Bakın,
bu hukuksuzlukları yapanların yanına kâr kalmıyor. Yarın sizin de karşınıza
aynı şey gelecek. Yarın siz de avukat bulamayacak, cezaevlerinde işkence
görecek duruma gelirseniz, o zaman iş işten geçmiş olacak. Yol yakınken bununla
ilgili süreçleri tekrar değerlendirmeye, tekrar gözden geçirmeye, yaratılan
mağduriyetleri ortadan kaldırmaya ihtiyaç var. 
Bank
Asyadan kredi çekti diye öğretmenin işine son veriliyor, Darbe Komisyonuna
verdiğiniz üye “Ben Bank Asyadan ev kredisi çektim.” diyor. Onun işine son ver,
ailesini mağdur et, rızkıyla oyna ama Darbe Komisyonunda elemanınız darbeyi
araştırmış olsun, darbeyle mücadele etmiş olsun. Gerçekten trajikomik bir
durumla, ironik bir durumla karşı karşıyayız. 
Hepinize
saygılar sunuyorum. (HDP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
388 sıra sayılı
Bilirkişilik Kanunu Tasarısı’nın 8’inci maddesinin (1)’inci fıkrasının (d)
bendinin aşağıdaki şekilde değiştirilmesini arz ve teklif ederiz. 
Levent
Gök (Ankara) ve arkadaşları
“d) İlgili
Mevzuat çerçevesinde bilirkişilerin performansını ölçmek.”
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Önerge üzerinde Ankara Milletvekili Levent Gök
konuşacaktır.
Buyurun Sayın Gök. (CHP sıralarından alkışlar) 
LEVENT GÖK (Ankara) – Sayın Başkan, değerli
milletvekilleri; gerçekten, bugün çok dramatik bir tablo yaşıyoruz. Bu tablo
içerisinde, Türkiye’de, anlaşılıyor ki hiç kimsenin hukuk güvenliği
kalmamıştır. Hiç kimse hukuki temeller üzerinde, Türkiye’deki adalete güvenecek
durumda değildir. Bu bir kez daha ortaya çıkmıştır ve Türkiye’de adaletin
geldiği bu noktada, artık sapla samanın birbirine iyice karıştığı, hatta
Cumhurbaşkanının ifadesiyle, at iziyle it izinin birbirine girdiği çok net
belli olmuştur. Bugün burada, az önce Sayın Bakanın ısrarlarım üzerine, iki
saatten sonra ancak edinebildiği bir bilgiden sonra, bürokratların kendisine
zorla verebildiği bir bilgiden sonra vermiş olduğu ifade, Türkiye’de, bugün,
Cumhuriyet gazetesine dönük soruşturmanın çöktüğüdür değerli arkadaşlarım.
Sayın Bakan aslında benim soruma cevap verirken Cumhuriyet gazetesine dönük
soruşturmanın da çöktüğünü itiraf etmiştir. Nasıl olabiliyor değerli
arkadaşlarım? Yani, akla ziyan bir ülke mi olduk? Şikâyetçisinin Recep Tayyip
Erdoğan olduğu bir davanın sanığı, Sayın Bakan ifade ediyor, uzatmaktan dolayı…
Neyi uzattı? Dinlemeleri uzattı. Gizlilik kararı koydular, herkesi dinlediler.
Bir dava götürdüler, kumpas dava, Ergenekon davası gibi, Balyoz davası gibi
kumpas davaları götürenlere karşı yürütülen bir soruşturmaydı bu, bu savcı da
bu davanın sanığı ve bu sanık… Sayın savcı özenle ayırmaya çalışıyor. Niçin
koruyorsunuz, niçin adını koymuyorsunuz? Bu dava FETÖ bağlantılı bir dava
değerli arkadaşlarım.
NAMIK HAVUTÇA (Balıkesir) – Zekeriya Öz’ün bir eşi bu
da.
LEVENT GÖK (Devamla) – Yani, Türkiye’de yürütülen
hukuksuzlukların yer aldığı sistematik davalardan bir tanesinin sebebi. Şimdi,
böyle bir davanın savcısı. Başka olaylarda irtibat var diye herkes ihraç,
herkes gözaltına alınıyor, hakkında dünya kadar ceza istenen bir savcı
yargılanıyor, 58 tane sanık var, 28’inci sanık bu ve yaptığı iş şu anda
Türkiye’nin çökmesine neden olan en ağır işlerden bir tanesi: Dinlemeler,
dinlemelerin uzatılması, dinlemelerden dolayı herkesin mağdur edilmesi. Bu
savcıya Türkiye’nin cumhuriyetle yaşıt, Atatürk’ün ismini verdiği Cumhuriyet
gazetesine dönük bir soruşturma yaptırılıyor ve bu soruşturmada bu savcı
Cumhuriyet gazetesi hakkında işlem yapıyor, yazarları hakkında gözaltı kararı
veriyor. Hangi gözaltı? “FETÖ darbe yapacak.” diyen Hikmet Çetinkaya hakkında
gözaltı kararı, diğer yazarlar hakkında gözaltı kararı. 
Değerli arkadaşlarım, burada, adalet
artık çökmüş, tuz kokuyor, tuz, neyi konuşuyoruz biz?
NAMIK HAVUTÇA (Balıkesir) – FETÖ’yü
kollayan adama FETÖ soruşturması veriliyor.
LEVENT GÖK (Devamla) – Şimdi, Türkiye
önemli bir olay yaşadı, FETÖ’ye karşı mücadele… E, FETÖ’ye karşı mücadele, FETÖ
davasıyla irtibatlı olan bir sanığa verilen bir soruşturmayla mı yürütülecek,
böyle mi yürüteceksiniz? Bu nasıl anlayıştır? Bu nasıl soruşturmadır? Değerli
arkadaşlarım, bunu lütfen bize aklıselim bir şekilde bir izah edin. Bizim mi
aklımız durdu, Türkiye’nin aklı mı durdu? Nasıl oluyor bu işler? Bu savcı nasıl
el çektirilmeden işinin başında, Cumhuriyet gazetesi gibi Türkiye’nin marka
gazetesine, cumhuriyete yaşıt gazetesine bir savcı olarak atanıyor?
NAMIK HAVUTÇA (Balıkesir) – FETÖ’den
talimat almıştır.
LEVENT GÖK (Devamla) – Bunu hangi vicdan
kabul eder? Adalete uyar mı? Adalet duygusunu bundan sonra koruyabilir misiniz?
FETÖ’nün eline bundan daha büyük koz verilebilir mi? FETÖ hâlen “Ben etkiliyim,
istediğimi yapıyorum.” demeyecek midir? Niye dedirtiyorsunuz, ne hakla? Biz o
gün bombalar altında, FETÖ’nün bombaları altında mücadele ederken bunun için mi
mücadele ettik? Adalet çürüsün diye mi mücadele ettik? Ne hakla yapıyorsunuz,
adaleti çürütüyorsunuz? Buna kimsenin hakkı yok. Böyle ağır bir tabloyu Türkiye
taşıyamaz. Bu ağır tablo Türkiye’yi bugün iyice bir karabasana almıştır. Böyle
bir tablo Türkiye’nin hak ettiği bir tablo değildir. FETÖ’yle mücadeleye evet
ama FETÖ’cüler işin başındaysa ne yapacaksınız? Ne yapmalısınız? 
MEHMET GÖKDAĞ (Gaziantep) – Bağlar devam
ediyor Başkan, bağlar devam ediyor.
LEVENT GÖK (Devamla) - Böyle bir tablo
Türkiye’ye niçin yaşatılıyor değerli arkadaşlarım? İsyanımız buna. Bu hukuk
güvenliği kalmazsa yarın hiçbir arkadaşımızın hukuk güvenliği kalmaz. Olabilir
mi öyle bir şey? Kabul edilebilir mi? 
Sayın Bakan, lütfen, iktidar bir silkinsin. Böyle bir
tabloya nasıl izin veriliyor? Böyle bir tablo, bugün bir utanç vesikası olarak
önümüze çıktı. Ne yapacağız şimdi? Ne yapacaksınız? Benim ne yapacağım belli,
çıkacağım, konuşacağım, milletime şikâyet edeceğim. Ne yapabilirim ki? Ama
sizin yapmanız gereken pek çok şey var. Lütfen görevinizi yapın. Lütfen… (CHP
sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 8’inci maddesinin (1)’inci fıkrasının (b) bendindeki
“kaydedilmesine” ibaresinden sonra gelmek üzere “veya çıkarılmasına” ibaresinin
ve (d) bendindeki “yapmak” ibaresinden sonra gelmek üzere “mal beyanlarını
kontrol etmek” ibaresinin eklenmesini arz ve teklif ederiz.
Mehmet
Necmettin Ahrazoğlu (Hatay) ve arkadaşları
BAŞKAN – Komisyon önergeye katılıyor mu? 
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkanım. 
BAŞKAN – Hükûmet? 
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan. 
BAŞKAN – Önerge üzerinde söz isteyen Hatay Milletvekili
Mehmet Necmettin Ahrazoğlu. 
Buyurun Sayın Ahrazoğlu. (MHP sıralarından alkışlar) 
MEHMET NECMETTİN AHRAZOĞLU (Hatay) – Sayın Başkan,
değerli milletvekilleri; 388 sıra sayılı Bilirkişi Kanunu Tasarısı’nın 8’inci
maddesi hakkında Milliyetçi Hareket Partisi Grubu adına söz almış bulunuyorum.
Heyetinizi saygıyla selamlıyorum. 
Bugün açılışını yaptığımız ve hafta sonuna kadar devam
edecek olan “Hatay Günleri”ne yüce heyetinizi ailenizle birlikte davet
ediyorum. Bunun, Hatay’ın gastronomisini, turizmini ve genel kültürünü
tanımanız açısından iyi olacağını düşünüyorum, hepinizi de oraya bekliyoruz. 
Değerli milletvekilleri, maddeyle bilirkişilik bölge
kurullarının görevleri belirtilmektedir. Bilirkişilik Danışma Kurulu ve Daire
Başkanlığına göre uygulayıcı niteliği olan, ön plana çıkan bölge kurullarının
görevleri arasında ilgili mevzuata uygun olarak bilirkişilik hizmetlerinin
yerine getirilmesini sağlamak, bilirkişiliği kabul etmek, sicili ve listeyi
kaydetmek, sicil kayıtlı bilirkişilerin temel ve alt uzmanlık alanlarına göre
bilirkişilik listelerini oluşturmak, denetimini yapmak, bilirkişilerin sicili
ve listeden çıkarılmasına karar vermek yer almaktadır.
Milliyetçi Hareket Partisi olarak, seçim
beyannamelerimizde “Adli, idari ve askerî yargıdaki ceza, hukuk ve idari
yargılama usulünde bilirkişilik müessesesiyle bilirkişilerin seçimi ve denetimi
yönünde düzenlenerek adaletin gerçekleşmesine katkı sağlayacak bir yapıya
kavuşturulacaktır.” denilmekte ve hem bu alandaki eksikliklere dikkat
çekilmekte hem de çözüm yoluna işaret edilmektedir. Tasarıyla hâlihazırdaki
problemlere çözüm oluşturulmaya çalışılırken, yeni çelişkilerin ve sakıncaların
çıkacağı aşikârdır. Ayrıca, bölge kurullarında yargının savunma ayağını temsilen
Barolar Birliğinden bir avukat ile adli ve idari yargıya ilişkin denge
bakımından vergi mahkemesinde bir kişinin de olması temsil açısından yerinde
olacaktır. Bölge kurullarının bilirkişi tespitlerinin değerlendirilmesi
konusunda yetkili gördüğü kurum ve kişilerden görüş almasına da imkân
verilmesi, tereddüt edilen teknik konularda doğru karar verilmesine katkı
sağlayacaktır.
Diğer taraftan, bilirkişiliğin bir görev olarak
düzenlenmesi, özel ihtisas gerektiren alanlarda ilgililer talepte bulunsa dahi
bölge kurulları tarafından resen bilirkişi listesine isim dâhil edilmemesine
imkân verilmesi yerinde olacaktır. Bilirkişilerin eğitimi, denetimi,
performansı gibi konularda, bilirkişilerin münhasıran meslek ve eğitimi -meslek
içi eğitim olduğu- denetim bilirkişiliği teknik değerlendirmesine müdahale,
bilirkişinin özellikle hukuki nitelik içeren raporlarının yargıya müdahale
anlamına gelebileceği, bu tür raporların dikkate alınması hâlinde ise ilgili
hâkimin disiplin cezası alacağı hususunu içermesi, işleyişin sağlıklı
olmayacağını göstermektedir. 
Değerli milletvekilleri, tasarının 8’inci maddesi
hakkında ifade ettiğimiz yargılama sistemini olumsuz etkileyecek ve uygulamada
sıkıntı yaratabilecek hususlar giderilmeden tasarının bu hâliyle yasalaşması
doğru olmayacaktır. Yazılan raporlarda yapılan tespitler, davalıları direkt
ilgilendirmektedir. Bunun yanında, bilirkişilerin etik davranmaları gerektiği
de açıktır. Ancak, bilirkişi atanan davaların genel ifadeyle büyüklüğü dikkate
alındığında, bilirkişilerin yazacakları raporlarda hiçbir etki altında
kalmaksızın karar vermeleri sağlanmalıdır. Bu nedenle de bilirkişilik kurumunun
her türlü şaibeden uzak tutulması gerekmektedir. Bu gibi görevlerde çalışan
personelin gelir denetiminin bir parçası olan mal bildiriminde bulunması
zorunluluğunun bilirkişi için de uygulanması yerinde bir uygulama olacaktır.
Tasarının 8’inci maddesinde tespit etmiş olduğumuz eksiklere yönelik,
bilirkişilerin 3628 sayılı Kanun çerçevesinde mal bildiriminde bulunmaları
büyük önem arz etmektedir. 
(Mikrofon otomatik cihaz tarafından kapatıldı) 
MEHMET NECMETTİN AHRAZOĞLU (Devamla) - Değerli
milletvekilleri, yasa tasarısının ilgili 8’inci maddesinde olduğu gibi
yasalaşması işleyen süreçleri de olumsuz etkileyecektir. Bu nedenle, tasarıda
iyileştirme yapmak amacıyla, değişiklik önergesinde teklif ettiğimiz hususları
ve bilirkişi yapılacak kişilerin ilgili kurum hükümlerine göre mal bildiriminde
bulunmalarının sağlanması hususunu dikkatinize sunuyor, tasarıya gerekli
desteği vereceğinizi umuyor, Gazi Meclisi saygıyla selamlıyorum. (MHP
sıralarından alkışlar) 
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
8’inci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
9’uncu madde üzerinde üç adet önerge vardır, okutup
işleme alıyorum.
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 9’uncu maddesinin (1)’inci fıkrasının (a) bendindeki “verimli”
ibaresinden sonra gelmek üzere “etkin” ibaresinin eklenmesini arz ve teklif
ederiz. 
 Mustafa Kalaycı Baki
Şimşek Zihni Açba
 Konya Mersin Sakarya
 Mehmet Parsak Saffet
Sancaklı Ahmet Selim Yurdakul
 Afyonkarahisar Kocaeli Antalya
 Fahrettin Oğuz Tor
 Kahramanmaraş
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı’nın 9’uncu
maddesinin (1)’inci fıkrasının (c) bendinin aşağıdaki şekilde değiştirilmesini
arz ve teklif ederiz.
 Cemal Okan Yüksel Tahsin
Tarhan Kazım Arslan
 Eskişehir Kocaeli Denizli
 Mehmet Gökdağ Bülent
Yener Bektaşoğlu Levent Gök
 Gaziantep Giresun Ankara
“c) Bölge Kurulu toplantılarının gündemini belirlemek
ve toplantılara başkanlık etmek. Kurul üyelerinden en az ikisinin imzası ile
verilecek önerileri gündeme almak.”
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 9’uncu maddesinin çerçeve (1)’inci fıkrasının “Bölge kurulu
başkanının görevleri ve yetkileri şunlardır” şeklinde değiştirilmesini arz ve
teklif ederiz.
 İdris Baluken Mahmut
Toğrul Ferhat Encu
 Diyarbakır Gaziantep Şırnak
 Behçet Yıldırım Mizgin
Irgat Meral Danış Beştaş
 Adıyaman Bitlis Adana
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Önerge üzerinde söz isteyen Adana Milletvekili
Meral Danış Beştaş.
Buyurun Sayın Danış Beştaş.(HDP sıralarından alkışlar)
MERAL DANIŞ BEŞTAŞ (Adana) – Sayın Başkan, değerli
milletvekilleri; ben de hepinizi saygıyla selamlıyorum.
Bu devam eden konuya ben de katkı yapmak isterim.
Gerçekten Türkiye’de yargı mensuplarının terör örgütü üyeliğiyle suçlandığı,
tutuklandığı, soruşturulduğu, açığa alındığı ve şu anda yargı bağımsızlığı ve
tarafsızlığının Türkiye’nin en temel ve en can alıcı noktalardan olduğu
gerçeğini bir kez daha, aslında defalarca durmadan, usanmadan tartışmamız
lazım. Bu mesele, öyle üzerinde konuşulup geçilecek bir mesele değil. Şu anda
Türkiye açık bir cezaevine dönmüş durumda aslında. Adalet Bakanlığı yetkilileri
ve kendisi ve Hükûmet her fırsatta cezaevi yapacağını halka müjde olarak
veriyor. Ama, gerçekten bu yargılamalar ne kadar adil, vatandaş bundan ne kadar
memnun, bu hâkim ve savcılar görevlerini gereğini yerine getiriyorlar mı,
yargının siyasallaştığı gerçeği ne kadar masaya yatırılıyor, bütün bunlara
büyük bir soru işareti koymak lazım.
Cumhuriyet
gazetesinin savcısının sorulması üzerine bu tartışma genişledi. Şunu söylemek
isterim: Gerçekten, Cumhuriyet gazetesi savcısının bu durumu diğer dava
dosyalarına da bir mercek tutmamızı gerektirir. Demin grup başkan vekilimiz
ifade etti, ben o dava dosyalarında aynı zamanda avukatlık da yaptığım için
hepsinin ismini teker teker biliyorum. Mesela, Diyarbakır Başsavcısının nasıl o
soruşturmaları yürüttüğünü, yönettiğini görüşmelerimle ve tanıklığımla çok iyi
biliyorum. Bizim İl Eş Başkanımız, Fırat Anlı’yla -şu anda maalesef yine
cezaevinde- o zaman yaptığım bir görüşmeyi anlatayım. Şunu sordum çok doğal
olarak: Niye Fırat Anlı tutuklandı? Dedi ki: “Fırat Anlı Yenişehir Belediye
Başkanıydı, yeni dönemde aday olmadı. Bu yetmedi, gitti, Bingöl’de aday oldu,
belediye başkanı adayı oldu, orada kaybetti. Bu da yetmedi, geldi, Diyarbakır’da
bir de İl Başkanı oldu. E, tutuklamayalım da ne yapalım?” Yani, Fırat Anlı’nın
suçu -bu bizzat Başsavcının cümlesidir- siyasete devam etmekmiş. İşte, değerli
arkadaşlar, emin olun, bu dosyaların önemli bir bölümü -en azından benim
bildiklerim- bu tanıklıklarımızla, yazılanlarla ve gördüklerimizle sabittir.
Asıl sorun şu: Şu anda binlerce, on binlerce insan cezaevinde Gülen örgütünden,
FETÖ’den ya da başka bir isim söyleyebiliriz, terör örgütü üyeliğinden
tutuklular ve yargılanıyorlar, bir kısmı açıkta. Peki, bunların verdiği
mahkûmiyet kararlarının neticelerini nasıl ortadan kaldıracağız? On yıl
cezaevinde olan, beş yıl yatıp çıkan, hâlâ yargılaması devam eden… Bu dosyalar
ne olacak? Hiçbir şey yokmuş gibi mi davranacağız? Bizim hakkımızda
dokunulmazlıkların kaldırıldığı tarihe kadar verilen talimatla hızlıca
fezlekeler yığıldı. Bu fezlekelerin kaçı bu savcılar tarafından hazırlandı
bunun cevabını da bulmamız gerekiyor çünkü yargının siyasallaşması ve paralel
yapının yargının doğrudan böyle içine yerleşmiş olması, soruşturmalar konusunda
doğal olarak soruları çoğaltıyor. Biz bir kanun teklifi de verdik. Bu dava
dosyalarında yargılananların yaptığı işlemler için tek bir şart gerekiyor,
yargılamanın iadesi talebinin kabul edilmesi lazım. Yani şu anda gerçekten
cezaevleri bu insanların açtıkları davalarla, soruşturmalarla tıka basa dolu.
Yargıtay aşamasında binlerce dava dosyası var ve hepsi ön yargıyla, hepsi Gülen
Cemaati’nin üyeleri ki şu anda iddialar çok ciddi, 15 Temmuz darbe girişiminde
ne kadar ciddi olduğunu da gördük, ortaya çıktı.
Şimdi, KHK’yle 22 radyo televizyon kapatıldı, en son
iki gün önce de basın-yayın organları. E, KHK kararı verenler kendi istihbarat
kaynaklarına dayanıyorlar. Biz nasıl güvenelim İMC TV’nin kapatılmasına yönelik
istihbaratı verenlerin güvenilir olduğuna? Özgür Gündem gazetesinin kapatılması
kararını veren hâkimin gerçekten terör örgütü üyesi olup olmadığına nasıl
inanalım? Ortada ciddi bir şaibe var, ciddi şüpheler var, artık bu, şüpheyi
geçmiş durumda. Hukukta bir deyim vardır, kuvvetli suç şüphesi. Bu kuvvetli suç
şüphesini bile aşan, neredeyse yargıya dönen bir tablo var ortamızda. Bu
nedenle Hükûmet yetkililerine şunu soruyorum gerçekten: Şu anda da bu
operasyonlar aynen devam ediyor. Bunun talimatını gerçekten siz mi verdiniz
yoksa hâlâ içinizdeki FETÖ ya da Gülen Cemaati üyeleri mi, bunu merak ediyoruz,
cevabını istiyoruz. (HDP sıralarından alkışlar)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı’nın 9’uncu
maddesinin (1)’inci fıkrasının (c) bendinin aşağıdaki şekilde değiştirilmesini
arz ve teklif ederiz.
Levent
Gök (Ankara) ve arkadaşları
“c) Bölge Kurulu toplantılarının gündemini belirlemek
ve toplantılara başkanlık etmek. Kurul üyelerinden en az ikisinin imzası ile
verilecek önerileri gündeme almak.”
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) -
Takdire bırakıyoruz.
BAŞKAN – Hükûmet katılıyor mu?
BAŞBAKAN YARDIMCISI MEHMET ŞİMŞEK (Gaziantep) – Takdire
bırakıyoruz.
BAŞKAN - Gerekçeyi okutuyorum: 
Gerekçe:
Bölge Kurulu Başkanının gündemi tek başına belirlemesi
dengesiz bir gidişata mahal verebileceğinden, Kurul Başkanının kurul üyelerinin
görüşlerini de dikkate alması faydalı olacaktır. Böylece bilirkişilik
müessesesine ilişkin bağımsızlık tartışmalarına karşı bir adım daha atılmış
olacaktır. 
BAŞKAN – Gerekçesini okuttuğum önergeyi oylarınıza
sunuyorum: Kabul edenler… Kabul etmeyenler… Önerge kabul edilmiştir.
Sayın Fahrettin Oğuz Tor ve arkadaşları önergesini
çektiler.
Kabul edilen önerge doğrultusunda 9’uncu maddeyi
oylarınıza sunuyorum: Kabul edenler… Kabul etmeyenler… 9’uncu madde kabul
edilmiştir.
10’uncu madde üzerinde üç adet önerge vardır, okutup
işleme alıyorum:
Türkiye Büyük Millet Meclisi
Başkanlığına
Görüşülmekte olan Bilirkişilik Kanunu Tasarısı’nın
10’uncu maddesinin (2)’nci fıkrasına "aranır" ibaresinden sonra
gelmek üzere "ve düzenlenen raporlarda bu kişilerin adı ve soyadı ile
imzası bulunur" ibaresinin eklenmesini arz ve teklif ederiz.
 Mustafa Elitaş Mehmet
Doğan Kubat Murat Alparslan
 Kayseri İstanbul
 Ankara
 Mustafa Köse Ayşe
Keşir Ramazan Can
 Antalya  Düzce Kırıkkale
 Gökcen Özdoğan Enç
 Antalya
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı'nın
10’uncu maddesinin (1)’inci fıkrasının (d) ve (e) bentlerinin tasarı metninden
çıkarılmasını arz ve teklif ederiz.
 Cemal Okan Yüksel Tahsin
Tarhan Kazım Arslan
 Eskişehir Kocaeli Denizli
 Bülent Yener Bektaşoğlu  Mehmet
Gökdağ Levent Gök
 Giresun Gaziantep Ankara
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 10’uncu maddesinin (1)’inci fıkrasının (a) bendinin aşağıdaki
şekilde değiştirilmesini ve (d) bendi ile (4)’üncü fıkrasının tasarı metninden
çıkarılmasını arz ve teklif ederiz.
 İdris Baluken Mahmut
Toğrul Behçet Yıldırım
 Diyarbakır Gaziantep Adıyaman
 Ferhat Encu Mizgin
Irgat
 Şırnak  Bitlis
“a) 26/9/2004 tarihli ve 5237 sayılı Türk Ceza
Kanununun 53. maddesinde belirtilen süreler geçmiş olsa bile; kasten işlenen
bir suçtan dolayı bir yıldan fazla süreyle hapis cezasına ya da affa uğramış
olsa bile zimmet, irtikap, rüşvet, hırsızlık, dolandırıcılık, sahtecilik,
güveni kötüye kullanma, hileli iflas, ihaleye fesat karıştırma, edimin ifasına
fesat karıştırma, suçtan kaynaklanan malvarlığı değerlerini aklama veya
kaçakçılık, gerçeğe aykırı bilirkişilik veya tercümanlık yapma, yalan tanıklık
ve yalan yere yemin suçlarından mahkum olmamak.”
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Önerge üzerinde Adıyaman Milletvekili Behçet
Yıldırım konuşacaktır.
Buyurun Sayın Yıldırım. (HDP sıralarından alkışlar)
BEHÇET YILDIRIM (Adıyaman) – Teşekkürler Başkanım.
Sayın Başkan, değerli milletvekili arkadaşlarım; 388
sıra sayılı Yasa Tasarısı’nın 8’inci maddesi üzerinde söz almış bulunmaktayım.
Genel Kurulu sevgiyle saygıyla selamlıyorum.
Şu anda Bilirkişilik Kanunu Tasarısı üzerinde
tartışıyoruz ancak her şeyi bilenler ve bildiğini iddia edenler sonrasında da
bu kadar iddialı olup da kandırılanlar zaten saraydan kanun hükmünde
kararnamelerle her sorunumuzu çözüyorlar. 
Bu Hükûmet yasa yapma tekniği noktasında hiçbir zaman
evrensel demokratik kriterleri esas almadı. Bir alanda, bir konuda bir sorunun
çözümüne ilişkin bir ihtiyaç olursa bu konunun komisyonlarda, sivil toplum
örgütlerinde ve ilgili kurumlarında yeterince tartışıldıktan sonra bu Meclise
gelmesi ve bu Meclisin her üyesinin yasa hakkında fikirlerini özgürce ifade
edebildiği bir ortamın yaratılması gerekir. Bugüne kadar torba yasa
düzenlemelerinde yasaların ilgili komisyonlarda tartışılmadan buraya
getirildiğinden şikâyet ediyorduk. Ancak, bu Hükûmet kötünün de kötüsünü
göstermek ve uygulamak konusunda gerçekten çok mahir. Yeni düzen artık öyle
torba yasa falan değil, yeni düzen kanun hükmünde kararnameler düzenidir.
Yasalarda düzenlenmesi ve tartışılması gereken konular ne yazık ki olağanüstü
hâlin ilanının dışındaki durumlarda bile kanun hükmünde kararnamelerle
düzenleme yoluna gidilmektedir. Meclis açıkça işlevsizleştirilmeye, baypas
edilmeye çalışılmaktadır. Her kelimesinin başında halkın iradesinden
bahsedenler, halkın iradesi sadece AKP’nin iradesi, sadece Hükûmetin iradesi
değildir. Topyekûn, burada oturan tek kişinin iradesi bile halkın iradesidir ve
bu iradeye dâhildir, onun da fikrini almak zorundasınız. Kaldı ki şu anda kanun
hükmünde kararnameler Hükûmetin iradesi değil mevcut olan tek kişinin
iradesidir. 
Bakın, yargı alanında düzenlemelerden bahsediyorsunuz,
daha nitelikli bir yapılanma oluşturulacağından bahsediyorsunuz, bilirkişilik
müessesesi hakkında düzenlemeleri Meclise getiriyorsunuz ancak yargının kurucu
unsuru olan, olmazsa olmazı olan savunma ve yurttaşların savunma hakkını ne
hâle getirdiniz? Kanun hükmündeki kararnamelerle savunma hakkını âdeta ortadan
kaldırıyorsunuz. Masumiyet karinesinden faydalanan insanlar günlerce
avukatlarıyla görüşmeyecek, bir ay gözaltında tutulabilecek; bu, açıkça
Anayasa’nın ihlalidir, masumiyet karinesinin, adil yargılanma hakkının açık
ihlalidir; açıkça, yargısız cezalandırma, yargısız infazdır.
Son kanun hükmündeki kararnameyle Adıyaman’da darbeyle
uzaktan yakından alakası olmayan KESK üyesi 24 kamu emekçisi ihraç edildi. Yine
bu son kanun hükmünde kararnameyle Mecliste, benim de danışmanımın bulunduğu 32
kişi ihraç edildi. Çaycısından danışmanına kadar, şoförüne kadar herkes alındı,
darbeyle de bir şekilde ilişkilendirilmeye çalışıldı. Şimdi, buradaki çaycı,
buradaki şoför -meslekleri küçümsemek anlamında söylemiyorum, onlar başımın
tacıdır- darbeyle ilişkili de niye bir milletvekili bunlarla ilişkili değil?
Kime sorarsanız, milletvekilinin darbe yapma potansiyeli vardır da bir
çaycının, bir şoförün darbe yapma potansiyeli yoktur; ben bunu kamuoyunun
takdirine bırakıyorum. Siyasi ayak nerede? Yurtta sulh konseyi nerede? Gerçekten
bunları aklım almıyor. 
Şimdi, hiçbir somut gerekçe olmadan bu kamu
emekçilerini görevden aldınız, bu insanların emeğini, işini gücünü, hayatını
çaldınız. Bu insanlar suçlu mu? Bu kadar ağır bir vebale katlanmak zorunda
bırakıldılar. Hukuku, adaleti, hakkaniyeti geçtim, yürürlükteki kanuna göre
hiçbiriniz “Bu insanlar suçludur, suç işlemiştir.” diyebilir misiniz?
Diyemezsiniz, teknik olarak da diyemezsiniz, ahlaki olarak da diyemezsiniz.
Suçlu diyemediğimiz insanların bütün emeğini ve yaşamlarını çalıyorsunuz, bunun
vebali ağırdır. Ahiret inancı olan insanlar bilir ki burada sizi saray
korkutabilir, yargılayabilir ancak orada sizi yargılayacak olan Allah,
korkutacak olan ise mazlumun ahından başka bir şey değildir, bunu iyi bilin.
Onun için, buraya yasa tasarılarını getirirken Avrupa Birliği, evrensel
demokratik kriterler gibi kaygılarınız olduğu kanaatinde değilim, zaten
getirdiğiniz bu tasarıda bu durum hissediliyor. 
Yine bilirkişilerin seçimi, performansı ve eğitime tabi
tutulmaları noktasında yasa bilirkişilik müessesesinin tabiatına aykırı
hükümler içermektedir. Zaten, kendi alanında yetkinleşmiş insanları tekrar
bürokratik bir silsileye, bir eğitime ve bir performans değerlendirmesine tabi
tutmak, bu değerlendirmeyi yapacakların sıfatı düşünüldüğünde bu durum bile
işin özüne uygun değildir.
Yargı alanını düzenlerken esas kriterlerin bağımsızlık,
tarafsızlık olması gerekir. Hangi işe nerede, ne zaman liyakat esas alınarak
vatandaş alınıyor? Adalet Bakanlığı Müsteşarının istemediği kişiler bu
bilirkişi listesine girebilecek mi? Şu anda yapmaya çalıştığımız şey, arabanın
motorunu bozup arabanın tekerleğiyle değil, tamponuyla uğraşmaya benziyor.
(Mikrofon otomatik cihaz tarafından kapatıldı)
BEHÇET YILDIRIM (Devamla) – Onun içindir ki
bilirkişilik müessesesinin bir parçası olduğu yargıyı kurumsal olarak bağımsız
ve tarafsız bir duruma getirmediğiniz sürece bilirkişilik müessesine dair
yapacağınız her düzenleme eksik, yetersiz ve boşuna bir çaba olacaktır.
Genel Kurulu saygıyla selamlıyorum. (HDP sıralarından
alkışlar)
BAŞKAN – Teşekkür ediyorum Sayın Yıldırım.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı'nın
10’uncu maddesinin (1)’inci fıkrasının (d) ve (e) bentlerinin tasarı metninden
çıkarılmasını arz ve teklif ederiz.
Levent
Gök (Ankara) ve arkadaşları
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Önerge üzerinde Ankara Milletvekili Levent Gök
konuşacaktır.
Buyurun Sayın Gök. (CHP sıralarından alkışlar) 
LEVENT GÖK (Ankara) – Sayın Başkan, değerli
milletvekilleri; adalet ve hukuk ve mağduriyet. Mağduriyet nerede başlıyor,
sanığın hakları nerede başlıyor, şikâyetçi nerede olunuyor ve sonuçta adalet
nerede tesis ediliyor? Türkiye’de bir soruşturmalar yürütülüyor FETÖ’ye karşı.
Gerçekten, bu darbenin tüm sorumluları yargılanmalı, hak ettiği cezayı
almalıdır. Türkiye’de hiçbir terör örgütüne yer yoktur, FETÖ’sü, PKK’sı,
DHKP-C’si, IŞİD’i, her kimse, elinde silah olan herkes Türkiye’de yargılanmalı
ve hak ettiği cezayı almalıdır. Bu yapılırken adalet sistemi asla yanılgıya
düşmeden, sapla samanı ayıran bir çizgi içerisinde götürmelidir bu işi ki
adalet duygusu herkes için ikna edici bir unsur olabilsin. 
Bize bugünlerde iktidar partisi sözcüleri “mağdur
edebiyatı yapma.” diye suçlamalar yöneltiyorlar. Değerli arkadaşlarım, öyle
bize dilekçeler, öyle şikâyetler bizzat ağlayarak geliyor ki… Kişi diyor ki:
“Ben falanca bir yerde ev kiraladım, ev sahibim kira parasını bana falanca
bankadan gönder dedi, dediği için oradan gönderdim, ben şimdi meslekten ihraç
edildim.” Bu bir mağduriyettir, bunu gidermemiz gerekiyor. Bizim uğraştığımız
mağduriyetler bunlar. Bomba atanlarla, tanklarla, silahlarla halkımızı
öldürenlerle değil, millî iradeyi yok etmek isteyenlerle değil. Yüzlerce insan
var…
Şimdi, Sayın Bakan az önce sorduğum soruya tam iki saat
sonra Adalet Bakanlığı bürokratlarının bulabildiği cevabı verirken bir cümle
kullandı: “Bu savcı falanca davada sanıktır, FETÖ’yle ilgisi olduğunu
düşünmüyoruz.” anlamına gelen bir söz söyledi. Sayın Bakan, bu sözcüğü nasıl
kullanabildiniz, neyle bizi ikna etmeye çalışıyorsunuz, ne anlatmak
istiyorsunuz? Yani ortada yürüyen bir FETÖ’den dolayı Selam Tevhid davası var,
yargılananların tümü usulsüz iş yapmış, devleti çökertmeye çalışmış,
FETÖ’cülükle suçlanıyor, Sayın Bakan, bir savcıyı ayırıyor. Sayın Bakan sizin
bürokratlarınızın bulamadığı, tam 3 bakan değiştiği hâlde cevap veremediğiniz
soruda ben iddianameyi buldum o savcı hakkındaki. Şunu da ifade ediyorum, bu
savcının da adil yargılanma hakkı vardır ve hüküm kesinleşene kadar o da
masumdur, bunun da altını çiziyorum, hiçbir tereddüt yok. Adalet terazisini her
yerde aynen uygulamak durumundayız, bu sayın savcı yargılansa dahi. Ama bakın,
değerli arkadaşlarım, bir bankadan kira parasını göndereni ihraç ettiğiniz
tabloda, Sayın Bakanın da özenle savcı için “FETÖ’yle ilgisi yok.” dediği
davada iddianame nasıl başlıyor? O iddianamenin ilk giriş cümlesi aynen şöyle:
“İddianamemizde şüpheli hâkim ve cumhuriyet savcılarının yaklaşık kırk yıldır
ulusal ve uluslararası arenada yapılanmasını tamamlayan, dünyanın en gizli ve
operasyonel manada legal yolları illegal bir şekilde kullanarak sonuç alan
Fetullah terör örgütü kapsamında işlemiş oldukları suçlar anlatılacaktır.”
Sayın Bakan, sizin ayırdığınız savcının iddianamesi bunu söylüyor. Neymiş?
“FETÖ kapsamında işlediği suçlar.” Kimler hakkında? Cumhuriyet gazetesi
soruşturmasını yürüten ve yazarları hakkında gözaltı veren savcı hakkında
iddianameye bakın değerli arkadaşlar. “FETÖ kapsamında işlediği suçlar.” Ne yapmış
bu savcı? Kolluktan gelen yazılarda haklı ve ikna edici bilgi ve belgeler
sunulmadığı hâlde, muhataplarının silahlı örgütle ilişkisi bulunmaksızın, başka
surette delil elde imkânı bulup bulunmadığı araştırılmadan haklarında
soruşturma yürütmekten dolayı dava açılıyor. Hangi konuda? FETÖ terör
örgütünden dolayı. Tablo bu değerli arkadaşlarım. 
Şimdi, böyle bir tabloda, o savcı yargılansın, beraat
ederse eder, mahkûm olursa olur, o ayrı bir konu ama böyle bir tabloda,
FETÖ’den dolayı yargılandığı iddianamede tespit edilmiş olan bir savcıya en
önemli gazetenin soruşturmasını vereceksiniz, bir evin kirasını bankadan
gönderen kişiyi içeri atacaksınız. Olmaz, olamaz, böyle bir şey olmaz. Değerli
arkadaşlarım, Türkiye’de adalete niçin güven az? İşte bunlardan dolayı az.
FETÖ’cüler hâlâ iş başında, farkında değilsiniz AKP’li kardeşlerim, farkında
değilsiniz, siz istediğiniz kadar uğraşın. Biz anlatmaya çalışıyoruz ama sizler
de bu konularda mağdursunuz. Ben biliyorum, çoğunuzu tanıyorum; hiçbirinizin,
çoğunuzun alakası yok ama tablo bu. Tablo ne?
(Mikrofon otomatik cihaz tarafından kapatıldı) 
MUSTAFA ELİTAŞ (Kayseri) – “Çoğunuzun alakası yok.”
derken ne demek istiyorsun, onu anlayamadım?
LEVENT GÖK (Devamla) – Sizinle de alakası yok diyoruz,
çoğunuzun.
MUSTAFA ELİTAŞ (Kayseri) – Neyle alakamız yok?
LEVENT GÖK (Devamla) – FETÖ’yle alakanız yok.
MUSTAFA ELİTAŞ (Kayseri) – “Çoğunuzun” derken “Bir
kısmınızın var.” mı demek istiyorsun?
BAŞKAN – Teşekkür ediyoruz Sayın Gök.
LEVENT GÖK (Devamla) – Sayın Başkan, ne söylediğimi
herkes biliyor. Ben ne söylediğimi gayet iyi biliyorum. Ben bu konuda kimseyi
de suçlamıyorum. Söylediğim çok açık ve nettir, sizleri ilzam eden bir şey
değil, söylediğim gayet net. (CHP sıralarından alkışlar) 
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan Bilirkişilik Kanunu Tasarısı’nın
10’uncu maddesinin (2)’nci fıkrasına "aranır" ibaresinden sonra gelmek
üzere "ve düzenlenen raporlarda bu kişilerin adı ve soyadı ile imzası
bulunur" ibaresinin eklenmesini arz ve teklif ederiz.
Mustafa
Elitaş (Kayseri) ve arkadaşları
BAŞKAN – Komisyon önergeye katılıyor mu? 
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Takdire bırakıyoruz Sayın Başkan. 
BAŞKAN – Hükûmet? 
BAŞBAKAN YARDIMCISI MEHMET ŞİMŞEK (Gaziantep) –
Katılıyorum. 
BAŞKAN – Önerge üzerinde Kayseri Milletvekili Sayın
Mustafa Elitaş. 
Buyurun. 
MUSTAFA ELİTAŞ (Kayseri) – Sayın Başkan, değerli milletvekilleri;
yüce Heyetinizi saygıyla selamlıyorum. 
Biraz önce, Sayın Gök ifade etti, “Çoğunuzu çok iyi
tanıyorum, bu yapısıyla ilgisi yok.” diye ifade etti. “Ben de nedir, ne demek
istediniz?” diye sordum, “Çoğunuzu tanıyorum, bir kısmınız var anlamına gelir.”
diye söyledim. 
LEVENT GÖK (Ankara) – Hiç de öyle değil, hiç de öyle
değil Sayın Başkan. 
MUSTAFA ELİTAŞ (Devamla) - Öyle demediniz mi?
LEVENT GÖK (Ankara) – Yani, ben tanıdığım kadarıyla
diyorum, tanıdığım kadarıyla diyorum. 
MUSTAFA ELİTAŞ (Devamla) - Ha, tamam, peki, ben o zaman
o şekilde anladım diye sordum. Yani, “Çoğunuzu tanıyorum öyle değil,
tanımadıklarım da öyle değil.” anlamında, tanıdıklarımla… 
LEVENT GÖK (Ankara) – Tanıdıklarımızın çoğunun…
Çoğunuzu tanıyorum, ilgisi olmadığını biliyorum. 
MUSTAFA ELİTAŞ (Devamla) - Anladım peki, anladım Levent
Bey, tamam. Anladım teşekkür ediyorum.
Bakın, değerli arkadaşlar, 17 Aralık süreci
başladığında ve arkasından 25 Aralık geldiğinde biz bu FETÖ terör örgütünün
Türkiye’de paralel bir yapılanma olduğunu, devlet içinde bir devlet kurmaya
kalkıştığını ve Türkiye’nin kodlarıyla oynayarak darbe girişimine doğru
gittiğini iddia ettik ve o günden bu tarafa biz FETÖ’yü düşman ilan ettik,
gelmesin diye, AK PARTİ içerisine bulaşmasın diye büyük gayret gösterdik ve
çalışmalarımızı yaptık. 
Arkasından, yerel seçimler oldu, 2014 yerel seçimleri
oldu. 2014 yerel seçimlerden önce il teşkilatlarımızı, il kongrelerimizi yaptık
çünkü biz o gün FETÖ’yü düşman ilan ettik. FETÖ, AK PARTİ içerisine
giremeyeceğini anladığından dolayı farklı bir şeyler yapmış olabilir. Bu süreç
içerisinde bakın, 2011 yılından… O süreçte, 2013 yılında 17-25 Aralık davası
olduğunda bizden 5 tane milletvekili istifa etti, baskıyla, örnek gösterilerek,
“Şunları örnek alın.” diye 5 milletvekili istifa etti. FETÖ terör örgütüyle
doğrudan doğruya irtibatlı olduğunu söylediğimiz o milletvekillerinin kim
olduğunu biliyorsunuz; şu anda yurt dışında kaçak. Arkasından 7 Haziran seçimlerine
gittik. 7 Haziran seçimlerinde milletvekilli adaylarını tespit ederken en
önemli kıstaslarımızdan biri “FETÖ’yle irtibatı var mıdır?” O kıstasları büyük
bir ihtimamla değerlendirdik. 7 Haziran seçimlerinde milletvekili adayları
içerisinde olduğu ihtimalini görmüyorum. Gözden kaçmış mıdır? Tahmin etmiyorum.
Çünkü en ufak bir konuyla ilgili “Zamanında bunun böyle böyle bir ilişkisi
varmış.” diye bir şüphe olduğu zaman “Şüphe kurttur içimizi kemirir, biz bunu
aday yapmayalım.” dedik. 
1 Kasım seçimlerine geldik. 7 Haziran seçimlerinden 1
Kasım seçimlerine geldiğimiz süreçte de aynı hassasiyet daha fevkinde olarak
devam etti çünkü 7 Haziran seçimlerinde… Biliyorsunuz AK PARTİ’de bir sistem
var, üst kurul var, kurullar var; o kurullar bütün milletvekili aday adaylarını
incelerler. 6 bin civarında aday adayı incelendi, 6 bin aday adayı arkasından
bir üst kurula gitti ve en sonunda da en üst kurulda bu değerlendirilmeler
yapıldı. O kişiyle ilgili, 11 kişilik üst kurulda, şahısla ilgili birisinin bir
endişesi varsa, endişesi, şüphesi “Bunu koymayalım, yarın kurt kemirir içimizi,
bu adam böyle midir acaba?” diye onu yaptık. 1 Kasımda da aynı hassasiyet
gösterildi diye ifade ediyorum ve şunu da inanarak söylüyorum: “Bugün en
dezenfekte olmuş, FETÖ’yle ilgili en dezenfekte olmuş AK PARTİ’dir.” diye
iddialı söylüyorum. (AK PARTİ sıralarından alkışlar) Niye? Çünkü biz, bu FETÖ
terör örgütünün, 17-25 Aralık sürecinin darbeye doğru gideceğini bilen bir
parti olarak…
İDRİS BALUKEN (Diyarbakır) – Darbeyi biliyor muydunuz? 
MUSTAFA ELİTAŞ (Devamla) – O gün 17-25 Aralık
sürecinden bunun sonuçlarının darbe girişimi olduğunu iddialı bir şekilde
söyleyerek… Belki sizleri ikna edememiş olabiliriz.
MAHMUT TOĞRUL (Gaziantep) – Darbeyi biz söyledik. 
MUSTAFA ELİTAŞ (Devamla) – Ama o günü yaşayan olarak
doğrudan doğruya hedef tahtası hâline gelmiş bir iktidarın bu konudaki savunma
güdüsünün, bu konuyla mücadele güdüsünün hangi noktada olduğunu takdirlerinize
bırakıyorum.
Ben biraz önce, bu konuşmamın sebebi, Sayın Gök’ün “Bir
kısmınızı tanıyorum, kesinlikle ilgilisi yok.” “Diğerleriniz olur mu acaba?” diye
bir soru sordum, herhâlde benim sorduğum soruyu anlamadığından veya o şeyde tam
iletilmediğinden dolayı olduğunu… O anlamda söz aldım. 
Değerli milletvekilleri, şuna inanıyorum, görüyorum ki
bu terör örgütüyle ilgili, hiçbir milletvekilinin bağ kurulacağına ihtimal
vermiyorum çünkü buraya gelen milletvekilleri demokrasiyi savunmak adına, bu
ülkenin birliğini, bekasını savunmak adına burada görev yapmak
mecburiyetindeler çünkü bizim halkımıza borcumuz budur, bunu yapmamız lazım.
550 milletvekili içerisinde FETÖ terör örgütüyle bağlantılı bir milletvekilinin
olduğuna ihtimal vermiyorum. 
Hepinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ediyorum. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir. 
Kabul edilen önerge doğrultusunda 10’uncu maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
11’inci madde üzerinde iki adet önerge vardır,
okutuyorum: 
Türkiye Büyük Millet Meclisi Başkanlığına
388 sıra sayılı Bilirkişilik Kanunu Tasarısı'nın
11’inci maddesinin (4)’üncü fıkrasının tasarı metninden çıkarılmasını arz ve
teklif ederiz.
 Cemal Okan Yüksel Tahsin
Tarhan Kazım Arslan
 Eskişehir Kocaeli Denizli
 Bülent Yener Bektaşoğlu  Mehmet
Gökdağ
 Giresun Gaziantep
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 11’inci maddesinin (3)’üncü fıkrasının tasarı metninden
çıkarılmasını arz ve teklif ederiz. 
 İdris Baluken  Mahmut
Toğrul  Ferhat Encu
 Diyarbakır  Gaziantep
 Şırnak
 Mizgin Irgat  Behçet
Yıldırım 
 Bitlis  Adıyaman

BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) -
Katılmıyoruz Sayın Başkan. 
İDRİS BALUKEN (Diyarbakır) – Gerekçe… 
BAŞKAN – Gerekçeyi okutuyorum: 
Gerekçe: 
Bölge kurulunun mesleki tecrübe, katıldığı meslek içi
eğitimler ve uzmanlığını gösteren belgeler dikkate alınarak bilirkişiler
arasında en liyakatli olanları seçeceğine dair düzenleme bilirkişilik kurumunun
amacına aykırıdır. Şöyle ki: Bilirkişilik kurumu kişilerin mesleki anlamda
yarıştırılması amacını gütmemektedir. Her kişinin farklı uzmanlık alanı
olduğunu, bilirkişiliğin bir meslek olmayıp meslekteki uzmanlık nedeniyle buna
bağlı olarak kazanılan bir sıfat olduğu dikkate alındığında 11’inci maddenin
(3)’üncü fıkrasının tasarı metninden çıkarılması gerekmektedir.
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
388 sıra sayılı Bilirkişilik Kanunu Tasarısı'nın
11’inci maddesinin (4)’üncü fıkrasının tasarı metninden çıkarılmasını arz ve
teklif ederiz.
Cemal
Okan Yüksel (Eskişehir) ve arkadaşları
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz. 
BAŞKAN – Gerekçeyi okutuyorum: 
Gerekçe: 
Bilirkişilik sicili için 3 yıllık bir kayıt süresi
öngörülerek bir meslek gibi ele alınmasının yaratacağı olumsuzlukların
giderilmesi amaçlanmıştır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
11’inci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
12’nci madde üzerinde iki önerge vardır, okutup işleme
alıyorum.
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 12’nci maddesinin (1)’inci fıkrasının (f) bendinin tasarı
metninden çıkarılmasını arz ve teklif ederiz.
 İdris Baluken Mahmut
Toğrul Ferhat Encu
 Diyarbakır Gaziantep Şırnak
 Behçet Yıldırım Mizgin
Irgat
 Adıyaman  Bitlis
Türkiye Büyük Millet Meclisi Başkanlığına
388 sıra sayılı Bilirkişilik Kanunu Tasarısı'nın 12’nci
maddesinin (4)’ üncü fıkrasının tasarı metninden çıkarılmasını arz ve teklif
ederiz.
 Cemal Okan Yüksel Tahsin
Tarhan Kazım Arslan
 Eskişehir Kocaeli Denizli
 Mehmet Gökdağ  Bülent
Yener Bektaşoğlu 
 Gaziantep  Giresun
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet katılıyor mu?
BAŞBAKAN YARDIMCISI MEHMET ŞİMŞEK (Gaziantep) – Katılmıyoruz
Sayın Başkan.
BAŞKAN – Gerekçeyi okutuyorum:
Gerekçe:
Bir meslek ihdas ediliyormuş gibi avukatlık, hâkimlik,
hekimlik mesleğine başlarken olduğu gibi toplu yemin ederek göreve
başlamalarının yaratacağı anlam kargaşasının önüne geçilmesi amaçlanmıştır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 12’nci maddesinin (1)’inci fıkrasının (f) bendinin tasarı
metninden çıkarılmasını arz ve teklif ederiz.
İdris
Baluken (Diyarbakır) ve arkadaşları
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet katılıyor mu?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
12’nci maddeyi oylarınıza sunuyorum: Kabul edenler…
Kabul etmeyenler… 12’nci madde kabul edilmiştir.
13’üncü madde üzerinde aynı mahiyette olmak üzere iki
önerge vardır, okutup birlikte işleme alacağım.
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı'nın
13’üncü maddesinin (1)’inci fıkrasının (d) bendinin tasarı metninden
çıkarılmasını arz ve teklif ederiz.
 Cemal Okan Yüksel Tahsin
Tarhan Kazım Arslan
 Eskişehir Kocaeli Denizli
 Bülent Yener Bektaşoğlu  Mehmet
Gökdağ
 Giresun Gaziantep
Aynı mahiyetteki diğer önerge imza sahipleri: 
 İdris Baluken  Mahmut
Toğrul  Ferhat Encu
 Diyarbakır Gaziantep Şırnak

 Mizgin Irgat Behçet
Yıldırım 
 Bitlis Adıyaman

BAŞKAN – Aynı mahiyetteki önergelere
Komisyon katılıyor mu? 
ADALET KOMİSYONU SÖZCÜSÜ ALİ ÖZKAYA (Afyonkarahisar) – Katılmıyoruz
Sayın Başkanım.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Gerekçeyi okutuyorum: 
Gerekçe: 
Tasarının 13’üncü Maddesi (d) bendinde performans
değerlendirmesi sonucunda yetersiz bulunması hâlinde bilirkişinin sicilden
çıkarılması öngörülmüştür. Ancak bölge kurullarının üyeleri içerisinde
bilirkişilerin mesleki yeterliliklerini ölçebilecek bir üye bulunmamakta,
tamamen savcı ve hâkimlerden oluşmaktadır. Bu durum bilirkişilerin bağımsızlığını
ve adil yargılanma hakkını olumsuz yönde etkileyecektir. Ayrıca, bölge
kurulunda bulunan hâkimlerin bilirkişinin çalıştığı dosya hakkında bilgi sahibi
olmaması da objektif değerlendirme yapılmasının önünde engel teşkil edecektir.
Diğer önergenin gerekçesi: 
Bölge kurulu tarafından bilirkişilerin performans
denetimini hangi kriterler çerçevesinde değerlendireceğinin yaratacağı
bilirkişilerin bağımsızlığını olumsuz etkileyeceği öngörülmüştür.
BAŞKAN – Aynı mahiyetteki önergeleri
oylarınıza sunuyorum: Kabul edenler… Kabul etmeyenler… Aynı mahiyetteki
önergeler kabul edilmemiştir. 
13’üncü maddeyi oylarınıza sunuyorum:
Kabul edenler… Kabul etmeyenler… Madde kabul edilmiştir. 
14’üncü madde üzerinde üç adet önerge
vardır; okutup, işleme alıyorum: 
Türkiye Büyük
Millet Meclisi Başkanlığına
Görüşülmekte olan 388 Sıra Sayılı Bilirkişilik Kanunu
Tasarısı’nın 14’üncü maddesinin (3)’üncü fıkrasından sonra gelmek üzere aşağıda
belirtilen hükmün yeni bir fıkra olarak tasarı metnine eklenmesini ve diğer
fıkraların buna göre teselsül ettirilmesini arz ve teklif ederiz.
 İdris Baluken  Mahmut
Toğrul  Ferhat Encu
 Diyarbakır Gaziantep Şırnak

 Mizgin Irgat Behçet
Yıldırım 
 Bitlis Adıyaman

“4) Bölge kurulu kararını vermeden önce ilgili
bilirkişilerin savunmalarını almak zorundadır. İlgili bilirkişi bölge kurulunun
durumu kendisine yazılı olarak bildirmesinden itibaren 7 gün içerisinde
savunmasını vermek zorundadır.”
Türkiye Büyük
Millet Meclisi Başkanlığına
Görüşülmekte olan Bilirkişilik Kanunu Tasarısı’nın
14’üncü maddesinin (1)’inci fıkrasında yer alan "şikâyet" ibaresinin
"başvuru" şeklinde değiştirilmesini ve maddeye (3)’üncü fıkrasından
sonra gelmek üzere aşağıdaki fıkranın eklenmesini ve fıkra numaralarının buna
göre teselsül ettirilmesini arz ve teklif ederiz.
 Mustafa Elitaş Ramazan
Can Mehmet Doğan Kubat
 Kayseri Kırıkkale İstanbul
 Murat Alparslan Ayşe
Keşir Gökcen Özdoğan Enç
 Ankara Düzce Antalya
 Mustafa Köse
 Antalya
"(4) Bilirkişi raporlarının özel veya teknik bilgi
yönünden içeriğine ilişkin bölge kurullarına başvuru yapılamaz; yapılan
başvurular incelenmeksizin reddedilir."
Türkiye Büyük
Millet Meclisi Başkanlığına
388 sıra sayılı Bilirkişilik Kanunu Tasarısı'nın
14’üncü maddesinin (1)’inci ve (2)’nci fıkralarının aşağıdaki şekilde
değiştirilmesini arz ve teklif ederiz.
 Cemal Okan Yüksel Tahsin
Tarhan Kazım Arslan
 Eskişehir Kocaeli Denizli
 Mehmet Gökdağ Bülent
Yener Bektaşoğlu
 Gaziantep Giresun
(1) Bilirkişiler, göreviyle ilgili tutum ve
davranışlarının veya hazırladıkları raporların bilirkişilik mevzuatına
uygunluğu bakımından bölge kurulları tarafından resen veya şikâyet üzerine
denetlenir.
(2) Hâkim veya cumhuriyet savcısı, görevlendirdiği
bilirkişinin göreviyle ilgili tutum ve davranışlarının veya hazırladığı raporun
bilirkişilik mevzuatına uygun olmadığına ilişkin kanaat edinmesi durumunda, bu
hususu bölge kuruluna bildirir."
BAŞKAN – Komisyon önergeye katılıyor mu? 
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan. 
BAŞKAN – Hükûmet? 
BAŞBAKAN YARDIMCISI MEHMET ŞİMŞEK (Gaziantep) –
Katılıyoruz. (CHP sıralarından “Hükûmet katıldı.” sesleri)
BAŞKAN – Hükûmet katıldı, aslolan Genel Kurulun ne
diyeceği. 
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz.
BAŞKAN – Gerekçesini okutuyorum: 
Gerekçe: Madde metnindeki mevzuatın bilirkişilik
mevzuatı olduğu vurgulanarak oluşabilecek anlam kargaşasının önlenmesi
amaçlanmıştır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan Bilirkişilik Kanunu Tasarısı’nın
14’üncü maddesinin 1’inci fıkrasında yer alan "şikâyet" ibaresinin
"başvuru" şeklinde değiştirilmesini ve maddeye (3)’üncü fıkrasından
sonra gelmek üzere aşağıdaki fıkranın eklenmesini ve fıkra numaralarının buna
göre teselsül ettirilmesini arz ve teklif ederiz.
"(4) Bilirkişi raporlarının özel veya teknik bilgi
yönünden içeriğine ilişkin bölge kurullarına başvuru yapılamaz; yapılan
başvurular incelenmeksizin reddedilir."
Mustafa Elitaş (Kayseri) ve
arkadaşları
BAŞKAN – Komisyon önergeye katılıyor mu? 
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Uygun görüşle takdire bırakıyoruz Sayın Başkan. 
BAŞKAN – Hükûmet? 
BAŞBAKAN YARDIMCISI MEHMET ŞİMŞEK (Gaziantep) –
Katılıyoruz. 
BAŞKAN – Gerekçeyi okutuyorum: 
Gerekçe:
Maddede bu önergeyle yapılması öngörülen değişiklikler
bakımından terim birliği sağlanması amacıyla (1)’inci fıkrada yer alan
"şikâyet" ibaresi "başvuru" şeklinde değiştirilmektedir.
Bölge kurulları, bilirkişileri ve bilirkişi raporlarını
idari yönden denetleyecek, bilirkişi raporlarında yer alan özel ve teknik
bilginin yeterliliği konusunda esas yönünden herhangi bir denetim ve inceleme
yapamayacaktır. Usul kanunlarımıza göre, bilirkişinin hazırladığı raporun eksik
veya yetersiz olması hâlinde, taraflar bu rapora davanın görüldüğü mahkemede
itiraz edebilmekte ve itiraz üzerine yargı mercileri ek rapor veya farklı
bilirkişilerden rapor alabilmektedir. Bilirkişi raporlarının esas yönden
denetiminin yargı mercileri tarafından yapılması nedeniyle, raporlara karşı
bölge kurullarına başvurulması hâlinde, kurulun yapacağı inceleme yargılama
sürecini etkilemeyecektir. Bölge kurullarının yaptığı inceleme idari bir
denetim olmakla birlikte, uygulamada raporun esası yönünden de bu kurullara
başvurulabileceği düşünülerek, tereddütleri gidermek amacıyla, bu önergeyle,
bilirkişi raporlarına karşı özel veya teknik bilgi yönünden içeriğine ilişkin
olarak başvurulamayacağı, başvuru yapılmış ise incelenmeksizin reddedileceği
açıkça düzenlenmektedir. 
BAŞKAN – Gerekçesini okuttuğum önergeyi oylarınıza
sunuyorum: Kabul edenler… Kabul etmeyenler… Önerge kabul edilmiştir.
Diğer önergeyi okutuyorum. 
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişi Kanunu Tasarısı’nın
14’üncü maddesinin (3)’üncü fıkrasından sonra gelmek üzere aşağıda belirtilen
hükmün yeni bir fıkra olarak tasarı metnine eklenmesini ve diğer fıkraların
buna göre teselsül ettirilmesini arz ve teklif ederiz. 
İdris
Baluken (Diyarbakır) ve arkadaşları 
4) Bölge kurulu kararını vermeden önce ilgili
bilirkişilerin savunmalarını almak zorundadır. İlgili bilirkişi bölge kurulunun
durumu kendisine yazılı olarak bildirmesinden itibaren 7 gün içerisinde
savunmasını vermek zorundadır. 
BAŞKAN- Komisyon önergeye katılıyor mu? 
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Gerekçeyi okutuyorum: 
Gerekçe: 
Bölge kurulunun hakkında karar vereceği bilirkişilerin
savunmasını almadan inceleme yapacak olması hakkaniyet duygusu ile bağdaşmaz
niteliktedir. Adil bir değerlendirmenin söz konusu olabilmesi için ilgili
bilirkişilerin savunmasının alınması zorunluluk arz etmektedir. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Kabul edilen önerge doğrultusunda 14’üncü maddeyi
oylarınıza sunuyorum: Kabul edenler… Kabul etmeyenler… 14’üncü madde kabul
edilmiştir.
15’inci madde üzerinde üç adet önerge vardır,
okutuyorum. 
Türkiye Büyük Millet Meclisi
Başkanlığına
Görüşülmekte olan Bilirkişilik Kanunu Tasarısı’nın
15’inci maddesinin (1)’inci fıkrasında yer alan “itirazın reddi kararına"
ibaresinin "itiraz üzerine verdiği kararlara" şeklinde
dğiştiri1iesini arz ve teklif ederiz.
 Mustafa Elitaş Murat
Alparslan Mehmet Doğan Kubat
 Kayseri  Ankara İstanbul
 Ayşe Keşir Ramazan
Can Gökcen Özdoğan Enç
 Düzce Kırıkkale Antalya
 Mustafa Köse
 Antalya
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı’nın
15’inci maddesinin (1)’inci fıkrasının aşağıdaki şekilde değiştirilmesini arz
ve teklif ederiz. 
 Cemal Okan Yüksel Tahsin Tarhan Kazım
Arslan
 Eskişehir Kocaeli Denizli
 Mehmet Gökdağ Bülent Yener
Bektaşoğlu
 Gaziantep Giresun
"(1) Bölge Kurulu kararlarına karşı, kararın
tebliğ veya ilan tarihinden itibaren on beş gün içinde Danışma Üst Kurulu'na
itiraz edilir. Danışma Üst Kurulu tarafından otuz gün içinde karar verilmemesi
durumunda bu sürenin bitiminden; itirazın reddedilmesi hâlinde ise ret
kararının tebliğ tarihinden otuz gün içinde yetkili idare mahkemesine dava
açılabilir."
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişilik Kanunu
Tasarısı’nın 15’inci maddesinin aşağıda belirtilen şekilde değiştirilmesini arz
ve teklif ederiz. 
 İdris Baluken Mahmut
Toğrul Ferhat Encu
 Diyarbakır Gaziantep Şırnak
 Behçet Yıldırım Mizgin
Irgat
 Adıyaman Bitlis
“MADDE 15- (1) Bölge kurulu kararlarına karşı, kararın
tebliğ veya ilan tarihinden itibaren on beş gün içinde Bilirkişilik Danışma
Kurulu'na itiraz edilir. Danışma Kurulu tarafından otuz gün içinde karar
verilmemesi durumunda bu sürenin bitiminden; itirazın reddedilmesi hâlinde ise
ret kararının tebliğ tarihinden itibaren altmış gün içinde yetkili idare
mahkemesine dava açılabilir.
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Gerekçeyi okutuyorum:
Gerekçe:
Bölge kurulunun vermiş olduğu karara karşı tekrar bölge
kuruluna itirazda bulunmanın uygulamada hiçbir faydası olmayacağı gibi süreci
uzatması anlamında zararı söz konusu olacaktır. Bu nedenle karara itirazın
nispeten daha çoğulcu bir yapısı olan Danışma Kurulu tarafından incelenmesi
daha yerinde olacaktır.
İdari Yargılama Usulü Kanunu’nda altmış gün olarak
belirlenen dava süresine ilişkin esasa Bilirkişilik Kanunu Tasarısı’nda da
uyulması gerekmektedir. Tasarı bu hâliyle idari yargılama hukukundaki hak arama
özgürlüğünü kısıtlamakta ve adil yargılanma ilkesini ihlal etmektedir. Bu
nedenle otuz gün olarak belirlenen sürenin altmış güne çıkarılması
gerekmektedir.
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı'nın
15’inci maddesinin (1)’inci fıkrasının aşağıdaki şekilde değiştirilmesini arz
ve teklif ederiz.
Cemal
Okan Yüksel (Eskişehir) ve arkadaşları
"(1) Bölge Kurulu kararlarına karşı, kararın
tebliğ veya ilan tarihinden itibaren on beş gün içinde Danışma Üst Kurulu'na
itiraz edilir. Danışma Üst Kurulu tarafından otuz gün içinde karar verilmemesi
durumunda bu sürenin bitiminden; itirazın reddedilmesi halinde ise ret
kararının tebliğ tarihinden otuz gün içinde yetkili idare mahkemesine dava
açılabilir."
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Gerekçeyi okutuyorum.
Gerekçe:
Teklifimizle yetkilerin devredildiği Danışma Üst
Kurulu, ihtilaf durumlarında da yetkiyi uhdesinde bulundurarak bilirkişilik
faaliyetlerinde tartışmaya ve şaibeye mahal verilmeden mağduriyetlerin
giderilmesinde de sorumluluk alacaktır.
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan Bilirkişilik Kanunu Tasarısı’nın
15’inci maddesinin (1)’inci fıkrasında yer alan “itirazın reddi kararına"
ibaresinin "itiraz üzerine verdiği kararlara" şeklinde
değiştirilmesini arz ve teklif ederiz.
Mustafa
Elitaş (Kayseri) ve arkadaşları
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Uygun görüşle takdire arz olunur Sayın Başkan.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep)
– Katılıyoruz.
BAŞKAN - Gerekçeyi okutuyorum:
Gerekçe: 
Bilirkişilik bölge kurullarının itiraz üzerine verdiği
tüm kararlara karşı yetkili idare mahkemesinde dava açılabilmesi imkânının
getirilmesi amacıyla önerge verilmiştir.
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir.
Kabul edilen önerge doğrultusunda 15’inci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
16’ncı madde üzerinde bir adet önerge vardır. Okutup
işleme alıyorum.
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı'nın 16’ncı
maddesinin (5)’inci fıkrasının aşağıdaki şekilde değiştirilmesini arz ve teklif
ederiz.
 Cemal Okan Yüksel Tahsin Tarhan Kazım
Arslan
 Eskişehir Kocaeli Denizli
 Mehmet Gökdağ Bülent Yener
Bektaşoğlu
 Gaziantep Giresun
"(5) Kurulların ve bilim komisyonun ihtiyaçlarına
yönelik harcamalar ile ödenecek huzur hakları ve huzur ücretleri Bakanlığa
ayrılan bütçeden karşılanır."
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Gerekçeyi okutuyorum:
Gerekçe:
Teklifle kurullar ve bilim komisyonu için ödenecek
huzur haklarının ve ücretlerinin her yıl Merkezi Yönetim Bütçe Tasarısı’nda
Bakanlık için ayrılan bütçeden karşılanacağı açıklığa kavuşturulmuştur.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
16’ncı maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
17’nci madde üzerinde iki adet önerge vardır. Okutup
işleme alıyorum.
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı'nın 17’nci
maddesinin (2)’nci fıkrasının aşağıdaki şekilde değiştirilmesini arz ve teklif
ederiz.
 Cemal Okan Yüksel Tahsin Tarhan Kazım
Arslan
 Eskişehir Kocaeli Denizli
 Mehmet Gökdağ Bülent Yener
Bektaşoğlu
 Gaziantep Giresun
“(2) Ekli (6) sayılı listede yer alan kadrolar ihdas
edilerek 190 sayılı Genel Kadro ve Usulü Hakkında Kanun Hükmünde Kararnameye
ekli (I) sayılı cetvelin Adli Tıp Kurumuna ait bölümüne eklenmiştir."
Türkiye Büyük Millet Meclisi
Başkanlığına
Görüşülmekte olan Bilirkişilik Kanunu Tasarısı’nın
17’nci maddesinin (1)’inci fıkrasında yer alan "(2), (3), (4) ve (5)"
ibaresinin "(2) ve (3)" ve (2)’nci fıkrasında yer alan
"(6)" ibaresinin "(4)" şeklinde değiştirilmesini, Tasarıya
ekli (3) ve (4) sayılı listelerin Tasarıdan çıkarılmasını, sonraki listelerin
buna göre teselsül ettirilmesini arz ve teklif ederiz.
 Mustafa Elitaş Ramazan
Can Mehmet Doğan Kubat
 Kayseri Kırıkkale İstanbul
 Murat Alparslan Ayşe
Keşir Gökcen Özdoğan Enç
 Ankara Düzce Antalya
 Mustafa Köse
 Antalya
BAŞKAN - Komisyon katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Uygun görüşle takdire arz olunur Sayın Başkan. 
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılıyoruz Sayın Başkan.
MUSTAFA ELİTAŞ (Kayseri) – Gerekçe…
BAŞKAN – Gerekçeyi okutuyorum:
Gerekçe:
Maddenin (1)’inci fıkrasıyla ihdas edilmesi öngörülen
hâkim ve savcı kadrolarının 15/8/2016 tarihli ve 671 sayılı Kanun Hükmünde
Kararname’nin 33’üncü maddesiyle ihdas edilmesi nedeniyle Tasarının ekinde yer
alan (4) ve (5) sayılı listelerin Tasarıdan çıkarılması amacıyla bu önerge
verilmektedir.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir.
Diğer önergeyi okutuyorum: 
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı'nın 17’nci
maddesinin (2)’nci fıkrasının aşağıdaki şekilde değiştirilmesini arz ve teklif
ederiz.
"(2) Ekli (6) sayılı listede yer alan kadrolar
ihdas edilerek 190 sayılı Genel Kadro ve Usulü Hakkında Kanun Hükmünde
Kararnameye ekli (I) sayılı cetvelin Adli Tıp Kurumuna ait bölümüne
eklenmiştir."
Cemal Okan Yüksel (Eskişehir)
ve arkadaşları
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Gerekçeyi okutuyorum:
Gerekçe:
Teklifle 190 sayılı Genel Kadro ve Usulü Hakkında Kanun
Hükmünde Kararnamenin ilgili cetvelinin Adli Tıp Kurumuna eklenmesi
amaçlanmıştır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
17’nci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
18’inci madde üzerinde bir önerge vardır, okutuyorum:
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı'nın
18’inci maddesinin (1)’inci fıkrası aşağıdaki şekilde değiştirilmesini arz ve
teklif ederiz.
"(1) Bilirkişilik Kanunun uygulamasına ilişkin
yönetmelikler Bakanlık tarafından yürürlüğe konulur”
 Cemal Okan Yüksel Mehmet Gökdağ Dursun
Çiçek
 Eskişehir Gaziantep İstanbul
 Tahsin Tarhan Bülent Yener
Bektaşoğlu Kazım Arslan
 Kocaeli Giresun Denizli
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – BAŞKAN – Gerekçeyi okutuyorum:
Gerekçe:
Madde metnindeki mevzuatın bilirkişilik mevzuatı olduğu
vurgulanarak oluşabilecek anlam kargaşasının önlenmesi amaçlanmıştır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
18’nci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
19’uncu madde üzerinde iki önerge vardır, okutup işleme
alıyorum:
Türkiye Büyük Millet Meclisi
Başkanlığına
Görüşülmekte olan 388 Sıra Sayılı Bilirkişilik Kanunu
Tasarısı’nın 19’uncu maddesinde geçen "bilirkişilik bölge kurulları
tarafından hazırlanan listelerden seçilir" ibaresinin çıkartılmasını arz
ve teklif ederiz.
 İdris Baluken Mahmut
Toğrul Ferhat Encu
 Diyarbakır Gaziantep Şırnak
 Behçet Yıldırım Mizgin
Irgat 
 Adıyaman Bitlis
Türkiye Büyük Millet Meclisi
Başkanlığına
388 sıra sayılı Bilirkişilik Kanunu Tasarısı'nın
19’uncu maddesiyle düzenlenen ek maddenin aşağıdaki şekilde
değiştirilmesini arz ve teklif ederiz. 
"EK MADDE 3- Bu Kanun uyarınca görevlendirilecek
bilirkişiler ve bilirkişilik bölge kurulları tarafından hazırlanan listelerden seçilir
ve bunlar hakkında Bilirkişilik Kanunu ve ilgili diğer kanun hükümleri
uygulanır."
 Cemal Okan Yüksel Mehmet Gökdağ Dursun
Çiçek
 Eskişehir Gaziantep İstanbul
 Tahsin Tarhan Bülent Yener
Bektaşoğlu Kazım Arslan
 Kocaeli Giresun Denizli
 Mustafa Akaydın
 Antalya
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkan.
BAŞKAN – Gerekçeyi okutuyorum:
Gerekçe: 
Önergeyle anlam karmaşasının düzeltilmesi
amaçlanmaktadır.
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 388 sıra sayılı Bilirkişi Kanunu
Tasarısı’nın 19’uncu maddesinde geçen “bilirkişilik bölge kurulları tarafından
hazırlanan listelerden seçilir” ibaresinin çıkartılmasını arz ve teklif ederiz.
İdris
Baluken (Diyarbakır) ve arkadaşları
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkanım.
BAŞKAN –Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkanım.
BAŞKAN – Gerekçeyi okutuyorum:
Gerekçe: 
Liste dışı bilirkişi ataması da mümkün kılınmalıdır.
BAŞKAN - Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
19’uncu maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir
20’nci maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir.
21’inci maddeyi oylarınıza sunuyorum: Kabul edenler...
Kabul etmeyenler... Kabul edilmiştir.
22’nci maddeyi oylarınıza sunuyorum: Kabul edenler...
Kabul etmeyenler... Kabul edilmiştir. 
23’üncü maddeyi oylarınıza sunuyorum: Kabul edenler...
Kabul etmeyenler... Kabul edilmiştir.
24’üncü maddeyi oylarınıza sunuyorum: Kabul edenler...
Kabul etmeyenler... Kabul edilmiştir.
25’inci maddeyi oylarınıza sunuyorum: Kabul edenler...
Kabul etmeyenler... Kabul edilmiştir.
26’ncı madde üzerinde bir önerge vardır okutuyorum:
Türkiye Büyük Millet Meclisi
Başkanlığına
Görüşülmekte olan 388 sıra sayılı Kanun Tasarısı’nın
26’ncı maddesinin tasarı metninden çıkartılmasını arz ve teklif ederiz.
 İdris Baluken  Behçet
Yıldırım Mahmut Toğrul
 Diyarbakır Adıyaman Gaziantep
 Mizgin Irgat  Ferhat
Encu
 Bitlis Şırnak
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkanım.
BAŞKAN –Hükûmet?
BAŞBAKAN YARDIMCISI MEHMET ŞİMŞEK (Gaziantep) –
Katılmıyoruz Sayın Başkanım.
BAŞKAN – Gerekçeyi okutuyorum:
Gerekçe:
Türk Tabipler Birliğinin de Adalet Komisyonuna sunduğu
görüşte belirttiği üzere tasarıyla getirilen düzenlemeler ne yazık ki Adli Tıp
Kurumunun tarafsız ve bağımsız bir şekilde ve bilimsellik ilkesine uygun görev
yapamamasına ilişkin sorunları çözücü nitelikte değildir. Kurumun özerk,
bilimsel, objektif ve güvenilir bir yapıya kavuşturulması için yapılması
gereken düzenlemeler katılımcı bir şekilde hazırlanmamıştır. Kurumun
verimliliğini ve etkinliğini sağlamak sadece organlarını yeniden düzenleyerek
mümkün değildir.
BAŞKAN - Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
26’ncı maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir.
27’nci maddeyi oylarınıza sunuyorum: Kabul edenler...
Kabul etmeyenler... Kabul edilmiştir.
28’inci maddeyi oylarınıza sunuyorum: Kabul edenler…
Kabul etmeyenler... Madde kabul edilmiştir.
Birleşime üç dakika ara veriyorum.
Kapanma Saati: 23.30
DÖRDÜNCÜ OTURUM
Açılma Saati: 23.33
BAŞKAN: Başkan Vekili Ahmet
AYDIN
KÂTİP ÜYELER: Fehmi KÜPÇÜ
(Bolu), Ali Haydar HAKVERDİ(Ankara)
-----0-----
BAŞKAN – Sayın milletvekilleri, Türkiye
Büyük Millet Meclisinin 15’inci Birleşiminin Dördüncü Oturumunu açıyorum.
388 sıra sayılı Kanun Tasarısı’nın
birinci bölümü üzerindeki görüşmeler tamamlanmıştır.
Tasarının görüşmelerine devam edeceğiz.
Komisyon? Yok. 
Ertelenmiştir.
2’nci sırada yer alan 405 sıra sayılı
Kanun Tasarısı’nın görüşmelerine başlayacağız.
2.- Millî Eğitim Bakanlığının Teşkilat ve Görevleri
Hakkında Kanun Hükmünde Kararname ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/721), Tebligat
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/693), Osmaniye Milletvekili Ruhi Ersoy ve Milliyetçi
Hareket Partisi Grup Başkanvekili Manisa Milletvekili Erkan Akçay’ın 2547
Sayılı Yükseköğretim Kanununda Değişiklik Yapılmasına Dair Kanun Teklifi
(2/511), Erzurum Milletvekili Mustafa Ilıcalı’nın Yükseköğretim Kanununda
Değişiklik Yapılmasına Dair Kanun Teklifi (2/546), Konya Milletvekili Mustafa
Kalaycı ve Milliyetçi Hareket Partisi Grup Başkanvekili İzmir Milletvekili
Oktay Vural’ın Yükseköğretim Kanununda Değişiklik Yapılmasına Dair Kanun
Teklifi (2/666) ile Millî Eğitim, Kültür, Gençlik ve Spor Komisyonu Raporu (S.
Sayısı: 405)
BAŞKAN – Komisyon? Yok. 
Ertelenmiştir.
Komisyonların bulunamayacağı anlaşıldığından,
kanun tasarı ve teklifleri ile komisyonlardan gelen diğer işleri sırasıyla
görüşmek için 3 Kasım 2016 Perşembe günü, alınan karar gereğince saat 14.00’te
toplanmak üzere birleşimi kapatıyorum; verdiğiniz emeğe teşekkür ediyor,
hayırlı geceler diliyorum.
Kapanma
Saati: 23.34




(x) Bu bölümde Hatip tarafından Türkçe
olmayan kelimeler ifade edildi.



(x) 388 S. Sayılı Basmayazı tutanağa
eklidir.




