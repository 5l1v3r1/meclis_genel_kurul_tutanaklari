



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
97’nci Birleşim
25 Mayıs 2017 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Kahramanmaraş Milletvekili İmran
Kılıç’ın, 27 Mayıs Cumartesi günü ramazan ayının başlayacak olmasına ilişkin
gündem dışı konuşması
2.- İzmir Milletvekili Mustafa Ali
Balbay’ın, İzmir Kuş Cenneti’ne ilişkin gündem dışı konuşması ve Orman ve Su
İşleri Bakanı Veysel Eroğlu’nun cevabı
3.- Diyarbakır Milletvekili Nimetullah
Erdoğmuş’un, kayıp çocuklara ilişkin gündem dışı konuşması
IV.- AÇIKLAMALAR
1.- İzmir Milletvekili Mustafa Ali
Balbay’ın, Orman ve Su İşleri Bakanı Veysel Eroğlu’nun gündem dışı konuşmaya
cevaben yaptığı konuşmasındaki bazı ifadelerine ilişkin açıklaması
2.- Mersin Milletvekili Yılmaz Tezcan’ın,
Necip Fazıl Kısakürek’i vefatının 34’üncü yıl dönümünde rahmetle andığına,
Fırat Üniversitesi Hastanesi Başhekimi Profesör Doktor Muhammed Said Berilgen’e
yapılan saldırıyı nefretle kınadığına ve kendisine Allah’tan rahmet dilediğine
ilişkin açıklaması
3.- Balıkesir Milletvekili Mehmet Tüm’ün,
Balıkesir Göğüs Hastalıkları Hastanesinin neden taşınmak istendiğine ve Anıtlar
Kurulu tarafından tescilli olan binasının sağlık müzesi olarak düzenlenmesiyle
ilgili bir çalışma olup olmadığını öğrenmek istediğine ilişkin açıklaması
4.- Bursa Milletvekili Emine Yavuz
Gözgeç’in, Necip Fazıl Kısakürek’i vefatının 34’üncü yıl dönümünde rahmetle
andığına ilişkin açıklaması
5.- Erzurum Milletvekili İbrahim
Aydemir’in, Birinci Lig’e yükselen Erzurumspor’a başarılar dilediğine ve Süper
Lig final maçının bu yıl Erzurum’da oynanmasını talep ettiğine ilişkin
açıklaması
6.- Balıkesir Milletvekili Ahmet Akın’ın,
FETÖ nedeniyle el konulan yurtlardan ne kadarının TÜRGEV’e devredildiğini ve
Balıkesir’de özel yurtların denetimlerini ve sonuçlarını öğrenmek istediğine
ilişkin açıklaması
7.- Çanakkale Milletvekili Bülent Öz’ün,
iktidarın FETÖ’yle mücadele ettiğini söylemesine rağmen siyasi ayağına dokunulmadığına
ilişkin açıklaması
8.- Eskişehir Milletvekili Utku
Çakırözer’in, AKP Hükûmetinin Türkiye’nin taraf olduğu tüm uluslararası
sözleşmelere, Anayasa ve yasalara aykırı biçimde işçi sınıfının en demokratik
hakkı olan grev hakkını elinden aldığına ilişkin açıklaması
9.- İzmir Milletvekili Tacettin Bayır,
İzmir’in su ihtiyacının karşılanmasıyla ilgili yapılanlara ve Gördes
Barajı’ndaki sorunun ne zaman çözüleceğini öğrenmek istediğine ilişkin
açıklaması
10.- Kocaeli Milletvekili İlyas Şeker’in,
Tapu ve Kadastro Genel Müdürlüğünün kuruluşunun 170’inci yıl dönümüne ilişkin
açıklaması
11.- Edirne Milletvekili Okan
Gaytancıoğlu’nun, Hükümetin Şişecama bağlı 7 fabrikada alınan grev kararını
ertelemesine ilişkin açıklaması
12.- Mersin Milletvekili Hüseyin Çamak’ın,
makamında katledilen Fırat Üniversitesi Hastanesi Başhekimi Profesör Doktor Muhammed
Sait Berilgen’e Allah’tan rahmet dilediğine ve iktidarın sağlıkta şiddet
eğilimlerinin vebalini üstlenmek durumunda olduğuna ilişkin açıklaması
13.- Denizli Milletvekili Kazım Arslan’ın,
özel hastane raporuyla İstanbul Büyükşehir Belediye Başkanı Kadir Topbaş’ın
damadı Ömer Kavurmacı tahliye edilirken Cumhuriyet gazetesi yazarlarının neden
tahliye edilmediğini ve yargıda bu ayrımcılığın neden yapıldığını öğrenmek istediğine
ilişkin açıklaması
14.- Samsun Milletvekili Kemal Zeybek’in,
Gazi Mustafa Kemal Atatürk ve arkadaşlarının 19 Mayıs 1919 tarihinde Samsun’a
çıktıktan sonra 25 Mayıs 1919 tarihinde Havza’ya geldiklerine ve Havzalıların
25 Mayıs bayramını en içten dilekleriyle kutladığına ilişkin açıklaması
15.- Niğde Milletvekili Ömer Fethi
Gürer’in, ramazan ayının hayırlara vesile olmasını dilediğine ve ilaç parası
toplanmadığı için ölen Eymen bebeğin ölümünün Bakanlığın harekete geçmesine
vesile olmasının ibret verici olduğuna ilişkin açıklaması
16.- Mersin Milletvekili Serdal
Kuyucuoğlu’nun, Tarım Bakanının verdiği veriler ile TÜİK ve SGK’nın verdiği
verilerin çeliştiğine ilişkin açıklaması
17.- Manisa Milletvekili Erkan Akçay’ın,
İslam âleminin ramazan ayının hayırlara vesile olmasını niyaz ettiğine,
Ağrı’nın Doğubeyazıt ilçesi Tendürek kırsalında ve Beytüşşebap Kato Dağı’nda
şehit olanlara Allah’tan rahmet dilediğine ve Gün Sazak’ın şehadetinin 36’ncı
yıl dönümüne ilişkin açıklaması
18.- Gaziantep Milletvekili Mahmut
Toğrul’un, İslam âleminin ramazan ayını tebrik ettiğine, İçişleri Bakanı
Süleyman Soylu’nun KHK’yla atılmış açlık grevindeki 2 eğitimciyle ilgili
yargısız infaz niteliğindeki birtakım söylemlerine ve Meclis Başkanının işinden
edilen 150 bini aşkın kamu çalışanıyla ilgili soru önergelerini iade ederek
gerçeklerin ortaya çıkarılmasını engellemek istediğine ilişkin açıklaması
19.- Manisa Milletvekili Özgür Özel’in,
Ağrı Doğubeyazıt’ta şehit düşen 2 askeri rahmetle andığına, ramazan ayının
Müslüman âlemine ve tüm vatandaşlara hayırlı olmasını dilediğine ve Meclis
Başkanlığının iftar yemeği davetine ilişkin açıklaması
20.- İstanbul Milletvekili Mehmet Muş’un,
Ağrı Doğubeyazıt’ta şehit olan askerlere Allah’tan rahmet dilediğine, Necip
Fazıl Kısakürek’i vefatının 34’üncü yıl dönümünde rahmetle andığına ve tüm
milletin ve İslam dünyasının ramazan ayını tebrik ettiğine ilişkin açıklaması
21.- Manisa Milletvekili Özgür Özel’in,
Meclis Başkanının iftar davetinde “hanım milletvekilleri” ifadesinin
kullanılmasına ilişkin açıklaması
22.- Manisa Milletvekili Özgür Özel’in, bir
iktidarın Meclisi çalıştıramadığı her gün yıprandığına ve bu Meclisten çözüm,
adalet bekleyen herkese Adalet ve Kalkınma Partisi iktidarını şikâyet
ettiklerine ilişkin açıklaması
23.- İstanbul Milletvekili Mehmet Muş’un,
İç Tüzük’ün açık olduğuna ve AK PARTİ Grubuna yönelik ifade edilen görüşleri
kabul etmediklerine ilişkin açıklaması
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Pervin Buldan’ın, ramazan ayının ülkemize barış, huzur ve kardeşlik getirmesi
temennisinde bulunduğuna ve 10 milletvekilinin cezaevinde olduğu bir
Parlamentonun siyasi faaliyetlerini tam anlamıyla yerine getirdiğinin söylenemeyeceğine
ilişkin konuşması
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Diyarbakır Milletvekili Nursel Aydoğan
ve 22 milletvekilinin, zorunlu askerlik görevi sırasında yaşanan şüpheli
intihar olaylarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/538)
2.- Diyarbakır Milletvekili Nursel Aydoğan
ve 22 milletvekilinin, Kürt dilinin geliştirilmesi için yapılması gerekenlerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/539)
3.- Bitlis Milletvekili Mahmut Celadet
Gaydalı ve 23 milletvekilinin, Artvin Cerattepe ilçesinde yürütülmek istenen
maden faaliyetlerinin toplumsal ve doğal yaşama vereceği zararların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/540)
B) Tezkereler
1.- Türkiye Büyük Millet Meclisi
Başkanlığının, Ankara Milletvekili ve Çevre Komisyonu Üyesi Nevzat Ceylan’ın,
Rusya Federal Meclisi Federasyon Konseyi Başkanı Valentina Ivanovna Matvienko’nun
vaki davetine icabetle 25-26 Mayıs 2017 tarihlerinde Rusya’nın St. Petersburg
şehrinde düzenlenecek olan VIII. Nevskiy Uluslararası Ekoloji Kongresi’ne
katılmasına ilişkin tezkeresi (3/1024)
VII.- YAZILI SORULAR VE CEVAPLARI
1.- İstanbul Milletvekili Mustafa Sezgin
Tanrıkulu’nun, TBMM Genel Kurulunun 23 Nisan 2017 tarihli 85’inci Birleşimi’ni
izleyen bazı diplomatların görevliler tarafından uyarılmasına ilişkin sorusu ve
Türkiye Büyük Millet Başkan Vekili Ahmet Aydın’ın cevabı (7/13162)
2.- Manisa Milletvekili Tur Yıldız Biçer’in
milletvekillerine dağıtılan bir kitaba ilişkin sorusu ve Türkiye Büyük Millet
Başkan Vekili Ahmet Aydın’ın cevabı (7/13329)
25 Mayıs 2017 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Pervin BULDAN
KÂTİP ÜYELER: İshak GAZEL (Kütahya), Mücahit DURMUŞOĞLU (Osmaniye)
-----0-----
BAŞKAN
– Sayın milletvekilleri, Türkiye Büyük Millet Meclisinin 97’nci Birleşimini
açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, kayıp çocuklar hakkında söz isteyen Diyarbakır Milletvekili Sayın
Nimetullah Erdoğmuş’a aittir ama Sayın Erdoğmuş şu anda Genel Kurulda yok. 
İkinci
konuşmacıyı çağıralım, Sayın Erdoğmuş gelince hakkını tekrar kullanır. 
Gündem
dışı ikinci söz, 27 Mayıs Cumartesi gününün ramazan ayının başlangıcı olması
münasebetiyle söz isteyen Kahramanmaraş Milletvekili Sayın İmran Kılıç’a
aittir. 
Buyurunuz
Sayın Kılıç. (AK PARTİ sıralarından alkışlar) 
Süreniz
beş dakika. 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Kahramanmaraş Milletvekili İmran
Kılıç’ın, 27 Mayıs Cumartesi günü ramazan ayının başlayacak olmasına ilişkin
gündem dışı konuşması
İMRAN
KILIÇ (Kahramanmaraş) – Sayın Başkan, değerli milletvekilleri; çok büyük ve
mübarek bir ay gölgesini üzerimize salmıştır. İslam, kamerî yılın 9’uncu ayı
olan ramazanda oruç tutmayı emreder. Bu ayın tamamında Müslümanlar fecir
vaktinden akşama kadar yemekten, içmekten ve nefsani ilişkilerden uzak durur.
Yarının orucunu tutacağına dair kendisini daha akşamdan ciddi olarak hazırlar.
Sahurla ve imsakle başlayan oruç güneşin batışında açılır. İftar bütün aile ve
bazen de komşular için bir davete dönüşerek, Müslümanlar gün boyunca kazandıkları
zaferi kutlarlar. Oruç, insan faaliyetleri açısından günlük hayatın ritmini
değiştirir. Yerleşim birimlerinde şafağın yaklaşması ve güneşin batması davul
çalınarak, ilahi söylenerek ve ezanla ya da büyük kasaba, ilçe ve illerde bütün
bunlarla ve merkezî alanlarda top ateşlenerek duyurulur. Gazeteler, radyolar,
dergiler, televizyonlar özel iftar ve sahur programları yaparlar. Mahyalar,
minarelerin ışıklandırılması, iftar çadırları ve oradaki organize programlar,
her türlü dinî amaçlı, sosyal ve kültürel etkinlikler halkın bilgilenmesine ve
duygulanmasına vesile olur. Ramazan gecelerinde yatsı namazından sonra teravih
namazı cemaat hâlinde kılınır. Bu namazda çoğu defa, Kur’an-ı Kerim’in cüz cüz
ramazan boyunca okunarak hatim indirildiğine şahit olunur. 
Ramazanın
sonuna doğru Kur’an’ın “Kadir Gecesi” olarak adlandırdığı, ilk ayetlerin
vahyolunmaya başladığı bir geceyi Müslümanlar Allah’a dua ve ibadet içinde
geçirirler. Hayatlarını ona kulluğa ve itaate adaklarını hulusikalp ve azimle
tekrar ederler. Ramazanın her gününde, ihtiyacı olanlara yardımseverlik ve
misafirperverliklerini gösterir, sadaka verir ve salih ameller işlerler. Ayın
sonu gelmeden fakirlere, ev halkının tümü yahut bakmakla yükümlü olduğu her
kişi adına, yetişkin bir insanın bir günlük beslenmesini sağlayacak bir miktarı
sadakayıfıtr, fitre olarak verir, dağıtırlar. Müslümanlar ramazanı mübarek bir
ay, rahmet ve mağfiret ayı olarak adlandırırlar. Bu ay, bütünüyle kendini
tezkiye ve itaat için ahdini yenileme ayıdır, mazlum, mağdur, mahrum ve muhtaç
insanlığı hatırlama, acıma ve teselli verme ayıdır. Hepsinin üstünde, nefsin
birçok ihtiras ve arzularının bastırılmasıyla kendini idare etme ve disiplin
ayıdır. Sahur ve iftar arası bir düzen ve disiplin tekerrürüdür. Ramazan ayında
İslam âleminin yaşadığı iktisadi iklim, İslamiyet’in iktisat anlayışının
mahyalaşmış önemli yansımasıdır. Tüketimin kanaatle ve dizgin altına alındığı,
üretimin en verimli şekilde tüketildiği bir ekonomi modelinin oluştuğu
ramazanda işin ilginci servet dolaşımı artar, zekât ve sadakalar sosyal
güvenliğe sigorta olur. Fertlerin her birinin bu işi yüklenmesiyle bu müessese
verimli ve güvenli bir şekilde çalışır, suistimal olmaz, darlık önlenir, manevi
ortak kazanç artar. Ramazan, Müslümanlar için kendini hesaba çekme ayıdır;
ahlaki ve ruhi değer ve sorumlulukların birikimini temin eden tek aydır. 
Oruçlu
bir günün iftarla son bulması gibi ramazan da o manada bayramla son bulur. Bu
bitiş Müslümanların hep beraber cemaat hâlinde kıldıkları 2 rekâtlık bayram
namazıyla kutlanır. Müslümanlar o gün temiz ve en güzel elbiselerini giyerler,
coşku içinde tebriklerle namazlarını eda ederler. Bayram namazından sonra
Müslümanlar birbirlerini tebrik ederler, iyi dilek ve temennilerini ifadeyle
hayırhahlık dilerler; aynı niyet ve hislerle çocuklara ve fakirlere hediyeler
dağıtırlar ve birbirlerine çok ihtimamlı davranırlar. Ramazan içinde verilen
zekâtlar da bayramı idrak eden fakir ve yoksulların yardımına yetişir, günlük
sıkıntılarına bir ferahlama getirir. 
İnsanların
bu ayda üç tavır içinde olduklarını görüyoruz. Müminler ramazanda maddeten ve
manen neşe alırlar, mazeretleri sebebiyle oruç tutamayanlar da bu neşeye
dâhildir. Yahya Kemal’in dediği gibi “Mademki böyle duygularım kaldı, çok
şükür.” diyen, bu neşeyi kıskanmayan, ona imrenen ve gıpta edenler ikinci
gruptur. Bir kısmı da bu neşeden rahatsız olurlar ve müminlerin neşelerini
bozmak için uğraşırlar; bir kısım marjinal konuları gündeme taşırlar, böylece
rahatladıklarını sanırlar. 
Bu
duygularla ramazan ayınızı tebrik ediyor, bu ayın hayırlara vesile olmasını
diliyor, hepinize saygılarımı ve sevgilerimi sunuyorum. (AK PARTİ sıralarından
alkışlar)
BAŞKAN
– Teşekkür ederiz Sayın Kılıç.
Gündem
dışı ikinci konuşmacı, İzmir Kuş Cenneti’yle ilgili söz isteyen İzmir
Milletvekili Sayın Mustafa Ali Balbay.
Buyurunuz.
(CHP sıralarından alkışlar)
Süreniz
beş dakika. 
2.- İzmir Milletvekili Mustafa Ali
Balbay’ın, İzmir Kuş Cenneti’ne ilişkin gündem dışı konuşması ve Orman ve Su
İşleri Bakanı Veysel Eroğlu’nun cevabı
MUSTAFA
ALİ BALBAY (İzmir) – Teşekkür ediyorum Başkan.
Sayın
Bakanın burada olması da önemli bir şans diyorum. Sayın Bakana yönelteceğim
sorular var, yanıtlamasını diliyorum.
Sayın
Başkan, sayın milletvekilleri; ülkemizin gündemi gerçekten çok yoğun. AKP
iktidarı döneminde 70 bin kişi cezaevindeydi, bugün 220 bin kişi cezaevinde.
Biz “Turizmde doluluk patlar mı?” diyorduk ama cezaevlerindeki doluluğu
patlatmış durumdasınız. 150 bin kamu görevlisi gerçekten işinden olmuş ve her
gün başka suçlamayla karşı karşıya. 
Bunlar
belki de ortak çabalarımızla telafi edilebilecek konular ama çocuklarımızdan
miras aldığımız, daha doğrusu çocuklarımızdan ödünç aldığımız, atalarımızdan
miras aldığımız değil, çocuklarımızdan ödünç aldığımız doğa hepimizin ortak
sorumluluğundadır. 
Arkadaşlar, İzmir Kuş Cenneti. Ben, bugün, belki de bu
görüntü hepinizin hoşuna gidebilir diye düşünüyorum. Burada İzmir milletvekili
arkadaşlarımız da var. İzmir Kuş Cenneti, Konak’tan yirmi beş dakika uzaklıkta.
Yani Konak’tan, merkezden çıktığınızda yirmi beş dakika sonra bu cennete
geliyorsunuz. Burası 20 kilometrelik bir turla tanıyabileceğiniz -öteki
bölümlere ulaşmanız zor olabilir- çok güzel bir cennet ve Türkiye’deki 500’e
yakın kuş türünden 300’ü burada yuva kurmakta ve yaşamakta. İZKUŞ yani
İzmir’deki yerel yönetimin ortak bir kurumu ile Hükûmet arasında yapılan bir
mutabakat, bir protokolle buradaki kuşlar yaşamını sürdürmekteydi ve her geçen
gün de nüfusları artmaktaydı. Örneğin, burada şu anda 60 bin flamingo
yaşamakta. Ancak Bakanlık, Sayın Eroğlu, bir ay protokolü yenilemeyip “Zaten
çok da yatırım yapmadınız.” gibi gerçekçi olmayan bir eleştiriyle bu
sözleşmeyi, bu protokolü imzalamayacağını açıkladı. İzmir Kuş Cenneti’yle
ilgili bizler tepkimizi ortaya koyunca ikinci bir açıklamayla “Biz daha iyisini
yapacağız. Güzel projelerimiz var. Önümüzdeki dönem göreceksiniz daha güzel
olacak.” gibi içi boş, sadece hoş sözlerle dolu bir açıklama yaptı. Şimdi
buradan Sayın Bakana da sesleniyorum: İzmir Kuş Cenneti’yle ilgili yapacağınız
çalışmanın ayrıntısı nedir? Yerel yönetimin yatırım yapmadığını söylediniz, ben
kalem kalem buraya yapılan yatırımları sayabilirim. İzmir Büyükşehir
Belediyesi, sadece flamingolar için 3-4 milyon lira harcayarak bir ada yaptı ve
oranın İzmir’e ve Türkiye’ye kazandırılması için her türlü yatırımı yaptı.
Zaten Aziz Kocaoğlu, eğer doğadaki canlılar da oy verse yüzde 90’la seçilir.
Kırsal kesime çok ciddi yatırımlar yapan bir Belediye Başkanımız Aziz Kocaoğlu.

Şimdi, İzmir Kuş Cenneti’nin Sayın Bakan -ben kalanını
Bakana göstereyim, belki etkilenir bu görüntüden diyorum, kalanı da Sayın Bakan
görsün diyorum- önümüzdeki dönem nasıl bir kaderle karşı karşıya kalacağı
yönünde bizim endişelerimiz var.
Bugünkü iktidar, yakın geçmişte on beş yılda 6 kez
zeytin alanlarını sanayiye, değişik alanlara açmak için girişimde bulundu. Hem
kendi tabanından hem de kendi milletvekillerinden gelen tepki nedeniyle de geri
adım attı, bugün 7’ncisine hazırlanıyor, biraz önce o komisyondaydık.
Ama sayın milletvekilleri, lütfen bu görüntüye bir kez
daha bakın. Doğadan öğreneceğimiz çok şey var, örneğin bu gördüğünüz
flamingolarda dişi ve erkekler kuluçkaya nöbetleşe yatıyorlar. Böyle herhangi
bir ayrıcalık yok, on beş gün biri, on beş gün biri yatıyor, dışarı giden
yiyeceği getiriyor, çok güzel bir bölüşümleri var. Vaktim yetse buradaki
canlılarla ilgili başka örnekleri de sizlerle paylaşmak isterdim.
Ancak
Bakanlığın, Hükûmetin, özellikle İzmir’le ilgili yatırımlarında, örneğin...
Bilmiyorum Manisa milletvekillerimiz burada mı? Sabuncubeli Geçidi
2017’de açılacaktı, açılışa biz de katılmak isteriz, henüz ne zaman açılacağı
belli değil. Sayın Bakan İzmir’i, sağ olsun, yatırım çöplüğüne, proje
çöplüğüne çevirdi, çoğunu hayata geçirmedi; “İzmir’e hizmet ibadet gibidir.”
demişti ama galiba biraz ihanet gibi oluyor bu yaptıklarınız. Bizim en azından
şu anda içinde yaşadığımız endişe, kuşku budur. Ben Sayın Bakanlığı
sorumluluklarını yerine getirmeye ve İzmir’e, Türkiye'nin, Akdeniz havzasının
en önemli 3 flamingo merkezinden, yuvasından birisi olan İzmir Kuş Cenneti’ne
saygı göstermeye çağırıyorum. 
Hepinize
saygılar sunuyorum. (CHP sıralarından alkışlar)
BAŞKAN
- Teşekkür ederiz Sayın Balbay. 
ORMAN
VE SU İŞLERİ BAKANI VEYSEL EROĞLU (Afyonkarahisar) – Sayın Başkan…
BAŞKAN
– Sayın Bakan…
ORMAN
VE SU İŞLERİ BAKANI VEYSEL EROĞLU (Afyonkarahisar) - Gündem dışı konuşmaya
cevap vermek üzere söz istiyorum efendim. 
BAŞKAN
– Tabii ki.
Buyurun.
(AK PARTİ sıralarından alkışlar)
ORMAN
VE SU İŞLERİ BAKANI VEYSEL EROĞLU (Afyonkarahisar) – Sayın Başkanım, değerli
milletvekilleri; hepinizi saygıyla selamlıyorum öncelikle. 
Tabii,
Sayın Balbay’ın bahsettiği İzmir Kuş Cenneti’yle alakalı olarak şunu ifade
etmek istiyorum: İzmir Büyükşehir Belediyesiyle bir protokol vardı, süresi
doldu dolayısıyla biz, bütün korunan alanlar için bir yönetim planı ve bir
master planı hazırladık. Sadece İzmir için değil; aynı zamanda, mesela
Kayseri’de Sultansazlığı yönetimi gibi, bütün bu alanları artık biz
yönetiyoruz. Süresi bitti yani süresi biten protokolü yenilemedik ve
Bakanlığımız bu konuda özel bir ekip oluşturdu ve gerçekten, hiç endişe
etmenize gerek yok; Kuş Cenneti’ni gözümüz gibi koruyacağız. Kaldı ki
biliyorsunuz, daha önce kuraklık dolayısıyla su sıkıntısı vardı. Ben de DSİ’ye
talimat verdim, çok özel bir tesis, bir pompa istasyonu, iletim hatlarıyla
başka noktalardan o bölgeye su taşıdık ve bütün, ne gerekiyorsa yaptık. Şimdi,
Gediz havzasıyla alakalı master plan çalışmaları yürüyor. Tabii, bölgede su
ihtiyaçları çok fazla olduğu için hatta yeni bir iletim hattının da ihalesi
talimatını verdim, o da mayıs ayının sonunda ihale edilecek. Bir kere bunu
söyleyeyim. Yani yok ranta açılacakmış falan… İzmir Kuş Cenneti hiçbir şekilde
ranta açılamaz, bunu burada açıkça söylüyorum; gözümüz gibi koruyacağız. 
Ayrıca,
şunu da ifade edeyim: “İzmir, yatırım çöplüğü.” diyorsunuz. Kusura bakmayın,
İzmir’e en büyük yatırımları biz yaptık. Bakın, İzmir susuzdu. Sayın
Cumhurbaşkanımız Başbakanken talimat verdi, “Sen de o bölgenin evladısın,
İzmir’e su getir.” dedi. Biz baktık ki en uygunu Gördes Barajı, oradan…
TACETTİN
BAYIR (İzmir) – Çalışmıyor Bakanım, çalışmıyor. 
ORMAN
VE SU İŞLERİ BAKANI VEYSEL EROĞLU (Devamla) - …107 kilometre, artı, tünellerle
beraber 115 kilometre mesafeden 2 metre çapında isale hattı hatta Buca
Tüneli’ni açarak dev tünellerle İzmir’e su getirdik. 
TACETTİN
BAYIR (İzmir) – Yedi yılda 28 milyon metreküp verdiniz Sayın Bakan.
ORMAN
VE SU İŞLERİ BAKANI VEYSEL EROĞLU (Devamla) – …59 milyon metreküp.
TACETTİN
BAYIR (İzmir) – 58 milyon metreküp yılda verecektiniz, yedi yılda 28 milyon
metreküp verdiniz. 48 milyon da para istiyorsunuz şu anda!
ORMAN
VE SU İŞLERİ BAKANI VEYSEL EROĞLU (Devamla) – Efendim, kusura bakmayın, biz
ihtiyaca göre veriyoruz; orada pompa istasyonu var. Şu anda bizim yaptığımız
barajlardan yeteri kadar su temin ediliyor, orası kurak dönemlerde ihtiyacı
karşılamak için. 
Şu
anda İzmir’de su sıkıntısı var mı? Yok. Türkiye’de su sıkıntısı var mı? Yok. 
HALUK
PEKŞEN (Trabzon) – Var!
ORMAN
VE SU İŞLERİ BAKANI VEYSEL EROĞLU (Devamla) – Biz nelerle karşılaştık. Yoktur
su sıkıntısı. 
TACETTİN
BAYIR (İzmir) – Arıtmayı biz yaptık, DSİ yapmadı!
ORMAN
VE SU İŞLERİ BAKANI VEYSEL EROĞLU (Devamla) - Bununla ilgili, hatta dün akşam
ben bizzat ekibi toplayarak “Bütün şehirlerde acaba yaz aylarında herhangi bir
risk var mı?” diye toplantı yaptım, alınacak tedbirler varsa gerekli
talimatları verdik; bu bir. 
İkincisi,
diyorsunuz ki… Bakın, kusura bakmayın, İzmir’e yaptıklarımızı İzmirli takdir
eder. Neden? Küçük Menderes havzasında bizden önce herhangi bir baraj, gölet,
sulama tesisi var mıydı, dere ıslahı var mıydı? Yoktu. İlk defa, Küçük Menderes
havzasına barajları, göletleri, sulama tesislerini biz yaptık. Seferihisar,
Bergama, Kınık ovaları sulamasını kim yaptı? Özellikle Çaltıkoru Barajı,
Yortanlı Barajı vesaire, oradan şu anda Bergama, Kınık ovaları sulanıyor;
muazzam o topraklar. Özellikle, ben de bölgenin bir evladı olarak, “Adam eksen
biter.” denilen topraklara su yoktu, vatandaş Ödemiş ve Küçük Menderes
havzasından, 200 metreden su çekiyordu. Değerli dostlar, bir dere ıslahı dahi
yoktu. Bakın, Torbalı’daki dere şu anda muhteşem, örnek bir dere ıslahı oluyor.
Kaldı ki bunun dışında ormancılık faaliyetlerinde…
Değerli
dostlar, bakın, İzmir’de ilk defa, biz, İzmirliler yaz aylarında, sıcaklıkta
çoluğuyla çocuğuyla rahatça, mesirelik alanlarda hoşça vakit geçirsin diye
35-40 tane mesirelik alan kurduk, hatta terapi ormanları bile. Bakın,
Narlıdere’de terapi ormanları bile inşa ettik. Yani, bunu, bu yapılan
çalışmaları görmemek mümkün değil. Ayrıca, şunu ifade edeyim: İzmir’in bilhassa
Çeşme ve Karaburun yarımadasındaki su ihtiyacını ta 2060 yılına kadar
karşılayacak olan barajın temelini attık mı? 2 tane baraj yapıyoruz. Ayrıca,
Ödemiş ve civarında su ihtiyacı var. Sayın Büyükşehir Belediye Başkanı zamanın
İZSU Genel Müdürüyle geldiler. Biz “Ne talep ediyorsanız yapmaya hazırız.” diye
söyledik. Kendisine sorun. Neticede şu anda, o bölgenin, Ödemiş civarının su
ihtiyacını karşılayacak olan Aktaş Barajı hemen hemen bitti, oradan su
vereceğiz. Öbür tarafta, Dikili tarafındaki su ihtiyaçlarını karşılayacak bütün
tedbirler alındı, bütün planlamalar yapıldı. Bunları da yapan biziz değerli
kardeşler.
Bunun
dışında, tamam da İzmir’de -ben de İzmir’de askerlik yaptım, akrabalarımın bir
kısmı orada- bir yerden bir yere gidemezdik. Konak’tan Karşıyaka’ya gidebiliyor
muyduk? Çevre yollarını yapan kim? Konak Tüneli’ni yapan kim? Belkahve
Tüneli’ni yapan kim? (AK PARTİ sıralarından alkışlar)
DİDEM
ENGİN (İstanbul) – Bunlar yapmak zorunda olduğunuz şeyler, vatandaşlarımıza
bunu yapmak zorundasınız.
TACETTİN
BAYIR (İzmir) – Benim ödediğim vergiyle yaptınız, kendi paranızla değil.
ORMAN
VE SU İŞLERİ BAKANI VEYSEL EROĞLU (Devamla) – Bunlar hayaldi, hayal.
Geçenlerde,
hatta, hatırlarsanız, Bornova’daki bu İstanbul-İzmir otoyoluyla alakalı, o
kısmın açılışında ben de vardım ama aşırı kuvvetli yağmura rağmen, vatandaş
ıslandı ve “Beraber ıslandık bu yağan yağmurda.” diyerek bu tesislerin
açılışını yaptık. (AK PARTİ sıralarından alkışlar) Yani bunları özellikle
vurgulamak istiyorum, Sayın Bakanım da bilir. Yani biz İzmir’e yapılması
gereken ne varsa yapacağız. Şu anda İzmir’le alakalı olarak, Selçuk’taki antik
liman ve kanal var ya, özellikle onu yapıyoruz. Teleferik için ihale yaptık,
onu yapacağız. Yani netice itibarıyla, bakın, burada İzmir vekillerimiz var. 
NECİP
KALKAN (İzmir) – Sayın Bakanım, Yiğitler Barajı, daha yeni temelini attık.
ORMAN
VE SU İŞLERİ BAKANI VEYSEL EROĞLU (Devamla) – Ayrıca, İzmir’i dünyanın en
muhteşem ticaret, sanayi merkezi yapıyoruz. Bakın, Çandarlı Limanı bittiği
zaman, arka planda dünyanın en önemli, Rotterdam Limanı’ndan daha büyük,
muhteşem bir ihracat üssü olacak. Çünkü İzmir’i seviyoruz, güzel İzmir, bizim
de sevdiğimiz. Dolayısıyla, biz İzmir’i layık olduğu yere taşıyacağız, merak
etmeyin; hem tabiatı koruyacağız hem İzmir’i bir ticaret, sanayi, ziraat
merkezi hâline getireceğiz.
Bir
de zeytinlerden bahsediyorsunuz. Bakın, zeytinlerle ilgili bahsettiniz,
açmayacaktım ama ben şunu ifade edeyim: Efendim, geçmişte bir sivil toplum
kuruluşu “Zeytin ağacı orman ağacı değildir.” diye yargıdan karar almış.
Neticede bir baktım, arkadaşlar, ormancılar diyor ki: “Efendim, ormanlardaki
bütün deliceleri keseceğiz.” Niye? “Yahu bu deliceler o iklime uygun,
hastalıklardan ari, çok muhteşem zeytin verecek bir ağaç türü, delice
tabiriyle.” Baktık yargı kararına yani yüzde 100 zeytin olursa olmuyor ama
yüzde 80’i zeytin, yüzde 20 diğer ağaçlar olursa olabilir. Dedik ki: Bundan
sonra eşit ve adil bir şekilde Ege ve İzmir’deki bütün ormanlardaki zeytinleri
en yakın mahalledeki vatandaşlara kura çekerek aşılayarak bunları dağıtalım
dedik ve bazı kura çekimlerine ben de katıldım. Urla’da hatırlıyorum, o
zeytinliklere en yakın mahalleye biz hane başına 360 adet zeytin fidanı verdik,
bunların sertifikasını verdik, herkesin önünde de kura çektik. İşte adalet bu,
eşitlik bu işte, bunu da özellikle vurgulamak istiyorum.
Bunun
dışında, İzmir’deki bütün dereleri ıslah ediyoruz. Bakın, değerli dostlar,
köprü yapmak bizim işimiz değil ama Beydağ’da bir mahallenin köprüsü yıkıldı,
kimse yapmadı. Tabii, bana söylediler Beydağlılar, gittik hatta talimat verdim
“Bu köprü on gün içinde bitecek.” diye, dokuz gün sekiz saat falanca dakikada o
bitti, açılışı yapıldı. Ayrıca rahmetli Adnan Menderes’in Kınık’ta bir dere
üzerinde inşa ettiği köprü yıkıldı, kimse sahiplenmiyor. Neticede biz de
İzmir’in bir evladı olarak “Bu köprüyü de derhâl yapın.” dedik ve çok kısa
sürede muhteşem bir köprü yapıldı. Biz orada dereleri ıslah ediyoruz, köprüleri
yapıyoruz, ayrıca eski sulama tesislerini yeniden ihya ediyoruz. Sulamaya
açtığımız alanların haddi hesabı yok ve diğer bütün sahalarda İzmir’e ne
gerekiyorsa yaptık, yapıyoruz. Kuş Cenneti de korunacaktır. Bakın, burada Büyük
Millet Meclisinden söz veriyorum, bunu çok iyi şekilde koruyacağız. Yatırımları
da yapıyoruz. Yaptığımız yatırımların listesini de size göndereceğim.
Ben
bu duygularla tekrar hepinizi saygıyla selamlıyorum. Sağ olun. Şimdiden
ramazanışerifinizi de tebrik ediyorum. Allah’ın rahmeti, bereketi üzerinize
olsun efendim. Sağ olun. (AK PARTİ sıralarından alkışlar) 
BAŞKAN
– Teşekkür ederiz Sayın Bakan.
MUSTAFA
ALİ BALBAY (İzmir) – Sayın Başkanım...
BAŞKAN
– Sayın Balbay...
SALİH
CORA (Trabzon) – Sataşma yok ki Sayın Başkan.
MUSTAFA
ALİ BALBAY (İzmir) – Sayın Başkanım, ben brüt beş dakika konuştum, Bakan on
dakika cevap verdi.
BAŞKAN
– Usul böyle Sayın Balbay.
MUSTAFA
ALİ BALBAY (İzmir) – Tabii, doğru, doğru ama çok yanlış bilgiler var. Bu bana
ağır bir sataşma yani.
BAŞKAN
– İç Tüzük böyle daha doğrusu.
MUSTAFA
ALİ BALBAY (İzmir) – Tabii, tabii, anlıyorum ama verdiği bilgiler yanlış, bu
bana ağır bir sataşma efendim.
MEHMET
MUŞ (İstanbul) – Sayın Başkanım...
SALİH
CORA (Trabzon) – Bilgi verdi efendim, İzmir’e yaptığımız yatırımları söyledi.
MUSTAFA
ALİ BALBAY (İzmir) – Bakan çok yanlış bir bilgi verdi.
BAŞKAN
– Sayın Balbay, gündem dışı konuşmalarda milletvekiline verilen süre beş
dakika, cevap için bakana verilen süre yirmi dakikadır yani İç Tüzük böyle
belirlemiş.
MUSTAFA
ALİ BALBAY (İzmir) – Bu çok negatif bir ayrımcılıktır Sayın Başkan.
BAŞKAN
– Size herhangi bir sataşma olduğunu görmedim ancak yanlış bir bilgilendirme
diyorsanız yerinizden size söz veririm konuşursunuz.
MUSTAFA
ALİ BALBAY (İzmir) – “Süre dolmuştu.” dedi. Yani çok yanlış bir bilgi, bizim
verdiğimiz bilgiyi...
BAŞKAN
– Sayın Balbay, buyurun yerinize oturun, açayım mikrofonunuzu, yanlış bilgi
varsa düzeltirsiniz.
Buyurun.
IV.- AÇIKLAMALAR
1.- İzmir Milletvekili Mustafa Ali
Balbay’ın, Orman ve Su İşleri Bakanı Veysel Eroğlu’nun gündem dışı konuşmaya
cevaben yaptığı konuşmasındaki bazı ifadelerine ilişkin açıklaması
MUSTAFA
ALİ BALBAY (İzmir) – Teşekkür ediyorum Sayın Başkan.
Bir
defa “Süre dolmuştu.” dedi. İki yılda bir bu süre yenileniyor. Daha önce
Bakanlık demek ki en az -kabaca baktığımızda- beş kez yenilemiş, en az. Bu kez
de yenileyebilirdi, yenilemediler. Yani, bir defa “Süre dolmuştu.” gerçekçi bir
şey değil, doğal süreçte devam eden bir şey.
Onun
dışında, bu yılki, İzmir Ticaret Odasının rakamlarıyla söylüyorum Sayın Başkan,
geçen yıl İzmir’den toplanan vergi 52 milyar lira, İzmir’e yapılan yatırım 13
milyar lira. Yani şimdi, İzmir’den 5 alıyorsunuz, 1 veriyorsunuz. Yani, Bakanın
bu kadar yaptığı yatırım da herhâlde olacak o kadar, durmuş saat bile günde 2
defa doğruyu gösteriyor. Yani, onun için Sayın Bakanın…
(Mikrofon
otomatik cihaz tarafından kapatıldı)
MUSTAFA
ALİ BALBAY (İzmir) - …”İzmir’e yatırımlar yaptık.” demesi hiç gerçekçi değil.
İzmir’den 5 almaktalar ama İzmir’e 1 vermekteler. 
Şimdi,
Çandarlı Limanı’ndan övgülerle söz etti. Çandarlı Limanı’nın bitiş tarihi Sayın
Başkan, 2013’tü. Sayın Başkan, Bakan saymayı bilmiyorsa yirmi dakika süre
verelim, bir daha konuşsun; beş yıl geçti üzerinden. Sabuncubeli bu yıl
bitecekti, yanlış ihale etmişler, o da bitmedi. İzmir’deki 35 temel projenin
sadece 2’sini yaptılar, devamını yapmadılar. 
Biz
İzmir’in hakkını istiyoruz. (CHP sıralarından alkışlar)
BAŞKAN
– Peki. 
Teşekkür
ederiz Sayın Balbay. 
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları (Devam)
3.- Diyarbakır Milletvekili Nimetullah
Erdoğmuş’un, kayıp çocuklara ilişkin gündem dışı konuşması
BAŞKAN
- Sayın milletvekilleri, gündem dışı üçüncü söz, kayıp çocuklar hakkında söz
isteyen Diyarbakır Milletvekili Sayın Nimetullah Erdoğmuş’a aittir. 
Sayın
Erdoğmuş, süreniz beş dakika. 
Buyurun.
(HDP sıralarından alkışlar)
NİMETULLAH
ERDOĞMUŞ (Diyarbakır) – Sayın Başkan, değerli arkadaşlar; hepinizi saygıyla
selamlıyorum. 
Dün
partimizin sizlere bir teklifi vardı, özet neydi? “Haksızlıkları giderelim
birlikte.” şeklinde bir teklifti. Fakat, maalesef iktidar cenahı başta olmak
üzere bu teklifimiz reddedildi. 
Süremiz
beş dakika, bu kayıp mevzusuyla ilgili hem dün CHP’den Sezgin Bey hem
partimizden Meral Hanım detaylarıyla güzel bir sunum yaptılar. Ben, izninizle
Kur’an-ı Kerim’in en uzun süresi olan Bakara suresiyle ilgili bu mevzuya ışık
tutacak kısa bir izahat vermek istiyorum; ismini de oradan alır aslında. Konu
bir kayıpla ilgidir. Yani, İsrailoğulları döneminde bir kayıp var, bir cinayet
var ve profesyonelce o kayıp örtbas edilmiş, belli güçler tarafından da himaye
altına alınmış cani. Fakat, öylesine önem atfediliyor ki Kur’an-ı Kerim’de
bununla ilgili, bu mucizeyle ilgili ayetler iniyor ve o kaybın bulunmasıyla
ilgili mucizevi bir şekilde onun hikâyesi anlatılıyor, ben ona girmek
istemiyorum. Onun için şimdi bu haksızlıkları gidermek konusunda bir defa hakkı
kabul etmek durumundayız. 
Şimdi
bakınız, yarın ramazanışerif için hepimiz ramazan orucuna, ramazan ayına adım
atmış olacağız. Ben bir itirafta bulunmak istiyorum: Sizler için kabul
görmeyebilir ama kanaatim odur ki, biz bazı konularda Cahiliye Araplarının çok
çok gerisinde kalabiliyoruz. Örnek derseniz, bakınız, şu konuda ben öneriyorum:
Gelin, eğer biz İslam’dan önceki Cahiliye Araplarının bir çeyreği olabiliyorsak
o bizim için bir başarıdır. Nedir o?
HÜSNÜYE
ERDOĞAN (Konya) – Cahiliye Dönemi’ne cahiller döner. 
NİMETULLAH
ERDOĞMUŞ (Devamla) – İzninizle sözümü tamamlayabilir miyim?
Şimdi,
Cahiliye Dönemi’nde haram aylar vardı, bunlar dört aylardı, bunlara “Eşhür-ül
Hurum” deniliyordu. Bu aylarda o günün dünyası Arap Yarımadası eğer bir savaş
varsa, eğer bir çatışma varsa anında hemen o savaştan vazgeçerdi ve dört ay
boyunca artık savaşlara, çatışmalara, düşmanlıklara ara verilirdi. Ben diyorum
ki, dört ay yerine biz bir ayda, bu ramazanışerifte, Kur'an’ın doğduğu ay,
Kur'an’ın doğum ayı içerisinde bir ömre bedel Kadir Gecesi’nin bulunduğu, bin
aydan hayırlı dediğimiz ve on bir ayın sultanı olarak da örfümüzde mahyalarla
vesaire sürekli olarak canlı tutulan bu ayda geliniz Cahiliye Araplarının
çeyreği olalım ve Meclisimiz bir çağrıda bulunsun, bu ayda ülkemizde çatışmalar
dursun. Ne var yani şimdi bu Meclis bu konuda böyle bir ittifak ederse nasıl
bir yanlış içerisine düşmüş oluruz? Dolayısıyla bizim bazı konularda bazı
fırsatları, bazı önemli takvimleri, zamanları, mekânları bu şekilde eğer
fırsata, eğer iyiliğe hizmet konusuna dönüştüremezsek bu memlekette artık kaybı
olan bile kaybını arayamayacak duruma düşecek diyorum. 
Bütün
Meclisi saygıyla selamlarken ramazanışerifinizi tebrik ediyorum. (HDP
sıralarından akışlar) 
BAŞKAN
– Teşekkür ederiz Sayın Erdoğmuş. 
Sayın
milletvekilleri, şimdi, sisteme giren ilk 15 sayın milletvekiline yerlerinden
kısa söz vereceğim. 
Sayın
Tezcan, buyurun. 
IV.- AÇIKLAMALAR (Devam)
2.- Mersin Milletvekili Yılmaz Tezcan’ın,
Necip Fazıl Kısakürek’i vefatının 34’üncü yıl dönümünde rahmetle andığına,
Fırat Üniversitesi Hastanesi Başhekimi Profesör Doktor Muhammed Said Berilgen’e
yapılan saldırıyı nefretle kınadığına ve kendisine Allah’tan rahmet dilediğine
ilişkin açıklaması
YILMAZ
TEZCAN (Mersin) – Teşekkür ediyorum.
“Bana,
yakan gözlerle bir kerecik baktınız/Ruhuma büyük temel çivisini çaktınız.”
diyen bu milletin ve gençliğin manevi kalkınmasında en büyük pay sahibi,
şairlerin sultanı üstat Necip Fazıl Kısakürek’i vefatının 34’üncü yıl dönümünde
rahmetle, minnetle ve özlemle yâd ediyorum. “Zaman bendedir ve mekân bana
emanettir.” şuurunda bir gençliğin yetişmesinde emeği çok büyük olan bu güzel
insana Allah rahmet eylesin. 
Ayrıca
acımız büyük, dün Elâzığ Fırat Üniversitesi Hastanesi Başhekimi meslektaşımız
Profesör Doktor Muhammed Said Berilgen’e yapılan saldırıyı bir kez daha
nefretle kınıyorum. Kendisine Allah’tan rahmet, yakınlarına, sevenlerine
başsağlığı ve sabırlar diliyorum. Her meslek kutsaldır ama hekimlik daha
kutsaldır. Sağlık camiamıza yapılan şiddete yazıklar olsun. Son olması
dileklerimle… 
Ayrıca
milletimizin ve tüm İslam âleminin de ramazanışerifini tebrik ediyorum. 
Teşekkürler.

BAŞKAN
– Sayın Tüm… 
3.- Balıkesir Milletvekili Mehmet Tüm’ün,
Balıkesir Göğüs Hastalıkları Hastanesinin neden taşınmak istendiğine ve Anıtlar
Kurulu tarafından tescilli olan binasının sağlık müzesi olarak düzenlenmesiyle
ilgili bir çalışma olup olmadığını öğrenmek istediğine ilişkin açıklaması
MEHMET
TÜM (Balıkesir) – Teşekkür ederim Sayın Başkan. 
Balıkesir
Göğüs Hastalıkları Hastanesi 1915 yılından beri hizmet vermektedir. 1954
yılında göğüs hastalıkları için özel olarak düzenlenen hastaneyi şimdi yeni
yapılan şehir hastanesinin içine taşımak istiyorlar. Burası merkezî konumu ve
özel alanlarıyla tüberküloz gibi ağır ve bulaşıcı hastalıkların tedavisi için
özel alanlara sahiptir. 
Sayın
Bakana soruyorum: Bu hastaneyi neden taşımak istiyorsunuz? Hastane yönetiminin
böyle bir talebi var mıdır? Bu hastaneyi özel sektör/kamu ortaklığıyla şehir
hastanesi olarak işleteceğiz, doğru mudur? Anıtlar Kurulu tarafından tescilli
olan binayı Balıkesir sağlık kurumlarının havzası olarak, sağlık müzesi olarak
düzenlemeyi düşünüyor musunuz? Bu konuda bir çalışmanız var mıdır?
BAŞKAN
– Sayın Gözgeç…
4.- Bursa Milletvekili Emine Yavuz Gözgeç’in,
Necip Fazıl Kısakürek’i vefatının 34’üncü yıl dönümünde rahmetle andığına
ilişkin açıklaması
EMİNE
YAVUZ GÖZGEÇ (Bursa) – Türk edebiyatının sultanü'şşuara, şairler sultanı üstat
Necip Fazıl Kısakürek’i vefatının 34’üncü yılında rahmet ve minnetle anıyorum.
Sayın Cumhurbaşkanımız Recep Tayyip Erdoğan’ın yıllar önce bize “Dört kıta,
yedi iklim hâkim kılan ruhun mimarı.” diye takdim ettiği üstat Necip Fazıl
büyük doğu düşünce hareketiyle siyaset ve düşünce dünyamızda derin izler
bırakmıştır. 1949 yılında kaleme aldığı Sakarya Türküsü inancın, umudun,
dirilişin türküsüdür. “Rabbim isterse, sular büklüm büklüm burulur. / Sırtına
Sakarya’nın Türk tarihi vurulur.” Üstadın çağırdığı bu yeni dirilişe, daha
güçlü bir Türkiye hedefine yine dizelerinde belirttiği “Zaman bendedir ve mekân
bana emanettir.” şuurunda bir gençlikle ulaşacağımıza yürekten inanıyorum.
Teşekkür
ediyorum.
BAŞKAN
– Sayın Aydemir…
5.- Erzurum Milletvekili İbrahim
Aydemir’in, Birinci Lig’e yükselen Erzurumspor’a başarılar dilediğine ve Süper
Lig final maçının bu yıl Erzurum’da oynanmasını talep ettiğine ilişkin
açıklaması
İBRAHİM
AYDEMİR (Erzurum) – Başkanım, sporu, kaynaşmanın zihni ve bedeni, ortak heyecan
ve coşkularda buluşmanın ifadesi olarak görüyoruz; birlik ve beraberlik
enerjisinin bir yarışma heyecan ve ahengi içinde kaydedilmesi olarak
algılıyoruz. Spor, bize göre seyircisi ve faaliyet vereniyle bütünleşen bir
ortaklık kültürüdür. Bunun son fotoğrafı dün İstanbul’da Erzurumspor’umuzla
Gümüşhanespor arasında oynanan karşılaşmada görüldü. Ülkemizin iki güzide
kulübü Birinci Lig’e çıkabilmek için final oynadılar. Şampiyonluğu hak eden her
iki takım oyuncularını ve centilmence takımlarını destekledikleri için
taraftarlarını tebrik ediyorum. Şampiyonluğu kucaklayan Erzurumspor’umuza
Birinci Lig’de de başarı diliyor, önümüzdeki yıl buradan Süper Lig’e çıktığı
için yeniden tebrik konuşması yapmayı diliyorum. Ve bir talepte bulunuyorum:
Süper Lig final maçı bu yıl Erzurum’da oynansın ki sporu kaynaştıran,
barıştıran iklimi ülkemizi sarıp sarmalasın.
Teşekkür
ederim. 
BAŞKAN
– Sayın Akın…
6.- Balıkesir Milletvekili Ahmet Akın’ın,
FETÖ nedeniyle el konulan yurtlardan ne kadarının TÜRGEV’e devredildiğini ve
Balıkesir’de özel yurtların denetimlerini ve sonuçlarını öğrenmek istediğine
ilişkin açıklaması
AHMET
AKIN (Balıkesir) – Sayın Başkan, Millî Eğitim Bakanına verdiğim soru
önergesinde Balıkesir’de FETÖ nedeniyle el konulan yurtlardan ne kadarının
TÜRGEV’e devredildiğini sordum cevap gelmedi, yeniden sordum yine cevap
gelmedi. Besleyip büyüttüğünüz FETÖ, paralel devlet kurup darbe yaptı, şimdi
partinizin Genel Başkanının aile bireylerinin vakıflarına devlet olanaklarını
yağdırıyorsunuz. Millî Eğitim Bakanı neden çekiniyor veya bu soruya neden cevap
vermiyor? Bunun cevabı bu kadar zor mu? Ben bir tanesini biliyorum. Başka hangi
yurtlar TÜRGEV’e verilmiştir, derhâl bunu açıklasınlar. 
Yine
Balıkesir’de özel yurtların denetimlerini ve sonuçlarını soruyorum, Bakan bana
ilgili yönetmelik çerçevesinde denetimlerin yapıldığını söylüyor. Adana
Aladağ’da yavrularımız yurtta yanarken de bu yönetmelik vardı, gereği
yapılmadığı için bir anlamı olmadı. Onun için Millî Eğitim Bakanını derhâl ama
derhâl göreve çağırıyorum. 
BAŞKAN
– Sayın Öz…
7.- Çanakkale Milletvekili Bülent Öz’ün,
iktidarın FETÖ’yle mücadele ettiğini söylemesine rağmen siyasi ayağına
dokunulmadığına ilişkin açıklaması
BÜLENT
ÖZ (Çanakkale) – Sayın Başkan, iktidar FETÖ’yle mücadele ettiğini söylüyor,
oysa Bank Asyanın kurdelesini kesenler aramızda dolaşıyor, bankanın önünden
geçenler FETÖ’yle suçlanıyor ama FETÖ’nün siyasi ayağına dokunulmuyor. 15
yaşındaki askerî öğrenciler bir yıldır hapiste tutuluyor, darbecilerle on iki
saat içeride kalan Hulusi Akar ifade vermeye çağırılmıyor. 15 Temmuz günü MİT’e
gelen darbe ihbarı önemsenmiyor, asılsız ihbarlarla binlerce vatandaşımız
“darbeci” ilan ediliyor. Aynı şekilde Hakan Fidan da Darbe Komisyonuna ifade
vermeye çağırılmıyor. KHK’yla binlerce akademisyen görevinden atılıyor, darbeyi
yöneten sözde akademisyen Adil Öksüz serbest bırakılıyor. “Ergenekon kasası”
iddiasıyla Kuddusi Okkır hastalıktan ölüme terk ediliyor, Kadir Topbaş’ın
damadı hastalıktan serbest bırakılıyor. Ensar’a kulaklar tıkanıyor, gerçek
FETÖ’cülere gözler kapanıyor, sapla saman ayrılmıyor. İddianame bile
hazırlanmadan insanlar hapislerde yatıyor, aileler mağdur bırakılıyor,
vatandaşımız bir an önce yargı yolunun sonuçlanmasını bekliyor. 
Teşekkür
ederim. (CHP sıralarından alkışlar)
BAŞKAN
– Sayın Çakırözer…
8.- Eskişehir Milletvekili Utku
Çakırözer’in, AKP Hükûmetinin Türkiye’nin taraf olduğu tüm uluslararası
sözleşmelere, Anayasa ve yasalara aykırı biçimde işçi sınıfının en demokratik
hakkı olan grev hakkını elinden aldığına ilişkin açıklaması
UTKU
ÇAKIRÖZER (Eskişehir) – Teşekkür ederim Sayın Başkan. 
AKP
Hükûmeti başta Uluslararası Çalışma Örgütü olmak üzere Türkiye’nin taraf olduğu
tüm uluslararası sözleşmelere, Anayasa’mıza ve yasalarımıza aykırı biçimde işçi
sınıfımızın en demokratik hakkı olan grev hakkını elinden almaktadır. Son
olarak 5 ilde 9 fabrikada KRİSTAL İŞ Sendikası üyesi toplam 6 bin cam emekçisi
işçimizin 24 Mayısta başlatacağı grev Bakanlar Kurulu kararıyla ertelendi. Bu,
cam emekçilerine yönelik, AKP döneminde, üçüncü grev yasaklamasıdır. Anayasa
Mahkemesi 2015’te sendikanın başvurusu üzerine Hükûmetin hak ihlalinde bulunduğuna
hükmederek “Grevi yasaklayamazsın.” demişti. Buna rağmen AKP Hükûmeti şimdi bir
kez daha grev yasağı getirerek hukukun üstünlüğü ilkesini çiğnemiştir, hukuku
hiçe saymıştır. Bu karar demokrasiye ve temel insan haklarına aykırıdır.
Binlerce cam emekçisi şu anda seslerini duyurmaya çalışıyor. Cam emekçileri,
ülkemizi cam üretiminde Avrupa’da 1’inci, dünyada 3’üncü yaptılar. Bunun neresi
ulusal güvenliği tehlikeye sokmaktadır? 
(Mikrofon
otomatik cihaz tarafından kapatıldı)
BAŞKAN
– Sayın Bayır…
9.- İzmir Milletvekili Tacettin Bayır,
İzmir’in su ihtiyacının karşılanmasıyla ilgili yapılanlara ve Gördes
Barajı’ndaki sorunun ne zaman çözüleceğini öğrenmek istediğine ilişkin
açıklaması
TACETTİN
BAYIR (İzmir) – Az önce, Sayın Bakan “İzmir’e su verdik.” dediler. Öncelikle
şunu ifade etmeliyim: İzmirlilerin ödediği vergilerle İzmir’e yaptığınız
yatırımlar için teşekkür ederiz ancak sizin yanıltıldığınızı düşünüyoruz; şöyle
ki: Yılda 58 milyon metreküp suyun İzmir’e Gördes Barajı’ndan verileceği sekiz
yıl önce söylenmişti. DSİ’nin yapması gereken arıtmayı İzmir Büyükşehir
Belediyesi yapsın dediler Belkahve’ye, Büyükşehir Belediyemiz yaptı. 
Geçen
gün İZSU’ya “2010 yılından bu yana borcunuz 48 milyon TL.” diye yazı
gönderdiniz. Delik olduğu için su tutmayan, üç yıl önce boşaltılan bu barajdan
bugüne kadar 27 milyon metreküp suyu yedi yılda aldı İzmirliler. Bu miktar bir
yılda verilecek suyun sadece yarısıdır, bu duruma istenen bedel ise 1 metreküp
suya yaklaşık olarak 2 liradır. İstenilen bu para hangi amaçlı kullanılacak,
barajdaki sorun ne zaman çözülecektir bunların cevaplanmasını talep ediyorum.
Teşekkür
ederim. 
BAŞKAN
– Sayın Şeker…
10.- Kocaeli Milletvekili İlyas Şeker’in,
Tapu ve Kadastro Genel Müdürlüğünün kuruluşunun 170’inci yıl dönümüne ilişkin
açıklaması
İLYAS
ŞEKER (Kocaeli) – Teşekkürler Sayın Başkan.
1847
yılında kurulan tapu teşkilatının 170’inci kuruluş yıl dönümü. Ana görevi
kadastro ve tapu işlemleri olan Tapu Kadastro Genel Müdürlüğü 2003’e kadar
yılda ortalama 350 birimin kadastrosunu yaparken AK PARTİ iktidarıyla birlikte
bu sayı 1.750’ye çıkmıştır. 
Bugün
itibarıyla Türkiye’nin yüzde 99,8’inin kadastro çalışmaları tamamlanmış olup
kullanıma sunulmuştur. Son yıllarda yapılan yasal değişikliklerle, orman
kadastrosu 2/B çalışmaları ve Kuzey Kıbrıs Türk Cumhuriyeti’nin kadastro
çalışmalarını da yapmaktadır. Vatandaşa daha etkili, güvenilir, güncel ve hızlı
bir şekilde hizmet vermek için e-devlet projesini en iyi kullanan
kurumlardandır. Bunun için vatandaşımız tapu işlemlerini sadece kayıtlı
bulundukları tapu müdürlüklerinde değil diledikleri tapu müdürlüklerinde hatta
yurtdışında da yapabilmektedirler. 
Sayın
Cumhurbaşkanımızı, Başbakanımızı ve bu hizmetlerin sunumuna katkı sağlayan Tapu
ve Kadastro Genel Müdürlüğünü ve taşra teşkilatlarını kutluyor, kendilerine
teşekkür ediyorum.
BAŞKAN
– Sayın Gaytancıoğlu…
11.- Edirne Milletvekili Okan
Gaytancıoğlu’nun, Hükümetin Şişecama bağlı 7 fabrikada alınan grev kararını
ertelemesine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan.
AKP
Hükûmeti işçi düşmanı tavrını her zaman olduğu gibi yine sürdürmekte, özgür
toplu pazarlık hakkını engellemekte ve işçi sınıfının yasal grev hakkını
gasbetmektedir. Bunun bir örneğini dün yeniden yaşadık ve hâlen yaşıyoruz.
Şişecama bağlı 7 fabrikada işçiler en doğal hakları olarak ücret artışı talep
etmişler ve buna göre sözleşme yapmak istemişlerdir; bu talep yerine
getirilmeyince grev kararı almışlardır ancak bu grev kararı Hükûmetçe grev
ertelemesi kararı alınarak reddedilmiştir. En büyük rezillik ise Kırklareli
milletvekilimize yapılmıştır. Cumhuriyet Halk Partisi Kırklareli
Milletvekilimiz Türabi Kayan işçilerle beraber olmak istemiş ancak fabrikadan içeri
dahi alınmamıştır. Tek adam rejiminin ülkeyi getirdiği durum işte budur.
BAŞKAN
– Sayın Çamak…
12.- Mersin Milletvekili Hüseyin Çamak’ın,
makamında katledilen Fırat Üniversitesi Hastanesi Başhekimi Profesör Doktor
Muhammed Sait Berilgen’e Allah’tan rahmet dilediğine ve iktidarın sağlıkta
şiddet eğilimlerinin vebalini üstlenmek durumunda olduğuna ilişkin açıklaması
HÜSEYİN
ÇAMAK (Mersin) – Sayın Başkan, Fırat Üniversitesi Hastanesi Başhekimi Profesör
Doktor Muhammed Sait Berilgen makamında katledildi. 
Üniversite
hastaneleri, maalesef, yaklaşık 5 milyar civarı devasa bir borç batağındadır.
Aslında bir borç krizinin patlaması olarak karşımıza çıkan bu cinayet, başhekim
nezdinde devlete yapılan bir saldırıdır. Hükûmet, yıllardır bir çözüm
bulamadığı bu borçların muhatapları olarak kabul edilen hastane yetkililerinin
de hayatlarını ve itibarlarını riske atmaktadır. Bu borç batağından sorumlu
olan iktidar çözüm bulmazsa tekrarlanabilecek tüm olası şiddet eğilimlerinin
vebalini üstlenmek durumundadır. 
Meslektaşıma
Allah’tan rahmet, sevenlerine başsağlığı diliyorum.
Teşekkür
ederim.
BAŞKAN
– Sayın Arslan…
13.- Denizli Milletvekili Kazım Arslan’ın,
özel hastane raporuyla İstanbul Büyükşehir Belediye Başkanı Kadir Topbaş’ın
damadı Ömer Kavurmacı tahliye edilirken Cumhuriyet gazetesi yazarlarının neden
tahliye edilmediğini ve yargıda bu ayrımcılığın neden yapıldığını öğrenmek
istediğine ilişkin açıklaması
KAZIM
ARSLAN (Denizli) – Adalet Bakanına soruyorum: FETÖ terör örgütünün en önde
gelen isimlerinden, İstanbul Büyükşehir Belediye Başkanı Kadir Topbaş’ın damadı
olan Ömer Kavurmacı özel hastaneden aldığı doktor raporuyla tahliye edilmiştir.
Aynı düzeyde hasta olan, ağır hasta olup da rapor alan, FETÖ terör örgütüyle
yıllardan beri mücadele eden, hiçbir şekilde ilgisi ve irtibatı olmayan
Cumhuriyet yazarlarının tutuklu kalmalarının nedeni nedir? Yargıda bu
ayrımcılık neden yapılıyor? Yargıda yapılan bu kayırma nedeniyle savcılar ve
hâkimler hakkında bir soruşturma açtıracak mısınız? Sürekli, yargının bağımlı
olmadığını, tarafsız karar verdiğini söylüyorsunuz; peki, özel hastane
raporuyla Ömer Kavurmacı tahliye ediliyorsa Cumhuriyet gazetesi yazarları neden
tahliye edilmiyor? Bu kararlar yargının kişiye göre hareket ettiğini
göstermiyor mu?
Teşekkür
ederim.
BAŞKAN
– Sayın Zeybek…
14.- Samsun Milletvekili Kemal Zeybek’in,
Gazi Mustafa Kemal Atatürk ve arkadaşlarının 19 Mayıs 1919 tarihinde Samsun’a
çıktıktan sonra 25 Mayıs 1919 tarihinde Havza’ya geldiklerine ve Havzalıların
25 Mayıs bayramını en içten dilekleriyle kutladığına ilişkin açıklaması
KEMAL
ZEYBEK (Samsun) – Gazi Mustafa Kemal Atatürk ve arkadaşları 19 Mayıs 1919
tarihinde Samsun’a çıktıktan sonra yolda Gençlik Marşı’nı söyleyerek 25 Mayıs
1919 tarihinde Havza’ya gelirler. On sekiz gün Havza’da kalarak Kurtuluş Savaşı’nın
planlamasını yaparlar. Kurtuluş Savaşı’nın planlamasının yapıldığı, Türkiye
Cumhuriyeti’nin temellerinin atıldığı Havza ilçesinde işgal hareketlerini
protesto etmek amacıyla ilk mitingde yapılmıştır. Atatürk, ilk genelgesini
Havza’da yazmış ilk telgrafını Havza’da çekmiştir. Havza ve yöre halkı Mustafa
Kemal Atatürk ve arkadaşlarına büyük destek olup moral kaynağı olmuşlardır.
Cumhuriyet tarihimizde büyük görev üstlenmiş kahraman Havza’nın ve Havzalıların
25 Mayıs bayramını en içten dileklerimle kutlar, saygılarımı sunarım. 
BAŞKAN
– Sayın Gürer…
15.- Niğde Milletvekili Ömer Fethi
Gürer’in, ramazan ayının hayırlara vesile olmasını dilediğine ve ilaç parası
toplanmadığı için ölen Eymen bebeğin ölümünün Bakanlığın harekete geçmesine
vesile olmasının ibret verici olduğuna ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Üç
aylar içindeyiz. Ramazan ayı başlıyor. Halkımızın ibadetlerinin kabulünü ve
hayırlara vesile olmasını diliyorum. Dinimiz kul hakkı yenmemesi, abartı ve
gösterişten uzak durulmasını öğütler. Komşusu açken tok yatan bizden değildir.
Ne var ki ülkemde Eymen bebek ilaç parası toplanmadığı için ölürken AKP Genel
Başkanı, Cumhurbaşkanı gittiği ülkelere uçakla makam aracı götürmektedir. O
ülkelerde büyükelçiliklerde zırhlı araç varken bu israfı yapanlar bebek ölümünü
seyretmiştir. Büyük devlet lüks araçlarla değil, Eymen bebekleri yaşatarak
olunur. Valiliğin mart ayında açtığı kampanya Eymen bebeğin ölümü sonrası
bakanlığın harekete geçmesine ancak vesile olmuştur. Acı tablo ibret vericidir.
Vicdanlara havale ediyorum.
Teşekkür
ederim. 
BAŞKAN
– Sayın Kuyucuoğlu…
16.- Mersin
Milletvekili Serdal Kuyucuoğlu’nun, Tarım Bakanının verdiği veriler ile TÜİK ve
SGK’nın verdiği verilerin çeliştiğine ilişkin açıklaması 
SERDAL
KUYUCUOĞLU (Mersin) – Teşekkürler Sayın Başkan.
Sayın
Tarım Bakanımızın verdiği veriler ile TÜİK’in ve SGK’nın verdiği veriler
çelişmektedir. AKP iktidarı döneminde 2 milyon dolayındaki çiftçinin tarım
yapmaktan vazgeçtiği ve tarım sektörünün ulusal gelire katkısının yüzde
10,3’lerden yüzde 7’lere indiği görülmektedir. 
Yine,
tarım sektörünün istihdama katkısı da yüzde 34,9’dan yüzde 20,4’lere kadar
gerilemiştir. SGK verilerine göre tarım kapsamında çalışan kayıtlı çiftçi
sayısı da 2016 yılında Türkiye genelinde 79.307, Mersin ilimizde ise 3.548
azalarak neredeyse rekor seviyelere ulaşmıştır. Tarım Bakanı olarak bunun
nedenlerini nasıl açıklıyor? 
Teşekkür
ederim.
BAŞKAN
– Teşekkür ederiz sayın milletvekilleri. 
Sayın
milletvekilleri, şimdi sırasıyla sayın grup başkan vekillerine söz vereceğim.
Sayın
Akçay, sizden başlayalım.
Buyurun.
17.- Manisa Milletvekili Erkan Akçay’ın,
İslam âleminin ramazan ayının hayırlara vesile olmasını niyaz ettiğine,
Ağrı’nın Doğubeyazıt ilçesi Tendürek kırsalında ve Beytüşşebap Kato Dağı’nda
şehit olanlara Allah’tan rahmet dilediğine ve Gün Sazak’ın şehadetinin 36’ncı
yıl dönümüne ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Bu
hafta yani yarın, cumayı cumartesiye bağlayan geceden itibaren maddi ve manevi
sayısız hayır ve güzelliklerin yaşandığı bir mübarek ramazan ayına daha
erişmenin mutluluğunu yaşayacağız. On bir ayın sultanı olan ramazan ayının
aramızdaki sevgi, saygı ve muhabbeti güçlendiren, birlik, beraberlik,
kardeşlik, yardımlaşma, dayanışma ve hoşgörü duygularını canlandıran
atmosferini hep birlikte yeniden idrak etmeyi ümit ediyoruz. Bu mübarek ayı
inşallah zalimlerin planlarına ve saldırılarına karşı uyanık olarak ülkemize ve
milletimize kastetmeye çalışanlara fırsat vermeden, ibadet, kaynaşma ve
yardımlarla geçireceğimize inanıyorum. Millî şuur ve iman içinde iftar
sofralarımızda bereketle ve dualarla buluşmak dileğiyle milletimizin ve bütün
İslam âleminin ramazan ayının hayırlara vesile olmasını niyaz ediyorum.
Bugün
Ağrı’nın Doğubeyazıt ilçesi Tendürek kırsalında bölücü terör örgütü PKK’lı
teröristlerin saldırısı sonucu 2 askerimiz şehit olmuş, 4 askerimiz de
yaralanmıştır. Aynı şekilde dün Beytüşşebap Kato Dağı’nda bir Özel Harekât
polisimiz şehit olmuş, 2 polisimiz yaralanmıştır. Hain saldırıda hayatını
kaybeden şehitlerimize Allah’tan rahmet, ailelerine sabır, yaralı askerlerimize
acil şifalar diliyorum. 
Yarın
aynı zamanda büyük siyaset ve devlet adamı Gün Sazak’ın şehadetinin 36’ncı yıl
dönümüdür. Gün Sazak, çileli dönemlerde vicdan ve sorumluluk sahibi bir ülkü
insanı olarak devlet ve siyaset dünyasında iz bırakmıştır. 
(Mikrofon
otomatik cihaz tarafından kapatıldı)
BAŞKAN
– Buyurun devam edin Sayın Akçay.
ERKAN
AKÇAY (Manisa) – Merhum Gün Sazak, Türk milletinin menfaatleri için bugünlere örnek
olacak yürekli ve bilge bir tavırla hareket etmiştir. Bugünün siyaset
adamlarının Gün Sazak’ın millet ve devlet şuurunu anlaması ve benimsemesi
gereken bir dönemden geçiyoruz. 1977’de kurulan hükûmette Gümrük ve Tekel
Bakanı olarak görev yapan Gün Sazak, kısa sürede yolsuzluk ve rüşveti ortadan
kaldırarak siyaset, bürokrasi ve devlet tarihine damga vurmuştur. Siyasetin,
yolsuzluk, rüşvet, rant, vurgun ve kupon gibi kavramlarla anılamayacağını
gösteren merhum Gün Sazak Bey’in tüm kamu yöneticileri ve siyasetçiler için bir
kutup yıldızı olmasını temenni ediyorum.
Gün
Sazak öncü bir şahsiyettir. Bu vesileyle Gün Sazak’ı bir kez daha rahmet,
minnet ve dualarla anıyor, onun gönül ve zihin dünyamızda yaşamaya devam
edeceğini ifade etmek istiyorum. Bu vesileyle, bütün şehitlerimize, millete
hizmet edip ebediyete intikal eden bütün mümtaz şahsiyetlere rahmet diliyorum.
Teşekkür
ederim Sayın Başkan.
BAŞKAN
– Teşekkürler Sayın Akçay.
Halkların
Demokratik Partisi Grubu adına Sayın Mahmut Toğrul’a söz vereceğim.
Buyurunuz.
18.- Gaziantep Milletvekili Mahmut
Toğrul’un, İslam âleminin ramazan ayını tebrik ettiğine, İçişleri Bakanı
Süleyman Soylu’nun KHK’yla atılmış açlık grevindeki 2 eğitimciyle ilgili
yargısız infaz niteliğindeki birtakım söylemlerine ve Meclis Başkanının işinden
edilen 150 bini aşkın kamu çalışanıyla ilgili soru önergelerini iade ederek
gerçeklerin ortaya çıkarılmasını engellemek istediğine ilişkin açıklaması
MAHMUT
TOĞRUL (Gaziantep) – Teşekkürler Başkanım.
Yarın
ilk sahura kalkılacak, ben de İslam âleminin ramazanışerifini şimdiden tebrik
ediyorum, tüm Müslümanların dualarının kabulünü diliyorum. 
Sayın Başkanım, bugün İçişleri Bakanı Süleyman
Soylu’nun yargısız infaz niteliğindeki birtakım söylemlerini duyduk. Yetmiş
dört gündür işinden KHK’yla atılmış iki eğitimcinin işimizi istiyoruz diyerek
bedenini açlığa yatırdığı… Çünkü Hükûmetin buradaki asıl amacı onları açlığa
terk etmekti, işsizliğe, yoksulluğa terk etmekti. Onlar da “Biz bedenimizi
kendimiz açlığa yatırıyoruz.” dediler ve yetmiş dört gündür açlık
grevindeydiler. Devamında evlerine hukuksuzca baskın düzenlendi ve gözaltına
alındılar. Savcılığa çıkarıldığında Ankara TEM Şube Müdürü karar aşamasında
savcının odasındaydı, ben de oradaydım Sayın Başkan. Süleyman Soylu bu
insanları bugün hiçbir yargı kararı olmadan örgüt üyesi ilan etti. Bu, açıkça
bir yargısız infazdır. Bu saatten sonra hangi hâkim İçişleri Bakanının bu
tavrına rağmen gerçeği ortaya çıkarabilecektir, İçişleri Bakanının bu tavrına
karşı gerçek bir tavır ortaya koyabilecektir? Bunu anlamak mümkün değildir. En
azından masumiyet karinesi ihlal edilmiştir Sayın Başkan. 
Yine,
Sayın Başkan, “Çocuklarımızı bunlara mı teslim edelim?” demiştir. Sayın Bakan,
çocuklarımızı bu eğitimcilere değil de öğrencilerinin eline idam ipi tutturarak
fotoğraf çeken öğretmenlere mi teslim edelim? 
(Mikrofon
otomatik cihaz tarafından kapatıldı)
BAŞKAN
– Devam edin Sayın Toğrul.
MAHMUT
TOĞRUL (Gaziantep) – Teşekkür ediyorum Sayın Başkan.
Sayın
Başkan, biliyorsunuz, KHK’larla 150 bini aşkın kamu çalışanı işlerinden edildi.
Biz bunların hiçbir gerekçe sunulmadan işinden, aşından edilmiş olmasını
defaatle sayın bakanlara soru önergesi şeklinde veriyoruz. Maalesef, Meclis
Başkanı çok basit gerekçelerle bu soru önergelerimizi tarafımıza iade etmekte
-bakanların en azından sorduğumuz sorular ve bunlarla ilgili, bu
hukuksuzlukların kamuoyuyla paylaşılmasına vesile olması için- verdiğimiz soru
önergelerini kapatarak tarafımıza iade etmektedir. Sayın Meclis Başkanına ben
buradan sesleniyorum: Bu Meclisin 10 milletvekili şu anda cezaevinde. Sayın
Başkan eğer gerçekten...
(Mikrofon
otomatik cihaz tarafından kapatıldı)
BAŞKAN
– Buyurun, tamamlayın.
MAHMUT
TOĞRUL (Gaziantep) – Teşekkür ediyorum.
...bu Meclise halkın oylarıyla gelmiş ve kendi üyeleri
olan milletvekillerinin yasama faaliyetlerini yürütmesi konusunda duyarlılık
göstermiş olsaydı, soru önergelerine karşı gösterdiği duyarlılığı buna karşı
göstermiş olsaydı takdir edilirdi. Ama maalesef, Sayın Başkan gerçeklerin
ortaya çıkarılmasını engellemek istiyor, soru önergelerimizin cevap bulmasını
engelliyor. Ben buradan kamuoyuna bildirmek istiyorum. 
Teşekkür ediyorum Sayın Başkan. 
BAŞKAN – Teşekkürler Sayın Toğrul. 
Sayın Özel, buyurun. 
19.- Manisa Milletvekili Özgür Özel’in,
Ağrı Doğubeyazıt’ta şehit düşen 2 askeri rahmetle andığına, ramazan ayının
Müslüman âlemine ve tüm vatandaşlara hayırlı olmasını dilediğine ve Meclis
Başkanlığının iftar yemeği davetine ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan. 
Bugün
Ağrı Doğubayazıt’ta şehit düşen 2 askerimizi rahmetle anıyoruz. Her gün
söylediğimiz gibi bu son şehidimiz olsun diyoruz ama maalesef ne anaların
gözyaşı ne gençlerin kanı durmuyor. Terörü de terörün tüm destekçilerini de bir
kez daha buradan lanetliyoruz. 
Yarın
ramazan ayının başlangıcı. Bu kutlu ayın hem Müslüman âlemine hem ülkemizdeki
tüm vatandaşlarımıza hayırlı olmasını diliyoruz. 
Tabii
ramazan ayı sadece aç kalmak ve bunun karşısında sevap kazanmak değil, ramazan
ayı esas açın hâlinden anlamak demek. Daha önce de defalarca konuştuk, bu
ülkede her geçen gün artan bir gelir adaletsizliği var. Yoksulluk sınırının,
açlık sınırının altında yaşayan insanlar var. Dünya Sağlık Örgütünün uygun
gördüğü sağlıklı beslenme biçimine uygun olarak beslenemeyen milyonlar var. Ama
israf var, ama kendisi değil yedi sülalesinin yetmiş yılda değil, yedi yüz
yılda tüketemeyeceği servetlerini bir yerlerde değerlendirenlerle bir öğünlük
yemeğin parasını bulamayanlar var.
Bu
Mecliste oruç tutacak, iftar yapacak, ramazanın kıymetini anlayacak herkesin,
açın hâlinden de anlayarak ve kendi siyasetleri için de bu konuda bir şeyler
yapmakla ilgili sorumluluklarını hatırlatmak istiyoruz.
Ramazan
ayının Meclise dürüst ve doğru siyaset ve yalandan, iftiradan, karalamadan uzak
dil; nefret söylemi yerine, anlayış dilini geliştirecek bir katkı sağlamasını
da son derece önemsiyoruz.
(Mikrofon
otomatik cihaz tarafından kapatıldı) 
BAŞKAN
– Buyurun, devam edin. 
ÖZGÜR
ÖZEL (Manisa) - Dün bahsetmiştik aldığımız iftar davetinden. Adalet ve Kalkınma
Partisinin yeni Genel Başkanı, geçmiş dönem tarafsız Cumhurbaşkanı, şimdi
Adalet ve Kalkınma Partisinin Sayın Genel Başkanının katılacağı, tasfiye
hâlindeki Başbakanlık makamının da temsil edileceği bir iftar yemeği var. İftar
yemeği davetinde ve devamında söylenenlerin en rahatsızlık verici hususlarından
bir tanesi de zımnen kadın milletvekillerine bu iftarın ilkine katılmayın, size
ayrı iftar vereceğiz yaklaşımıdır. Biz Cumhuriyet Halk Partisi olarak orada
niyet okuma niyetinde değiliz ama kimse de -Sayın Meclis Başkanı kusura bakmasın-
saf değil. “Bir iftar veriyorum, buna şunlar, bunlar gelecek, sonra hanım
arkadaşlara da ayrı iftar vereceğim.” demek bu iftar yemeğinde bulunmayın
demektir. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Müsaadenizle tamamlayayım. 
BAŞKAN
– Buyurun, tamamlayın. 
ÖZGÜR
ÖZEL (Manisa) – Ben, Meclisin o iftar yemeğine katılması gereken, orada iftar
yapabilecek tüm kadın milletvekillerini Meclis Başkanının bu tavrına direnmeye,
ona karşı haddini bildirmeye davet ediyorum. (CHP sıralarından alkışlar)
Ramazan gibi kutsal bir ayın daha başlamadan Meclis Başkanının köhne, örümcek
kafasına alet edilmiş olmasından da büyük hicap duyuyorum. 
Çok
teşekkür ederim.
ÖMER
FETHİ GÜRER (Niğde) – Bir de kadınların toplantısına Meclis Başkanı ne sıfatla
katılıyor? Erkek değil mi ya? 
BAŞKAN
– Teşekkürler Sayın Özel. 
Şimdi
ben bu konuda Meclis Başkan Vekili olarak bir düzeltme yapma gereği duyuyorum. 
Açıkçası
dün Başkanlık Divanında bu ramazan ayında verilecek olan davetler konuşuldu.
Meclis Başkanı iki ayrı davet veriyor, doğru. Birinci davet sadece kadın
milletvekillerine, ikinci davet tüm milletvekillerine. Burada kadın-erkek
ayrımı yok Sayın Özel. 
HAKAN
ÇAVUŞOĞLU (Bursa) – Her zamanki gibi istismar var, başka bir şey yok. Boş
muhalefet. İleriye götürsün Türkiye’yi, öyle muhalefet yap, ileriye götürsün.
Geriye götürmek için muhalefet olmaz. Yazık!
ÖZGÜR
ÖZEL (Manisa) – Sayın Başkan, siz bir iftar yaparsanız, “Buna sadece kadın
milletvekilleri gelir.” derseniz kadın milletvekillerine öbür iftarla ilgili
bir mesaj vermiş olursunuz, biz bunun altını çizmek istiyoruz. Yoksa, bugüne
kadar yapılmayan… Sonra, nerede var, dinin neresinde var sadece kadınlara
iftar?
İLYAS
ŞEKER (Kocaeli) – Ya, sana ne? Başkanın takdiri ya, sana ne?
BAŞKAN
– Geçen sene de böyle bir yemek daveti vardı Sayın Özel. 
ÖZGÜR
ÖZEL (Manisa) – Kafa aynı kafa. Geçen sene de eleştirdik. 
BAŞKAN
– Sadece kadın milletvekillerine verilen bir iftar daveti vardı. 
RAMAZAN
CAN (Kırıkkale) – Golü yedin, otur. 
BAŞKAN
– İkinci iftar daveti de tüm milletvekillerine kadın-erkek ayrımı yapılmadan.
Yani ben bunda bir art niyet görmüyorum Sayın Özel. Kadınlara ayrıca pozitif
bir ayrımcılık yapıldığını düşünüyorum.
ÖZGÜR
ÖZEL (Manisa) – Sayın Başkan, siz böyle düşünebilirsiniz.
HAKAN
ÇAVUŞOĞLU (Bursa) – Bir kadın olarak öyle düşünüyor. Sizin bir erkek olarak ne
düşündüğünüz önemli değil.
RAMAZAN
CAN (Kırıkkale) – Batıyor, batıyor. 
ÖZGÜR
ÖZEL (Manisa) – Sizin böyle düşünüyor olmanız iktidar partisini de rahatlatır.
BAŞKAN
– Ben onları rahatlatmak adına söylemiyorum, sadece kendi düşüncelerimi ifade
ediyorum. (AK PARTİ sıralarından alkışlar) 
ÖZGÜR
ÖZEL (Manisa) – Biliyorum, biliyorum.
Bu
alkış da benim neyi kastettiğimi anlatır Sayın Başkan. 
Ben
size şunu söyleyeyim: Kimsenin çocuğundan ayrı düşürmek için yapmıyorlar ama
Burcu Vekilimizi hapiste tutuyorlar, çocuğundan da ayrı. O zihniyet neyi ne
amaçla yapıyor, kime nasıl had bildiriyor, kime nasıl istikamet veriyor, bunu
hâlâ daha anlayamadıysak ben payıma anladığımı anlıyorum, takdiri de kamuoyuna bırakıyorum.
(CHP sıralarından alkışlar) 
BAŞKAN
– Sayın Özel, o çok ayrı bir şey. Sayın Burcu Çelik’in cezaevinde olması
elbette ki kabul edilir bir şey değil. Çocuğundan ayrı olmasını elbette ki
kabul etmiyoruz. Burcu Çelik’in yeri cezaevi değil, Burcu Çelik’in yeri
burasıdır, Parlamentodur; siyasi faaliyetlerini yürütmek adına buradır. 
ÖZGÜR
ÖZEL (Manisa) – Niyeti, çocuktan ayrı tutmak değil.
BAŞKAN
– Bu tartışma ayrı bir tartışmadır Sayın Özel.
Peki,
teşekkür ediyoruz.
Sayın
Muş, buyurun.
20.- İstanbul Milletvekili Mehmet Muş’un,
Ağrı Doğubeyazıt’ta şehit olan askerlere Allah’tan rahmet dilediğine, Necip
Fazıl Kısakürek’i vefatının 34’üncü yıl dönümünde rahmetle andığına ve tüm
milletin ve İslam dünyasının ramazan ayını tebrik ettiğine ilişkin açıklaması
MEHMET
MUŞ (İstanbul) – Sayın Başkan, bugün Ağrı’da şehit olan askerlerimize Cenab-ı
Allah’tan rahmet diliyorum, milletimizin başı sağ olsun. Terörü ve onu
destekleyenleri lanetliyorum.
Büyük
şair, yazar, dava adamı ve mütefekkir Necip Fazıl Kısakürek’i ölümünün 34’üncü
yıl dönümünde rahmetle, minnetle anıyorum. Tüm hayatını inandığı davaya
vakfeden ve vatansever bir neslin öncü isimlerinden olan Necip Fazıl, bizim
edebiyat ve fikir dünyamızda çok müstesna bir yere sahiptir. Ahlaklı,
faziletli, ilim ve irfan sahibi bir gençlik tasavvurunu ön plana çıkaran ve
yazdığı dev eserlerle sadece Türkiye'de değil, tüm İslam dünyasında takdir
toplayan Necip Fazıl Kısakürek bu ülkenin yetiştirdiği önemli değerlerden
birisidir. 
Özellikle
1940’lı yıllar sonrası yazdığı eserlerinde yerlilik ve millîlik vurgusunu ön
plana çıkaran Necip Fazıl’ı bugün daha iyi anlamakta ve idrak etmekteyiz. 
“Anadolu,
İslam dünyasının kalbidir ve İslam coğrafyasının gözü kulağı Anadolu’dadır.”
anlayışıyla yazılar yazan Necip Fazıl’ın haklı çıktığı bugün Orta Doğu’da
yaşanan gelişmelerle ortaya çıkmıştır. Orta Doğu’daki mazlum halkların, ölümden
kaçan kadın ve çocukların tek sığınacağı güvenli liman Türkiye’dir yani Türkiye
kendisinden emin olunan ülkedir. Tıpkı Necip Fazıl’ın işaret ettiği gibi,
Türkiye bugün dünyadaki mazlum milletlerin umudu, insani değerlerin sözcüsü,
adalet ve hakikatin en büyük savunucusu olmuştur. Batı dünyası Suriye’de ölen
çocuklara kör, sağır, dilsiz kalarak çürümüş bir zihniyeti gösterirken Türkiye
büyük bir ensar bilinci sergileyerek bu coğrafyanın mazlum çocuklarına kucak
açmıştır. Bu anlamda, öncü düşüncelerini bizlere aktaran, fikir dünyamıza
önemli katkılarda bulunan büyük şair ve düşünce adamı Necip Fazıl’a Cenab-ı
Allah’tan bir kez daha rahmet diliyorum. 
Aynı
şekilde, başı rahmet, ortası mağfiret, sonu cehennem azabından kurtulmak olan
ramazan cuma günü başlıyor.
(Mikrofon
otomatik cihaz tarafından kapatıldı) 
BAŞKAN
– Buyurun, devam edin.
MEHMET
MUŞ (İstanbul) – Tüm milletimizin ve İslam dünyasının ramazan ayını tebrik
ediyorum. İnşallah bu ramazanı tüm dünyaya çok daha fazla huzurun geldiği bir
ay olarak hepimiz idrak etmiş oluruz. 
Genel
Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Muş.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Pervin Buldan’ın, ramazan ayının ülkemize barış, huzur ve kardeşlik getirmesi
temennisinde bulunduğuna ve 10 milletvekilinin cezaevinde olduğu bir
Parlamentonun siyasi faaliyetlerini tam anlamıyla yerine getirdiğinin
söylenemeyeceğine ilişkin konuşması
BAŞKAN
– Sayın milletvekilleri, yarın akşam ramazanın ilk sahuru gerçekleşecek, yarın
akşam tüm İslam âleminde sahurlara kalkılacak ve cumartesi günü ilk oruç
tutulacak. Elbette ki ramazan ayı on bir ayın sultanı, en bereketli, en verimli
bir ay ve bu ay en çok duaların edildiği, en fazla ellerin havaya kalktığı bir
ay. Ramazan ayı küskünlerin barıştığı, özellikle dargınlıkların giderildiği bir
ay olarak bilinir. Biz de ramazan ayının ülkemize bir an önce huzuru, barışı,
adaleti, kardeşliği ve özgürlükleri getirmesi temennisinde bulunuyoruz ve bu
Parlamentonun şu anda yaşamış olduğu eksikliği bir an önce gidermesi
temennisinde bulunmak istiyoruz çünkü şu anda Parlamento eksik bir Parlamento.
10 milletvekilinin tutuklu olduğu bir Parlamentoya biz ne yazık ki “eksik
Parlamento” demek durumunda kalıyoruz. 10 tane milletvekilinin cezaevinde
olduğu bir Parlamentonun siyasi faaliyetlerini tam anlamıyla yerine getirdiğini
elbette ki söyleyemeyiz. Milletvekillerinin yeri cezaevi değildir,
milletvekillerinin yeri elbette ki Parlamentodur; siyasi faaliyetlerini
yürütmektir, seçmenleriyle, halkıyla birlikte olmaktır. Bu hukuksuzluğun bir an
önce giderilmesi temennisinde bulunmak istiyorum. 
Ramazan
ayının bir kez daha ülkemize barış, huzur ve kardeşlik getirmesi temennisinde
bulunuyor ve tebrik ediyorum. 
Şimdi
gündeme geçiyoruz sayın milletvekilleri…
ÖZGÜR
ÖZEL (Manisa) – Sayın Başkan, söz talebim var.
BAŞKAN
– Sayın Özel, buyurun.
IV.- AÇIKLAMALAR (Devam)
21.- Manisa Milletvekili Özgür Özel’in,
Meclis Başkanının iftar davetinde “hanım milletvekilleri” ifadesinin
kullanılmasına ilişkin açıklaması
ÖZGÜR
ÖZEL (Manisa) – Sayın Başkan, biraz önce Sayın Meclis Başkanının yapmış olduğu
çağrı ve o iradenin arkasında durdunuz. Grubumuza ait kadın milletvekilleri
Meclis Başkanına bugün bir cevap ve açık mektup yollamışlardı. Orada ısrarla
milletvekillerine “hanım milletvekilleri” denilmesi ifadesi var. O konudaki
tavrınız da yine Meclis Başkanının kadın milletvekillerine “hanım” demesi noktasıyla
örtüşüyor mu? O konuda kadın milletvekillerimizin sizden bir açıklama talebi
var. 
Teşekkür
ederim.
BAŞKAN
– Ben kadın milletvekilleri diyorum değerli arkadaşlar. Sizin yanınızdayım yani
bu konuda. 
Sayın
milletvekilleri, gündeme geçiyoruz.
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır, ayrı ayrı okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Diyarbakır Milletvekili Nursel Aydoğan
ve 22 milletvekilinin, zorunlu askerlik görevi sırasında yaşanan şüpheli
intihar olaylarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/538)
Türkiye Büyük Millet Meclisi Başkanlığına
Zorunlu
askerlik görevi sırasında yaşanan şüpheli intihar olaylarının tüm boyutlarıyla
araştırılarak bu konuda alınması gereken önlemlerin belirlenmesi amacıyla
Anayasa’nın 98’inci ve İç Tüzük’ün 104’üncü ve 105’inci maddeleri gereğince
Meclis araştırması açılması için gereğini arz ve teklif ederiz.
1) Nursel Aydoğan  (Diyarbakır)
2) İdris Baluken  (Diyarbakır)
3) Filiz Kerestecioğlu Demir  (İstanbul)
4) Garo Paylan  (İstanbul)
5) Hüda Kaya  (İstanbul)
6) Müslüm Doğan (İzmir)
7) Ali Atalan  (Mardin)
8) Erol Dora (Mardin)
9) Mithat Sancar  (Mardin))

10) Ahmet Yıldırım (Muş)
11) Burcu Çelik (Muş)
12) Besime Konca  (Siirt)
13) Kadri Yıldırım  (Siirt)
14) Aycan İrmez  (Şırnak)
15) Faysal Sarıyıldız  (Şırnak)
16) Ferhat Encu  (Şırnak)
17) Leyla Birlik  (Şırnak)
18) Dilek Öcalan  (Şanlıurfa)
19) İbrahim Ayhan  (Şanlıurfa)
20)
Osman Baydemir  (Şanlıurfa)
21)
Alican Önlü  (Tunceli)
22)
Nadir Yıldırım  (Van)
23)
Tuğba Hezer Öztürk  (Van) 
Gerekçe:
Türkiye
zorunlu askerlik görevi sırasındaki hak ihlallerinin en yoğun olduğu ve yine
zorunlu askerlik görevi sırasında şüpheli asker intiharlarının en fazla
yaşandığı ülkelerin başında gelmektedir. Buna karşılık gerek TSK ve gerekse
geçmiş AKP hükûmetlerince yaşanan şüpheli intihar vakalarının incelenmesine ve
aydınlatılmasına dair yeterli bir çaba gösterilmediği görülmektedir.
Türkiye'de
her ay en az 3 zorunlu askerin şüpheli biçimde intihar ettiği kamuoyuna
yansımaktadır. Zorunlu askerlerin haklarını savunmak amacıyla kurulan Zorunlu
Asker Hakları Platformunun kendilerine gelen bilgilerden yola çıkarak
hazırlamış oldukları raporda, yalnızca 2015 yılında 31 zorunlu asker şüpheli
bir şekilde intihar ettiği yer almıştır. Yine, Platformun 2016 yılı için yapmış
olduğu açıklamada 2 zorunlu askerin şüpheli biçimde intihar ettiği yer
almıştır. Platform, bu sayıya kendilerine gelen bilgilerden yola çıkarak
ulaştıklarını ve zorunlu askerlerin intiharı konusunda resmî bir açıklamaya da
ulaşamadıklarını belirterek gerçek sayının basına yansıyanın çok daha üzerinde
olduğunu belirtmiştir. 
Şüpheli
biçimde gerçekleşen zorunlu asker intiharlarının önündeki en önemli engel
faillere yönelik cezasızlık uygulamasının varlığıdır. Yaşanan intihar olayları
askerî savcılıklar aracılığıyla soruşturulmakta ancak askerî savcılıklar
tarafından gerçekleştirilen bu soruşturmaların takipsizlikle neticelenmesi
zorunlu askerlik görevi sırasında yaşanan intiharların esas nedenlerinin
belirlenmesinin önünde de önemli bir engel olarak karşımıza çıkmaktadır. Adil
ve tarafsız bir soruşturma süreci için ancak bu şüpheli asker intiharlarına
ilişkin adli sürecin bir bütün olarak askerî yargıdan alınarak sivil yargıya
devredilmesi ve tüm kötü muamele, intihar ve şüpheli ölüm iddialarının zamanına
ve failine bakılmaksızın sivil mahkemelerce soruşturulması gerekmektedir.
Kamuoyunun
da bildiği üzere Anayasa Mahkemesi, kışlada intihar ederek hayatını kaybettiği
ileri sürülen zorunlu asker Mazlum Karabulut hakkında yaşam hakkının ihlal
edildiği ve etkin soruşturma yürütülmediği yönünde bir karar vermiş ve bu
kararı 2015 yılında bir basın açıklamasıyla duyurmuştur. Mahkeme, yaşam hakkı
kapsamında etkili soruşturma yükümlülüğünün ihlal edildiğine karar vermiş ve
yeniden soruşturma açılmak üzere dosyayı askerî savcılığa göndermiştir.
İntihar
ettiği iddia edilen zorunlu asker Mazlum Karabulut hakkındaki Anayasa Mahkemesi
kararı, zorunlu askerlik görevi sırasında meydana geldiği iddia edilen
intiharlar ve şüpheli ölümler konusunda da bir emsal niteliği taşımıştır. Bu
çerçevede "yaşam hakkı” konusunda ayrıntılı bir içtihat oluşturulan ve
Avrupa İnsan Hakları Mahkemesinin yaşam hakkıyla devletin etkin soruşturma
yürütme yükümlülüğüne ilişkin kararlarına atıfta bulunulan Anayasa Mahkemesi
kararından hareketle zorunlu askerlik görevi sırasında intihar ettiği iddia
edilen şüpheli tüm asker ölümlerinin nedenlerinin araştırılması ve alınacak
önlemlerin belirlenmesi amacıyla Meclis araştırma komisyonu kurulmasını talep
ediyoruz.
2.- Diyarbakır Milletvekili Nursel Aydoğan
ve 22 milletvekilinin, Kürt dilinin geliştirilmesi için yapılması gerekenlerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/539)
Türkiye Büyük Millet Meclisi Başkanlığına
Binlerce
yıldır başta Türkiye, İran, Irak ve Suriye'de nüfusu milyonları bulan Kürt
halkının konuşmakta olduğu Kürt dilinin araştırılması ve bu konuda yapılacak
yasal düzenlemeler ile ana dil eğitiminin önündeki engellerin kaldırılması
amacıyla Anayasa'nın 98’inci ve İç Tüzük’ün 104’üncü ve 105’inci maddeleri
gereğince bir Meclis araştırması açılması için gereğini arz ederiz. 
1)
Nursel Aydoğan  (Diyarbakır)
2)
İdris Baluken (Diyarbakır)
3)
Filiz Kerestecioğlu Demir (İstanbul)
4)
Garo Paylan (İstanbul)
5)
Hüda Kaya (İstanbul)
6)
Müslüm Doğan (İzmir)
7)
Ali Atalan (Mardin)
8)
Erol Dora (Mardin)
9)
Mithat Sancar (Mardin) 
10)
Ahmet Yıldırım (Muş)
11)
Burcu Çelik (Muş)
12)
Besime Konca (Siirt)
13)
Kadri Yıldırım (Siirt)
14)
Aycan İrmez (Şırnak)
15)
Faysal Sarıyıldız (Şırnak)
16)
Ferhat Encu (Şırnak)
17)
Leyla Birlik (Şırnak)
18)
Dilek Öcalan (Şanlıurfa)
19)
İbrahim Ayhan (Şanlıurfa)
20)
Osman Baydemir (Şanlıurfa)
21)
Alican Önlü (Tunceli)
22)
Nadir Yıldırım (Van)
23)
Tuğba Hezer Öztürk (Van) 
Gerekçe:
Bangladeş'in
Pakistan'ın sömürgesi olduğu yıllarda, Urdu dili, millî dil olarak her alanda
kullanılmış, bunun aksine Bengalce yok sayılmış ve Bengalce’nin de Arap
alfabesiyle yazılması istenmiştir. Bangladeş'te milyonlarca insanın konuştuğu
dilin yok sayılması üzerine bir grup aktivist/ reformist Bengal Dil Hareketi’ni
başlatmışlardır. Bu bağlamda Bengal dilinin ve alfabesinin yazımını sürdürmek
amacıyla 21 Şubat 1952’de demokratik gösteriler düzenlenmiş ancak bu
gösterilere yönelik bir katliam girişiminde bulunulmuş, birçok insan yaşamını
yitirmiştir. Bu olayın ardından 21 Şubat tarihi Bangladeş'te Dil Hareketi Günü
olarak anılmıştır. Daha sonra UNESCO tarafından 17 Kasım 1999 yılında alınan
bir kararla 21 Şubat tarihi Uluslararası Anadil Günü ilan edilmiştir.
Bangladeşlilerin bu direnişi ezilen tüm halklara ve yasaklanan dilleri için
ilham kaynağı olmaktadır.
Binlerce
yıldır kullanılagelen Kürt dili, Mezopotamya coğrafyasının en eski dillerinden
biri olmuş, karşılaştığı baskılara rağmen geçmişten bu yana varlığını toplumsal
alanın her alanında yaşatabilmiştir. Bugün Türkiye'de yaşayan halklar için ana
dil nasıl derin bir anlam taşıyorsa, bu durum Mezopotamya'nın en eski kadim
halklarından olan Kürtler için de eş değerdir. Ana dil, bir toplumun hem
tarihsel hem de kültürel gelişiminin en önemli taşıyıcılarından biridir. Bu
taşıyıcılık görevi aynı zamanda kültürel asimilasyonun etkilerini kırabilecek
güçte bir duvardır. Ana dil kavramının içerisindeki kutsallık hem bireye
kişilik kazandıran bir olgu olmuş hem de toplumlara halk olma özelliğini
vermiştir. Bugün dünyanın birçok ülkesinde yaşayan halklar adil ve demokratik
bir yönetim gereği kendi ana dillerinde eğitim alabilmekte, tarihsel ve
kültürel geçmişlerini bu sayede daha ileriye taşıyabilmektedirler. Ana dilin
kendi içerisinde barındırdığı değer, hem toplumsal bir yapı olarak halkları
etkilemekte hem de bilişsel gelişimin yoğun olarak hızlandığı çocukluk
dönemlerinde ortaya çıkmaktadır.
Türkiye'nin
kadim halklarından olan Kürt halkının kullanmış olduğu dil Kürtçe'nin maruz
kaldığı bu baskılar kendisini dönem dönem sansür yoluyla da göstermiş ve kimi
dönemler Kürtçe yayın yapan gazete, kitap her türlü bilgi kaynağına erişim
engellenmiş, gazete binaları bombalanmış ve onlarca basın emekçisi faili meçhul
cinayetlere kurban gitmiştir. Bu durumun en somut örneği 22 Şubat 1992
tarihinden bu yana yayın yapan Azadiya Welat gazetesinin birçok kez kapatılmış
olmasıdır. Ana dil eğitimi başta olmak üzere, Kürtçe yayına yakın zamana kadar
izin verilmeyen Türkiye'de antidemokratik uygulamalar bir halkın kendi dilini
geliştirmesinin önündeki en büyük engel olmuştur.
Halkların
Demokratik Partisi Grubu olarak 40 milyona yakın kişinin ana dili olarak
konuşulan Kürt dilinin gelişimi önündeki engellerin kaldırılarak bu kadim dilin
araştırılması ve geliştirilmesi yönünde bir Meclis araştırma komisyonu kurulmasını
talep ediyoruz.
3.- Bitlis Milletvekili Mahmut Celadet
Gaydalı ve 23 milletvekilinin, Artvin Cerattepe ilçesinde yürütülmek istenen
maden faaliyetlerinin toplumsal ve doğal yaşama vereceği zararların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/540)
Türkiye Büyük Millet Meclisi Başkanlığına
Artvin
Cerattepe ilçesinde yürütülmek istenen maden faaliyetlerinin toplumsal ve doğal
yaşama vereceği zararların, Artvin halkının doğasına sahip çıkma mücadelesinin
ve karşılarında buldukları polis müdahalesinin ortaya çıkardığı zarar ve
hukuksuzlukların tüm boyutlarıyla araştırılması amacıyla Anayasa'nın 98'inci,
İç Tüzük’ün 104'üncü ve 105'inci maddeleri gereğince bir Meclis araştırması
açılması için gereğini arz ve teklif ederiz.
1) Mahmut
Celadet Gaydalı  (Bitlis)
2) Ertuğrul
Kürkcü  (İzmir)
3) Erdal
Ataş  (İstanbul)
4) Meral
Danış Beştaş  (Adana)
5) Behçet
Yıldırım  (Adıyaman)
6) Berdan
Öztürk  (Ağrı)
7) Dirayet
Taşdemir  (Ağrı)
8) Sırrı
Süreyya Önder  (Ankara)
9) Ayşe
Acar Başaran  (Batman )
10) Mehmet
Ali Aslan  (Batman )
11) Saadet
Becerekli  (Batman)
12) Hişyar
Özsoy  (Bingöl)
13) Mizgin
Irgat  (Bitlis)
14) Altan
Tan  (Diyarbakır)
15) Çağlar
Demirel  (Diyarbakır)
16) Feleknas
Uca  (Diyarbakır)
17) İmam
Taşçıer  (Diyarbakır)
18) Nimetullah
Erdoğmuş  (Diyarbakır)
19) Nursel
Aydoğan  (Diyarbakır)
20) Sibel
Yiğitalp  (Diyarbakır)
21) Ziya
Pir  (Diyarbakır)
22) Mahmut
Toğrul  (Gaziantep)
23) Abdullah
Zeydan  (Hakkâri)
24) Mehmet
Emin Adıyaman  (Iğdır)
Gerekçe:
Doğal
yaşamın tahribatı ve buna bağlı olarak ağaç ve orman yıkımları akabinde gelişen
karbondioksit salımındaki hız küresel ısınmanın en büyük etkenlerinden biridir.
Dünya ülkeleri, Paris İklim Zirvesi’yle birlikte yeni bir yaklaşım geliştirmek
ve çevresel mahvoluşları önlemek üzere bir araya geldiğinde, küresel ısınmanın
öncelikli olarak yavaşlatılması, daha sonra durdurulmasına yönelik önemli
kararlar aldı. Küresel ısınmayla mücadelede ülkelerle, karbon salımının azaltılması
başta olmak üzere, doğal yaşamı ve ekolojik dengeyi koruyup geliştirme
noktasındaki görevler konusunda ortaklaşıldı.
Bugün
Türkiye'de özellikle AKP hükûmetleri döneminde belli sermaye çevrelerini
güçlendirmek amacıyla, toplumsal ve doğal yaşama büyük zararlar veren, ekolojik
dengeyi bozan sayısız HES, termik santral ve maden faaliyeti hayata
geçirilmektedir. Bu konuda Bakanlar Kurulu çok sayıda acele kamulaştırma kararı
almış, dava konusu olan usulsüz ÇED raporları hazırlanmıştır. Özellikle belli
sermaye gruplarına bu faaliyetlerin ihaleleri verilmekte, bu firmalara yönelik
denetimler Soma ve Ermenek maden faciaları öncesinde yapılanlara benzer bir
şekilde sadece kâğıt üzerinde kalmaktadır. Yırca'da olduğu gibi gece yarısı
operasyonuyla binlerce zeytin ağacı yasal süreçler tamamlanmadan iş
makineleriyle yerinden sökülmekte, yerli halkın buna karşı yürüttüğü protesto
eylemleri ise şiddetle bastırılmaya çalışılmaktadır. Bu durumun son ve en
güncel örneği, Artvin Cerattepe ilçesinde yürütülmek istenen maden
faaliyetleri, ilçelerinde maden faaliyetleri istemeyen halkın yürüttüğü
protesto eylemleri ve bu eylemlere yönelik polis müdahalesidir.
Artvin'in
Cerattepe ilçesinde yapılmaya çalışılan maden faaliyetiyle birçok ağaç yok
edilme tehdidiyle karşı karşıyadır. Bu tehdit sadece çevreyi değil, aynı
zamanda ilçede yaşayan insanların da yaşam alanlarını kapsamaktadır. Artvin'de
yapılması düşünülen maden çalışması, Hükûmete yakınlığıyla bilinen Cengiz
İnşaat tarafından üstlenilmiştir. 2014 yılında 7 bilim insanı hazırladıkları
raporda "Artvin halkının bir tercihle karşı karşıya olduğunu, ruhsat
alanının ve şehir merkezinin ya bu hâliyle korunacağını ya da madenciliğe
açılacağını, ikisinin bir arada olamayacağını, alınması düşünülen tedbirlerin
esasen riski ortadan kaldırmasının mümkün olmadığını” açık bir şekilde
belirtmiştir.
Artvin
halkı tercihini doğadan ve çevreden yana kullanmış olmasına rağmen mevcut
kolluk güçleri günlerce halkın üzerine gaz ve copla müdahalede bulunmuş,
sayısız gözaltı işlemi yapmıştır. Tarihsel, kültürel ve doğal yaşamına sahip
çıkmak isteyen Artvin halkına yönelik polis müdahalesiyle ilgili olarak
İçişleri Bakanının "Vurun geçin.” talimatı sonrasında polis müdahalesinin
yaşandığı, protesto eylemine katılan halkın Hükûmete yakın medya kuruluşlarında
"terörist” olarak kriminalize edildiği bir durumla karşı karşıyayız.
Jeofizik
Mühendisleri Odası yaptığı açıklamayla, yapılacak maden işletme faaliyetleri
sonucu Çoruh Vadisi’nin etrafındaki botanik bahçelerinin yok edileceğini, doğa
koruma alanlarının tahrip edileceğini, binlerce ağacın kesileceğini, yörenin
morfolojik özelliklerinden kaynaklı olarak heyelan riskinin artacağını, maden
faaliyetlerinin içme suyunun sağlandığı kaynaklara çok yakın olduğunu
açıklamıştır.
Ankara'dan
merkezî olarak, yerel halkın iradesi, tarihi, kültürü, doğası yok sayılarak
alınan kararların yarattığı yıkımın, Artvin Cerattepe örneği üzerinden, ihale
süreci başta olmak üzere verilen idari izinlerle ilgili yolsuzluk ve
usulsüzlüklerin tüm boyutlarıyla araştırılması hem demokrasinin hem de
toplumsal ve doğal yaşam ile ekolojik dengenin korunup geliştirilmesi açısından
Meclisin önünde duran hayati bir sorumluluktur.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Türkiye
Büyük Millet Meclisi Başkanlığının bir tezkeresi vardır, okutup oylarınıza
sunacağım.
B) Tezkereler
1.- Türkiye Büyük Millet Meclisi
Başkanlığının, Ankara Milletvekili ve Çevre Komisyonu Üyesi Nevzat Ceylan’ın,
Rusya Federal Meclisi Federasyon Konseyi Başkanı Valentina Ivanovna
Matvienko’nun vaki davetine icabetle 25-26 Mayıs 2017 tarihlerinde Rusya’nın
St. Petersburg şehrinde düzenlenecek olan VIII. Nevskiy Uluslararası Ekoloji Kongresi’ne
katılmasına ilişkin tezkeresi (3/1024)
Türkiye Büyük Millet Meclisi Genel Kuruluna 
Rusya
Federal Meclisi Federasyon Konseyi Başkanı Valentina Ivanovna Matvienko'nun
vaki davetine icabetle, 25-26 Mayıs 2017 tarihlerinde Rusya'nın St. Petersburg
şehrinde düzenlenecek olan VIII. Nevskiy Uluslararası Ekoloji Kongresi’ne
Ankara Milletvekili ve Çevre Komisyonu Üyesi Nevzat Ceylan'ın katılması hususu
28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 9'uncu maddesi uyarınca Genel
Kurulun tasviplerine sunulur.
 İsmail
Kahraman
 Türkiye
Büyük Millet Meclisi Başkanı
RAMAZAN
CAN (Kırıkkale) – Başkanım, karar yeter sayısı…
BAŞKAN
– Karar yeter sayısı arayacağım.
Tezkereyi
kabul edenler… Kabul etmeyenler… Karar yeter sayısı yoktur.
Birleşime
beş dakika ara veriyorum.
Kapanma Saati: 15.16
İKİNCİ OTURUM
Açılma Saati: 15.23
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), İshak GAZEL (Kütahya) 
-----0-----
BAŞKAN
– Sayın milletvekilleri, Türkiye Büyük Millet Meclisinin 97’nci Birleşiminin
İkinci Oturumunu açıyorum. 
Türkiye
Büyük Millet Meclisi Başkanlığı tezkeresinin oylamasında karar yeter sayısı
bulunamamıştı. 
Şimdi
tezkereyi tekrar oylarınıza sunacağım ve karar yeter sayısı arayacağım: Kabul
edenler… Kabul etmeyenler… Karar yeter sayısı yoktur. 
Birleşime
beş dakika ara veriyorum. 
Kapanma Saati: 15.24
ÜÇÜNCÜ OTURUM
Açılma Saati: 15.29
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), İshak GAZEL (Kütahya) 
-----0-----
BAŞKAN – Sayın milletvekilleri, Türkiye Büyük Millet
Meclisinin 97’nci Birleşiminin Üçüncü Oturumunu açıyorum.
Türkiye
Büyük Millet Meclisi Başkanlığı tezkeresinin ikinci oylamasında da karar yeter
sayısı bulunamamıştı. 
Şimdi
tezkereyi tekrar oylarınıza sunacağım ve karar yeter sayısı arayacağım: Kabul
edenler… Kabul etmeyenler… Karar yeter sayısı yoktur. 
Sayın
Özel, sisteme girmişsiniz.
Buyurun.

IV.- AÇIKLAMALAR (Devam)
22.- Manisa Milletvekili Özgür Özel’in, bir
iktidarın Meclisi çalıştıramadığı her gün yıprandığına ve bu Meclisten çözüm,
adalet bekleyen herkese Adalet ve Kalkınma Partisi iktidarını şikâyet
ettiklerine ilişkin açıklaması
ÖZGÜR
ÖZEL (Manisa) – Sayın Başkanım, bugün Milliyetçi Hareket Partisi bir meslek grubunun
beklentisini –uzun süredir bekliyor gündemde yer almayı- itfaiyecilerin
sorunlarını dile getirecekti; Halkların Demokratik Partisi DAEŞ terörünü,
bağlantılarını, Amerika’daki yansımalarını; milletvekilimiz Bekaroğlu’nun
Rize’ye, memleketine sözü vardı, tam zamanıdır, çay üreticisinin sorunları var,
onlar konuşulsun istedi. 
Bu
Meclisten taşeron kadro bekler, atanamayan öğretmen atama bekler, KHK mağduru
adalet bekler, işsizler iş bekler, aşsızlar aş bekler, çiftçiler destekleme
bekler ama talimat gelse saraydan sabaha kadar burada hepsi bekler ama bugün
kendi kendilerine milletvekillerini dışarıda tutup, toplantı yeter sayısı
isteyip Meclisi kapatıp kaçıyorlar. Bir iktidar Meclisi çalıştıramadığı her gün
yıpranır, her gün yönetememe durumunu tesciller. Bu ayıpla kendilerini baş başa
bırakıyoruz ve bu Meclisten çözüm, çare, adalet bekleyen herkese tükenmekte
olan Adalet ve Kalkınma Partisi iktidarını şikâyet ediyoruz.
Teşekkür
ederim. (CHP sıralarından alkışlar)
BAŞKAN
– Teşekkürler Sayın Özel.
Sayın
Muş, buyurun.
23.- İstanbul Milletvekili Mehmet Muş’un,
İç Tüzük’ün açık olduğuna ve AK PARTİ Grubuna yönelik ifade edilen görüşleri
kabul etmediklerine ilişkin açıklaması
MEHMET
MUŞ (İstanbul) – Sayın Başkan, İç Tüzük açıktır, AK PARTİ Grubunun bir yere kaçtığı
yoktur. Sayı, çalışma usulleri, esasları İç Tüzük’te belirlendiği şekilde devam
eder. Burada grubumuza yönelik ifade edilen görüşlerin hiçbirisini kabul
etmediğimizi ifade etmek isterim, dikkate almayacağız.
Teşekkür
ederim ifadelerine.
BAŞKAN
– Teşekkürler Sayın Muş.
Yapılan
üçüncü oylamada da karar yeter sayısı bulunamadığından sözlü soru önergeleri
ile alınan karar gereğinde kanun tasarı ve teklifleri ile komisyonlardan gelen
diğer işleri sırasıyla görüşmek için 30 Mayıs 2017 Salı günü saat 15.00’te
toplanmak üzere birleşimi kapatıyorum.
Kapanma Saati: 15.33



