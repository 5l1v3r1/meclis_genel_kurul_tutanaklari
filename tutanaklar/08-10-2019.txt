



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 3’üncü
Birleşim
 8
Ekim 2019 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR 
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, 27’nci Dönem Üçüncü
Yasama Yılının hayırlı olmasını dilediğine, emperyalizme karşı verilen Kurtuluş
Savaşı’nı bugün de devam ettirecek kadrolara ve ruha sahip olunduğuna ilişkin
konuşması
2.- Oturum Başkanı TBMM Başkan Vekili Levent Gök’ün, MHP Genel Başkanı
Devlet Bahçeli’nin sağlık durumuyla ilgili olumsuz yorumun Amerikan
Büyükelçiliği tarafından beğenilmesinin Meclisimize karşı yapılmış hakaret
olduğuna, Devlet Bahçeli’ye geçmiş olsun dileklerini ilettiğine ve Millî Sarayların
Meclise iade edilmesi gerektiğine ilişkin konuşması
3.- Oturum Başkanı TBMM Başkan Vekili Levent Gök’ün, İstanbul
Milletvekili Hakkı Saruhan Oluç’un yerinden sarf ettiği bazı ifadelerine ve her
siyasi partinin belli bir konuda farklı karar alabileceğine ve buna herkesin
saygı göstermesi gerektiğine ilişkin konuşması

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mersin Milletvekili Hacı Özkan’ın, Ahilik Kültürü Haftası’na ilişkin
gündem dışı konuşması
2.- Diyarbakır Milletvekili Salihe Aydeniz’in, yerel yönetimlerde
yaşanan sorunlara ve 19 Ağustosta HDP’li belediye eş başkanlarının görevden
alınmasının hukuk katliamı olduğuna ilişkin gündem dışı konuşması
3.- Antalya Milletvekili Aydın Özer’in, Antalya ilinde yaz seracılığında
yaşanan sorunlara ilişkin gündem dışı konuşması

V.- AÇIKLAMALAR
1.- Çanakkale Milletvekili Bülent Turan’ın, Diyarbakır Milletvekili
Salihe Aydeniz’in yaptığı gündem dışı konuşmasındaki bazı ifadelerine ilişkin
açıklaması
2.- İstanbul Milletvekili Hakkı Saruhan Oluç’un, Diyarbakır ili Kulp
ilçesi Belediye Eş Başkanlarının tutuklandığına ilişkin açıklaması
3.- Osmaniye Milletvekili Mücahit Durmuşoğlu’nun, Ahilik Kültürü
Haftası’na ve şehit edilen Yasin Börü’yü rahmetle yâd ettiğine ilişkin
açıklaması
4.- Aydın Milletvekili Süleyman Bülbül’ün, Aydın ilinde ölümle
sonuçlanan intihar sayısındaki artışın nedenleri hakkında çalışma yapılıp
yapılmadığını öğrenmek istediğine ilişkin açıklaması
5.- Kırıkkale Milletvekili Ahmet Önal’ın, yaşanan doğal afetler
sebebiyle Kırıkkale ili Sulakyurt, Delice ve Keskin ilçeleri ile Çerikli
beldesi çiftçilerinin zor durumda olması nedeniyle Kırıkkale ilinin doğal afet
bölgesi ilan edilmesi gerektiğine ilişkin açıklaması
6.- Mersin Milletvekili Ali Cumhur Taşkın’ın, ihracattaki yükselişin
devam ettiğine ilişkin açıklaması
7.- Kocaeli Milletvekili İlyas Şeker’in, 26 Eylülde İstanbul ilinde
yaşanan depremin depreme ne kadar hazırlıklı olduğumuz sorusunu sormamız
gerektiğini hatırlattığına ilişkin açıklaması
8.- Niğde Milletvekili Ömer Fethi Gürer’in, esnafın, çiftçinin, işçinin,
emeklinin, engellinin, memurun, öğrencinin ve sanayicinin sorunlarına çözüm
üretilmesi gerektiğine ilişkin açıklaması
9.- Uşak Milletvekili Özkan Yalım’ın, haşhaş üreticilerinin
mağduriyetinin giderilmesi gerektiğine ilişkin açıklaması
10.- Bursa Milletvekili Nurhayat Altaca Kayışoğlu’nun, Bursa-Ankara
Yüksek Hızlı Tren Projesi’nin ne zaman bitirileceğini öğrenmek istediğine
ilişkin açıklaması
11.- Balıkesir Milletvekili Ahmet Akın’ın, Hükûmetin emeklilikte yaşa
takılanlarla ilgili açıklama yapması gerektiğine ilişkin açıklaması
12.- Çanakkale Milletvekili Özgür Ceylan’ın, cumhuriyet tarihinin
işsizlik rekoru kırıldığına ve gıda enflasyonunda dünya 5’incisi olunduğuna
ilişkin açıklaması
13.- İstanbul Milletvekili Ali Kenanoğlu’nun, Soma maden işçilerinin
mağduriyetinin giderilmesi ve Somalı madencilerin haklarını aramak için
Ankara’ya başlattıkları yürüyüşün engellenmemesi gerektiğine ilişkin açıklaması
14.- Kahramanmaraş Milletvekili Sefer Aycan’ın, grip aşısının temininde
sıkıntı yaşandığına ve grip hastalığına karşı genel korunma önlemlerine
uyulması gerektiğine ilişkin açıklaması
15.- Kahramanmaraş Milletvekili Habibe Öçal’ın, 6-7 Ekim olaylarını
lanetlediğine ilişkin açıklaması
16.- Mersin Milletvekili Hacı Özkan’ın, 2023 hedeflerine doğru kararlılıkla
yürümeye devam edeceklerine ve 27’nci Dönem Üçüncü Yasama Yılının örnek iş
birliğinin sergileneceği yıl olmasını ümit ettiğine ilişkin açıklaması
17.- Gaziantep Milletvekili İmam Hüseyin Filiz’in, Gaziantep ilinde
yaşanan sorunlara, devletimizi tehdit edenlere karşı tek yumruk olunduğuna ve
Türk Silahlı Kuvvetlerinin yürüttüğü askerî operasyonları desteklediklerine
ilişkin açıklaması
18.- İstanbul Milletvekili Mahmut Tanal’ın, AKP iktidarda kaldığı
müddetçe milletin mağduriyetinin devam edeceğine ilişkin açıklaması


19.- Adıyaman Milletvekili Abdurrahman Tutdere’nin, 7 Ekimde Adıyaman
ili Kâhta ilçesi Mülkköy köyünde metan gazından zehirlenen köylülere geçmiş
olsun dileğinde bulunduğuna ve sorunun çözümü için yetkilileri göreve davet
ettiğine, üniversite öğrencilerinin yurt sorununun çözülmesi gerektiğine
ilişkin açıklaması
20.- Sivas Milletvekili Ulaş Karasu’nun, çiftçilerin mağduriyetine, 2019
Mart ayında ödenmesi gereken 2018 sertifikalı tohum desteklemelerinin ne zaman
ödeneceğini Tarım ve Orman Bakanından öğrenmek istediğine ilişkin açıklaması
21.- Bursa Milletvekili Erkan Aydın’ın, ABD’yle yapılan uçak
anlaşmasının iptal edilip edilmeyeceğini, İncirlik Üssü’nün kapatılıp
kapatılmayacağını, Atatürk Orman Çiftliğinde ABD Büyükelçiliğine verilen
arazinin geri alınıp alınmayacağını, ihalesi yapılan otoyol ve köprü
ücretlerinde dövizden TL’ye geçişin yapılıp yapılmayacağını öğrenmek istediğine
ilişkin açıklaması
22.- Bartın Milletvekili Aysu Bankoğlu’nun, Bartın ili Ulus ilçesinde
usulsüz ağaç kesimi yapıldığı iddialarına ve orman köylülerinin mağduriyetine
ilişkin açıklaması
23.- Gaziantep Milletvekili İrfan Kaplan’ın, yapılan zamlara ve Türkiye
İstatistik Kurumu tarafından açıklanan eylül ayı enflasyon rakamına ilişkin
açıklaması
24.- Trabzon Milletvekili Hüseyin Örs’ün, hemşehrisi fındık
üreticilerinin mağduriyetinin giderilmesi gerektiğine ilişkin açıklaması
25.- Yozgat Milletvekili Ali Keven’in, çiftçilerin sorunlarının
çözümlenmesi gerektiğine ve borçlarını ödeyemediği için çiftçi Ali İhsan Yılmaz’ın
cezaevine düşmesinin utanç vesikası olduğuna ilişkin açıklaması
26.- Afyonkarahisar Milletvekili Mehmet Taytak’ın, Afyonkarahisar ilinin
en önemli tarım ürününün haşhaş olduğuna ve kota konusunda çiftçinin mağdur
edilmeyeceğine, Toprak Mahsulleri Ofisi tarafından çiftçiye kaliteli tohum
verileceğine ilişkin açıklaması
27.- Hatay Milletvekili Suzan Şahin’in, devletin 65 yaş üzeri
vatandaşlara pozitif ayrımcılık uygulaması gerektiğine ilişkin açıklaması
28.- Kocaeli Milletvekili Lütfü Türkkan’ın, 27’nci Dönem Üçüncü Yasama
Yılının hayırlara vesile olmasını Cenab-ı Allah’tan niyaz ettiğine, Hakkâri ili
Çukurca ilçesinde şehit olan Piyade Er Muhammet Emin Kotanoğlu’na, vefat eden
Ülkü Ocaklarının kurucu Genel Başkanı Aytekin Yıldırım’a ve 12 Eylül darbesinin
ülkücü şehidi Mustafa Pehlivanoğlu’na şehadete erişinin 39’uncu yıl dönümünde
Allah’tan rahmet dilediğine, İYİ PARTİ olarak sınır ötesi operasyonlara karşı
durmadıklarına ve durmayacaklarına, Cumhurbaşkanı Recep Tayyip Erdoğan’ı
Türkiye’nin itibarını zedeleyecek söylemlerden kaçınmaya davet ettiklerine, ABD
Başkanı Trump’ın devlet ciddiyetiyle bağdaşmayan açıklamalarını kınadıklarına,
7 Ekim Türkmen Millî Bayramı’nı kutladığına, İlham Tohti’ye İnsan Hakları Ödülü
verilmesini ve haklı davasının kabul görmesini önemsediklerine ilişkin
açıklaması
29.- Sakarya Milletvekili Muhammed Levent Bülbül’ün, 7 Ekimde Hakk’a
yürüyen Mustafa Pehlivanoğlu’nu şehadetinin 39’uncu yıl dönümünde rahmetle
andığına, Hakkâri ili Çukurca ilçesinde şehit olan Piyade Er Muhammet Emin
Kotanoğlu’na Allah’tan rahmet dilediğine, Türkiye’ye karşı yönelecek her türlü
tehdide karşı tavizsiz bir tutum sergilemek gerektiğine, Fırat’ın doğusunun
terör yuvası olduğuna ve bu terör yuvalarının Türk ordusu tarafından sivil ve
masumlara zarar verilmeden bertaraf edileceğine ilişkin açıklaması
30.- İstanbul Milletvekili Hakkı Saruhan Oluç’un, Anayasa Mahkemesinin
Sırrı Süreyya Önder hakkında verdiği karara, 12 Ağustos 1949 tarihli Harp
Zamanında Sivillerin Korunmasına İlişkin Cenevre Sözleşmesi’nin 49’uncu
maddesine göre savaş hâllerinde bir bölgeye yeni nüfusun transfer
edilemeyeceğine ve ilgili topraklardaki nüfusun da hiçbir sebeple
topraklarından çıkarılamayacağına ilişkin açıklaması
31.- Manisa Milletvekili Özgür Özel’in, Oturum Başkanı TBMM Başkan
Vekili Levent Gök’ün açılışta yaptığı açıklamadan memnuniyet duyduklarına, ABD
Başkanına gerekli cevabın verilmesi için daha neyin beklendiğini öğrenmek
istediğine, 8 Ekim Bahçelievler katliamının 41’inci yıl dönümü vesilesiyle
Latif Can, Efraim Ezgin, Hürcan Gürses, Osman Nuri Uzunlar, Serdar Alten, Faruk
Erzan ve Salih Gevenci’nin katledilmesi olayını bir kez daha kınadıklarına,
ölüm cezasının kaldırılmasının doğru bir adım olduğunun altının çizilmesi
gerektiğine, 12 Eylül öncesinde hayatını kaybeden vatan evlatlarının önünde
saygıyla eğildiklerine, İstanbul Cumhuriyet Başsavcılığının FETÖ’yle mücadele
noktasındaki eksikliklere dikkat çeken tespitine, Millî Sarayların
Cumhurbaşkanlığına bağlanmasıyla personelin yaşadığı mağduriyete ilişkin
açıklaması
32.- Çanakkale Milletvekili Bülent Turan’ın, 27’nci Dönem Üçüncü Yasama
Yılında uzlaşıyla büyük adımlar atılacağına inandığına, 6-7 Ekim olaylarının
5’inci yılında şehitlerimizi rahmetle andıklarına, her türlü terörü ve
destekçilerini lanetlediklerine, Amerikan Büyükelçiliğinin MHP Genel Başkanı
Devlet Bahçeli’nin sağlık durumuyla ilgili olumsuz yorumu beğenmesinin basit
bir hata olarak değerlendirilemeyeceğine, Hakkâri ili Çukurca ilçesinde şehit
olan Muhammet Emin Kotanoğlu’na Allah’tan rahmet dilediğine ilişkin açıklaması
33.- Ankara Milletvekili Mustafa Destici’nin, 27’nci Dönem Üçüncü Yasama
Yılının hayırlı olmasını Yüce Allah’tan niyaz ettiğine, ABD Büyükelçiliğinin
MHP Genel Başkanı Devlet Bahçeli’nin sağlığıyla ilgili hadsiz beğenisini
kınadıklarına, Fırat’ın doğusuna yapılacak askerî harekât nedeniyle güvenlik
güçlerimize üstün muvaffakiyetler dilediğine, Kürtler ile Türklerin
kardeşliğinin baki olduğuna, idam cezasının çocuklarımızı kaçırıp tecavüz
ettikten sonra öldüren sapık katiller ile bombayı patlatarak askerimizi, polisimizi,
öğretmenimizi katleden teröristler için geri getirilmesini istediklerine
ilişkin açıklaması
34.- İstanbul Milletvekili Engin Altay’ın, Çanakkale Milletvekili Bülent
Turan’ın yerinden sarf ettiği bazı ifadelerine ilişkin açıklaması
35.- İstanbul Milletvekili Hayati Arkaz’ın, Anadolu kadınının teröre
boyun eğmeyeceğine ilişkin açıklaması
36.- Adana Milletvekili Ayhan Barut’un, Adana ili Yumurtalık ilçesinde
özel endüstri bölgesi ilan edilecek alanla ilgili yerel yönetimlere, büyükşehir
il ve ilçe belediye başkanlarına görüş sorulmamasının millî iradeyi yok sayma
anlamına geldiğine ilişkin açıklaması
37.- Antalya Milletvekili Feridun Bahşi’nin, vefat eden Ülkü Ocaklarının
kurucu Genel Başkanı Aytekin Yıldırım’a Allah’tan rahmet dilediğine ilişkin
açıklaması
38.- Kocaeli Milletvekili Lütfü Türkkan’ın, Kocaeli ili Başiskele
ilçesinde yaşayan Mehmet Baştürk’ün 2018 buzağı desteklemesinin hâlâ
ödenmediğini belirten mesajını Tarım ve Orman Bakanına duyurmak istediğine
ilişkin açıklaması
39.- Düzce Milletvekili Ümit Yılmaz’ın, 17-18 Temmuz 2019 tarihinde
Düzce ili Akçakoca, Cumayeri ve Gölyaka ilçelerinde yaşanan sel ve heyelan
nedeniyle mağdur olan çiftçilerin yanında olunmayacaksa ne zaman olunacağını
Tarım ve Orman Bakanlığı yetkilileri ile Tarım Kredi Kooperatifleri yetkililerinden
öğrenmek istediğine ilişkin açıklaması
40.- Ankara Milletvekili Servet Ünsal’ın, şehir hastanelerinin sağlık
sistemini bitirdiğine ilişkin açıklaması
41.- Amasya Milletvekili Mustafa Levent Karahocagil’in, vefat eden
hemşehrisi Hüsnü Kürkçü’ye Allah’tan rahmet dilediğine, 2019 yılı bütçesinden
çiftçiye ödenecek destek miktarına ve Suriye’ye yapılacak harekât nedeniyle
askerimize başarılar dilediğine ilişkin açıklaması
42.- Malatya Milletvekili Mehmet Celal Fendoğlu’nun, 3201 sayılı Emniyet
Teşkilatı Kanunu’nda 2015 yılında yapılan düzenlemeyle (B) grubu polis
amirlerinin hak kaybına uğradığına ilişkin açıklaması
43.- Muğla Milletvekili Süleyman Girgin’in, Sağlık Bakanlığı
protokollerinde otizm konusunda gen araştırmalarının niçin yer almadığını,
otizmli bireyler için olumlu sonuçlar alınmış vitaminlerin ülkemizde niçin
bulunmadığını ve klinik çalışmalarının ülkemizde niçin yeterli düzeyde
yapılmadığını Sağlık Bakanından öğrenmek istediğine ilişkin açıklaması
44.- Çanakkale Milletvekili Bülent Turan’ın, Sakarya Milletvekili Engin
Özkoç’un yerinden sarf ettiği bazı ifadelerine ilişkin açıklaması
45.- Sakarya Milletvekili Muhammed Levent Bülbül’ün, Adana Milletvekili
Tulay Hatımoğulları Oruç’un (3/879) esas numaralı Cumhurbaşkanlığı Tezkeresi
üzerinde HDP Grubu adına yaptığı konuşmasındaki bazı ifadelerine ilişkin
açıklaması
46.- İstanbul Milletvekili Engin Altay’ın, siyasette müzakere ile
münakaşanın atbaşı gittiğine ilişkin açıklaması
47.- Siirt Milletvekili Meral Danış Beştaş’ın, Mecliste halkın oylarıyla
seçilmiş Kürt, Alevi, Sünni, Yezidi ve Hristiyan milletvekillerinin olduğuna
ilişkin açıklaması
48.- İstanbul Milletvekili Engin Altay’ın, Siirt Milletvekili Meral
Danış Beştaş’ın yaptığı açıklamasındaki bazı ifadelerine ilişkin açıklaması
49.- İstanbul Milletvekili Engin Altay’ın, Sakarya Milletvekili Muhammed
Levent Bülbül’ün yerinden sarf ettiği bazı ifadelerine ilişkin açıklaması
50.- Çanakkale Milletvekili Bülent Turan’ın, İstanbul Milletvekili Engin
Altay’ın “korsan devlet” ifadesini şık bulmadığına ilişkin açıklaması
51.- İstanbul Milletvekili Engin Altay’ın, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
52.- Çanakkale Milletvekili Bülent Turan’ın, Manisa Milletvekili Özgür
Özel’in (3/879) esas numaralı Cumhurbaşkanlığı Tezkeresi üzerinde şahsı adına
yaptığı konuşmasındaki bazı ifadelerine ilişkin açıklaması
53.- İstanbul Milletvekili Engin Altay’ın, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
54.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
55.- Çanakkale Milletvekili Bülent Turan’ın, her büyük operasyonda eksiklikler
olabileceğine, Cumhur İttifakı olarak FETÖ’ye karşı en büyük mücadeleyi
yaptıklarına ilişkin açıklaması

VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Kocaeli Milletvekili Radiye Sezer Katırcıoğlu’nun
Dışişleri Komisyonu üyeliğinden istifasına ilişkin önergenin (4/42) 8/10/2019
tarihinde Başkanlığa ulaştığına ilişkin yazısı
2.- Hatay Milletvekili Serkan Topal’ın (2/765) esas numaralı Denizciler
Mahallesinin İlçe Yapılmasına İlişkin Kanun Teklifi’nin doğrudan gündeme
alınmasına ilişkin önergesi (4/43)

B) Tezkereler
1.- Cumhurbaşkanlığının, Türkiye’nin millî güvenliğine yönelik ayrılıkçı
hareketler, terör tehdidi ve her türlü güvenlik riskine karşı uluslararası
hukuk çerçevesinde gerekli her türlü tedbiri almak, Irak ve Suriye’deki tüm
terör örgütlerinden ülkemize bundan sonra da yönelebilecek saldırıları bertaraf
etmek ve kitlesel göç gibi diğer muhtemel risklere karşı millî güvenliğimizin
idame ettirilmesini sağlamak, Türkiye’nin güney kara sınırlarına mücavir
bölgelerde yaşanan ve hiçbir meşruiyeti olmayan tek taraflı bölücü girişimler
ve bunlarla ilgili olabilecek gelişmeler istikametinde Türkiye’nin
menfaatlerini etkili bir şekilde korumak ve kollamak, gelişmelerin seyrine göre
ileride telafisi güç bir durumla karşılaşmamak için süratli ve dinamik bir
politika izlenmesine yardımcı olmak üzere hudut, şümul, miktar ve zamanı
Cumhurbaşkanınca takdir ve tayin olunacak şekilde, Türk Silahlı Kuvvetlerinin
gerektiği takdirde sınır ötesi harekât ve müdahalede bulunmak üzere yabancı
ülkelere gönderilmesi ve aynı amaçlara matuf olmak üzere yabancı silahlı
kuvvetlerin Türkiye’de bulunması, bu kuvvetlerin Cumhurbaşkanının belirleyeceği
esaslara göre kullanılması ile risk ve tehditlerin giderilebilmesi için her
türlü tedbirin alınması ve bunlara imkân sağlayacak düzenlemelerin
Cumhurbaşkanı tarafından belirlenecek esaslara göre yapılması için 2/10/2014
tarihli ve 1071 sayılı Türkiye Büyük Millet Meclisi Kararı ile verilen ve son
olarak 3/10/2018 tarihli ve 1199 sayılı Türkiye Büyük Millet Meclisi Kararı’yla
30/10/2019 tarihine kadar uzatılan izin süresinin Anayasa’nın 92’nci maddesi
uyarınca 30/10/2019 tarihinden itibaren bir yıl uzatılmasına dair tezkeresi
(3/878)
2.- Cumhurbaşkanlığının, Birleşmiş Milletlerin Mali ve Orta Afrika
Cumhuriyeti’nde icra ettiği harekât ve misyonlar kapsamında hudut, şümul,
miktar ve zamanı Cumhurbaşkanınca takdir ve tespit edilmek üzere, Türk Silahlı
Kuvvetlerinin yurt dışına gönderilmesi ve Cumhurbaşkanınca verilecek izin ve
belirlenecek esaslar çerçevesinde bu kuvvetlerin kullanılması için Türkiye
Büyük Millet Meclisinin son olarak 2/10/2018 tarihli ve 1198 sayılı Kararı’yla
uzatılan izin süresinin Anayasa’nın 92’nci maddesi uyarınca 31/10/2019
tarihinden itibaren bir yıl uzatılmasına ilişkin tezkeresi (3/879)

VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekilleri Mersin Milletvekili Fatma
Kurtulan ile İstanbul Milletvekili Hakkı Saruhan Oluç tarafından, 6-8 Ekim 2014
tarihleri arasında yaşanan ve kamuoyunda “Kobani olayları” olarak bilinen
olayların araştırılması amacıyla 8/10/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 8 Ekim 2019 Salı günkü birleşiminde yapılmasına
ilişkin önerisi
2.- AK PARTİ Grubunun, Genel Kurulun 8 Ekim 2019 Salı günkü birleşiminde
gündemin “Başkanlığın Genel Kurula Sunuşları” kısmında yer alan (3/878) ve
(3/879) esas numaralı Cumhurbaşkanlığı Tezkerelerinin okunarak görüşmelerinin
aynı birleşimde yapılması ve bu birleşiminde gündemin “Seçim” kısmındaki
işlerin görüşmelerinin tamamlanmasına kadar çalışmalarını sürdürmesine ilişkin
önerisi

VIII.- SATAŞMALARA İLİŞKİN KONUŞMALAR
1.- İstanbul Milletvekili Hakkı Saruhan Oluç’un, Ağrı Milletvekili Ekrem
Çelebi’nin HDP grup önerisi üzerinde AK PARTİ Grubu adına yaptığı konuşması
sırasında Halkların Demokratik Partisine sataşması nedeniyle konuşması
2.- Çanakkale Milletvekili Bülent Turan’ın, Adana Milletvekili Tulay
Hatımoğulları Oruç’un (3/879) esas numaralı Cumhurbaşkanlığı Tezkeresi üzerinde
HDP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
3.- İstanbul Milletvekili Hakkı Saruhan Oluç’un, Çanakkale Milletvekili
Bülent Turan’ın sataşma nedeniyle yaptığı konuşması sırasında HDP Grubuna
sataşması nedeniyle konuşması
4.- Sakarya Milletvekili Muhammed Levent Bülbül’ün, İstanbul
Milletvekili Hakkı Saruhan Oluç’un sataşma nedeniyle yaptığı konuşması
sırasında Milliyetçi Hareket Partisine sataşması nedeniyle konuşması

IX.- SEÇİMLER
A) Komisyonlarda Açık Bulunan Üyeliklere Seçim
1.- Dışişleri Komisyonunda boş bulunan üyeliğe seçim
2.- Millî Savunma Komisyonunda boş bulunan üyeliğe seçim

X.- YAZILI SORULAR VE CEVAPLARI
1.- Niğde Milletvekili Ömer Fethi Gürer’in, Karayolları Genel Müdürlüğünde
hizmet alım yoluyla taşeron olarak çalışanların kadroya alınmasına ilişkin
Cumhurbaşkanı Yardımcısı Fuat Oktay’a sorusu ve Ulaştırma ve Altyapı Bakanı
Mehmet Cahit Turhan’ın cevabı (7/14828)
2.- Niğde Milletvekili Ömer Fethi Gürer’in, 2017-2019 yılları arasında
sürekli ve geçici görevle yurt dışına gönderilen Bakanlık personeline ilişkin
sorusu ve Ticaret Bakanı Ruhsar Pekcan’ın cevabı (7/15843)
3.- Van Milletvekili Muazzez Orhan’ın, son bir yıl içerisinde
işletmelerini kapatan esnaflara ve kapanan işletmeler sonucunda ortaya çıkan
işsiz sayılarına ilişkin sorusu ve Ticaret Bakanı Ruhsar Pekcan’ın cevabı
(7/15966)
4.- İzmir Milletvekili Murat Çepni’nin, basında yer alan Munzur
Dağlarının maden sahası ilan edildiği yönündeki haberlere ilişkin sorusu ve
Enerji ve Tabii Kaynaklar Bakanı Fatih Dönmez’in cevabı (7/16246)
5.- İstanbul Milletvekili Mahmut Tanal’ın, TCDD Ankara Garı Müze
Binasının bir özel üniversiteye kiraya verilmesine ve Müzede yer alan eserlerin
akıbetine ilişkin sorusu ve Ulaştırma ve Altyapı Bakanı Mehmet Cahit Turhan’ın
cevabı (7/16509)
6.- Gaziantep Milletvekili Bayram Yılmazkaya’nın, hizmet sınıflarına
göre Bakanlık bünyesinde görevli kamu personeli ve engelli personel sayılarına
ilişkin sorusu ve Ulaştırma ve Altyapı Bakanı Mehmet Cahit Turhan’ın cevabı
(7/16678)
7.- İstanbul Milletvekili Mustafa Sezgin Tanrıkulu’nun, 2017-2019
yılları arasında Bakanlığın acil eylem planı kapsamında öncelikli gördüğü
sorunlara ilişkin sorusu ve Enerji ve Tabii Kaynaklar Bakanı Fatih Dönmez’in
cevabı (7/16806)
8.- İstanbul Milletvekili Mustafa Sezgin Tanrıkulu’nun, 2017-2019
yılları arasında Bakanlığa gelen istek, şikâyet ve öneri sayılarına ilişkin
sorusu ve Enerji ve Tabii Kaynaklar Bakanı Fatih Dönmez’in cevabı (7/16808)
9.- İzmir Milletvekili Mehmet Ali Çelebi’nin, 2002-2018 yılları arasında
Bakanlığın Çankırı ili için kendi bütçesinden veya AB programları bütçesinden
hazırladığı projelere ilişkin sorusu ve Ticaret Bakanı Ruhsar Pekcan’ın cevabı
(7/17006)
10.- İstanbul Milletvekili Mustafa Sezgin Tanrıkulu’nun, 2017-2019
yılları arasında Bakanlıkça protokol imzalanan vakıflara ve imzalanan
protokollerin içeriğine ilişkin sorusu ve Ticaret Bakanı Ruhsar Pekcan’ın
cevabı (7/17014)
11.- İzmir Milletvekili Mehmet Ali Çelebi’nin, 2002-2018 yılları arasında
Bakanlığın Gümüşhane ili için kendi bütçesinden veya AB programları bütçesinden
hazırladığı projelere ilişkin sorusu ve Ticaret Bakanı Ruhsar Pekcan’ın cevabı
(7/17023)
12.- İzmir Milletvekili Mehmet Ali Çelebi’nin, Çankırı ilinde Bakanlığa
bağlı kurum ve kuruluşların binaları için depreme dayanıklılık testi yapılıp
yapılmadığına ve depreme karşı alınan önlemlere, 
Gümüşhane ilinde Bakanlığa bağlı kurum ve kuruluşların binaları için
depreme dayanıklılık testi yapılıp yapılmadığına ve depreme karşı alınan
önlemlere, 
Siirt ilinde Bakanlığa bağlı kurum ve kuruluşların binaları için depreme
dayanıklılık testi yapılıp yapılmadığına ve depreme karşı alınan önlemlere, 
İlişkin soruları ve Ticaret Bakanı Ruhsar Pekcan’ın cevabı (7/17024),
(7/17025), (7/18379)
13.- İstanbul Milletvekili Mustafa Sezgin Tanrıkulu’nun, 2017-2019
yılları arasında Bakanlıkça verilen hizmetlerin detaylarına ve hizmetlerden
faydalanan vatandaşların sayısına ilişkin sorusu ve Ulaştırma ve Altyapı Bakanı
Mehmet Cahit Turhan’ın cevabı (7/17030)
14.- İstanbul Milletvekili Mustafa Sezgin Tanrıkulu’nun, 2017-2019
yılları arasında Bakanlığa tahsis edilen temsil, tanıtım ve ağırlama ödenek
tutarlarına ilişkin sorusu ve Ulaştırma ve Altyapı Bakanı Mehmet Cahit
Turhan’ın cevabı (7/17031)
15.- İstanbul Milletvekili Mustafa Sezgin Tanrıkulu’nun, 2017-2019
yılları arasında Bakanlığın yaptığı tasarruf miktarına ve içeriğine ilişkin
sorusu ve Ulaştırma ve Altyapı Bakanı Mehmet Cahit Turhan’ın cevabı (7/17032)
16.- Sivas Milletvekili Ulaş Karasu’nun, Geminbeli ve Yağdonduran
tünellerinin yapımının ne zaman tamamlanacağına ilişkin sorusu ve Ulaştırma ve
Altyapı Bakanı Mehmet Cahit Turhan’ın cevabı (7/17033)
17.- İzmir Milletvekili Mehmet Ali Çelebi’nin, 2002-2018 yılları
arasında Bakanlığın Çankırı ili için kendi bütçesinden veya AB programları
bütçesinden hazırladığı projelere ilişkin sorusu ve Ulaştırma ve Altyapı Bakanı
Mehmet Cahit Turhan’ın cevabı (7/17036)
18.- İstanbul Milletvekili Mustafa Sezgin Tanrıkulu’nun, 2017-2019
yılları arasında Bakanlıkça protokol imzalanan vakıflara ve imzalanan
protokollerin içeriğine ilişkin sorusu ve Ulaştırma ve Altyapı Bakanı Mehmet
Cahit Turhan’ın cevabı (7/17037)
19.- İstanbul Milletvekili Mustafa Sezgin Tanrıkulu’nun, 2017-2019
yılları arasında Bakanlıkça gerçekleştirilen projelerin sayısına ve içeriğine
ilişkin sorusu ve Ulaştırma ve Altyapı Bakanı Mehmet Cahit Turhan’ın cevabı
(7/17038)
20.- İstanbul Milletvekili Mustafa Sezgin Tanrıkulu’nun, 2017-2019
yılları arasında Bakanlıkça vatandaşlara sunulan hizmetlere ilişkin sorusu ve
Ulaştırma ve Altyapı Bakanı Mehmet Cahit Turhan’ın cevabı (7/17039)
21.- İstanbul Milletvekili Mustafa Sezgin Tanrıkulu’nun, 2017-2019
yılları arasında Bakanlığa gelen istek, şikâyet ve öneri sayılarına ilişkin
sorusu ve Ulaştırma ve Altyapı Bakanı Mehmet Cahit Turhan’ın cevabı (7/17041)
22.- İzmir Milletvekili Mehmet Ali Çelebi’nin, 2002-2018 yılları
arasında Bakanlığın Gümüşhane ili için kendi bütçesinden veya AB programları
bütçesinden hazırladığı projelere ilişkin sorusu ve Ulaştırma ve Altyapı Bakanı
Mehmet Cahit Turhan’ın cevabı (7/17045)
23.- İstanbul Milletvekili Mahmut Tanal’ın, Çanakkale’de Kanadalı bir
firmaya verilen maden arama izni sonrası çıkarılacak madenin ne kadarının
devlete ait olacağına ilişkin sorusu ve Enerji ve Tabii Kaynaklar Bakanı Fatih
Dönmez’in cevabı (7/17258)
24.- Mersin Milletvekili Alpay Antmen’in, devlet memuru statüsünde olup
devlete veya özel teşebbüslere ait şirketlerde çalışması sebebiyle birden fazla
maaş alan Bakanlık personeline ilişkin sorusu ve Ticaret Bakanı Ruhsar
Pekcan’ın cevabı (7/17286)
25.- İstanbul Milletvekili Mahmut Tanal’ın, Düzce’nin İstanbul
Caddesi’nde bulunan tramvayın faaliyetine son verilmesine ilişkin sorusu ve
Ulaştırma ve Altyapı Bakanı Mehmet Cahit Turhan’ın cevabı (7/17413)
26.- İzmir Milletvekili Atila Sertel’in, 2002 yılından bu yana Türkiye
genelinde maden ruhsatı verilen yerli ve yabancı işletme sayısına ilişkin
sorusu ve Enerji ve Tabii Kaynaklar Bakanı Fatih Dönmez’in cevabı (7/17555)
27.- İzmir Milletvekili Mehmet Ali Çelebi’nin, 2002-2018 yılları
arasında Bakanlığın Muş ili için kendi bütçesinden veya AB programları
bütçesinden hazırladığı projelere ilişkin sorusu ve Ticaret Bakanı Ruhsar
Pekcan’ın cevabı (7/17608)
28.- İzmir Milletvekili Mehmet Ali Çelebi’nin, Muş ilinde Bakanlığa
bağlı kurum ve kuruluşların binaları için depreme dayanıklılık testi yapılıp
yapılmadığına ve depreme karşı alınan önlemlere ilişkin sorusu ve Ticaret
Bakanı Ruhsar Pekcan’ın cevabı (7/17609)
29.- İzmir Milletvekili Mehmet Ali Çelebi’nin, 2002-2018 yılları
arasında Bakanlığın Muş ili için kendi bütçesinden veya AB programları
bütçesinden hazırladığı projelere ilişkin sorusu ve Ulaştırma ve Altyapı Bakanı
Mehmet Cahit Turhan’ın cevabı (7/17612)
30.- Kocaeli Milletvekili Tahsin Tarhan’ın, Gebze-Darıca metro hattı
projesi ihale sürecine ve tamamlanacağı tarihe ilişkin sorusu ve Ulaştırma ve
Altyapı Bakanı Mehmet Cahit Turhan’ın cevabı (7/17741)
31.- İstanbul Milletvekili Ali Kenanoğlu’nun, Türkiye’de çalışan
Suriyelilerle ilgili bazı verilere ilişkin sorusu ve Ticaret Bakanı Ruhsar
Pekcan’ın cevabı (7/17933)
32.- İzmir Milletvekili Mehmet Ali Çelebi’nin, 2002-2018 yılları
arasında Bakanlığın Siirt ili için kendi bütçesinden veya AB programları
bütçesinden hazırladığı projelere ilişkin sorusu ve Ticaret Bakanı Ruhsar
Pekcan’ın cevabı (7/18378)
33.- İzmir Milletvekili Mehmet Ali Çelebi’nin, Siirt ilinde Bakanlığa
bağlı kurumlarda engelli personel istihdamına ve kurum binalarının engelli
kullanımına uygunluğuna ilişkin sorusu ve Ticaret Bakanı Ruhsar Pekcan’ın
cevabı (7/18381)
8 Ekim 2019 Salı
BİRİNCİ OTURUM
Açılma Saati: 15.00
BAŞKAN: Başkan Vekili Levent GÖK
KÂTİP ÜYELER: Bayram ÖZÇELİK (Burdur), Burcu KÖKSAL (Afyonkarahisar)
---0---
BAŞKAN
– Türkiye Büyük Millet Meclisinin 3’üncü Birleşimini açıyorum. 
Toplantı
yeter sayısı vardır, görüşmelere başlıyoruz.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, 27’nci Dönem Üçüncü
Yasama Yılının hayırlı olmasını dilediğine, emperyalizme karşı verilen Kurtuluş
Savaşı’nı bugün de devam ettirecek kadrolara ve ruha sahip olunduğuna ilişkin
konuşması
BAŞKAN
– Değerli milletvekilleri, gündeme geçmeden ve gündem dışı söz vermeden önce
birkaç cümleyle bazı konulardaki fikirlerimi açıklamak istiyorum. Aslında çok
daha değişik konuları sizlerle paylaşacaktım ancak yaşadığımız süreç diğer
konuları bir başka zaman sizlerle paylaşmamı uygun görüyor. 
Değerli
milletvekilleri, Türkiye yedi düvele karşı, emperyalizme karşı bağımsızlık
savaşını kanla kazanmış büyük bir devlettir. Ülkemizin dört bir yanının
düşmanlarla işgal edildiği, yokluklar içerisinde hiçbir olanağımızın
bulunmadığı bir atmosferde Mustafa Kemal Atatürk ve arkadaşları tarafından
gerçekleştirilen Kurtuluş Savaşı’yla kurduğumuz bağımsız Türkiye’miz hem siyasi
açıdan bağımsızdır hem de ekonomik açıdan bağımsızdır. Mustafa Kemal Atatürk,
Türkiye Cumhuriyeti’ni kurduğu zaman “Bir devlet eğer ekonomik açıdan da
bağımsız olmazsa gerçek anlamda bağımsız olmaz.” demek suretiyle sanayi
hamlelerini başlatmış ve Türkiye’yi dünyanın en itibarlı ülkeleri arasına
getirmiştir. 
Kolay değildir;
dört bir yanınız düşman tarafından işgal edilmiş, yokluklar var ve bütün
herkesin gözünün topraklarımızda olduğu bir sırada Kurtuluş Savaşı’nı başaran
ve modern Türkiye Cumhuriyeti’ni kuran ülkemiz dünyanın en itibarlı
ülkelerinden biridir. Bu nedenledir ki Türkiye Cumhuriyeti’nin verdiği
emperyalizme karşı Kurtuluş Savaşı dünyadaki bütün mazlum ülkelere ve insanlara
da örnek olmuş, herkes Türkiye'yi örnek almıştır. Ülkemizin elbette sorunları
vardır, iç sorunları vardır ama ülkemiz siyasi gelenekleriyle, demokrasi
birikimiyle tartışarak, konuşarak bunları çözebilecek kudrettedir ve
tecrübededir. Bu nedenle, biz ülkemizdeki her türlü sorunumuzu görüşmek
suretiyle akıllıca ve sorumluluk üstlenmek suretiyle çözecek bir büyük birikime
sahibiz. 
Türkiye
tehditlere pabuç bırakacak bir ülke değildir. Bu nedenle böylesine görkemli bir
geçmişi olan, bağımsızlık savaşını kazanan Türkiye'ye, ülkemize “Ekonomik
yönden seni çökertirim." diyen Amerika Birleşik Devletleri Başkanının bir
zengin şımarıklığıyla söylemiş olduğu bu sözleri kendisine aynen iade ediyoruz.
(AK PARTİ, CHP, MHP ve İYİ PARTİ sıralarından alkışlar) 
Ülkemiz
dışarıdan telkinlerle terbiye edilecek -kendilerine göre- yola getirilecek bir
ülke değildir. Biz kendi işimizi kendimiz görürüz, sorunlarımızı paylaşırız,
gerekirse iç siyasette sert tartışmalarımızı yaparız ama bizim ülkemiz bağımsız
bir ülkedir ve başta Amerika Birleşik Devletleri olmak üzere bütün devletler
bilmelidir ki Türkiye emperyalizme karşı verdiği Kurtuluş Savaşı’nı bugün de
aynı şekilde devam ettirecek kadrolara ve ruha sahiptir. (AK PARTİ, CHP, MHP ve
İYİ PARTİ sıralarından alkışlar) 
Bu duygularla
Türkiye Büyük Millet Meclisimizin yeni yasama yılında verimli bir çalışma
ortamı içerisinde ülkemizin ve yurttaşlarımızın yararına pek çok konunun,
yasaların görüşülüp tartışıldığı bir yasama yılı olması dileğiyle tüm
milletvekillerimizi saygıyla selamlıyor, hepinize başarılar diliyorum. (AK
PARTİ, CHP, MHP ve İYİ PARTİ sıralarından alkışlar)
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Ahilik Haftası münasebetiyle söz isteyen Mersin Milletvekilimiz
Sayın Hacı Özkan’a aittir.
Buyurun
Sayın Özkan. (AK PARTİ sıralarından alkışlar)
Süreniz
beş dakika.
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mersin Milletvekili Hacı Özkan’ın, Ahilik Kültürü Haftası’na ilişkin
gündem dışı konuşması
HACI
ÖZKAN (Mersin) – Sayın Başkan, değerli milletvekilleri; gündem dışı şahsım adına
söz almış bulunmaktayım. Sizleri ve ekranları başında bulunan Mersinli
hemşehrilerim başta olmak üzere tüm vatandaşlarımızı saygıyla selamlıyorum. 
Terör
unsurlarını temizleyerek sınırlarımızı güvence altına almak, bölgemizin huzur
ve istikrarını sağlamak amacıyla içeride ve sınırlarımızın dışında mücadele
veren güvenlik güçlerimize başarılar diliyorum. Aziz milletimiz daima ordumuzun
yanında ve dualarıyla desteklemektedir. 
Ahilik
Haftamızın ülkemiz, milletimiz, tüm esnaf ve sanatkâr camiamız için hayırlara
vesile olmasını diliyorum. Şehrimizdeki esnaf ve sanatkâr kardeşlerim başta
olmak üzere Türkiye genelindeki tüm esnaf ve sanatkâr kardeşlerimize ülkemizin
kalkınmasına yaptıkları eşsiz katkılardan dolayı şükranlarımı ifade ediyorum.
Selçuklu ve Osmanlı Devletlerinin sosyal ve ekonomik hayatında etkili rol
oynayan Ahilik kültürü, esnaf ve sanatkârlığı meslek ahlakı, olgun kişilik,
doğruluk ve tevazuyla harmanlayan değerleri bünyesinde taşır. Ahilik teşkilatı
esnaf ve sanatkârları ahlaki ve felsefi prensipleri etrafında birleştirerek
Anadolu’da birliğin, beraberliğin ve güçlü kardeşliğin sağlanmasına, toplumsal
düzenin tesis edilmesine öncülük etmiştir. 
Ahiliğin
kurucusu Ahi Evran Veli’nin ticaret ahlakına, dayanışmaya ve paylaşmaya dayanan
ilkeleri, günümüzde de esnaf ve sanatkârlarımıza yol göstermektedir. Asırlar
öncesinden bugüne uzanan, yeni nesillerin yoluna da ışık tutacak olan Ahilik
geleneği, 2023 hedeflerine güvenli ve istikrarlı adımlarla yürüyen Türkiye'nin
manevi muhafızı ve sağlam yapı taşlarından biri olmaya devam edecektir. 
Esnaf ve
sanatkârlarımız ülkemizin kilit taşı, birlik ve beraberliğimizin çimentosudur.
Bir toplumda birlik ve dayanışmayı sağlayan en önemli unsur müşterek değerlerin
korunmasıdır. Ondan dolayıdır ki esnaf, güvenin kapısıdır; esnaf, kardeşliğin
teminatıdır; esnaf, birliğin sigortasıdır; esnaf, ekonomimizin temel taşıdır;
esnaf, toplumumuzun taşıyıcı omurgasıdır. 
Bugün, bu
değerleri gönlünde muhafaza eden aziz milletimiz ülkemizin sınırlarını aşarak
dünyanın neresinde olursa olsun yoksula, muhtaca, mazluma elini uzatıyorsa,
yardım eden ülkeler arasında ilk sıralarda Türkiye varsa bunu Ahilik
kültürümüze borçluyuz. Tarihlerinden, değerlerinden ve geleneklerinden kopan
milletler rüzgârın önünde savrulan kuru yapraklar gibi sürüklenirler.
Ecdadımızdan aldığımız bu kutsal emaneti daha da zenginleştirerek sonraki
nesillere aktarmak için çalışıyoruz, çalışmaya devam edeceğiz. 
Her zaman esnaf
ve sanatkârımızın yanında olan, esnaf ve sanatkârın sorunlarının çözümü için
gecesini gündüzüne katarak çalışan Cumhurbaşkanımız Sayın Recep Tayyip
Erdoğan’a şükranlarımı sunuyorum. Bu vesileyle, Ahilik geleneğini yaşatan ve
yaşatılması için gayret gösteren esnaf ve sanatkârlarımızın teşkilatları başta
olmak üzere emek veren herkese teşekkür ediyorum. Ahilik Haftanızı tekrar
kutluyor, Genel Kurulu saygıyla selamlıyorum. (AK PARTİ sıralarından alkışlar) 
BAŞKAN – Gündem
dışı ikinci söz, yerel yönetimlerde yaşanan sorunlar hakkında söz isteyen
Diyarbakır Milletvekilimiz Sayın Salihe Aydeniz’e aittir. 
Buyurun Sayın
Aydeniz. (HDP sıralarından alkışlar)
Süreniz beş
dakika. 
2.- Diyarbakır Milletvekili Salihe Aydeniz’in, yerel yönetimlerde
yaşanan sorunlara ve 19 Ağustosta HDP’li belediye eş başkanlarının görevden
alınmasının hukuk katliamı olduğuna ilişkin gündem dışı konuşması
SALİHE AYDENİZ
(Diyarbakır) – Sayın Başkan, değerli milletvekilleri; ben, bir gece yarısı
darbesiyle, bu ülkenin demokrasisi için büyük bir hukuk katliamı olarak tarihe
geçecek olan 19 Ağustosta eş başkanlarımızın görevden alınmasından bahsetmek
istiyorum. 
Kayyum
politikası 2016 yılında bütün bölge genelinde işletildi. Bu ülkenin iktidarı
siyasetle alt edemediği Kürt siyasetini ancak bu şekilde durdurabileceğini
düşündü ve kayyum politikasını devreye soktu. Kayyumların, içi boşaltılan
kasaların, asimilasyon politikalarının, cinsiyet eşitsizliğinin en üst seviyeye
ulaştığı bir dönem olduğunu hep beraber gördük. 31 Mart yerel seçimleri öncesi
iktidarın “Sandıktan HDP çıkarsa yine kayyum atarız.” sözleri 19 Ağustosta
gerçekleştirilen darbenin habercisiydi. Diyarbakır’da seçmen, AKP’nin adayı
olan kayyumu değil, HDP'nin adayını yüzde 63’lük ezici oyla seçerek iktidarın
kayyum politikalarını anlamsızlaştırmış ve reddetmiştir. O yüzden, şunu kabul
edelim: Burada mesele kişiler değil, kişilerin HDP'den aday olması ve
seçilmesidir. Bundan dolayı, 19 Ağustos tarihinde uygulanan bu karar hukuki
değil, siyasidir. Bu siyasi karar aslında, seçimden hemen sonra YSK eliyle
KHK’li belediye eş başkanlarımızın mazbataları verilmeyerek başlatılmıştı.
Seçim bölgem Diyarbakır’ın Bağlar ilçesinde HDP yüzde 70,34 oy
aldı fakat adayımız KHK’li olduğu gerekçesiyle belediyemiz yüzde 25 oy alan
2’nci sıradaki AKP adayına verildi. Bu durumda 5 belediyemizi daha gasbettiniz.

Değerli
milletvekilleri, eş başkanlarımız ezici çoğunlukla seçilmiş olmalarına rağmen
siyasi bir kararla görevlerinden uzaklaştırıldılar. Aslında 1 Nisan tarihli
valiliklerin kayyum talebi belgesi, daha mazbatalar verilmeden “Tekrar kayyum
atarız.” söyleminin ilk pratik adımını belgeliyordu. 1 Nisan belgesi ortadayken
2016’dan beri uyguladığınız kayyumcu politikanızın hiçbir hukuki açıklaması
yoktur. Görevden uzaklaştırıldıkları günden beri iktidar ve yandaş medya
tarafından hep bir ağızdan Kandil’e para gönderdikleri için görevden alındıkları
söylendi ama buna rağmen görevden alınma gerekçeleri bunlar değildi. Görevden
alınma gerekçeleri; eş başkanlığı fiilen uygulamak, KHK’yle görevden
uzaklaştırılan, açığa alınanları sahiplenmek, açığa alınan 45 kişinin işe iade
edilmesi, kayyumlar hakkında çeşitli söylemlerde bulunmak. Eş başkanlık,
kadınların eşit temsiliyetidir. Seçim boyunca propagandamızı, adaylarımızı eş
başkanlık mekanizması üzerinden tanıttık ve seçime de öyle gittik. Eş
başkanlık, yıllardır mücadelesini verdiğimiz, cinsiyet eşitliğini sağlamak için
emek harcadığımız önemli kazanımlarımızdan biridir. Her gün onlarca kadının
katledildiği bu ülkede eş başkanlığı bu şekilde illegalize etmenizi kabul
etmiyoruz. Eş başkanlık sistemi bizim mor çizgimizdir. 
Belediye
eş başkanlarının açığa alınan kişileri göreve iade yetkisi vardır, yasal
olmayan bir uygulama söz konusu değildir. Ayrıca, KHK’li bir vekil olarak
söylüyorum, KHK’liler, bu ülkenin bir vatandaşıdır ve işlerinden tamamen
hukuksuz bir şekilde alınmışlardır. Her vatandaş gibi seçme ve seçilme hakları
vardır. Şimdi, yeni bir hukuksuzluğa imza atıp “KHK’lileri savunmak” diye bir
suç ortaya atıyorsunuz. Böyle bir suç ne Anayasa’da ne de toplumun vicdanında
vardır. KHK’yle hukuksuzca işinden uzaklaştırılmış olmak bu ülkenin bir ayıbıdır.

Kayyum
olan vali, kendisi kayyum olarak atanmadan bir gün önce Diyarbakır’da bir aylık
eylem ve etkinliği yasakladı. Yine, siyasi bir operasyonla yüzlerce kişi
gözaltına alınarak tepkilerin oluşmasını engellemek istediler çünkü kendisini
seçmeyen Diyarbakır halkından tepki toplayacağını çok iyi biliyordu. 
Bakın,
Diyarbakır kayyumu meşru olmadığını çok iyi bildiği için sivil toplum
örgütlerini tek tek arayarak “Çikolatanızı ve çiçeğinizi alıp gelin, beni
tebrik edin.” diye baskı yapmakta. Yani ısmarlamayla kendini meşrulaştıracağını
düşünüyor ama nafile. Haksız hukuksuz algılar oluşturarak atadığınız
kayyumlarınızın ne halkımız nezdinde ne de demokraside ısrar edenler nezdinde
hiçbir meşruiyeti yoktur, olmayacak da. 
Değerli
milletvekilleri, eş başkanlığımızın kayyumlarla ilgili yolsuzlukları ve
hukuksuzlukları deşifre etmeleri de kayyum atanma gerekçesi olarak sayılmıştır.

(Mikrofon
otomatik cihaz tarafından kapatıldı) 
BAŞKAN
– Tamamlayalım, devam edelim. 
SALİHE
AYDENİZ (Devamla) – Yine, önceki dönem Diyarbakır Kayapınar Belediyesine 3 kere
kayyum atanmak zorunda kalındı çünkü müfettişlerin yaptığı denetlemelerde
yolsuzluk, ihaleye fesat karıştırma ve ranta dair sebepler ayyuka çıkmıştı.
Yolsuzlukta mızrak çuvala sığmadığından kayyumun kayyumuna kayyum atanmıştır.
Partimizden seçilen hiçbir belediye eş başkanımız, müfettişlerin yaptığı
incelemelere rağmen bu tarz yüz kızartıcı suçlarla hiçbir zaman gündeme
gelmediler. 
Yine,
Diyarbakır Kulp ilçesinde 12 Eylül tarihinde meydana gelen patlama bahane
edilerek belediye eş başkanlarımız hiçbir delil gösterilmeden sorumlu tutulmuş
ve tutuklanmış, onlara da kayyum atanmıştır. Yani algı operasyonu Kulp halkının
iradesine kayyum atanarak devam etmektedir. 
Değerli
milletvekilleri, söylenecek çok söz, anlatılacak çok fazla yolsuzluk,
hukuksuzluk, uygulama var ama artık önemli olan, meselenin demokratik yollarla
çözümüdür. 
AKP
Genel Başkanı geçtiğimiz günlerde Birleşmiş Milletlerde yaptığı konuşmada
“Herkes için özgürlük, herkes için barış, herkes için refah, herkes için
adalet, herkes için huzurlu ve güvenli bir gelecek.” demişti.
(Mikrofon
otomatik cihaz tarafından kapatıldı) 
SALİHE
AYDENİZ (Devamla) – Bitiriyorum Başkan. 
BAŞKAN
– Tamamlayalım Sayın Aydeniz.
SALİHE
AYDENİZ (Devamla) – İktidarınızı bu söylemlerde samimi olmaya davet ediyoruz.
Bu sözlerin söylemde kalmamasını, öncelikle kendi ülkesi için uygulamasını
bekliyoruz. 
Genel Kurulu
saygıyla selamlıyorum. (HDP sıralarından alkışlar) 
BAŞKAN – Sayın
Turan, yerinizden bir söz talebiniz var. 
Buyurun. 
V.- AÇIKLAMALAR
1.- Çanakkale Milletvekili Bülent Turan’ın, Diyarbakır Milletvekili
Salihe Aydeniz’in yaptığı gündem dışı konuşmasındaki bazı ifadelerine ilişkin
açıklaması
BÜLENT TURAN
(Çanakkale) – Sayın Başkan, değerli arkadaşlar; hepinizi saygıyla selamlıyorum.

Aslında, bugün 2
tane önemli tezkere olduğundan dolayı tüm milletin ortak ruhunun burada attığı
kanaatindeyim; o yüzden, çok polemik taraftarı değilim ancak konuşmacının
ısrarla iki Eş Başkanın siyasi kanaatlerle cezaevinde olduğu iddiasını doğru
bulmadığımızı ifade etmek istiyorum. İki Eş Başkanın mahkeme kararlarına
baktığımızda, Apo’nun heykelini dikmek gibi, “Sırtımızı PKK’ya dayadık.” gibi
birtakım afaki söylemleriyle, terör söylemleriyle beraber, hukuki süreçle
beraber karar verildiğini ifade etmek isterim. 
Onun dışında,
dün, biliyorsunuz, 6-7 Ekim terör ayaklanmasının yıl dönümüydü. Bununla ilgili,
50’ye yakın vatandaşımızın öldüğünü, simgesel anlamı olan Yasin Börü’nün kurban
eti dağıtırken öldürüldüğünü tüm kamuoyu biliyor. Buna ilişkin kamuoyuna
“Gelin, sokağa çıkın.” çağrısı yapanların bugün yargı sürecinde baş başa
kaldığı sonuçlarla ilgili… 
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Turan. 
Buyurun. 
BÜLENT TURAN
(Çanakkale) – Bugün, yargı sürecinin verdiği kararlarla ilgili ısrarla “siyasi
karar” demeyi milletin takdirine bırakıyorum Sayın Başkan. 
BAŞKAN – Peki. 
Sayın Oluç,
sizin de herhâlde yerinizden bir söz talebiniz var. Buyurun, alalım, daha sonra
gündem dışı konuşmalara devam edeceğiz. 
2.- İstanbul Milletvekili Hakkı Saruhan Oluç’un, Diyarbakır ili Kulp
ilçesi Belediye Eş Başkanlarının tutuklandığına ilişkin açıklaması
HAKKI SARUHAN
OLUÇ (İstanbul) – Teşekkür ederim Sayın Başkan. 
Bir düzeltme
yapmak için söz aldım. Diğer konuları, 6-8 Ekimi ve Eş Genel Başkanların
durumunu sonra konuşacağız fakat vekilimiz Kulp Belediye Eş Başkanlarından söz
etti yani partimizin Eş Genel Başkanları değil, şu anda tutuklanmış olan Kulp
Belediye Eş Başkanlarıdır söz konusu olan. Hani bir yanlış anlama var, onun için
düzeltmek istedim. 
Teşekkür ederim.

BAŞKAN –
Teşekkür ederim. 
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Antalya Milletvekili Aydın Özer’in, Antalya ilinde yaz seracılığında
yaşanan sorunlara ilişkin gündem dışı konuşması
BAŞKAN – Değerli
milletvekilleri, şimdi gündem dışı üçüncü söz, Antalya’daki yaz seracılığının
sorunları hakkında söz isteyen Antalya Milletvekilimiz Sayın Aydın Özer’e
aittir. 
Buyurun Sayın
Özer. (CHP sıralarından alkışlar) 
Süreniz beş
dakikadır.
AYDIN ÖZER
(Antalya) – Teşekkürler Sayın Başkan.
Genel Kurulu
saygıyla selamlıyorum. 
Binlerce emek
vererek ürün yetiştiren tüm çiftçilerimizi buradan saygıyla selamlıyorum. 
3 Temmuz günü bu
kürsüden bir konuşma yaptım, dedim ki: “İkinci mahsul domatesçiler yangında
Akdeniz’de.” Arkasından gelecek olan tehlikeyi de söyledim, dedim ki: “Yaz
seracılığı da aynı tehlikeye girecek çünkü yaz seracılığının en büyük pazarı
Irak ve Suudi Arabistan’dı.” Sağ olsun, iktidar partimiz bu konuda en ufak bir
hareket etmedi, barışçıl olmayan Orta Doğu politikaları yüzünden yüz binlerce
yaz seracımız şu anda batmış durumda, özellikle domates üreticilerimiz. 2 lira
maliyeti olan domatesi ortalama 70 kuruşa satmak zorunda kaldılar, bugün artık
hiçbirisi borçlarını ödeyemeyecek durumda. Biz isterdik ki bu uyarımızı
yaptığımızda Sayın Ticaret Bakanımız, Sayın Tarım Bakanımız bu konuda hiç
olmazsa Irak ve Suudi Arabistan’la bir anlaşma imzalasın ve hiç olmazsa
üreticilerimiz sebzesini satsın ama ne yazık ki yapamadılar. 
Keza, aynı
şekilde, Türkiye’de yumurta üreticileri de en büyük pazarları Irak’ı
kaybettiler. Irak yumurta almadığı için bugün yumurta üreticilerimizin de hepsi
zorda. 
Şimdi, yaz
seracılığından sonra ve bu üreticilerimizin zora girmesinden dolayı yapmamız
gereken bir şey var. Geçen yıl işletme kredisi faiz oranları ve tesis kredisi
faiz oranları, üretici kredisi faiz oranları yüzde 4’ten yüzde 8’e yükseltildi.
Şimdi, araç kredisi ve konut kredisi faiz oranlarını yüzde 11’lere, yüzde
12’lere çeken bir iktidar ve Hükûmet, artık, üretici kredisi faiz oranlarını da
yüzde 4’lere indirmek zorundadır. Bunu şiddetle istiyoruz çünkü önümüzdeki
dönem çok kötü. Burada çekilen krediler varsa onların da yapılandırılmasını
istiyoruz yani yüzde 8’le çekilen krediler varsa onların da yapılandırılmasını
istiyoruz.
Tarım Bakanlığı
“Yeni bir puanlama sistemi getiriyorum.” diyor. Yani bu puanlama sistemiyle
mazot, gübre desteği tamamen kaldırılacak, çiftçinin canını yakan, üretim
yapmasının önündeki en büyük engel olan yüksek girdi maliyetleri daha da
artacak; daha doğrusu, havza planlaması bitecek. Uzun süredir söylediğimiz,
Türkiye’de tarımın büyümesi için, tarımın dengeli bir üretime geçmesi için
havza planlaması yapın dediğimiz bütün kulakları tıkayan bir sistem, bu yeni
puanlama sistemi şimdi havza planlamasını da bitiriyor.
Yaz
seracılığını yokluğa mahkûm ettiğiniz gibi, kırmızı et üreticilerini de mahkûm
ettiniz. Kırmızı ette tam bir skandal yaşanıyor arkadaşlar. Türkiye bir yandan
canlı hayvan ithal ediyor, diğer yandan devletin kurumu olan Et ve Süt Kurumu
depolarında 50 bin ton dondurulmuş et bekliyor. 5 Ağustos günü -bu 50 bin
tonun- 38 bin tonken depolardaki et, ihaleye çıkarıyorlar ihracat şartıyla bir
Allah’ın kulu gelip bu ihaleye katılmıyor. Bu arada, 8 bin tona da yakın et
daha ithal ediyoruz, dondurulmuş et ithal ediyoruz ve şimdi yarın itibarıyla
ihracat şartıyla ihaleye çıkarılacak. Eğer yarın da bu etlere sahip çıkılmazsa,
birisi gelip bu Kurumun etlerinin ihracat işini almazsa bunlar da çöpe gidecek,
bunlar da herhâlde kamu zararı olarak bütün Türkiye'nin, milletimizin sırtına
yüklenecek. Asıl merak ettiğim taraf şu: 38 lira, 40 lira olan eti 5 Ağustosta
çıkardığınız ihalelerde satamamışken şimdi 9 Ekimde çıkılacak ihaleye kadar 8
bin ton et daha ithal ediyorsunuz. Bunun nasıl bir mantığı var, hangi akıldır,
hangi sistemdir, merak ediyorum. Besiciler bize şunu söylüyorlar arkadaşlar:
“Biz bir dana alıyoruz, sekiz ile on ay bakıyoruz. Sekiz, on ay içerisinde
aylık 400 lira yem masrafımız var. Dana on ay sonra besi kısmını bitiriyor yani
kilo alma dönemini bitiriyor.” Sadece Konya’da 5 bin büyükbaş hayvan kesim
bekliyor. 50 bin ton, Kurumun soğuk hava deposunda var, 5 bin hayvan kesim
bekliyor. Haftalık 200 hayvan kesiyor kombina, kota koymuş. Nasıl bir mantık,
anlamak mümkün değil. Şimdi “Benim hayvanımı kesin.” diyor. 
Aynı
zamanda size bir şey daha anlatacağım şimdi burada. Besicinin elinden bir tane
dilekçe alıyorlar. Dilekçede ne yazıyor biliyor musunuz? “Ben kombina olarak
hayvanları keserim ama sana ne zaman parayı bulursam o zaman öderim.” 
(Mikrofon
otomatik cihaz tarafından kapatıldı) 
BAŞKAN
– Sayın Özer, tamamlayalım. 
AYDIN
ÖZER (Devamla) – Yani Türkiye şu anda etçilik konusunda tam bir girift
içerisinde, tam bir fiyasko içerisinde duruyor. Kombinasında etini kesen
üretici, temmuzdan beri parasını alamıyor. Şu anda çiftçi olduğu gibi batakta.
Bakın, üreticiler bir şey söylüyor bana, diyorlar ki: “Danaları keselim gitsin,
paramız da kalsın, biz bundan sonra hayvan alıp beslemeyeceğiz.” 
Hepinizi
saygıyla sevgiyle selamlıyorum arkadaşlar. (CHP sıralarından alkışlar) 
BAŞKAN
– Teşekkürler Sayın Özer. 
Değerli
milletvekilleri, şimdi sisteme giren değerli milletvekillerimize yerlerinden
birer dakikayla söz vereceğim, bu sözlerin ardından da Sayın Grup Başkan
Vekillerinin söz taleplerini karşılayacağım. 
İlk
söz, Sayın Durmuşoğlu...
V.- AÇIKLAMALAR (Devam)
3.- Osmaniye Milletvekili Mücahit Durmuşoğlu’nun, Ahilik Kültürü
Haftası’na ve şehit edilen Yasin Börü’yü rahmetle yâd ettiğine ilişkin
açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan. 
Anadolu’da
kök salarak varlığını yüzyıllar boyunca devam ettiren ekonomik, dinî, ahlaki ve
kültürel hayatını tanzim eden Ahilik kurumu, dürüstlüğün, sevginin, dostluğun,
yardımlaşmanın, hoşgörünün, bilginin ve dayanışmanın sanatla birleşimidir.
Yaklaşık bin yıldır var olan Ahilik, bugünün şartlarında dahi birçok ülkede
sağlanamamış adaletli, verimli ve son derece güzel bir sistemi toplumumuza
kazandırmış bir kültürdür.
AK
PARTİ hükûmetleri olarak, esnaf ve sanatkârlarımızın her zaman yanında olduk,
olmaya da devam edeceğiz. Türk kültürünün dünyaya armağan ettiği bu güçlü
mirasın gelecekte de korunmasını temenni ediyor, ekonominin belkemiği olan
esnaf ve sanatkârlarımızın Ahilik Kültürü Haftası’nı kutluyorum. 
Ayrıca,
6-8 Ekim olaylarında 16 yaşında kurban eti dağıtırken PKK yandaşları tarafından
şehit edilen Yasin Börü’yü de rahmetle yâd ediyorum, Genel Kurulu saygıyla
selamlıyorum. 
BAŞKAN
– Sayın Bülbül...
4.- Aydın Milletvekili Süleyman Bülbül’ün, Aydın ilinde ölümle
sonuçlanan intihar sayısındaki artışın nedenleri hakkında çalışma yapılıp
yapılmadığını öğrenmek istediğine ilişkin açıklaması
SÜLEYMAN
BÜLBÜL (Aydın) – Sayın Başkan, Genel Kurulu saygıyla selamlarım. 
Aydın
ilinde son bir haftada basına yansıdığı kadarıyla 3 intihar ve 1 intihara
teşebbüs vakası olmuştur. Aydın’da ölümle sonuçlanan intihar sayısı bir önceki
yıla göre yüzde 21,7 artarak 73 olmuştur. TÜİK verilerine göre, Türkiye
genelinde Aydın, intihar olaylarında 6’ncı il konumundadır. Sayılarla ifade
edilen bu konunun insan canı olduğu unutulmamalı ve bir kişinin dahi intihara
teşebbüs etmesi son derece önemli olmalıdır. 
Buradan ilgili
bakanlıklara ve Hükûmet yöneticilerine sormak istiyorum: İnsanları çaresizliğe
iten tüm psikososyal, ekonomik ve toplumsal davranışların neler olduğu tespit
edilmekte midir? Aydın’da intihar vakaları nedenleri hakkında çalışmalar
yapılmakta mıdır?
Teşekkür ederim.
BAŞKAN – Sayın
Önal…
5.- Kırıkkale Milletvekili Ahmet Önal’ın, yaşanan doğal afetler
sebebiyle Kırıkkale ili Sulakyurt, Delice ve Keskin ilçeleri ile Çerikli
beldesi çiftçilerinin zor durumda olması nedeniyle Kırıkkale ilinin doğal afet
bölgesi ilan edilmesi gerektiğine ilişkin açıklaması
AHMET ÖNAL
(Kırıkkale) – Teşekkürler Sayın Başkan.
15 binin üzerinde
kayıtlı işsizin bulunduğu, 30 binin üzerinde icralık vatandaşımızın bulunduğu
Kırıkkale’de toplam nüfusun beşte 1’i icralık durumda. Bir zamanlar TÜPRAŞ
Kırıkkale Rafinerisi ve tam kapasiteli çalışan Makina ve Kimya Kurumu gibi dev
sanayi tesisleriyle Anadolu’nun göz bebeği olan Kırıkkale şimdilerde tam bir
tarım ve hayvancılık kenti. Bu duruma rağmen çiftçilerimize geçen yıldan kalan
sertifikalı tohum destek paraları hâlen ödenmemiş, gübre, mazot ve diğer
tarımsal girdi fiyatlarındaki artış sebebiyle çiftçilerimiz perişan olmuştur.
Bunun yanında, Sulakyurt, Delice ve Keskin ilçelerimiz ile Çerikli beldemizde
yaşanan doğal afetler ve olumsuz iklim koşulları sebebiyle çiftçilerimiz Ziraat
Bankasına olan borçlarını ödeyememiştir. Bu sebeple Kırıkkale’miz bir an önce
doğal afet bölgesi ilan edilmeli ve çiftçilerimizin banka borçları
ertelenmelidir. 
Teşekkür ederim.

BAŞKAN – Sayın
Taşkın…
6.- Mersin Milletvekili Ali Cumhur Taşkın’ın, ihracattaki yükselişin
devam ettiğine ilişkin açıklaması
ALİ CUMHUR TAŞKIN
(Mersin) – Teşekkür ederim Sayın Başkan.
İhracatta
yükseliş sürüyor. Eylül ayı ihracat rakamları geçen hafta seçim bölgem
Mersin’de açıklandı ve cumhuriyet tarihinin en yüksek eylül ayı rakamı olarak
kayıtlara geçti. Eylül ayı ihracatı geçen seneki güçlü performansının da
üzerine çıkarak 15 milyar 220 milyon dolar oldu. Yılın ilk dokuz ayında ihracat
yüzde 2,56 artışla 132,5 milyar dolara, son on iki aylık ihracat da 180,2
milyar dolara ulaştı. Eylül ayında ithalat ise 16 milyar 961 milyon dolar olarak
gerçekleşti. Geçen sene dokuz ayda 52,5 milyar dolar olan dış ticaret açığımız,
bu yıl yüzde 68,8 gibi ciddi bir düşüşle 16,4 milyar dolara geriledi. 
Ticaret
savaşları ve ekonomi politik çatışmaların negatif etkisine rağmen ihracatta
yükselişimiz devam etmektedir diyor, Genel Kurulu saygıyla selamlıyorum. 
BAŞKAN – Sayın
Şeker…
7.- Kocaeli Milletvekili İlyas Şeker’in, 26 Eylülde İstanbul ilinde
yaşanan depremin depreme ne kadar hazırlıklı olduğumuz sorusunu sormamız
gerektiğini hatırlattığına ilişkin açıklaması
İLYAS ŞEKER
(Kocaeli) – Teşekkür ediyorum Sayın Başkan. 
Gerek jeopolitik
gerekse jeolojik olarak hareketli bir coğrafyada yaşıyoruz. Yaşadığımız paha
biçilmez bu coğrafyanın bedelini de ağır bir şekilde ödüyoruz. Ülkemiz jeolojik
açıdan da hareketli bir bölge. Anadolu’ya ayak bastığımız günden bugüne kadar
ülkemizde can yakıcı depremler oldu, olmaya devam ediyor. 26 Eylülde
İstanbul’da yaşadığımız deprem bizleri korkuttu, 1999 depremini hafızalarımızda
canlandırdı; bireysel olarak da depreme ne kadar hazırlıklı olduğumuz sorusunu
kendimize sormamızı hatırlattı. Depremde can kaybının en aza indirilmesinde
arama kurtarma ve ilk yardımın çok önemli olduğunu bildiğimiz hâlde, bireysel
olarak bu yardımları yapmaya hazırlıklı olmadığımızı düşünüyorum. Teşvik edici
olması için -Meclis Başkanlığımızdan- milletvekillerine de arama kurtarma ve
ilk yardım kursları düzenlenmeli diyor, Genel Kurulu saygıyla selamlıyorum. 
BAŞKAN – Sayın
Gürer…
8.- Niğde Milletvekili Ömer Fethi Gürer’in, esnafın, çiftçinin, işçinin,
emeklinin, engellinin, memurun, öğrencinin ve sanayicinin sorunlarına çözüm
üretilmesi gerektiğine ilişkin açıklaması
ÖMER FETHİ GÜRER
(Niğde) – Teşekkürler Sayın Başkan. 
İşsizliğin yanı
sıra her gün gelen zamlarla vatandaş “Yandım anam!” demektedir; elektrik
zamları lambayı değil, vatandaşı yakmaktadır. Esnaf, çiftçi, işçi, emekli,
engelli, memur hatta sanayicilerin artan sorunlarına iktidar çözüm
üretememektedir. Emeklilikte yaşa takılanların haklı talepleri bir an önce
yasayla düzenlenmelidir, 4447 sayılı Kanun’la alınan hakları geri verilmelidir;
prim ve günü dolduran emekli olmalıdır. Taşeronda kalanların bir an önce kadro
hakları sağlanmalıdır. Çırak ve stajyerlerin işe başlamaları yaşlılık sigortası
başlangıcı sayılmalıdır. Kadınların, Sosyal Güvenlik Kurumu öncesi süreç,
doğum, borçlanma talepleri karşılanmalıdır. Üniversiteli işçilerin statü
değişikliği yapılmalıdır. Geçici mevsimlik işçilere kadro verilmelidir. Eğitim,
Sağlık ve Tarım Bakanlıklarında atama beklentileri karşılanmalıdır. 
(Mikrofon
otomatik cihaz tarafından kapatıldı) 
ÖMER FETHİ GÜRER
(Niğde) – Engellilerin talepleri çözüme erdirilmeli, atamaları yapılmalıdır.
Öğrenci affı çıkarılmalıdır. 
Teşekkür ederim.
(CHP sıralarından alkışlar) 
BAŞKAN – Sayın
Yalım…
9.- Uşak Milletvekili Özkan Yalım’ın, haşhaş üreticilerinin
mağduriyetinin giderilmesi gerektiğine ilişkin açıklaması
ÖZKAN YALIM
(Uşak) – Teşekkür ederim Sayın Başkan. 
Sayın Tarım ve
Orman Bakanına, Sayın Pakdemirli’ye yazılı olarak bildirdim; bir de
çiftçilerimizin önemli bir sorunu var, bunu sözlü olarak da bildirmek
istiyorum. Çiftçilerimizin çok önemli bir problemi, haşhaş üreticileri
yıllardır taahhütnameli haşhaş ekimi yapmakta olup ülke ekonomisine katkıda
bulunmakta ve istihdam sağlamaktadır ancak bu yıl uygulanan, uygulamaya konulan
ÇKS uygulamasından dolayı ekim yapamamaktadırlar. Üreticiler arazilerinin,
miras hukuku uygulaması nedeniyle çok vârisli olduğunu söylemektedirler. Bu
engelin kaldırılarak hisseli tarlalarda da yine taahhütnameyle ekim hakkının
verilmesi gerektiği kanaatindeyim. Bu konu çok acilen çözüme kavuşturulmalı.
Biliyorsunuz, şu anda ekim ayındayız, arazilerin ekiminin yapılabilmesi adına,
çiftçilerin ekim yapabilmesi adına acilen Sayın Tarım Bakanını göreve davet
ediyorum. 
Teşekkür ederim.
BAŞKAN – Sayın
Kayışoğlu…
10.- Bursa Milletvekili Nurhayat Altaca Kayışoğlu’nun, Bursa-Ankara
Yüksek Hızlı Tren Projesi’nin ne zaman bitirileceğini öğrenmek istediğine
ilişkin açıklaması
NURHAYAT ALTACA
KAYIŞOĞLU (Bursa) – Teşekkür ediyorum Sayın Başkanım.
23 Aralık
2012’de Bursa-Ankara Yüksek Hızlı Tren Projesi’nin temeli atıldığında 2016’da
bitirileceği açıklanmıştı ancak bu olmadı. Bu konuyu defalarca gündeme
getirdik, hatta, biz gündeme getirince Bursa’dan seçilmiş dönemin iktidar
milletvekili hem kendisi hem vali kanalıyla projenin 2020’de biteceğini seçim
müjdesi olarak veriyordu. Şimdi bir kez daha soruyorum: Bu proje ne zaman
bitecek? 2020’ye az bir süre kaldı, Bursa-Ankara Yüksek Hızlı Tren Proje’sinin
Yenişehir etabı daha bitmiş değil, ikinci etabını oluşturan Bilecik-Osmaneli
etabının 2018’deki ihalesinin de iptal edildiği bilgisi var. Bursalıları
kandırmaya kimsenin hakkı yok. Bu projeyi ya bitirin ya da Bursalılara hesap
verin.
BAŞKAN – Sayın
Akın…
11.- Balıkesir Milletvekili Ahmet Akın’ın, Hükûmetin emeklilikte yaşa
takılanlarla ilgili açıklama yapması gerektiğine ilişkin açıklaması
AHMET AKIN
(Balıkesir) – Sayın Başkan, teşekkür ederim.
İktidar,
sayıları milyonları bulan emeklilikte yaşa takılanlarla âdeta alay ediyor.
Bugün gazetelerde yer alan habere göre, Hazine ve Maliye Bakanı damat Berat
Albayrak’ın AK PARTİ kampında “EYT gündemimizde yok, böyle bir çalışma da yok.”
dediğini öğrenmiş oluyoruz. Bu ne perhiz, bu ne lahana turşusu! Bundan bir ay
önce Cumhurbaşkanı Sayın Erdoğan, Sosyal Politikalar Kurulu üyesi Profesör
Doktor Vedat Bilgin’i EYT sorunuyla ilgili olarak görevlendirmişti ve “Bu
sorunu çözün.” talimatını vermişti. Kim doğru söylüyor? İçeride ne oyunlar
dönüyor? Hükûmetin en yetkili ağzı çıkıp açıklama yapsın. EYT’lilerin
beklentileriyle oynamak vicdanlara sığmaz, yazıktır günahtır. 
BAŞKAN – Sayın
Ceylan…
12.- Çanakkale Milletvekili Özgür Ceylan’ın, cumhuriyet tarihinin
işsizlik rekoru kırıldığına ve gıda enflasyonunda dünya 5’incisi olunduğuna
ilişkin açıklaması
ÖZGÜR CEYLAN
(Çanakkale) – Sayın Başkan, Sayın Albayrak “Mart şubattan, nisan da marttan
daha iyi olacak.” diyeli yedi ay oldu. Sayın Bakan, ekonomi eleştirisi yapanlar
için “iş bilen kılıklı” “manipülatif söylemler” “söyleyene, söylenene
bakacağız” diyordu. Daha sözleri kulaklarda çınlarken nisan ayında 14,9’la
cumhuriyet tarihinin işsizlik rekorunu kırmayı başardı. Hakkını yemeyelim, gıda
enflasyonunda da Venezuela, İran, Arjantin ve Güney Sudan’ın ardından dünya
5’incisi olduk. 2018 yılının Ağustos ayından bu yana doğal gaza ve elektriğe
beşer kez zam yaptınız. 1 Ağustos 2018’de elektrik için 100 TL ödeyen vatandaş
şimdi 154 TL ödemek zorunda. A, B, C ve D planlarının olduğunu söyleyen damada
“Kral çıplak.” demeyecek misiniz? 
Beyler, Titanic
batıyor. Siz, gemi batarken çalmaya devam eden müzisyenler gibisiniz.
BAŞKAN – Sayın
Kenanoğlu…
13.- İstanbul Milletvekili Ali Kenanoğlu’nun, Soma maden işçilerinin
mağduriyetinin giderilmesi ve Somalı madencilerin haklarını aramak için
Ankara’ya başlattıkları yürüyüşün engellenmemesi gerektiğine ilişkin açıklaması
ALİ KENANOĞLU
(İstanbul) – Sayın Başkan, Soma maden faciası ve işçi katliamından sonra Soma
Holding ve Uyar Madencilik işten çıkardığı 3.500 işçinin tazminatını ve
emeklilik hakkını ödememiş, gasbetmiştir ve bu gasp beş yıldır sürmektedir. 5
Ekimden bu tarafa da birçok eylem yaptıktan sonra bir kısım işçi haklarını
aramak için Ankara’ya yürüyüş başlatmışlardır. Devlet, Hükûmet bu işçilerin
emeğinin gasbedilmesini engellemesi gerekirken buna engel olması gerekirken
işçilerin yürüyüşünü engellemektedir. Soma maden işçileri haklıdır ve hakları
teslim edilmelidir.
Saygılar
sunuyorum.
BAŞKAN – Sayın
Aycan…
14.- Kahramanmaraş Milletvekili Sefer Aycan’ın, grip aşısının temininde
sıkıntı yaşandığına ve grip hastalığına karşı genel korunma önlemlerine
uyulması gerektiğine ilişkin açıklaması
SEFER AYCAN
(Kahramanmaraş) – Sayın Başkan, grip mevsimi başlamak üzeredir. Grip, viral bir
hastalıktır. Sık görülen, salgın yapabilen, hatta tüm dünyayı etkisi altına
alabilen grip, her yıl çok sayıda kişinin ölümüne neden olabilmektedir. 
Grip
hastalığının etkene yönelik kesin tedavisi yoktur, en doğrusu korunmaktır.
Genel korunma önlemleri yanında, özel korunma açısından grip aşısı önerilen bir
yöntemdir. Yüzde 100 korumamasına rağmen, grip aşısı, özellikle yaşlılara,
kronik hastalığı olanlara, akciğer hastalığı olanlara, vücut direnci düşük
olanlara yani risk gruplarına önerilmektedir. Özellikle risk gruplarının bu ay
içerisinde grip aşısı olması önerilir fakat ülkemizde grip aşısı sıkıntısı
yaşanmaktadır. Aşı ihtiyacı geç kalmadan karşılanmalıdır. Ayrıca, genel korunma
önlemlerine de uyulmalıdır.
Gripsiz,
sağlıklı günler dilerim.
BAŞKAN – Sayın
Öçal…
15.- Kahramanmaraş Milletvekili Habibe Öçal’ın, 6-7 Ekim olaylarını
lanetlediğine ilişkin açıklaması
HABİBE ÖÇAL
(Kahramanmaraş) – Teşekkürler Sayın Başkan.
Demirtaş’ın
başkanlığında toplanan HDP’nin çağrısı üzerine başlayan 6-7 Ekim olaylarının
üzerinden tam beş yıl geçmiştir. 52 vatandaşımızın ve 2 polisimizin şehit
edildiği olaylarda 139 polisimiz ile 221 vatandaşımız yaralanmıştır.
Diyarbakır’da kurban eti dağıtırken teröristlerin saldırısına uğrayan Yasin,
kafası taşla ezilerek ve cansız bedeni ateşe verilerek şehit edilmiştir. Bu
vahşeti gerçekleştirenleri ve toplumsal birliğimizi hedef alanları ve 6-7 Ekim olaylarını
şiddetle lanetliyorum.
Başka çocuklar
ölmesin diye kendi evlatlarını kaybettikleri HDP kapısı önünde arayışta olan
annelere de buradan selamlarımı iletiyorum. 
Yüce Meclisi
saygıyla selamlıyorum.
BAŞKAN – Sayın
Özkan…
16.- Mersin Milletvekili Hacı Özkan’ın, 2023 hedeflerine doğru
kararlılıkla yürümeye devam edeceklerine ve 27’nci Dönem Üçüncü Yasama Yılının
örnek iş birliğinin sergileneceği yıl olmasını ümit ettiğine ilişkin açıklaması
HACI ÖZKAN
(Mersin) – Teşekkürler Sayın Başkan.
Türkiye’nin en büyük
gücü milletiyle ve onu temsil eden kurumlarıyla sergilediği birliktir,
beraberliktir, dayanışmadır. Bu öyle bir güçtür ki ne parayla ne teknolojiyle
ne de diğer imkânlarla kıyas kabul eder. İşte bunun için her fırsatta bir
olacağız, iri olacağız, diri olacağız, kardeş olacağız, hep birlikte Türkiye
olacağız diyoruz. Yeter ki siyasi konulardaki rekabetimizi ve farklılıklarımızı
ülkemize ve milletimize karşı olan sorumluluklarımızın önüne geçirmeyelim.
Türkiye’ye inanan, istiklalimize ve istikbalimize güvenen milletimizle aynı
istikamette olan herkesle birlikte 2023 hedeflerimize doğru kararlılıkla
yürümeye devam edeceğiz. Meclis çatısı altında bu yönde örnek bir iş birliği
sergileyeceğimiz bir dönem olmasını ümit ediyor, Genel Kurulu saygıyla selamlıyorum.
BAŞKAN – Sayın
Filiz…
17.- Gaziantep Milletvekili İmam Hüseyin Filiz’in, Gaziantep ilinde
yaşanan sorunlara, devletimizi tehdit edenlere karşı tek yumruk olunduğuna ve
Türk Silahlı Kuvvetlerinin yürüttüğü askerî operasyonları desteklediklerine
ilişkin açıklaması
İMAM HÜSEYİN
FİLİZ (Gaziantep) – Teşekkür ederim Sayın Başkan.
Seçim bölgem
Gaziantep’te yapmış olduğum ziyaretlerde esnaflarımızın, köylülerimizin yaşamış
oldukları ekonomik sıkıntıları ve sorunları bugün burada dile getirmek
istiyordum ancak ABD Başkanı Trump’ın, Türkiye’nin, Suriye’nin kuzeyinde
sınırları aşan bir şey yapması hâlinde Türkiye ekonomisini tamamen yok edip
ortadan kaldıracağı tehdidinde bulunması nedeniyle eleştirilerimizi erteleyerek
devletimizi tehdit edenlere karşı tek yumruk olduğumuzu, Türk Silahlı
Kuvvetlerimizin Suriye’de yürütmüş olduğu askerî operasyonları ve Fırat’ın
doğusunda Barış Pınarı Harekâtı’nı desteklediğimizi belirtiyoruz. Ünlü İtalyan
şairi Tasso’nun “Beyler, Türk, dost yanında ve silahsız düşman karşısında insanı
okşayan tatlı bir seher yelidir, berrak bir göldür. Gönül açan, huzur veren bu
yeli yıldırırsan amansız bir kasırgaya, korkunç bir denize ve insafsız bir
yıldırıma dönüşür.” sözlerini hatırlatıyor, Genel Kurulu saygıyla selamlıyorum.

BAŞKAN – Sayın
Tanal….
18.- İstanbul Milletvekili Mahmut Tanal’ın, AKP iktidarda kaldığı
müddetçe milletin mağduriyetinin devam edeceğine ilişkin açıklaması
MAHMUT TANAL
(İstanbul) – Teşekkür ederim. 
Sayın Başkan,
değerli milletvekilleri; hepinizi saygıyla selamlıyorum. 
Her gün zam
yağmuruyla uyanıyoruz. Köprüye, otoyola, çaya, süte, oto gaza, cep telefonuna,
sigaraya, elektriğe, şekere, en son posta ücretlerine yüzde 20 zam geldi. Her
gün bir ürüne zam geliyor, vatandaşın iflahı kesildi, kaşıkla verilen maaş
zammı kepçeyle geri alınıyor. Zamların ardı arkası kesilmiyor, iktidar ülkeyi
yönetemediği için yurttaşa saldırıyor. AKP iktidarda kaldığı müddetçe
milletimizin mağduriyeti devam edecek. Mağduriyetin bitmesi için çare
Cumhuriyet Halk Partisinin iktidarıdır. Cumhuriyet Halk Partisinin iktidarında
milletimiz mağdur olmayacak, mevcut olan bu mağduriyetler minimum seviyeye
inecek, ülkemizde hukuk devleti egemen olacak, huzur olacak, barış olacak,
refah olacak, umut olacak, milletimizin yüzü gülecek. (CHP sıralarından alkışlar)

BAŞKAN – Sayın
Tutdere…
19.- Adıyaman Milletvekili Abdurrahman Tutdere’nin, 7 Ekimde Adıyaman
ili Kâhta ilçesi Mülkköy köyünde metan gazından zehirlenen köylülere geçmiş
olsun dileğinde bulunduğuna ve sorunun çözümü için yetkilileri göreve davet
ettiğine, üniversite öğrencilerinin yurt sorununun çözülmesi gerektiğine
ilişkin açıklaması
ABDURRAHMAN
TUTDERE (Adıyaman) – Teşekkür ediyorum Sayın Başkanım. 
7 Ekim 2019
tarihinde Kâhta ilçemizin Mülk köyünde köylülerimiz metan gazından etkilenerek
zehirlendiler. Buradan tüm köylülerimize, Mülk köylülerine geçmiş olsun
dileklerimi iletiyorum, tüm yetkilileri de bu sorunun çözümü için göreve davet
ediyorum. 
Sayın Başkan,
ayrıca geçtiğimiz günlerde ülkemizin her tarafında üniversiteler açıldı. Bu yıl
da üniversite öğrencileri barınma ve yurt sorunuyla karşı karşıya kaldılar. On
yedi yıldır Türkiye’yi yöneten AK PARTİ iktidarı bugüne kadar Türkiye’de yurt
sorununu çözemedi. Türkiye’de yaklaşık 8 milyon öğrencinin 700 bini devlet
yurtlarında kalabiliyor, geriye kalan öğrencilerimizin bir kısmı ise kendi
imkânlarıyla barınma sorununu çözüyor, bir kısmıysa cemaat yurtlarında kalmak
zorunda kalmaktadır. Türkiye’de FETÖ tipi terör örgütlerinin geçmişte bu ülkeye
yaşattığı gerçeklik de ortadayken Türkiye’de üniversite öğrencilerinin yurt
sorununun bir an evvel çözülmesi gerekmektedir. Hükûmeti ve Cumhurbaşkanlığını
üniversite öğrencilerinin barınma sorununu ve yurt sorununu çözmeye davet
ediyorum. 
Teşekkür
ediyorum. 
BAŞKAN - Sayın
Karasu… 
20.- Sivas Milletvekili Ulaş Karasu’nun, çiftçilerin mağduriyetine, 2019
Mart ayında ödenmesi gereken 2018 sertifikalı tohum desteklemelerinin ne zaman
ödeneceğini Tarım ve Orman Bakanından öğrenmek istediğine ilişkin açıklaması
ULAŞ KARASU
(Sivas) – Teşekkür ediyorum Sayın Başkan. 
Tarımsal
üretimde bulunan çiftçilerimiz zor durumdadır. Dünyanın en pahalı mazotunu
kullanan çiftçilerimiz tarım kredi kooperatiflerinin uyguladığı yüksek
faizlerle borcunu ödeyemeyecek noktaya gelmiştir. Tüm bu olumsuz tabloya bir de
zamanında ödenmeyen desteklemeler eklenmektedir. Buğday üreticilerimizin 2018
yılında tarlasına ektiği sertifikalı tohum desteklemeleri hâlâ ödenmemiştir.
Çiftçimiz, ektiği buğdayın hasadını yapmış, buğdayını satmış ve yenisini ekmeye
başlamıştır. 
Bu bağlamda,
Tarım ve Orman Bakanına sormak istiyorum: En geç 2019 Mart ayında ödenmesi
gereken çiftçilerimizin 2018 sertifikalı tohum desteklemeleri ne zaman
ödenecektir? 
Teşekkür
ediyorum Başkanım. 
BAŞKAN – Sayın
Aydın… 
21.- Bursa Milletvekili Erkan Aydın’ın, ABD’yle yapılan uçak
anlaşmasının iptal edilip edilmeyeceğini, İncirlik Üssü’nün kapatılıp
kapatılmayacağını, Atatürk Orman Çiftliğinde ABD Büyükelçiliğine verilen
arazinin geri alınıp alınmayacağını, ihalesi yapılan otoyol ve köprü
ücretlerinde dövizden TL’ye geçişin yapılıp yapılmayacağını öğrenmek istediğine
ilişkin açıklaması
ERKAN AYDIN
(Bursa) – Teşekkür ederim Sayın Başkan. 
Dün akşam ABD
Başkanı Trump’ın attığı “tweet”ler bütün halkımızı derinden yaralamış ve
üzmüştür. Hiçbir ülke başkanı Türkiye Cumhuriyeti devletini bu şekilde tehdit
edemez. Buna şiddetle karşı çıkıyoruz. Ancak bu tavra karşı iktidar cephesinden
hâlâ bir cevap gelmiş değil. Şimdi bekliyoruz, Amerika’yla yapılan 11 milyar
dolarlık uçak anlaşmasını iptal edecekler mi? İncirlik Üssü’nü kapatacaklar mı?
Atatürk Orman Çiftliği’nde ABD Büyükelçiliği için verilen araziyi geri
alacaklar mı? İhalesini yaptıkları otoyol, köprü -dolarla ödenen- bunları TL’ye
çevirecekler mi? Hepsinin bir bir takipçisi olacağız. Her zaman dile getirip
beğenmedikleri dönemin Başbakanı Ecevit’in, 25 Temmuz 1975’te ABD’ye nota
vererek ABD savunma anlaşmasını yürürlükten kaldırdığı, ikinci Genel Başkanımız
İnönü’nün de “Yeni bir dünya düzeni kurulur, Türkiye de yerini alır.” dediği
dönemi bir kez daha hatırlatıyorum. (CHP sıralarından alkışlar) 
BAŞKAN – Sayın
Bankoğlu… 
22.- Bartın Milletvekili Aysu Bankoğlu’nun, Bartın ili Ulus ilçesinde
usulsüz ağaç kesimi yapıldığı iddialarına ve orman köylülerinin mağduriyetine
ilişkin açıklaması
AYSU BANKOĞLU
(Bartın) – Teşekkürler Sayın Başkan. 
Ulus ilçemizde
gerçekleştiği belirtilen usulsüz ağaç kesimlerini gündeme getirmek istiyorum
çünkü vatandaşımız bu konudan oldukça rahatsız. Yaklaşık 11.500 ton yani 450
kamyon ürünün kayıp durumda olduğu ve 2 milyon TL’ye yakın zarara yol açıldığı
basına yansımıştı. Konuyla ilgili savcılık soruşturması devam ederken Ulus
Orman İşletme Müdürü dâhil 6 kişi rüşvet ve zimmet suçlarından tutuklanmıştır.
Orman köylülerimiz mağdur durumdadır. Cumhuriyet Halk Partisi olarak orman
köylülerimizin haklarını korumaya ve bu tarz usulsüzlük iddialarını dile
getirmeye devam edeceğiz. Bu usulsüzlük soruşturması neticeye varana kadar da
konunun takipçisi olacağız, takip edeceğiz ki hak yerini bulsun. (CHP
sıralarından alkışlar)
BAŞKAN – Sayın
Başevirgen… Yok.
Sayın Kaplan…
23.- Gaziantep Milletvekili İrfan Kaplan’ın, yapılan zamlara ve Türkiye
İstatistik Kurumu tarafından açıklanan eylül ayı enflasyon rakamına ilişkin
açıklaması
İRFAN KAPLAN
(Gaziantep) – Teşekkürler Sayın Başkan.
Elektriğe yüzde
60, doğal gaza yüzde 52 zam, akaryakıta yüzde 25 zam, alkol ve sigaraya yüzde
60 zam, çaya yüzde 32 zam, şekere yüzde 40 zam, gıda ve temizlik ürünlerine
yüzde 25 zam, kırmızı ete yüzde 20 zam yapan AKP iktidarı yine matematikte
çığır açtı. Zamlar üst üste binerken ne hikmettir ki enflasyon tek haneli
rakamlara düştü. Borçsuz, hacizsiz, zamsız günü geçmeyen dar boğazda yaşamaya
çalışan vatandaşlarımızın, kepenk açmayan esnaflarımızın, kapanan
fabrikalarımızın, ürününü kaldıramayan çiftçilerimizin hâline inat Türkiye
İstatistik Kurumu “Sevinin 9,26’ya düştü enflasyon.” diyor. Bu enflasyon
herhâlde bu ülkede yaşamıyor.
Teşekkürler.
BAŞKAN – Sayın
Örs…
24.- Trabzon Milletvekili Hüseyin Örs’ün, hemşehrisi fındık
üreticilerinin mağduriyetinin giderilmesi gerektiğine ilişkin açıklaması
HÜSEYİN ÖRS
(Trabzon) – Sayın Başkan, değerli milletvekilleri; seçim bölgem Trabzon’dan
fındık üreticisi hemşehrilerimin bir mağduriyetini dile getirmek için söz
aldım.
2006 yılında
Fındık Tarım Satış Kooperatifine mahsulünü veren çok sayıda üreticimiz ürün bedelini
alamamıştı. Bu üreticilerimizden bazıları yargı yoluna gittiler ve yargı
yoluyla alacaklarını tescil ettirdiler. Buna rağmen FİSKOBİRLİK Genel
Müdürlüğünün çeşitli bahanelerle bu üreticilerimizin alacağını ödememekte ısrar
ettiği konusunda çok sayıda mektup vatandaşlarımız tarafından tarafıma
iletilmiştir. Bu üreticiler FİSKOBİRLİK tarafından kendilerine “Bizi icraya
verenlere para yok.” denildiğini iddia etmektedirler. Seçim öncesi “Trabzon’un
Meclisteki sesi olacağım.” sözüme binaen bu mağdur vatandaşlarımızın talebini
yüce Meclisimizde dile getiriyor, on üç yıldan beri devam eden mağduriyetin
giderilmesi noktasında gerekenlerin yapılmasını takdirlerinize arz ediyorum. 
Teşekkür
ederim. (İYİ PARTİ sıralarından alkışlar) 
BAŞKAN
– Sayın Keven…
25.- Yozgat Milletvekili Ali Keven’in, çiftçilerin sorunlarının
çözümlenmesi gerektiğine ve borçlarını ödeyemediği için çiftçi Ali İhsan
Yılmaz’ın cezaevine düşmesinin utanç vesikası olduğuna ilişkin açıklaması
ALİ
KEVEN (Yozgat) – Teşekkür ederim Sayın Başkan. 
Çiftçilerimiz
tohum desteğinin ve buzağı desteğinin ödenmesini bekliyor, borçlarının faizsiz
ertelenmesini bekliyor. Çiftçilerimizin bu sorunlarını defalarca dile getirdik.
Sayın Bakan eğer bu konuşmaları dinleseydi şimdiye kadar bir çözüm üretmesi
gerekirdi. Ancak nedense Sayın Bakan bu sorunları duymazdan geliyor. İthalat
yapılacağı zaman açıklamalar yapan Sayın Bakan konu çiftçinin sorunu olunca
nedense konuşamıyor. Geçen hafta, basına da yansıdığı üzere, Yozgat’ta Ali
İhsan Yılmaz adında bir çiftçimiz borçlarını ödeyemediği için cezaevine düştü.
Bu mektup cezaevinden tarafıma geldi. Soruyorum Sayın Bakana: Bu utanç vesikası
değildir de nedir? Yüz binlerce çiftçi borcunu ödeyememekten dertli. Çok
yakında toplu çiftçi tutuklamaları görürseniz şaşırmayın Sayın Bakan.
Çiftçinin, köylünün, tarımın sesini duyun artık yoksa işiniz kötü. (CHP
sıralarından alkışlar) 
BAŞKAN
– Sayın Taytak…
26.- Afyonkarahisar Milletvekili Mehmet Taytak’ın, Afyonkarahisar ilinin
en önemli tarım ürününün haşhaş olduğuna ve kota konusunda çiftçinin mağdur
edilmeyeceğine, Toprak Mahsulleri Ofisi tarafından çiftçiye kaliteli tohum
verileceğine ilişkin açıklaması
MEHMET
TAYTAK (Afyonkarahisar) – Sayın Başkanım, Afyonkarahisar ilimiz haşhaşın
Türkiye’deki en önemli üretim alanıdır. Haşhaş diğer tarım ürünlerine göre
üreticisine daha fazla kazanç elde ettiren bir üründür. Haşhaş ekim alanı
kotaları ve çiftçi kayıt sistemiyle ilgili çiftçilerimizden gelen şikâyetler
üzerine Toprak Mahsulleri Ofisi Genel Müdürü Sayın Ahmet Güldal Bey’i ziyaret
ettim. Genel Müdürümüz kotanın geçen yıllarda çok fazla olduğunu, bu sebeple
alkaloid fabrikasında yıllık işlenebilecek miktarın 1,5 katı üzerinde stok
oluştuğunu, bu nedenle çiftçi kayıt sistemiyle birlikte fabrikanın işleme
kapasitesi kadar alınacağını, ancak bu dönem kota konusunda hiçbir çiftçimizin
mağdur edilemeyeceğini, müracaat eden tüm çiftçilerimize izin verileceğini,
kapsülün 2020’de 6 liradan alınacağını ve çiftçimize Toprak Mahsulleri Ofisi
tarafından kaliteli tohum verileceğini ifade etti. 
BAŞKAN
– Sayın Şahin…
27.- Hatay Milletvekili Suzan Şahin’in, devletin 65 yaş üzeri
vatandaşlara pozitif ayrımcılık uygulaması gerektiğine ilişkin açıklaması
SUZAN
ŞAHİN (Hatay) – Teşekkürler Sayın Başkan.
Ülkemizde
65 yaş üstü nüfusumuz son beş yılda yüzde 16 arttı. Yaşlılarımız yoksulluk
kıskacında hayatlarını sürdürmeye çalışıyor. Gelir dağılımındaki eşitsizlik ile
emekli aylıklarının düşük olması, sosyal güvenlik sisteminin yoksulluğa çare
üretememesi yaşlı yurttaşlarımızın sorunlarının başında geliyor. Sosyal devlet
olmanın bir gereği olarak devletimizin yaşlılara pozitif ayrımcılık sağlama
yükümlülüğü vardır; bu anlamda, 65 yaş üzeri yurttaşlarımızın, şehir içi toplu
ulaşımdan ücretsiz ve pozitif ayrımcılığın da amacı doğrultusunda hiçbir
külfete katlanmaksızın yararlanması gerekir. Toplu ulaşımdan ücretsiz ya da
indirimli yararlanabilmeleri konusunda, sadece nüfus cüzdanlarını ibra ederek
tüm illerde bu haklardan yararlanabilmeleri konusunda yetkililere çağrıda
bulunuyorum. Bu konuda verdiğim kanun teklifinin yasalaşması konusunda tüm
partililerden destek bekliyorum.
(Mikrofon
otomatik cihaz tarafından kapatıldı) 
BAŞKAN – Değerli
milletvekilleri, teşekkür ederim. 
Şimdi, değerli
grup başkan vekillerimize söz vereceğim.
İYİ PARTİ Grubu
adına söz isteyen Sayın Türkkan…
Sayın
Dervişoğlu, ayrıca size de başarılar dilerim. 
DURSUN MÜSAVAT
DERVİŞOĞLU (İzmir) – Çok teşekkür ederim Sayın Başkanım, sağ olun. 
BAŞKAN - Sayın
Ağıralioğlu, başka bir göreve gitti, ona da başarılar dilerim.
DURSUN MÜSAVAT
DERVİŞOĞLU (İzmir) – Çok sağ olun.
BAŞKAN – Size de
yeni yasama yılında başarılar diliyorum. 
DURSUN MÜSAVAT
DERVİŞOĞLU (İzmir) – Çok teşekkür ediyorum efendim, sağ olun. 
BAŞKAN – Buyurun
Sayın Türkkan.
28.- Kocaeli Milletvekili Lütfü Türkkan’ın, 27’nci Dönem Üçüncü Yasama
Yılının hayırlara vesile olmasını Cenab-ı Allah’tan niyaz ettiğine, Hakkâri ili
Çukurca ilçesinde şehit olan Piyade Er Muhammet Emin Kotanoğlu’na, vefat eden
Ülkü Ocaklarının kurucu Genel Başkanı Aytekin Yıldırım’a ve 12 Eylül darbesinin
ülkücü şehidi Mustafa Pehlivanoğlu’na şehadete erişinin 39’uncu yıl dönümünde
Allah’tan rahmet dilediğine, İYİ PARTİ olarak sınır ötesi operasyonlara karşı
durmadıklarına ve durmayacaklarına, Cumhurbaşkanı Recep Tayyip Erdoğan’ı
Türkiye’nin itibarını zedeleyecek söylemlerden kaçınmaya davet ettiklerine, ABD
Başkanı Trump’ın devlet ciddiyetiyle bağdaşmayan açıklamalarını kınadıklarına,
7 Ekim Türkmen Millî Bayramı’nı kutladığına, İlham Tohti’ye İnsan Hakları Ödülü
verilmesini ve haklı davasının kabul görmesini önemsediklerine ilişkin
açıklaması
LÜTFÜ TÜRKKAN
(Kocaeli) – Sayın Başkan, değerli milletvekilleri; sözlerime başlamadan önce,
Türkiye Büyük Millet Meclisinin 27’nci Dönem Üçüncü Yasama Yılının hayırlara
vesile olmasını Cenab-ı Allah’tan niyaz ediyorum.
İYİ PARTİ Grubu
olarak, geçen yasama yılında olduğu gibi bu yıl da ülkemizin, insanımızın
sıkıntılarını Meclis gündemine taşımaya, Meclis kürsüsünden dile getirmeye ve
bu doğrultuda çalışmaya devam edeceğiz; milletimizin menfaatine, demokrasimizin
evrensel değerlerine uygun her türlü faaliyete de destek vereceğiz ancak
demokrasiyi yok edecek, hukuku rafa kaldıracak herhangi bir uygulama olursa da
her zaman olduğu gibi yine karşısında duracağımızı bir kez daha ifade etmek
istiyorum.
Dün Hakkâri’nin
Çukurca ilçesindeki araç kazasında yaralanan ve kaldırıldığı hastanede, yapılan
tüm müdahalelere rağmen kurtarılamayarak şehit olan Piyade Er Muhammet Emin
Kotanoğlu kardeşimize Cenab-ı Allah’tan rahmet diliyorum, ailesine sabrıcemil
niyaz ediyorum. Milletimizin başı sağ olsun.
Bu hafta Genel
Kurulda sıklıkla konuşulacağını tahmin ettiğimiz en önemli konu, Fırat’ın
doğusuna yapılması muhtemel sınır ötesi operasyon olacak. Bugün de bununla
ilgili bir tezkereyi Meclis Genel Kurulunda görüşüp oylayacağız. Öncelikle şunu
belirtmek isterim ki biz İYİ PARTİ olarak bu zamana kadar yapılan hiçbir sınır
ötesi operasyona Türkiye'nin menfaatini gözeterek karşı durmadık, durmayız.
Yanı başımızda bir terör devletinin kurulmasına asla müsaade edemeyiz.
PKK/PYD’nin Suriye’nin kuzeyinde konuşlanmasına müdahale edilmelidir, hatta bu
konuda geç bile kalınmıştır. 
(Mikrofon
otomatik cihaz tarafından kapatıldı) 
BAŞKAN – Devam
edelim Sayın Türkkan.
LÜTFÜ TÜRKKAN
(Kocaeli) - Aynı hassasiyetle yöneticilerin Türk devletinin itibarını zedeleyen
açıklamalarını da görmezden gelemeyiz. Sayın Cumhurbaşkanının operasyon
yapılacağını önceden bildirmesini doğru bulmuyoruz. “Kendi göbeğimizi kendimiz
keseriz.” dedikten sonra Amerika Başkanı Trump’la telefon konuşması yaparak
operasyonun ertelenmesini Türk devletinin bölgedeki caydırıcı gücüne vurulmuş
bir darbe olarak görüyoruz. Sayın Cumhurbaşkanını Türkiye'nin itibarını
zedeleyecek söylemlerden kaçınmaya davet ediyoruz. Amerika Birleşik Devletleri
Başkanı Trump’ın ülkemizi tehdit ettiği, devlet ciddiyetiyle bağdaşmayan
açıklamalarını da şiddetle kınıyoruz. 
(Mikrofon
otomatik cihaz tarafından kapatıldı) 
BAŞKAN – Devam
edelim.
LÜTFÜ TÜRKKAN
(Kocaeli) – Dün Ülkü Ocakları kurucu ve ilk Genel Başkanı Sayın Aytekin
Yıldırım Hakk’a yürüdü. 71 yaşında, genç dediğimiz bir yaşta kaybettiğimiz
Aytekin Yıldırım ağabeye buradan Allah’tan rahmet diliyorum. Ailesine,
sevenlerine ve tüm dava arkadaşlarımıza başsağlığı diliyorum; mekânı cennet,
ruhu şad olsun. 
Bugün 12 Eylül
darbesinin “bir soldan bir sağdan” diyerek idam sehpasına çıkardığı ülkücü
şehidimiz Mustafa Pehlivanoğlu’nun şehadete erişinin 39’uncu yıl dönümü.
Buradan, şehidimiz Mustafa Pehlivanoğlu’nu bir kez daha rahmetle anıyorum.
Mustafa’yla birlikte cümle şehitlerimizin kabirleri nur, ruhları şad, mekânları
cennet olsun. Mustafalar ölür fakat Allah davası ölmez, milliyetçilik yaşar. 
(Mikrofon
otomatik cihaz tarafından kapatıldı) 
BAŞKAN
– Tamamlayalım.
Buyurun.

LÜTFÜ
TÜRKKAN (Kocaeli) – Sayın Başkan, değerli milletvekilleri; dün, Türkmen Millî
Bayramı’ydı. 7 Ekim Türkmen Millî Bayramı’nı kutluyorum. Bu kutlu dava için
mücadele veren tüm Türkmen soydaşlarımızı saygıyla selamlıyorum. 
Gök
mavi bayrağın dalgalanması için toprağa düşen şehitlerimizi saygı, rahmet ve
minnetle anıyorum. İYİ PARTİ olarak Türkmeneli’nin ve Türkmenlerin her zaman
yanında durduk, durmaya devam edeceğiz; dertlerini derdimiz, davalarını
davalarımız bildik, bilmeye de devam edeceğiz. 
Geçtiğimiz
hafta Avrupa Konseyi tarafından Uygur Türklerinin sembol isimlerinden olan
İlham Tohti’ye İnsan Hakları Ödülü verilmesini ve haklı davasının kabul
görmesini İYİ PARTİ olarak son derece önemsiyoruz. 
İktidar,
Uygur Türklerini yok saymaya, yükselen çığlıklarını duymamakta ısrar etmeye
devam etse de biz İYİ PARTİ olarak soydaşlarımızın yanında olup haklı
davalarına her zaman omuz vereceğimizi bir kez daha hatırlatıyoruz. 
Yüce
Parlamentoyu saygıyla selamlıyorum. 
BAŞKAN
– Söz sırası Milliyetçi Hareket Partisi Grubu adına Grup Başkan Vekili Sayın
Bülbül’de. 
Buyurun.

29.- Sakarya Milletvekili Muhammed Levent Bülbül’ün, 7 Ekimde Hakk’a
yürüyen Mustafa Pehlivanoğlu’nu şehadetinin 39’uncu yıl dönümünde rahmetle
andığına, Hakkâri ili Çukurca ilçesinde şehit olan Piyade Er Muhammet Emin
Kotanoğlu’na Allah’tan rahmet dilediğine, Türkiye’ye karşı yönelecek her türlü
tehdide karşı tavizsiz bir tutum sergilemek gerektiğine, Fırat’ın doğusunun
terör yuvası olduğuna ve bu terör yuvalarının Türk ordusu tarafından sivil ve
masumlara zarar verilmeden bertaraf edileceğine ilişkin açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkan.
Sayın
Başkan, değerli milletvekilleri; 7 Ekim 1980’de Hakk’a yürüyen ülkücü
şehidimiz, ağabeyimiz Mustafa Pehlivanoğlu’nu şehadetinin yıl dönümünde rahmet
ve minnetle anıyorum. Onun için 12 Eylül cuntacıları “Bir sağdan, bir soldan
sırf denge olsun diye astık.” dediler. 22 yaşındaydı, tek suçu ülkücü olmaktı. 
Şehidimiz
son mektubunda “Eğer benim günahım varsa Cenab-ı Allah’ın huzurunda çekmeye
hazırım, yok bir yanlışlık sonucu ölümüme karar verenler, idam edenler Allah’tan
bulsunlar. Şunu hiçbir zaman unutmasınlar ki, Mustafalar ölür, Allah davası
ölmez, milliyetçilik yaşar. Kellemi verdiğim bu yolun zaferi yakındır. Zafer
her zaman Allah’a inananlarındır.” (MHP sıralarından alkışlar) Bu teslimiyeti
ve inancı ortaya koymuş olan kıymetli büyüğümüzü, şehidimizi tekrar rahmetle
andığımızı ifade etmek istiyorum. 
Bugün,
yine, aynı zamanda Bursa Esenevler Ülkü Ocakları yöneticimiz de olan Muhammet
Emin Kotanoğlu kardeşimiz, Hakkâri’de askerî aracın devrilmesi sonucu önce
yaralanmış, daha sonra şehit olmuştur. Buradan acılı ailesine ve aziz
milletimize başsağlığı diliyor, şehidimizin ruhu şad olsun diyorum. 
Sayın
Başkan, bugün Genel Kurul gündeminde Suriye tezkeresi görüşüleceğinden kısaca
değinmek isterim ki Türkiye'ye, Türk milletine bölge ayrımı yapmaksızın on
yıllardır büyük acılar yaşatan eli kanlı terör örgütü PKK’nın Suriye uzantısı
olan PYD-YPG’nin Suriye’nin kuzey doğusunda ABD desteğiyle bir terör devleti
kurmak istediğini hepimiz biliyoruz.
(Mikrofon
otomatik cihaz tarafından kapatıldı)
BAŞKAN
– Devam edelim Sayın Bülbül.
MUHAMMED
LEVENT BÜLBÜL (Sakarya) – Türkiye Cumhuriyeti devleti de bu korsan yapıya
teşebbüslerin başladığı tarihten bu yana defaatle karşı durmuş ve buna müdahale
edeceğini, rıza göstermeyeceğini dile getirmiştir. Özellikle son yaşanan
gelişmeler değerlendirildiğinde Türkiye'nin bekleyecek zamanı kalmamıştır.
Devletimiz bu hain oluşumları yok etmeye muktedirdir. Bu saatten sonra tereddüt
gösterilemez. Türkiye'ye karşı yönelecek her türlü tehdide karşı tavizsiz bir
tutum sergilemek “Bu milletin evladıyım.” diyen herkesin boyun borcudur.
Güvenli
bölgenin Türkiye hâkimiyetinde oluşturulması keyfekeder bir iş değildir. Hiç
kimse bunu bir macera olarak görmeye çalışmasın.
(Mikrofon
otomatik cihaz tarafından kapatıldı)
BAŞKAN
– Devam edelim.
MUHAMMED
LEVENT BÜLBÜL (Sakarya) – Fırat’ın doğusu bir terör yuvasıdır. Hiç kuşku yok ki
bu terör yuvaları Türk ordusu tarafından büyük bir hassasiyetle, sivil ve
masumlara zarar verilmeden bertaraf edilecektir. 
Allah
yâr ve yardımcımız olsun diyor, saygılar sunuyorum. 
BAŞKAN
– Söz sırası, Halkların Demokratik Partisi grubu adına Grup Başkan Vekili Sayın
Oluç’ta.
Buyurun.
30.- İstanbul Milletvekili Hakkı Saruhan Oluç’un, Anayasa Mahkemesinin
Sırrı Süreyya Önder hakkında verdiği karara, 12 Ağustos 1949 tarihli Harp
Zamanında Sivillerin Korunmasına İlişkin Cenevre Sözleşmesi’nin 49’uncu
maddesine göre savaş hâllerinde bir bölgeye yeni nüfusun transfer
edilemeyeceğine ve ilgili topraklardaki nüfusun da hiçbir sebeple topraklarından
çıkarılamayacağına ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Sayın
milletvekilleri, önce bir hatırlatma yapmak istiyorum. Geçtiğimiz hafta Anayasa
Mahkemesi geçtiğimiz dönemlerde milletvekilliği yapmış değerli arkadaşımız
Sırrı Süreyya Önder hakkında bir karar verdi ve onun hakkındaki üç yıl altı ay
mahkûmiyet cezasını hak ihlali olarak gördü, “İfade özgürlüğü ihlal edildi
Sırrı Süreyya Önder’in." dedi. İnfaz durduruldu ve Sırrı Süreyya Önder’i
ceza evinden aldık geçtiğimiz hafta. 
Şimdi,
bunu niye hatırlatıyorum? Hatırlarsa özellikle Adalet ve Kalkınma Partisi
Grubuna söylüyorum, Sırrı Süreyya Önder ve Selahattin Demirtaş’ın birlikte
yargılandıkları davayla ilgili konuşuyorum. Ceza aldıkları zaman biz burada
kürsüden bu cezanın hukuksuz ve demokratik hukuk ilkelerini yok sayarak siyasi
bir karar ve ceza olduğuna dair konuşmalar yapmıştık, bize burun kıvırmıştı
arkadaşlar fakat Anayasa Mahkemesi bizim haklı olduğumuzu tespit etmiş oldu.
Dileriz ki aynı davada yargılandığı için Sevgili Selahattin Demirtaş’ın da
Anayasa Mahkemesine kişisel başvurusu vardır. Normalde onun da başvurusunun
gündeme alınması gerekir, gerekirdi ve aynı şekilde kendisinin de bir hak
ihlaliyle karşı karşıya geldiği kararının verilmesi gerekiyor Anayasa
Mahkemesinin kararından anladığımız kadarıyla fakat henüz o gündeme alınmış
değil, belli ki siyasi baskılar şu anda ağırlıkta. Bunu hatırlatmak istedim.
Niye hatırlatmak istiyorum? Yani hukuk ihlalleri olduğu zaman, hak ihlalleri
olduğu zaman burun kıvırmadan önce, öfkelenmeden önce biraz düşünmek gerekiyor,
buna işaret etmek istedim.
(Mikrofon
otomatik cihaz tarafından kapatıldı) 
BAŞKAN
– Devam edelim.
HAKKI
SARUHAN OLUÇ (İstanbul) – Şimdi, bir konuda da hatırlatma yapmak istiyorum
geleceğe dönük olarak çok konuşacağız, bugün de Genel Kurulda tezkereler
konusunda konuşacağız, belli ki önümüzdeki günlerde de bu konuları konuşmaya
devam edeceğiz Genel Kurulda da. Ama ben bir hatırlatma yapmak istiyorum bu
konuşmalarla ilgili olarak.
Şimdi, 1949 tarihli
bir Cenevre Sözleşmesi vardır ve bunun 4’üncü Protokolü vardır. 1949 Cenevre
Sözleşmeleri denilen ve savaş sırasında savaş felaketlerine herhangi bir
şekilde maruz kalan insanların şeref ve haysiyetlerinin ve haklarının
korunmasını sağlayan 4 önemli milletlerarası anlaşmanın Cenevre diplomatik
konferansı tarafından kabul olunduğu 12 Ağustos 1949 tarihidir. Bu tarihte
Türkiye dâhil olmak üzere, Birleşmiş Milletlere üye tüm devletlerin imzaladığı
bir sözleşmeden söz ediyorum, 4’üncü Cenevre Savaş Sözleşmesi’nden. 
(Mikrofon
otomatik cihaz tarafından kapatıldı)
BAŞKAN – Devam
edin. 
HAKKI SARUHAN
OLUÇ (İstanbul) – Bu 4’üncü Cenevre Savaş Sözleşmesi’nin 49’uncu maddesi kısaca
şöyle bir belirlemede bulunur, der ki bir savaş hâliyle ilgili olarak: “Bir
bölgeye yeni bir nüfus transfer edilemez ve ilgili topraklardaki nüfus hiçbir
sebeple topraklarından çıkarılamaz, mülkiyet hakları gasbedilemez, şiddet ve
işkence uygulanamaz.” Dolayısıyla bunu hatırlatmak istiyorum. Yani bu
sözleşmeye göre, savaş hâllerinde başka bir yerden nüfus taşımak, bölgedeki
nüfusu yerinden etmek bir savaş suçudur. 
Şimdi, yapılan
açıklamalardan gördüğümüz kadarıyla bir Selefi cihatçı kemer yaratma hedefi
vardır. Orada -sözü edilen bölgeyle ilgili, kuzeydoğu Suriye’yle ilgili
konuşuyorum- insanlar yaşıyor. Yani 2014 rakamlarına göre yaklaşık 5 milyon
insan yaşıyor. 
(Mikrofon
otomatik cihaz tarafından kapatıldı)
BAŞKAN – Devam
edelim. 
HAKKI SARUHAN
OLUÇ (İstanbul) – Toparlıyorum. 
Belki şu anda 5
milyonun üzerine bile çıkmış olabilir, bir resmî nüfus sayımı yapılamadığı için
son yıllarda bilmiyoruz. Ama orada insanlar yaşıyor; orada sosyal, ekonomik,
kültürel bir hayat var ve bu yokmuş gibi düşünürseniz… Orada çoluğu çocuğu
olan, okula giden çocuklar, üretimde bulunan insanlar var, çiftçiler var yani
insanlar yaşıyor kısacası orada. Bunu yok sayıp böyle kolay demografik
değişimler yaratma hesaplarının ciddi sonuçları olacağına dair de -uluslararası
hukuk açısından- bir hatırlatma yapmış olalım. 
Teşekkür
ediyorum.
BAŞKAN
– Söz sırası Cumhuriyet Halk Partisi Grubu adına Grup Başkan Vekili Sayın
Özel’e aittir. 
Buyurun
Sayın Özel. 
31.- Manisa Milletvekili Özgür Özel’in, Oturum Başkanı TBMM Başkan
Vekili Levent Gök’ün açılışta yaptığı açıklamadan memnuniyet duyduklarına, ABD
Başkanına gerekli cevabın verilmesi için daha neyin beklendiğini öğrenmek
istediğine, 8 Ekim Bahçelievler katliamının 41’inci yıl dönümü vesilesiyle
Latif Can, Efraim Ezgin, Hürcan Gürses, Osman Nuri Uzunlar, Serdar Alten, Faruk
Erzan ve Salih Gevenci’nin katledilmesi olayını bir kez daha kınadıklarına,
ölüm cezasının kaldırılmasının doğru bir adım olduğunun altının çizilmesi
gerektiğine, 12 Eylül öncesinde hayatını kaybeden vatan evlatlarının önünde
saygıyla eğildiklerine, İstanbul Cumhuriyet Başsavcılığının FETÖ’yle mücadele
noktasındaki eksikliklere dikkat çeken tespitine, Millî Sarayların
Cumhurbaşkanlığına bağlanmasıyla personelin yaşadığı mağduriyete ilişkin
açıklaması
ÖZGÜR
ÖZEL (Manisa) – Teşekkür ederim Sayın Başkan. 
Sayın
Başkan, öncelikle, açılış konuşmanızda altını çizdiğiniz hususlardan duyduğumuz
memnuniyeti ifade ederek başlayayım. 
Amerika
Birleşik Devletleri’nin başındaki zat uzun süredir sürdürdüğü dengesiz,
nezaketsiz üslubunu devam ettiriyor. Dün akşam Twitter’den okuduklarımızı
birkaç gün önce bu Mecliste temsil edilen bir siyasi partinin sayın genel
başkanına karşı yapılan nezaketsizlikten ayırarak da okumuyoruz. O günlerde
elçiliğe çağrılmış ve açıklama istenmiş olan maslahatgüzarına bu talebe
Amerika’nın ne yanıt verdiğinin takipçisi olmalıyız. Bu Meclisin çatısı altında
temsil edilen bir siyasi partiye ve genel başkana yapılan nezaketsizlik bu
Meclise dolayısıyla milletin tümüne yapılmış nezaketsizliktir. Aynı şekilde,
bırakın diplomasinin dilini; günlük dili, nezaketi, adabı, edebi terk edecek
şekilde dönüp de Türkiye Cumhuriyeti’ne had bildiren bir Amerikan Başkanının
haddinin bir an önce bildirilmesi gerekmektedir. “Geldikleri gibi giderler.”
deyip kendisine verilen ölüm fermanına karşı dünyanın en büyük antiemperyalist
mücadelesini başlatmış ve kazanmış bir liderin koltuğunda oturan son
Cumhurbaşkanına; yine, Türkiye'nin menfaatleri için karşısındaki yedi düvele
canı pahasına meydanlarda karşı çıkmış olan İsmet Paşa’nın Lozan’daki tavrına;
yine, Johnson mektubuna vermiş olduğu, bugün tarihimizde dış politikayla ilgili
hepimizin gurur duyduğu o cevabı veren İsmet Paşa’nın koltuğunda oturmasına…
(Mikrofon
otomatik cihaz tarafından kapatıldı)
BAŞKAN
– Buyurun devam edin. 
ÖZGÜR
ÖZEL (Manisa) - Yine -yürütmenin başı olarak söylüyorum, yaptığı görev olarak değil-
Başbakanlığı döneminde bütün dünya karşısında olmasına rağmen Kıbrıs’taki
mezalimi durdurmak için “Ada’ya barış götürüyoruz.” deyip ne Amerika’nın ne
İngiltere’nin, hiçbir tanesinin tehditlerine boyun eğmeyen Ecevit’in makamında
oturanlara: Gerekli cevap vermek için daha neyi bekliyorsunuz? (CHP
sıralarından alkışlar) Hafta sonundaki tutum doğruydu. Bu Amerikan Büyükelçisi
bu “tweet”lerden sonra hâlen daha çağrılıp da bunun hesabı sorulmuyorsa, hatta
çağrıldığı yerde birkaç saat de kapıda oturtulmuyorsa iç politika malzemesi
yaparken “Ey Trump”ların, bugün Trump’ın “tweet”inde “Biz anlaştık, sana hudut
çizdim. Hudutlarının dışına çıkarsan seni daha önce ekonomik olarak vurdum, bir
daha vururum.” tehdidine Adalet ve Kalkınma Partisinden şöyle hepimize “Tamam
işte, Türkiye Cumhuriyeti böyle yönetilir.” dedirtecek…
(Mikrofon
otomatik cihaz tarafından kapatıldı) 
BAŞKAN – Sayın
Özel, devam edelim.
ÖZGÜR ÖZEL
(Manisa) – …Ecevit’in, Demirel’in deyimiyle “Türkiye Cumhuriyeti büyük bir
devletin adıdır.” sözünü hatırlatacak bir yaklaşımı bekliyoruz. Oturduğunuz
koltukta geçmişte oturanlar, biraz önce saydığım gibi,
bu tepkileri gösterdiler, korkmadılar, yılmadılar. Neden korkuyorsunuz?
Parlamento burada, biz buradayız, siz neredesiniz? Bunu sormak istiyorum. (CHP
sıralarından alkışlar) 
Ayrıca, bugün 7
TİP’li öğrencinin katledildiği Bahçelievler katliamının 41’inci yıl dönümü. TİP
üyesi Latif Can, Efraim Ezgin, Hürcan Gürses, Osman Nuri Uzunlar, Serdar Alten,
Faruk Erzan ve Salih Gevenci’nin bir gece yarısı vahşice katlini bir kez daha
buradan kınıyoruz. 
Ayrıca, 12 Eylül
cuntasının “1 sağdan, 1 soldan” diyerek, 2’sinin de adını anarak Mustafa
Pehlivan ve Necdet Adalı’yı katletmelerini… Onları birer birbirinden ayrılmaz
demokrasi şehidi olarak görüyoruz.
(Mikrofon
otomatik cihaz tarafından kapatıldı) 
BAŞKAN –
Tamamlayalım. 
Buyurun. 
ÖZGÜR ÖZEL
(Manisa) – Haklarındaki suçlamalar, atılı suçlar
ve bu konuda kendilerinin bıraktıkları son beyanlar, hepsi birden
değerlendirildiğinde de -bu Parlamentonun zaman zaman- iç politikayı istismar
için “Parlamento geçirsin, hemen onaylayayım.” veya işte, birbirine ip atmalar
mip atmalar bir yana dursun, ölüm cezasının nasıl hatalara açık, nasıl
istismara açık, nasıl telafi edilemez, ıslah edici olmak yerine tam tersi
sonuçlar doğuran bir ceza olduğunu bu Parlamentonun bir kez daha gündemine
alması; geçmiş dönemlerde ölüm cezasının kaldırılmasının da -üçlü koalisyon
döneminde- ne kadar doğru ve demokrat bir adım olduğunun da altının çizilmesi
gerekiyor. 12 Eylül öncesinde hayatını kaybeden bütün vatan evlatlarının ve
onların değerli analarının gözyaşlarının önünde bir kez daha saygıyla
eğiliyoruz. (CHP sıralarından alkışlar) 
İstanbul
Cumhuriyet Başsavcılığının…
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Özel.
ÖZGÜR
ÖZEL (Manisa) – Sayın Başkan, İstanbul Cumhuriyet Başsavcılığının FETÖ’yle
mücadele noktasında eksikliklere dikkat çeken bir beyanı, daha doğrusu
yürüttüğü bir soruşturmada hazırladığı resmî evrak sadece Cumhuriyet
gazetesinin dikkatini çekti. “FETÖ 15 Temmuz darbe girişiminde çok az üyesini
kullandı. Örgütün byLock, Bank Asya ve üst düzey yönetici ve irtibat gibi
kriterleri taşımayan üyeleri, ikinci bir darbe girişiminde ya da örgütsel bir
faaliyette kullanılmak üzere hazır bekletilmektedir.” diye başsavcılığın yazısı
var. Ve OHAL’de alınan yetkilerin istismarıyla bunu bütün muhalifleri sindirmek
için kullanıp FETÖ mücadelesini sulandıranlar, FETÖ’nün yaptığı kanlı darbe
girişimiyle ilgili kurulan komisyonun raporunu hiç edenler ve o raporu görüşmek
için dahi bir adım atmaya yanaşmayanlara gerçek tehlike, eğer görevdeki
başsavcı bu sözleriyle…
(Mikrofon
otomatik cihaz tarafından kapatıldı) 
BAŞKAN
– Tamamlayınız Sayın Özel.
ÖZGÜR
ÖZEL (Manisa) – …sadece ve sadece Cumhuriyet gazetesinin dikkatini çekiyorsa,
AK PARTİ siyaseten bu meseleyle ilgilenmiyorsa, o FETÖ’yle mücadele konusunda
yeri göğü inleten bu yandaş basının tamamı bu ifadelere duyarsız kalabiliyorsa
hakikaten gerçek anlamda FETÖ’yle mücadele etmek mi yoksa kötü yönettiği ülkede
bunu bahane ederek biraz daha yönetime tutunmaya çalışmak mı, bu konuya AK
PARTİ’nin karar vermesi gerekiyor.
Sayın
Başkanım, son olarak -çok uzattığımın farkındayım ama- bir talep var, bunu
sizin yönetiminizde dile getirmek lazım. Millî Saraylar, biliyorsunuz bir
gecede… Millî Sarayları, aslında milletin saraylarını Atatürk, Türkiye Büyük
Millet Meclisine emanet etmiştir. Yani bir kişinin elinde olursa o tek adam
yönetimine işaret eder. Millî Saraylar Meclisteydi ve tek adam dönemleri
bitmişti. 
(Mikrofon otomatik
cihaz tarafından kapatıldı) 
BAŞKAN – Son
defa tamamlayalım. 
ÖZGÜR ÖZEL
(Manisa) – Ama tuttu birisi kendi imzasıyla Millî Sarayları bünyesine aldı.
Dünya kadar personel mağdur oldu. Bu personel çok uzun süredir bekliyordu.
1.340 personelin 868’inin Cumhurbaşkanlığına atamasını yapıp 441’ini Mecliste
bıraktılar. Ama öyle bir iş yaptılar ki Meclise sadece misafirhaneleri
verdiler, saraylar duruyor ve bu Millî Saraylarda ahşap oymacısı, kalemkâr,
halı onarım ustası, müze araştırmacısı gibi, misafirhanede çay yapamayacak veya
yatakları toplamayacak, oraları temizlemeyecek nitelikteki personel bu
görevlere zorlanmaktadır. Akıl dışı bir iş yapılmaktadır, vicdan dışı bir iş
yapılmaktadır. Oradaki ahşap oyma ustasının elindeki yetenek de, bu milletin
ona yaptığı yatırım, bu Parlamentonun ondan beklediği bir katkı vardır.
(Mikrofon
otomatik cihaz tarafından kapatıldı) 
BAŞKAN –
Tamamlayın artık Sayın Özel. 
Buyurun. 
ÖZGÜR ÖZEL
(Manisa) – Bu katkıları görmeden, bu kalemkârları, bu tarihî halı onarım
ustalarını bardakları yıkasınlar diye orada bırakıp almamak, siyasi görüşlerine
göre ayrımda bulunmak vicdan işi değildir. 
“Belediyelerden
işten çıkartmalarla ilgili kulağıma bir şeyler geliyor.” deyip de yeri göğü
inleten Recep Tayyip Erdoğan’ın attığı imzayla dünya kadar personel mağdur
olmuştur. Bu personellere sahip çıkmalısınız. Yanlış işler yapılmaktadır,
ayrımcılığın bu kadarı ne vicdana ne İslam’a, hiçbir şeye sığmaz. 
Teşekkür
ediyorum. (CHP sıralarından alkışlar) 
BAŞKAN – Söz
sırası AK PARTİ Grubu adına Grup Başkan Vekili Sayın Turan’a aittir. 
Buyurun Sayın
Turan. 
32.- Çanakkale Milletvekili Bülent Turan’ın, 27’nci Dönem Üçüncü Yasama
Yılında uzlaşıyla büyük adımlar atılacağına inandığına, 6-7 Ekim olaylarının
5’inci yılında şehitlerimizi rahmetle andıklarına, her türlü terörü ve
destekçilerini lanetlediklerine, Amerikan Büyükelçiliğinin MHP Genel Başkanı
Devlet Bahçeli’nin sağlık durumuyla ilgili olumsuz yorumu beğenmesinin basit
bir hata olarak değerlendirilemeyeceğine, Hakkâri ili Çukurca ilçesinde şehit
olan Muhammet Emin Kotanoğlu’na Allah’tan rahmet dilediğine ilişkin açıklaması
BÜLENT TURAN
(Çanakkale) – Sayın Başkan, değerli milletvekilleri; bu dönemde yoğun bir
gündemle Gazi Meclisimizi açtık. Yeni dönemde milletimizin beklentilerine,
ihtiyacına karşılık verecek çalışmalara hız vereceğimize, tüm partilerin ortak
kanaatiyle, uzlaşısıyla büyük adımlar atacağımıza yürekten inanıyorum. 
Önümüzde
seçimsiz dört yıl var. Bu dört yılın polemiklere, kavgalara, gerginliklere feda
edilmesi yerine, tam aksine hizmet dönemi olacağını, Türkiye’nin
demokrasisinde, yatırımlarında yeni bir sayfa açacağını, ulusal güvenliğimiz
başta olmak üzere ortak konularda bir araya gelip adımlar atacağımıza yürekten
inanmak istiyorum. 
Sayın Başkan,
bugün 2 tane önemli tezkeremiz var biliyorsunuz. Askerimizin, milletimizin
beklediği tezkereler. Gündemin yoğunluğu gerekçesiyle bir an önce tezkereyi
görüşmeyi görev biliyorum. Onun dışında, yargı reformu toplumumuzun yine
beklediği, yakından takip ettiği bir mesele, inşallah yarın ve öbür gün de
yargı reformunu görüşmeyi ümit ediyorum. 
Sayın Başkan,
bugün 8 Ekim yani 6-7 Ekim olaylarının 5’inci yıl dönümünü dün geride bıraktık.
Bazılarının sokak çağrısı üzerine, terör örgütü PKK’nın yandaşlarınca 35
ilimizde gerçekleştirilen saldırıların üzerinden beş yıl geçti. Hain terör
olaylarında çok sayıda vatandaşımız şehit oldu, çok sayıda yaralımız oldu. 16
yaşındaki Yasin Börü ve arkadaşları Diyarbakır’da yoksul ailelere kurban eti
dağıtırken vahşice katledildi. Sebep olanların, sokağa çağıranların aldıkları
cezalar, vicdanlarımızda açtıkları derin yaraları hiçbir zaman kapatmayacak
olsa da ancak bir nebze olsa rahatlama sağlayacaktır. 6-7 Ekim olaylarının
5’inci yılında tüm şehitlerimizi rahmetle anıyoruz, her türlü terörü ve
destekçilerini lanetliyoruz. 
Sayın Başkan, değerli
milletvekilleri; kendini bilmez bir FETÖ firarisinin hadsiz “tweet”inin Amerika
Büyükelçiliği tarafından beğenisi kabul edilemez, şiddetle kınıyoruz.
(Mikrofon
otomatik cihaz tarafından kapatıldı)
BAŞKAN – Devam
edin Sayın Turan. 
BÜLENT TURAN
(Çanakkale) – Sayın Bahçeli’nin sağlığına ilişkin bu alçakça ifadenin
beğenilmesi ne insani ne diplomatik hiçbir teamüle uymamaktadır. Bu, basit bir
hata olarak değerlendirilemez. Her ne kadar iki defa özür dilense de bunu
yeterli bulmuyoruz. Amerika Dışişleri Bakanlığının ve Amerika Büyükelçiliğinin
konuyu ciddi şekilde soruşturmasını ve gereğini yapmasını takip ediyoruz. Tüm
siyasi partilerimizin konuyu hassasiyetle takip etmesi de ayrıca sevindiğimiz
bir husustur. Bu vesileyle Sayın Bahçeli’ye tekrar geçmiş olsun dileklerimizi
iletiyoruz. 
Sayın Başkan,
değerli milletvekilleri; Hakkâri Çukurca’da dün şehit olan Muhammet Emin
Kotanoğlu kardeşimize de Allah’tan rahmet diliyor, ailesine başsağlığı
diliyoruz.
Teşekkür ederim
Sayın Başkanım.
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Levent Gök’ün, MHP Genel Başkanı
Devlet Bahçeli’nin sağlık durumuyla ilgili olumsuz yorumun Amerikan
Büyükelçiliği tarafından beğenilmesinin Meclisimize karşı yapılmış hakaret
olduğuna, Devlet Bahçeli’ye geçmiş olsun dileklerini ilettiğine ve Millî
Sarayların Meclise iade edilmesi gerektiğine ilişkin konuşması
BAŞKAN – Değerli
milletvekilleri, sayın grup başkan vekillerimize teşekkür ederim. Bir iki
hususu da ben izin verirseniz açıklamak isterim.
Sayın
Bahçeli’nin sağlığıyla ilgili atılan “tweet”in Amerikalı yetkililer tarafından
“retweet” yapılması Meclisimize karşı da bir hakarettir. Sayın Bahçeli
Meclisimizin bir üyesidir. Kimsenin sağlığı üzerinden, hele hele hiç de
ilgilendirmeyen Amerika gibi bir yabancı ülkenin böylesine bir “tweet”
paylaşımının “retweet” yapılmasının siyasi literatürde yeri yoktur, haddini
aşan bir “tweet” olduğunu ben de ifade etmek isterim. Sayın Bahçeli’ye de
geçmiş olsun dileklerimi iletiyorum.
Sayın Özel,
Millî Saraylar konusuyla ilgili olarak geçtiğimiz gün Başkanlık Divanı
toplantısında bu konu enine boyuna konuşulmuştur. Millî Saraylar, bildiğiniz
gibi hilafetin kaldırılmasından sonra egemenliğin halka devrinin bir simgesi
olarak Millet Meclisine devredilmiştir. Doğrusu bu sarayların kullanımının yine
Mecliste kalmasıydı çünkü hukuki anlamından çok siyasi ve simgesel anlamı
önemliydi. Hilafetin kaldırılmasına paralel olarak Millî Saraylar Meclisin
yönetimine bırakılmıştı. Ancak geçtiğimiz yıl yapılan düzenlemelerle Millî
Sarayların Cumhurbaşkanlığının himayesine alınması Başkanlık Divanında sıkça
konuştuğumuz bir konudur. Geçtiğimiz günlerde yaptığımız toplantıda bu konu
tekrar dile getirilmiş, Millî Sarayların tekrar Meclise bağlanması konusunda
Meclis Başkanımızın bir çaba içerisinde olacağını kendisiyle paylaşmış
bulunuyoruz. Sayın Meclis Başkanımız bu çerçevede bu idari yapılanmanın
değişmesiyle Cumhurbaşkanlığına bağlanan, daha önce milletvekillerimizin de
kullandığı Yıldız Sarayı, Beşiktaş’taki misafirhane, Florya Tesisleri ve bunun
gibi bir iki yerin daha Cumhurbaşkanlığından alınarak Meclise dönüşünü temin
etmiştir. Bu konuda Sayın Meclis Başkanımıza da teşekkür ediyorum. Ancak esas
konuşulması ve çözmemiz gereken konu Millî Saraylar meselesidir. Onun simgesel
anlamından dolayı benim de Başkan Vekili olarak görüşüm ve Başkanlık Divanında
tekrarladığım görüşüm, Millî Sarayların tekrar Meclisimize iadesidir. 
Burada çalışan
personelle ilgili sorunlar da gündeme gelmiştir. Meclis Başkanımız bu konularla
ilgilenileceğini ifade etmiştir. Ayrıca bir lojman sorunu da ortaya çıkmıştır
ki bu da giderilmesi gereken bir sorundur. Başkanlık Divanında bu konu enine
boyuna tartışılmıştır. Sayın Meclis Başkanımızın girişimlerini biz de yakından
takip ediyoruz.
Değerli
arkadaşlarım, değerli milletvekilleri; bu bölümü de bitirdikten sonra şimdi
gündeme geçiyoruz.
Başkanlığın
Genel Kurula sunuşları vardır.
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Kocaeli Milletvekili Radiye Sezer Katırcıoğlu’nun
Dışişleri Komisyonu üyeliğinden istifasına ilişkin önergenin (4/42) 8/10/2019
tarihinde Başkanlığa ulaştığına ilişkin yazısı
BAŞKAN – Sayın
milletvekilleri, Kocaeli Milletvekili Sayın Radiye Sezer Katırcıoğlu’nun
Dışişleri Komisyonu üyeliğinden istifasına ilişkin yazısı 8 Ekim 2019 tarihinde
Başkanlığımıza ulaşmıştır.
Bilgilerinize
sunulur.
Sayın Destici,
sisteme girmişsiniz.
Bir siyasi
partinin genel başkanı olarak buyurun, konuşmanızı oradan yapabilirsiniz.
V.- AÇIKLAMALAR (Devam)
33.- Ankara Milletvekili Mustafa Destici’nin, 27’nci Dönem Üçüncü Yasama
Yılının hayırlı olmasını Yüce Allah’tan niyaz ettiğine, ABD Büyükelçiliğinin
MHP Genel Başkanı Devlet Bahçeli’nin sağlığıyla ilgili hadsiz beğenisini
kınadıklarına, Fırat’ın doğusuna yapılacak askerî harekât nedeniyle güvenlik
güçlerimize üstün muvaffakiyetler dilediğine, Kürtler ile Türklerin
kardeşliğinin baki olduğuna, idam cezasının çocuklarımızı kaçırıp tecavüz
ettikten sonra öldüren sapık katiller ile bombayı patlatarak askerimizi,
polisimizi, öğretmenimizi katleden teröristler için geri getirilmesini
istediklerine ilişkin açıklaması
MUSTAFA DESTİCİ
(Ankara) – Sayın Başkan, değerli milletvekilleri; öncelikle sizleri saygıyla
selamlıyorum. Yeni yasama döneminin hem Meclisimiz hem de ülkemiz, milletimiz
için hayırlı olmasını Yüce Rabb’imden niyaz ediyorum. 
ABD
Büyükelçiliğinin Milliyetçi Hareket Partimizin Saygıdeğer Genel Başkanı Devlet
Bahçeli’nin sağlığıyla ilgili hadsiz beğenisini bir kere daha şiddetle
kınadığımızı ifade etmek istiyorum. ABD yönetimi, Büyükelçiliği bu tavrıyla
kimi beğenip kimi beğenmediğini de net olarak ortaya koyarken Türkiye ve Türk
milliyetçiliği düşmanlığı konusunda suçüstü de yakalanmış bulunmaktadır. Bir
kere daha Sayın Bahçeli’ye acil şifalar niyaz ediyorum.
Saygıdeğer
milletvekilleri, Suriye’nin kuzeydoğusuna yani Fırat’ın doğusuna Türk Silahlı
Kuvvetlerimiz…
(Mikrofon
otomatik cihaz tarafından kapatıldı) 
BAŞKAN – Devam
edin Sayın Destici.
MUSTAFA DESTİCİ
(Ankara) – Otuz saniyede mikrofon kesildi, anlamadım yani.
…güvenlik
güçlerimiz en kısa sürede inşallah harekât başlatarak hem bölgeyi
teröristlerden temizleyecek hem hudut güvenliğimizi temin edecek hem de
Türkiye'deki mültecilerin önemli bir kısmının bölgeye geri dönüşünü
sağlayacaktır. Ben şimdiden, komuta kademesinden başlayarak bütün güvenlik
güçlerimize üstün muvaffakiyetler diliyorum, Rabb’im her daim yâr ve
yardımcıları olsun diyorum. 
Amerika Birleşik
Devletleri’nden gelen “Harekâtı erken buluyoruz, desteklemiyoruz.” ya da
“Birlikte olmayacağız.” açıklamalarına karşı bizim tek sözümüz olabilir: “Gölge
etme yeter.” Fırat’ın doğusuna yapılacak bir askerî harekât, kanaatimizce 1974
Kıbrıs Barış Harekâtı kadar önemli ve gerekli bir operasyondur. ABD yönetimi
bunu bildiği için, hakkında azil süreci başlatılan başkanların ağzından bu
operasyonun sınırlı tutulması çabasıyla küstah açıklamalar yaptırmaktadır.
Elbette ki bu küstah tehditler üç bin yıllık kadim devlet geleneğine sahip Türk
milleti nezdinde hiçbir karşılık bulamayacağı gibi kararlılığımızı daha da
pekiştirecektir. Hedef sadece kuklalar değil bölgeden çekilecekleri açıklanan
ABD askeri dışındaki kuklacı CENTCOM olmalıdır. CENTCOM’un görevi, PKK/YPG’yle
birlikte, sınırımıza cephe 650 kilometrelik devasa bir alanda ihdas ettiği
askerî, istihbari ve lojistik misyonlu üslerin desteğiyle Fırat’ın doğusunda
hayata geçirmeye çalıştıkları özerk statüyü zaman içinde Kuzey Irak’taki yapıya
sessiz sedasız eklemlemektir. Bunun bir sonraki adımını öngörmek için strateji
uzmanı olmaya gerek yoktur, her şey apaçık ortadadır. Onun içindir ki bedeli ne
olursa olsun bu oyunu bozmak, bu tuzağı tarihin çöplüğüne göndermek,
devletimizin bekası, ülkemizin birliği, milletimizin istiklali ve istikbali
için şarttır.
(Mikrofon
otomatik cihaz tarafından kapatıldı) 
BAŞKAN –
Tamamlayalım Sayın Destici.
Buyurun. 
MUSTAFA DESTİCİ
(Ankara) – Şu kesinlikle bilinmelidir ki: Bu harekât Kürtlere karşı
yapılmamaktadır. Bu harekât terör gruplarına karşı yapılmaktadır. Kürtler ile
Türklerin kardeşliği bakidir ve inşallah dünya var oldukça da devam edecektir. 
İdam konusunda
Sayın Özel’in açıklamalarına katılmadığımı bir kere daha ifade edeyim. Biz
Büyük Birlik Partisi olarak geçtiğimiz dönem başında da idam cezasının 2 suç
için geri getirilmesi için Anayasa değişikliği teklifimizi burada da paylaştık.
Biz siyasi suçlar için değil; birincisi, küçük yaştaki çocuklarımızı kaçırıp
tecavüz ettikten sonra öldüren sapık katiller için, ikincisi de bizzat bombayı
patlatıp ya da tetiği çekip askerimizi, polisimizi, öğretmenimizi, kundaktaki
bebemizi katleden teröristler için idam cezasının geri getirilmesini istiyoruz.
Bunu da Meclisimizin milletimize götürmesini bekliyoruz.
(Mikrofon
otomatik cihaz tarafından kapatıldı)
BAŞKAN –
Tamamlayalım Sayın Destici.
MUSTAFA DESTİCİ
(Ankara) – Kararı milletimiz versin. Eğer milletimiz bu konuda “hayır” derse
elbette ki kabul ederiz ama bize düşen görev bunu milletin önüne götürmektir.
Saygılar
sunuyor, teşekkür ediyorum.
BAŞKAN – Değerli
milletvekilleri, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır. Öneriyi okutup işleme alacağım ve
sonra oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekilleri Mersin Milletvekili Fatma
Kurtulan ile İstanbul Milletvekili Hakkı Saruhan Oluç tarafından, 6-8 Ekim 2014
tarihleri arasında yaşanan ve kamuoyunda “Kobani olayları” olarak bilinen
olayların araştırılması amacıyla 8/10/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 8 Ekim 2019 Salı günkü birleşiminde yapılmasına
ilişkin önerisi
8/10/2019
Türkiye Büyük Millet Meclisi Başkanlığına 
Danışma Kurulu
8/10/2019 Salı günü (bugün) toplanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
Hakkı Saruhan Oluç
İstanbul
Grup Başkan Vekili
Öneri:
8 Ekim 2019
tarihinde Mersin Milletvekili Grup Başkan Vekili Fatma Kurtulan ve İstanbul
Milletvekili Grup Başkan Vekili Hakkı Saruhan Oluç tarafından verilen 3846 grup
numaralı, 6-8 Ekim 2014 tarihleri arasında yaşanan ve kamuoyunda “Kobani
olayları” olarak bilinen olayların araştırılması amacıyla Türkiye Büyük Millet
Meclisine verilmiş olan Meclis araştırma önergesinin diğer önergelerin önüne
alınarak görüşmelerinin 8/10/2019 Salı günkü birleşimde yapılması önerilmiştir.
BAŞKAN – Şimdi
önerinin gerekçesini açıklamak üzere öneri sahibi Halkların Demokratik Partisi
Grubu adına Batman Milletvekilimiz Sayın Ayşe Acar Başaran, söz sizde. (HDP
sıralarından alkışlar)
Sayın Başaran,
süreniz beş dakika.
HDP GRUBU ADINA
AYŞE ACAR BAŞARAN (Batman) – Sayın Başkan, değerli milletvekilleri; aslında beş
dakika çok az bu meseleyi açıklamak için, belki üzerinde konuşmak için ama beş dakikada
elden geldiğince bu meseleye açıklık getirmeye çalışacağım.
Şimdi, bugün de
konuşmaları takip ettiğimiz kadarıyla bütün partiler açısından bu meselenin bir
hassasiyeti var. Sonda söyleyeceğimi başta söyleyeyim: Eğer bütün grupların bu
konuda bu kadar hassasiyeti varsa, bu meselenin açıklığa kavuşturulmasını
istiyorlarsa bu bizim 6-8 Ekim olaylarıyla ilgili verdiğimiz yani Meclis Genel
Kuruluna indirdiğimiz dördüncü araştırma önergesi. Dördüncüsü artık
sonuçlansın, bir araştırma komisyonu kuralım ve bu meseleyi enine boyuna
tartışalım. Biz HDP olarak ortaya çıkacak gerçekten objektif bir araştırma
sonucunda bütün sorumluluğu üstleniyoruz eğer bizimle ilgili bir şey çıkarsa
ama bizimle, HDP’yle ilgili bir mesele olmadığı bilindiği için aslında bir araştırma
komisyonu kurulmuyor. Çünkü neydi değerli arkadaşlar 6-8 Ekim olayları? 2014
yılıydı, çözüm süreci devam ediyordu, bir taraftan da IŞİD Kobani’de büyük bir
katliam yapmak üzereydi. Binlerce insanın artık sıkıştığı, Kobani’nin belli bir
bölgesine sıkıştığı, IŞİD tarafından katledilmeyle yüz yüze kaldığı ve bu
meselenin çözülmesi için o dönem çözüm süreci heyeti içerisinde yer alan
arkadaşlarımız tarafından bir taraftan İmralı’yla bir taraftan Hükûmetle
görüştürülerek aslında oradaki bu katliamın önüne geçilmesi için türlü
adımların atıldığı bir süreçti. 
Biliyorsunuz,
değerli arkadaşlar, Kobani Suruç’la aynı sınırdaydı yani Kobani’nin düşmesi
demek bugün IŞİD’in Türkiye’de de büyük bir tehlike göstermesi, o patlayan
bombaların daha büyük bir şekilde bu ülkeye sirayet etmesi demekti ve esasında
6 Ekim akşamı Mürşitpınar Sınır Kapısı düşmek üzereydi. Tam bunun üzerine
arkadaşlarımız yoğun bir görüşme trafiğiyle iktidarla, o dönemin Başbakanıyla
görüşmeler gerçekleştirdiler. Bununla ilgili eğer komisyon kurulursa
tanıklıklar da olacaktır mutlaka. Dönemin İçişleri Bakanı Efkan Ala, dönemin
Başbakanı Ahmet Davutoğlu’yla birçok görüşme yaptılar bu meselenin çözülmesi
için. Esasında ilk görüşmenin sonucunda Ahmet Davutoğlu bu sorunun
çözülebileceğini, oraya bir koridor açılarak, en azından Mürşitpınar Sınır
Kapısı’ndan geçilerek bir desteğin sağlanabileceği konusunda taahhüt vermesine
rağmen, sonrasında günlerce beklenmesine rağmen bu şekilde bir adım
atılmamıştır. En son yapılan görüşmelerde “Başınızın çaresine bakın.” denmiş ve
oradaki binlerce Kürt aslında ölüme terk edilmiştir. Tam da bu meseleye karşı
insanlar… Bakın, daha MYK kararı yok, daha atılan bir “tweet” yok, bir
Selahattin Demirtaş çağrısı yok. İnsanlar 6’sında sokağa çıkmaya başlıyorlar,
demokratik tepkilerini ortaya koymaya başlıyorlar. Bütün haber sitelerini takip
ettiğinizde tek tek, saat saat bunları görebilirsiniz. 7’si saat 14.30’a kadar
da herhangi bir problem yok. Ama o esnada, dönemin Cumhurbaşkanı yani şu anki
Cumhurbaşkanı Tayyip Erdoğan, Antep’te bir açıklama yapıp “Kobani düştü
düşecek.” dedikten sonra bütün demokratik eylemler bir anda provoke oluyor ve
aslında simge olması gereken, Varto’da Hakan Buksur adında bir genç polis
tarafından katlediliyor. Esasında işte dinamit orada ateşleniyor ve ülkenin
dört bir yanında kirli eller katliamlar gerçekleştiriyor. 
Bakın, iktidar
bugüne kadar doğru rakamı bile tutturamıyor. Sadece Yasin görülüyor ama Yasin
Börü değil, bu olaylardan kaynaklı 54 vatandaşımız yaşamını kaybetti. Peki, bu
soruşturmalarla ilgili herhangi bir gelişme, herhangi bir ilerleme var mı? Yok,
bütün soruşturmalar tozlu raflarda ya da sümen altında. Bizim Eş Genel
Başkanlarımız Selahattin Demirtaş ve Figen Yüksekdağ, bakın iki defa bu
suçlamayla tutuklanıyor ama esas dosyalarla ilgili olarak tek bir adım
atılmıyor. Şimdi, “simge” deyince politik görüşe göre mi deniyor? Bakın, biz o
dönem, 6-8 Ekimde yaşamını yitirenlerin hepsinin ailelerinin acılarını
paylaşıyoruz, hepsi bizim yurttaşlarımız, hepsi bizim vatandaşlarımız, bu ülkenin
vatandaşları. Ama politik görüşlerine göre siyasi rant alanına çevirerek, alan
alan, meydan meydan, “Şu katildir, bu katildir.” diyeceğinize değerli
arkadaşlar, bunun çok kolay bir yolu var: Gelin, bir araştırma komisyonu
kuralım.
(Mikrofon
otomatik cihaz tarafından kapatıldı)
AYŞE ACAR
BAŞARAN (Devamla) - Başkanım, bir dakika daha süre alabilir miyim?
BAŞKAN – Tabii,
buyurun. 
AYŞE ACAR
BAŞARAN (Devamla) – Dönemin İçişleri Bakanı, dönemin Başbakanı, dönemin
Cumhurbaşkanı ve… O görüşmelerde bire bir bulunan, şu Meclis kürsüsünde de
tanıklıklarını ve gözlemlerini anlatan Sırrı Süreyya mahkemelerde. Sadece
terörist olarak gösterdiğiniz ama kendi beyanlarını, açıklamalarını hiç
yansıtmadığınız önceki dönem Eş Genel Başkanımız Selahattin Demirtaş’ın ve daha
onlarca kişinin tanıklığını alalım ve ne oldu, gerçekten, bu insanlar kim
tarafından öldürüldü, hangi kirli güçler tarafından bir şekilde katledildi ve
üstleri kapatıldı, eğer gerçekten bir hassasiyetiniz varsa bunu araştıralım
çünkü mesele her defasında çıkıp birilerini terörize etmek değil. Bu ne bu
ülkenin toplumsal barışına ne de adalete olan inancına katkı sağlıyor diyorum. 
Teşekkür ederim
arkadaşlar. (HDP sıralarından alkışlar)
BAŞKAN – Söz
sırası Cumhuriyet Halk Partisi Grubu adına Ankara Milletvekilimiz Sayın Tekin
Bingöl’e aittir. (CHP sıralarından alkışlar)
Süreniz üç
dakika Sayın Bingöl.
CHP GRUBU ADINA
TEKİN BİNGÖL (Ankara) – Sayın Başkan, değerli milletvekilleri; hepinizi
saygıyla selamlıyorum. 
Dünya savaş
konuşuyor, dünya şiddeti konuşuyor, terör konuşuyor, toplu katliamları
konuşuyor. Dünya F-35’i, S-400’leri, füzeleri, nükleer silahları, biyolojik
silahları konuşuyor ama şiddeti ve nefret dilini yok sayacak barış dilini
gündemimize maalesef alamıyoruz.
Dünya kan
ağlıyor. Biz ülkemizde de büyük acılara gark olmuşuz. Muhtıralar, darbe
girişimleri, darbeler gerçekleşmiş, olağanüstü acılar toplumun bütün belleğinde
derin yaralara yol açmış, hiç kimse “Bu acıları enine boyuna tartışalım da bir
daha bu acılar yaşanmasın.” diye gündemine almamış. Sadece o mu? Bakın, darbe
dönemlerinde yaşanan acılar var da sivil hükûmetler döneminde de yaşananlar bu
işin âdeta tuzu biberi. 1990’lı yılları hatırlayalım. Binlerle ifade edilecek
faili meçhul cinayetler işlendi. Oysa sivil hükûmetler iş başındaydı. Darbe
dönemini haydi bir derece anlayalım da sivil hükûmetler döneminde bu faili
meçhul cinayetlerin işlenmesi herhâlde son derece ama son derece manidar. Dönüp
de bu faili meçhulleri araştırmak, perde arkasını ortaya çıkarmak, derin
ilişkileri deşifre etmek hiçbir siyasetçinin aklına gelmiyor. Bu niçin böyle?
Çünkü ülkemizde maalesef siyaset tıkandığında siyasetin çözümü olarak siyasi
cinayetler ve faili meçhul cinayetler işleniyor. 
Bakın, değerli
arkadaşlar, Suruç’ta, Roboski’de, Gar katliamında tüten o yanık kokusu bu
Parlamentoda hâlâ hissediliyor. Eğer bu katliamların dosyaları hâlâ tozlu
raflarda bekletiliyorsa, hâlâ görmezden geliniyorsa, hâlâ sümen altı ediliyorsa
inanın çürütemezsiniz, çürümeye asla terk edemezsiniz. Hukukta zaman aşımı
olabilir ama insanların vicdanında, toplumun hafızasında ve ülkelerin tarihinde
zaman aşımı yoktur. Siz bu katliamları, bu acıları eğer ortaya çıkarmazsanız
Türkiye daha büyük acılara mutlaka gark olacaktır. 
Değerli
arkadaşlarım, bu ülkede Musa Anterler, Gaffar Okanlar, Tahir Elçiler, Bahriye
Üçoklar katledildi. 
(Mikrofon
otomatik cihaz tarafından kapatıldı) 
BAŞKAN – Buyurun
Sayın Bingöl. 
TEKİN BİNGÖL
(Devamla) – Belki o tetiği çekenler yakalanmış olabilir ama önemli olan
azmettirenleri ortaya çıkarmak. Bütün bunların bir senaryosu vardır, bütün
bunların bir oyun kurucusu vardır. O senaryoyu yazanlar, oyunu kuranlar sadece
tetikçilere ve taşeronlara o tetiği çektirip o bombayı patlatıyorlar. Kobani’de
yaşananlar bir şekilde bu ülkenin hafızasında ama bir komedi var: Asıl failler
araştırılıp cezalandırılmıyor; Selahattin Demirtaş, Figen Yüksekdağ bu davadan
yargılanıyorlar hem de birden fazla. Bu da bu Parlamentonun dikkatlice
incelemesi gereken bir konu. Hiç kimsenin ama hiç kimsenin unutmaması gereken
bir şey var: Demokrasi bir ülkenin vazgeçilmezi olmazsa, demokrasinin kuralları
ve kurumları yerleşmezse biz bu tür faili meçhulleri, siyasi cinayetleri daha
çok yaşarız ve bu acılar bizi dünya toplumlarından uzaklaştırır ve siz hiçbir
şekilde bunları çözemezsiniz.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Bingöl.
TEKİN
BİNGÖL (Devamla) – 1948’de, hepimizin okuduğu Kürk Mantolu Madonna’yı yazan,
Kuyucaklı Yusuf’u yazan Sabahattin Ali bir faili meçhul cinayete kurban
gitmişse ve hâlâ o faili meçhul çözülemiyorsa siz bunun altında ezilmeye
mahkûmsunuz. Bunun ayıbı hepimizin ayıbıdır. Yapmamız gereken şiddeti reddeden,
kavgayı reddeden, nefreti reddeden, dünya halklarının kardeşliğini ve barışı
tesis edecek bir dili bu Parlamentoya hâkim kılmaktır diyorum.
Saygılar
sunuyorum. (CHP ve HDP sıralarından alkışlar)
BAŞKAN
– Söz sırası Adalet ve Kalkınma Partisi Grubu adına Ağrı Milletvekilimiz Sayın
Ekrem Çelebi’ye ait.
Buyurun
Sayın Çelebi. (AK PARTİ sıralarından alkışlar)
Süreniz
üç dakika. 
AK
PARTİ GRUBU ADINA EKREM ÇELEBİ (Ağrı) – Sayın Başkanım, değerli
milletvekilleri; HDP Grubunun 6-8 Ekim 2014 tarihlerinde yaşanan olaylarla
ilgili verdiği araştırma önergesi üzerine AK PARTİ Grubu adına söz almış
bulunmaktayım. Bu vesileyle, yüce heyetinizi ve ekranları başındaki milletimizi
saygıyla selamlıyorum.
Değerli
milletvekilleri, ülke siyasi tarihimizin en acı günlerinden biri olan 6-8 Ekim
2014 tarihlerinde yaşanan olayların 5’inci yıl dönümünde başta Yasin Börü olmak
üzere şehit edilen vatandaşlarımıza Cenab-ı Allah’tan rahmet, ailelerine sabır
ve başsağlığı dileklerimi iletiyorum. 
6-8
Ekim 2014 tarihlerinde ne mi oldu? Değerli kardeşlerim, benim sizlerden ricam,
geriye dönük gidelim, biraz hafızamızı tazeleyelim. Türkiye’nin toplumsal
birlik ve beraberliğine yönelik son yılların en önemli proaktif saldırılarından
biri olan 6-8 Ekim olayları zihinlerdeki canlılığını hâlen koruyor ve korumaya
devam ediyor. HDP’nin çağrısı üzerine Kobani bahane edilerek Türkiye genelinde
36 ilde terör örgütü PKK yandaşları şiddet olaylarının yaşanmasına sebebiyet
verdiler. Bu illerin bir tanesi de Ağrı iliydi. 
HDP Genel
Başkanı Selahattin Demirtaş’ın açıklamaları ve çağrısı üzerine sokağa inen
terör yandaşları, masum insanlarımızı mübarek bayramda resmen katlettiler.
Hatırlarsanız, yine o dönemde HDP Genel Merkezinin Twitter üzerinden yapmış
olduğu bir açıklama vardı, insanları sokağa çıkmaya çağırmış ve bu çağrıyla
sokağa inen terör yandaşları 36 ilde ölümlere ve birçok zarara sebebiyet
vermiştir. 
Peki, HDP Genel
Merkezi Twitter hesabında ne paylaşmıştı? Şimdi, bu mesajı aynen okuyup
sizlerin ve aziz milletimizin takdirlerine arz ediyorum: “Şu anda toplantı
hâlinde olan HDP MYK’den halkımıza acil çağrı: Kobani’de durum son derece
kritiktir. IŞİD saldırılarının ve AKP iktidarının Kobani’ye ambargo tutumunu
proteste etmek üzere halkımızı sokağa çıkmaya ve bu sokağa çıkmış olanlara
destek vermeye çağırıyoruz.” HDP’nin bu çağrısı üzerine 36 ilde sokak olayları
ve saldırıları meydana geldi. Çıkan bu olaylarda 50’den fazla vatandaşımız
hayatını kaybetti. 331’i polis memuru, 438’i sivil vatandaş olmak üzere toplam
769 kişi yaralandı. 
HDP’nin
yönlendirilmiş ve nasıl bir niyet taşıdığı belli olan bu hukuksuz çağrısı
üzerine Türkiye genelinde 2.389 olay meydana gelmiştir. Bu olaylarda 27
kaymakamlık binası, 52 emniyet binası, 283 hastane, 73 siyasi parti binası
olmak üzere toplam 2.558 binaya saldırı gerçekleşmiş ve birçok maddi hasar
meydana gelmiştir. 
(Mikrofon
otomatik cihaz tarafından kapatıldı) 
BAŞKAN – Sayın
Çelebi, tamamlayın. 
EKREM ÇELEBİ
(Devamla) – Türkiye, bu tarihte, sokağa çıkanların yaptığı şiddet olaylarının
yanında insanlık tarihinin daha önce yaşamadığı çok vahşi saldırılara da şahit
olmuştur. 
Burada, yine
Yasin Börü kardeşimizin, inanın, Adli Tıbba geldiğinde, Adli Tıbba geldiği hâli
ailesi tarafından dahi teşhis edilememiştir. Şunu özellikle arz etmek istiyorum
değerli kardeşlerim:
Değerli
milletvekilleri, Yasin Börü, bir Kürt’tü; Hasan Gökgöz, Kürt’tü; Ahmet Dakak,
Kürt’tü; Riyad Güneş ve öldürülen onlarca vatandaşımız Kürt’tü.
ZÜLFÜ DEMİRBAĞ
(Elâzığ) – Yapanlar değildi. 
EKREM ÇELEBİ
(Devamla) – Şunu arz etmek istiyorum: Siz -biraz önce de arkadaşlar burada
konuştu, konuşmacılar- neden bahsettiğinizi gerçekten anlamak istemiyorsunuz.
Kimin hangi mücadelesinden bahsediyorsunuz? Türkiye bu vahşeti unutmadı ve asla
da unutmayacak. Biz, özellikle çocuklarımızı okutup doktor, hâkim, savcı,
avukat, öğretmen olmalarını istiyoruz, siz ise onları birilerinin siyasi maşası
hâline getirip, işte, bugün Suriye'nin bir kesiminde, Irak’ın bir kesiminde
olduğu gibi, gerçekten onları paralı asker hâline getirmek istiyorsunuz. (AK
PARTİ sıralarından alkışlar) 
(Mikrofon
otomatik cihaz tarafından kapatıldı) 
BAŞKAN – Sayın
Çelebi, tamamlayalım. 
EKREM ÇELEBİ
(Devamla) – Biz asla ve asla sizin bu siyasetinize Kürt ve Kürt çocuklarını
alet etmeyeceğiz.
Bu vesileyle,
HDP grup önerisine aleyhte oy kullanacağımızı ifade ediyor, yüce heyetinizi
saygıyla selamlıyorum. (AK PARTİ sıralarından alkışlar, HDP sıralarından
gürültüler)
KEMAL PEKÖZ (Adana)
– Niye aleyhte? Niye korkuyorsunuz?
MENSUR IŞIK
(Muş) – Ne kadar çelişkili…
HAKKI SARUHAN
OLUÇ (İstanbul) – Sayın Başkan…
ALİ KENANOĞLU
(İstanbul) – Niye böyle saklıyorsunuz?
BAŞKAN –
Arkadaşlar, sessiz olalım. 
Değerli
arkadaşlar, sessiz olalım.
KEMAL PEKÖZ
(Adana) – Kimin öldürdüğü bir an önce ortaya çıksın.
ALİ KENANOĞLU
(İstanbul) – Ortaya çıksın, evet. Neden korkuyorsunuz?
BAŞKAN – Sayın
Kenanoğlu…
Arkadaşlar,
sessiz olalım.
BÜLENT TURAN
(Çanakkale) – HDP Grubunun konuşmacısını saygıyla dinledik… 
BAŞKAN – Sayın
Turan…
HAKKI SARUHAN
OLUÇ (İstanbul) – Sayın Başkan…
BAŞKAN –
Arkadaşlar, sessiz olalım.
Bakın, Grup
Başkan Vekiliniz söz istedi. Eğer arkadaşlarınız susarsa söz vereceğim size
Sayın Oluç.
MENSUR IŞIK
(Muş) – Adam “Yaşasın IŞID.” diye bağırarak silah sıktı ve insanları öldürdü
ya!
ALİ KENANOĞLU
(İstanbul) – Hayır, hiçbir anlam ifade etmiyor mu bu söz size?
BÜLENT TURAN
(Çanakkale) – Sayın Başkan…
BAŞKAN – Bir
saniye…
ALİ KENANOĞLU
(İstanbul) – Ya, tamam, araştıralım. 54 kişi öldürüldü. Kim öldürdü bunları,
buyurun, araştıralım.
BAŞKAN – Sayın
Kenanoğlu…
Arkadaşlar, daha
bir oylama yapacağız, bakın, bir sessiz olalım lütfen.
Sayın Turan ve
Sayın Oluç istedi.
Buyurun.
BÜLENT TURAN
(Çanakkale) – Sayın Başkan, HDP Grubunun oturduğu yerden bağırmasından dolayı
söz istedim, ayağa kalktım. Biz kıymetli konuşmacıyı çok iyi dinledik, takip
ettik, cevapları vermeye çalıştık. Ama şiddetin başka bir karşılığı olan
yerinden bağırmak bu Meclisin teamüllerine uyan bir yaklaşım değil.
(HDP sıralarından gürültüler)
MAHMUT
TOĞRUL (Gaziantep) – Ya, siz burada linç yaptınız, daha ne diyorsunuz
Bülent Bey?
BAŞKAN
– Değerli arkadaşlar, lütfen sesiz olalım, lütfen.
Buyurun
Sayın Turan.
BÜLENT
TURAN (Çanakkale) – Bir daha söylüyorum: HDP’nin vekilini dinledik…
(HDP sıralarından gürültüler)
ALİ
KENANOĞLU (İstanbul) – Peki, bu sözünüzü size hatırlatırız bir gün ama.
AYŞE
ACAR
BAŞARAN (Batman) – Bence de. 
BAŞKAN
– Peki, değerli arkadaşlar, lütfen… Arkadaşlar, bir saniye, bakın, sayın grup
başkan vekillerine ben söz veriyorum, Sayın Oluç’a söz vereceğim
birazdan.
BÜLENT
TURAN (Çanakkale) – Arkadaşlar, bağırmayın, sakin olun, iki cümle
söyleyeceğim.
MENSUR
IŞIK (Muş) – Çok sakiniz, çok sakiniz!
BÜLENT
TURAN (Çanakkale) - Bakınız, biz bu konudaki hassasiyetimizi HDP’ye
ispat etmek durumunda değiliz. Biz kamuoyundaki takibimizle beraber, yargıyı
takip etmekle beraber, idari işlerle beraber Kobani olaylarının ne olduğunu
takip eden bir partiyiz ama şunu biliyoruz: Şu anki iddia konusu önerge zaten
yargının konusu.
AYŞE
ACAR BAŞARAN (Batman) – Değil, değil.
BÜLENT
TURAN (Çanakkale) – Ayrıca nasıl bir yaklaşım konusudur ki… Hiç
mahcup olmadan, sanki konuyla hiç illiyet bağı yokmuş gibi davranıp bu kadar
ithamda bulunmayı, bağırmayı doğru bulmuyoruz. 
BAŞKAN
– Sayın Turan, konuşmacınız grubunuz adına konuştu ama. 
BÜLENT
TURAN (Çanakkale) – Bakınız, elimizde HDP’nin resmî daveti var, 6
Ekimde “Sokağa çıkın.” diyor, “Eylem yapın.” diyor.
ZÜLFÜ
DEMİRBAĞ (Elâzığ) – Genel Başkanları da diyor.
BÜLENT
TURAN (Çanakkale) – Ve bu sokağa çıkmanın sonucunda da 50 kişi
ölüyor. Bundan insan mahcup olur, susar, sessiz kalır; “Yanlış yaptık.” der,
“Özür diliyoruz.” der. (AK PARTİ sıralarından alkışlar) Ama çıkıp da buraya
hâlâ, 6 Ekim olaylarıyla ilgili hiçbir görevi yokmuş, hiçbir illiyeti yokmuş
gibi bağırmayı ben siyasi ahlaka aykırı buluyorum Sayın Başkan.
AYŞE
ACAR BAŞARAN (Batman) – Sizden öğrenecek değiliz.
BÜLENT
TURAN (Çanakkale) – Yargı bunun hesabını soracaktır, yargının
verdiği karar da baş tacı olacaktır.
Teşekkür
ediyorum. (AK PARTİ sıralarından alkışlar, HDP sıralarından gürültüler) 
HAKKI
SARUHAN OLUÇ (İstanbul) – Sayın Başkan…
BAŞKAN
– Değerli arkadaşlarım, Halkların Demokratik Partisi Grup Başkan Vekili Sayın
Oluç’un bir talebi var, onu bir dinleyelim izin verirseniz.
Buyurun
Sayın Oluç.
HAKKI
SARUHAN OLUÇ (İstanbul) – Sayın Başkan, ağır bir sataşma olduğu için kürsüden
cevap vermek istiyorum izin verirseniz.
BAŞKAN
– Sataşma nedeniyle söz istiyorsunuz?
HAKKI
SARUHAN OLUÇ (İstanbul) – Evet.
BAŞKAN
– Buyurun. 
BÜLENT
TURAN (Çanakkale) – Hangi ifademden dolayı Sayın
Başkan? Bilelim, dikkat edelim biz de. (HDP sıralarından gürültüler)
BAŞKAN
– Değerli arkadaşlar, karışmayın lütfen.
AYŞE
ACAR BAŞARAN (Batman) – Ya, siz bağırmadan söz aldınız… 
BAŞKAN
– Arkadaşlar, rica ediyorum; bakın, konuşmak isteyen herkes kürsüden konuşuyor.

Süreniz
iki dakika Sayın Oluç.
Buyurun.

VIII.- SATAŞMALARA İLİŞKİN KONUŞMALAR
1.- İstanbul Milletvekili Hakkı Saruhan Oluç’un, Ağrı Milletvekili Ekrem
Çelebi’nin HDP grup önerisi üzerinde AK PARTİ Grubu adına yaptığı konuşması
sırasında Halkların Demokratik Partisine sataşması nedeniyle konuşması
HAKKI
SARUHAN OLUÇ (İstanbul) – Sayın Başkan, değerli milletvekilleri; bu konuyu ilk
defa gündeme getirmiyoruz, bundan önce 3 kez araştırma önergesi verdik, yine
Adalet ve Kalkınma Partisinin oylarıyla reddedildi. 11 kez soru önergesi
verildi milletvekillerimiz tarafından, bu soru önergelerinin hiçbirine cevap
verilmedi ilgili bakanlar tarafından ve biz bu konunun gerçekten
araştırılmasını ilk günden beri istiyoruz ve ilk günden beri biz -biraz evvel
burada bizim hatibimiz de aynı şeyi söyledi- “Bu konu araştırılsın, bu konuda
suçlu kimse ortaya çıkarılsın, bu ortaya çıkacak sonuç bizim olduğu gibi
kabulümüzdür.” dedik. Bu kadar açık bir çek verdik bu konuda araştırılması için
ama asla araştırılmadı. 
Bakın,
54 insanımız öldü orada. Biraz evvel Adalet ve Kalkınma Partisi hatibi
konuşurken bu 54 insandan sadece 4 ya da 5 kişinin ismini saydı. Geri kalanlar?
Bu 54 insandan en az 46-47’si bizim seçmenimiz, bizim insanımızdı. Hepsi bizim
insanımız öldürülenlerin, o konuda en ufak bir şüphemiz yok. “Yasin Börü dâhil
olmak üzere herkesin suçlusu kimse araştırılsın.” dedik ama bu konuda en ufak
bir adım atılmadı. Şimdi, dolayısıyla, öldürülmüş olan insanların bu durumu
ortadayken bu konunun enine boyuna araştırılması gerekiyor, tartışılması
gerekiyor. 
“Yargı
konusu” diyorsunuz, yok öyle bir yargı. Öyle bir duruşma yok, öyle bir dava
yok. Uyduruk uyduruk iddialar var, uyduruk soruşturmalar var, ortada bir
yargılama yok bu konuyla ilgili. Bu konuda da doğru söylemiyorsunuz. 
Şimdi,
bakın, diyorsunuz ki: “Selahattin Demirtaş bir çağrı yaptı.” Hayır efendim,
Selahattin Demirtaş’ın yapmış olduğu bir çağrı yoktur. Halkların Demokratik
Partisinin Merkez Yürütme Kurulunun bir çağrısı vardır, o çağrı da şiddet
çağrısı değildir. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Oluç lütfen.
HAKKI
SARUHAN OLUÇ (Devamla) – Toparlıyorum. 
O
çağrı da demokratik protesto hakkının kullanılması çağrısıdır. O çağrı
yapılmadan evvel zaten insanlar günlerdir Kobani düşmesin diye sokaklardaydı, o
çağrı onun üstüne yapıldı, o çağrıyla insanlar sokağa çıkmadılar. Dolayısıyla,
bunun HDP’nin çağrısıyla başladığı iddiası da doğru değildir, bu da doğru
değildir. 
FAHRETTİN
YOKUŞ (Konya) – Doğru. 
HAKKI
SARUHAN OLUÇ (Devamla) – Eğer bunun doğru olduğunu iddia ediyorsanız onu da
araştıralım diyoruz ama hiçbirini kabul etmiyorsunuz. 
Bakın,
o dönemin İçişleri Bakanı Efkan Ala sizin arkadaşınızdır. Ne demişti? “Bizim
kontrol edemediğimiz güvenlik güçleri var.” dedi. Basında yer aldı, herkes
duydu, okudu. Kimdir Efkan Ala’nın kontrol edemediği güvenlik güçleri? Bu
araştırılsın, bunu söyledi.
Şimdi, Van’da
araçları ateşin içine iten bir polis panzerinin görüntüleri sosyal medyada
dolaştı, herkes gördü onu. Niye bunlar araştırılmıyor? Dolayısıyla bu konu
araştırılmaya muhtaç bir konudur, üzerine spekülasyon yapmaya, polemik yapmaya
gerek yoktur. Bunu araştıralım, ne sonuç çıkıyorsa, otopsi raporları dâhil
olmak üzere… 
(Mikrofon
otomatik cihaz tarafından kapatıldı) 
HAKKI SARUHAN
OLUÇ (Devamla) – Son cümlem Sayın Başkan.
BAŞKAN – Peki,
tamamlayın.
HAKKI SARUHAN
OLUÇ (Devamla) – Bu konu araştırılsın, otopsi raporları dâhil olmak üzere her
şey masaya yatırılsın ve kim, hangi silahlarla, kurşunlarla öldürülmüş, onlar
da ortaya çıkarılsın. Otopsi raporları da var, onlar da araştırılsın. Şimdi,
bunun üstünü örtüyorsunuz yıllardır. Bunu siyasi bir propaganda aracı olarak
kullanıyorsunuz. Biz de diyoruz ki: Gelin, araştıralım. Sizin elinizden bu
propaganda aracını alacağız çünkü bundan eminiz. Biz eminiz, siz de o kadar
kendinizden eminseniz buyurun, gelin, araştıralım. 
Teşekkür
ediyorum. (HDP sıralarından alkışlar) 
BAŞKAN – Peki,
teşekkür ederim. 
Sayın Altay,
sizin de bir söz talebiniz olmuş. 
Buyurun. 
V.- AÇIKLAMALAR (Devam)
34.- İstanbul Milletvekili Engin Altay’ın, Çanakkale Milletvekili Bülent
Turan’ın yerinden sarf ettiği bazı ifadelerine ilişkin açıklaması
ENGİN ALTAY
(İstanbul) – Sayın Başkan, teşekkür ederim. 
Yanlış bir
içtihat oluşur diye söz aldım çünkü Türkiye Büyük Millet Meclisinde bugün
görüşülen, biraz önce görüşülen önerge bir yargılama komisyonu kuralım demiyor,
araştırma komisyonu kuralım diyor. Dolayısıyla “Yargıya intikal etmiştir, biz
bunu bu yüzden kurmuyoruz.” iddiası mesnetsiz bir iddiadır, ayakları yere
basmayan bir iddiadır. Türkiye Büyük Millet Meclisinde yargıya intikal etmiş
onlarca konuda araştırma komisyonu kurulmuştur. Bir bunu söylemek isterim. 
Bir de hakikaten
bu önergeyi AK PARTİ’nin reddetmesini ben çok yadırgadım, garipsedim. Takdir
kendilerinin tabii. Çünkü her vesileyle bu 6-7 Ekim olaylarıyla ilgili birtakım
gerekçeler ve hedefler gösteriyorlar. 6-7 Ekim olaylarına hedef gösterilen
siyasi parti “Siz böyle mi düşünüyorsunuz?” diyor, “Evet.” diyorsunuz. “E,
gelin, Meclis bir komisyon kursun, çoğunluk da sizde zaten, araştıralım.”
diyor, “Hayır.” diyorsunuz. 
(Mikrofon
otomatik cihaz tarafından kapatıldı) 
BAŞKAN –
Buyurun, devam edin. 
ENGİN ALTAY
(İstanbul) – Bunu hem yüce Genel Kurulun hem aziz milletimizin dikkat ve
ilgisine sunmak için söz aldım.
Teşekkür ederim.
BAŞKAN – Peki,
teşekkür ederim.
Buyurun Sayın
Turan.
BÜLENT TURAN
(Çanakkale) – Sayın Başkan, kayıtlara geçmesi için söyleyeceğim.
Mahkemede
görülen bir işlemle ilgili Meclis bir komisyon kuramaz demedim, demem. Burası
millî iradenin tecelligâhıdır. 
MUSA PİROĞLU
(İstanbul) – “Yargıda” dedin, “yargıda”.
BÜLENT TURAN
(Çanakkale) – Her konuda komisyon kurabilir, çalışabilir. Tekrar sataşma
olmasın diye konuyu dikkatli söyleyeceğim; şu “tweet”lerdeki davetin
görülmemesini eleştirdim, bir. Konunun yargıda olduğunu tekrar hatırlatıyorum,
iki.
BAŞKAN – Peki,
teşekkür ederim.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekilleri Mersin Milletvekili Fatma
Kurtulan ile İstanbul Milletvekili Hakkı Saruhan Oluç tarafından, 6-8 Ekim 2014
tarihleri arasında yaşanan ve kamuoyunda “Kobani olayları” olarak bilinen
olayların araştırılması amacıyla 8/10/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 8 Ekim 2019 Salı günkü birleşiminde yapılmasına
ilişkin önerisi (Devam)
BAŞKAN – Değerli
milletvekilleri, görüşmeler tamamlanmıştır.
Halkların
Demokratik Partisinin grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir.
Sayın Arkaz,
buyurun.
V.- AÇIKLAMALAR (Devam)
35.- İstanbul Milletvekili Hayati Arkaz’ın, Anadolu kadınının teröre
boyun eğmeyeceğine ilişkin açıklaması
HAYATİ ARKAZ
(İstanbul) – Teşekkür ederim Sayın Başkan.
Değerli
milletvekilleri, Hacire Akar bir anne. Çocuğunu dağa kaçırdılar diye yeri göğü
inletti. “Oğlumu kaçırdınız, vermezseniz binayı başınıza yıkarım.” dedi. Oğluna
kavuşana kadar bir an bile HDP il binasının önünden ayrılmadı. Hacire Ana doğru
adresin HDP olduğunu biliyordu, çocuğunu kimlerin kaçırdığını da biliyordu.
Tıpkı Erzurumlu Nene Hatun gibi, tıpkı Kastamonulu Şerife Bacı gibi Hacire Ana
da çok büyük bir ateş yaktı. Hakkâri, Şırnak, Tunceli, Bingöl, Şanlıurfa, Muş,
Van, Siirt; yaktığı ateş dalga dalga büyüyor. Anadolu’nun anaları bitmez,
Anadolu kadını teröre boyun eğmez. Terör yerle bir olacak, analar kazanacak. 
Genel Kurulu
saygıyla selamlıyorum.
Ne mutlu Türk'üm
diyene! 
BAŞKAN – Sayın
Yıldız… Yok.
Sayın Barut,
buyurun.
36.- Adana Milletvekili Ayhan Barut’un, Adana ili Yumurtalık ilçesinde
özel endüstri bölgesi ilan edilecek alanla ilgili yerel yönetimlere, büyükşehir
il ve ilçe belediye başkanlarına görüş sorulmamasının millî iradeyi yok sayma
anlamına geldiğine ilişkin açıklaması
AYHAN
BARUT (Adana) – Sayın Başkan, 4 Ekim 2019’da 1608 sayılı Cumhurbaşkanı
Kararı’nda ülkemizin muhtelif illerinde oldukça büyük alanlar özel endüstri
bölgesi olarak ilan edilmiştir. Bu kapsamda Adana ilimizin Yumurtalık ilçesinde
de çok büyük bir alan EMBA Elektrik Üretim Anonim Şirketi adına özel endüstri
bölgesi olarak ilan edildi. Söz konusu kararla yerelde hizmet veren mevcut
belediyeler ile ilgili sivil toplum kuruluşları yok sayılmaktadır.
Belediyelerin yöresinde kurulacak bir yatırıma vereceği hizmetler ve
karşılığında bütçesine sağlayacağı gelirler de bu yöntemle elinden alınmış
olmakta. Özel endüstri bölgesi ilan edilecek alanla ilgili olarak yerel
yönetimlere, büyükşehir, il ve ilçe belediye başkanlarına neden görüş
sorulmuyor? Bu tutum, yörenin seçilmiş belediye başkanını yok saymak değil
midir, aynı zamanda millî iradeyi yok sayma anlamına gelmez mi? Bu ilana
Yumurtalık ilçemizde çok büyük bir tepki söz konusudur.
(Mikrofon
otomatik cihaz tarafından kapatıldı) 
BAŞKAN
– Sayın Bahşi…
37.- Antalya Milletvekili Feridun Bahşi’nin, vefat eden Ülkü Ocaklarının
kurucu Genel Başkanı Aytekin Yıldırım’a Allah’tan rahmet dilediğine ilişkin
açıklaması
FERİDUN
BAHŞİ (Antalya) – Sayın Başkan, teşekkür ederim.
1967
yılında kurulan Ülkü Ocakları Birliği Kurucu Genel Başkanı ve İYİ PARTİ’nin
Yüksek İstişare Kurulu üyesi Aytekin Yıldırım Bey vefat etmiştir. Kendisine
rahmet, yakınlarına başsağlığı diliyorum, yine ülkücü camiaya da başsağlığı
diliyorum.
Teşekkür
ederim.
BAŞKAN
– Sayın Türkkan, sizi sisteme girince gördüm.
Buyurun.
Sayın
Türkkan’ın mikrofonunu açalım.
LÜTFÜ
TÜRKKAN (Kocaeli) – Muhalefetin sesini kısmayın efendim.
BAŞKAN
– Ben de açmak için elimden geleni yapıyorum; bütün arkadaşlarımızın,
iktidarın, muhalefetin…
38.- Kocaeli Milletvekili Lütfü Türkkan’ın, Kocaeli ili Başiskele
ilçesinde yaşayan Mehmet Baştürk’ün 2018 buzağı desteklemesinin hâlâ
ödenmediğini belirten mesajını Tarım ve Orman Bakanına duyurmak istediğine
ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; biz burada Kobani,
tezkere, Irak, Suriye konuşurken Kocaeli Başiskele’den Mehmet Baştürk bana bir
mesaj yazmış “Bunların hepsi çok önemli bir mesele de benim meselem sizinkinden
çok farklı. Kış geliyor, ben hayvanları ağıla alacağım. 2018 buzağı destekleme
primimiz 2019’un sonu geldi, hâlâ bize ödenmedi. Ben bu hayvana ne vereceğim?
Benim tencerem kaynamayacak. Bizi kim doyuracak, orada sorar mısınız?” demiş.
Ben de iktidar sıralarında oturan milletvekili arkadaşlarımıza Mehmet
Baştürk’ün bu sorusunu tevdi ediyorum. Sayın Bakana ulaşamazlar belki ama Sayın
Bakan da belki bu vesileyle bunu duyar çünkü Sayın Bakana ulaşamama konusunda
ciddi tepkiler olmuş hafta sonu Kızılcahamam’da. Ben sizin adınıza buradan
duyurmuş oluyorum. 
Teşekkür
ederim. 
VII.- ÖNERİLER (Devam)
A) Siyasi Parti Grubu Önerileri (Devam)
2.- AK PARTİ Grubunun, Genel Kurulun 8 Ekim 2019 Salı günkü birleşiminde
gündemin “Başkanlığın Genel Kurula Sunuşları” kısmında yer alan (3/878) ve
(3/879) esas numaralı Cumhurbaşkanlığı Tezkerelerinin okunarak görüşmelerinin
aynı birleşimde yapılması ve bu birleşiminde gündemin “Seçim” kısmındaki
işlerin görüşmelerinin tamamlanmasına kadar çalışmalarını sürdürmesine ilişkin
önerisi
BAŞKAN
– Değerli milletvekilleri, Adalet ve Kalkınma Partisinin bir grup önerisi
vardır. İç Tüzük’ün 19’uncu maddesine göre verilen bu öneriyi okutup işleme
alacağım ve oylarınıza sunacağım. 
8/10/2019
Türkiye Büyük Millet Meclisi Başkanlığına
Danışma
Kurulu 8/10/2019 Salı günü (bugün) toplanamadığından İç Tüzük’ün 19’uncu maddesi
gereğince grubumuzun aşağıdaki önerisinin Genel Kurulun onayına sunulmasını arz
ederim. 
 Bülent
Turan
 Çanakkale
 AK
PARTİ Grubu Başkan Vekili
Öneri: 
Genel
Kurulun 8 Ekim 2019 Salı günkü (bugün) birleşiminde gündemin “Başkanlığın Genel
Kurula Sunuşları” kısmında yer alan (3/878) ve (3/879) esas numaralı
Cumhurbaşkanlığı Tezkerelerinin okunarak görüşmelerinin aynı birleşimde
yapılması ve bu birleşiminde gündemin “Seçim” kısmındaki işlerin görüşmelerinin
tamamlanmasına kadar çalışmalarını sürdürmesi önerilmiştir. 
BAŞKAN
– Teşekkür ederim. 
Öneri
üzerinde söz isteyen? Yok. 
Öneriyi
oylarınıza sunuyorum: Kabul edenler... Kabul etmeyenler... Öneri kabul
edilmiştir. 
Şimdi
değerli arkadaşlarım, bir iki arkadaşımıza da söz verip ondan sonra kısa bir
ara vereceğiz ve tezkereleri görüşmeye başlayacağız. 
Sayın
Yılmaz...
V.- AÇIKLAMALAR (Devam)
39.- Düzce Milletvekili Ümit Yılmaz’ın, 17-18 Temmuz 2019 tarihinde
Düzce ili Akçakoca, Cumayeri ve Gölyaka ilçelerinde yaşanan sel ve heyelan
nedeniyle mağdur olan çiftçilerin yanında olunmayacaksa ne zaman olunacağını
Tarım ve Orman Bakanlığı yetkilileri ile Tarım Kredi Kooperatifleri
yetkililerinden öğrenmek istediğine ilişkin açıklaması
ÜMİT
YILMAZ (Düzce) – Teşekkür ederim Sayın Başkan.
Sayın
Başkan, bildiğiniz gibi, 17-18 Temmuz 2019 tarihinde Düzce Akçakoca, Cumayeri
ve Gölyaka ilçelerinde özellikle çiftçilerimiz, çok kötü bir sel ve heyelan
felaketiyle karşı karşıya kalmıştır. Bu tarihten sonra bölgemizi ziyaret eden
Tarım Bakanlığı yetkilileri, bize, üreticimizin Tarım Kredi Kooperatiflerine
olan borçlarının, zirai kredi borçlarının ve bankalara olan borçlarının
erteleneceğini ifade ettiler. Ancak 30 Eylül tarihi itibarıyla borç vadeleri
gelmiş ve ödemeler yapılmasına rağmen hâlâ borçlar ötelenmemiştir. Buradan Tarım
Bakanlığı yetkililerine ve Tarım Kredi Kooperatifi yetkililerine seslenmek
istiyorum: Dolu, sel, heyelan afetinde de çiftçimizin yanında olmayacaksanız ne
zaman olacaksınız?
BAŞKAN – Sayın
Ünsal…
40.- Ankara Milletvekili Servet Ünsal’ın, şehir hastanelerinin sağlık
sistemini bitirdiğine ilişkin açıklaması
SERVET ÜNSAL
(Ankara) – Teşekkür ederim Sayın Başkan. 
Sağlık Bakanına:
Sağlık alanında dayatılan son fikir olan şehir hastaneleri zaten yerle bir olan
sağlık sistemini tamamen bitirmiştir. Gizlenen sözleşmeleriyle, kamunun
uğradığı zararla, yurttaşın özel şirketlerin zorunlu müşterisi hâline
getirilmesiyle, yandaşlara sağladığı fahiş rantlarla, tıbbi eksikliklerle,
yönetimsel krizlerle, yapısal bozukluklarla, personel sorunlarıyla, malzeme
eksiklikleriyle, daha nice problemleriyle şehir hastaneleri sağlığa zararlıdır.

BAŞKAN – Sayın
Karahocagil…
41.- Amasya Milletvekili Mustafa Levent Karahocagil’in, vefat eden
hemşehrisi Hüsnü Kürkçü’ye Allah’tan rahmet dilediğine, 2019 yılı bütçesinden
çiftçiye ödenecek destek miktarına ve Suriye’ye yapılacak harekât nedeniyle
askerimize başarılar dilediğine ilişkin açıklaması
MUSTAFA LEVENT
KARAHOCAGİL (Amasya) – Teşekkür ediyorum Sayın Başkanım.
Ben de
konuşmamın başında Amasya AK PARTİ kurucularımızdan ulu çınar Hüsnü Kürkçü
ağabeyimi kaybetmenin üzüntüsünü yaşarken Hüsnü ağabeyime rahmetler diliyorum. 
2019 yılı
bütçesinden yatırım ödenekleri dâhil, tarıma ayrılan kaynak miktarı toplam 21,5
milyar TL olarak oluşturulmuştur. Tarım sektörüne 2002 yılında ayrılan kaynak
toplamı 1,8 milyar TL iken bu miktar AK PARTİ hükûmetlerinde her yıl artarak
2018 yılında 14,9 milyar TL’ye çıkmıştır. 2019 yılının ilk dokuz ayında
çiftçimize ödenen destek miktarı tam 14,6 milyar TL olmuştur. İnşallah, yıl
sonu itibarıyla öngördüğümüz 21,5 milyar TL’ye ulaşacağız. 
Suriye’de
Siyonistlerin arzımevut hayaline son vermek, akan Müslüman kanını durdurmak
için Suriye’ye girecek kahraman ordumuza başarılar diliyorum. 
BAŞKAN – Sayın
Fendoğlu…
42.- Malatya Milletvekili Mehmet Celal Fendoğlu’nun, 3201 sayılı Emniyet
Teşkilatı Kanunu’nda 2015 yılında yapılan düzenlemeyle (B) grubu polis
amirlerinin hak kaybına uğradığına ilişkin açıklaması
MEHMET CELAL
FENDOĞLU (Malatya) – Çok teşekkür ederim Sevgili Başkanım. 
İçişleri
Bakanlığına iletilmek üzere… 2015 yılında 3201 sayılı Emniyet Teşkilatı
Kanunu’nda yapılan düzenlemeyle düzenleme öncesi polis amiri olan lisans mezunu
(B) grubu polis amirlerinin statüleri aynı bırakılmıştı. 2015 sonrası aynı
şartlarda polis amiri olan lisans mezunu polis amirleri ise (A) grubu
statüsünde değerlendirilmekte olup toplamda, (B) grubu polis amirlerinin terfi
sürelerinde dört yıllık hak kaybolmaktadır. 2015 öncesi ve sonrasında yapılan
terfi sistemindeki değişiklikler lisans mezunu polis amirleri arasında
adaletsizliğe sebep olmaktadır. Yapılacak yeni düzenlemeyle (A) ve (B) grubu
ayrımına son verilerek lisans mezunu tüm polis amirlerinin aynı statüye
alınması ve hâlihazırda lisans mezunu (B) grubu polis amirlerinin dört yıllık
terfi kayıplarının da telafi edileceği yeni bir intibak maddesine ihtiyaç
duyulmaktadır. Yapılacak düzenleme de (B) grubu polis amirlerinin hak kaybı
sorununu çözecektir. 
Teşekkür ederim.

BAŞKAN – Son
olarak, Sayın Girgin…
43.- Muğla Milletvekili Süleyman Girgin’in, Sağlık Bakanlığı protokollerinde
otizm konusunda gen araştırmalarının niçin yer almadığını, otizmli bireyler
için olumlu sonuçlar alınmış vitaminlerin ülkemizde niçin bulunmadığını ve
klinik çalışmalarının ülkemizde niçin yeterli düzeyde yapılmadığını Sağlık
Bakanından öğrenmek istediğine ilişkin açıklaması
SÜLEYMAN GİRGİN
(Muğla) – Sayın Başkan, sorum Sağlık Bakanına: Ülkemizde 1,5 milyon otizmli
birey vardır. 0-18 yaş eğitim bekleyen 350 bin otizmli çocuğumuz var ve eğitime
ulaşabilen 25 bindir. Bilinen kesin bir tedavisi yoktur; tek çare erken
başlayan, sürekliliği olan, haftada en az kırk saat süren eğitimdir. Ülkemizde
iki saat eğitim verilmektedir, bu süre Batı toplumlarında kırk saattir.
Ülkemizde bir yanda yüz binlerce atama bekleyen öğretmen var iken 10 bin özel
eğitim öğretmeni eksiği vardır. Bu kapsamda, otizm konusunda gen araştırmaları
Sağlık Bakanlığı protokollerinde niçin yer almamaktadır? Yetişkin otizmi
konusunda yeterli araştırma niçin mevcut değildir? Yurt dışında otizmli
bireyler için uygulaması kanıtlanmış ve olumlu sonuçlar alınmış bazı gıda
takviyesi vitaminler niçin ülkemizde bulunmamaktadır? Gerekli klinik çalışmalar
ülkemizde niçin yeterli düzeyde değildir? 
Teşekkür
ediyorum. 
BAŞKAN – Değerli
milletvekilleri, birleşime on dakika ara veriyorum. 
Kapanma Saati: 17.04
İKİNCİ OTURUM
Açılma Saati: 17.23
BAŞKAN: Başkan Vekili Levent GÖK
KÂTİP ÜYELER: Bayram ÖZÇELİK (Burdur), Burcu KÖKSAL (Afyonkarahisar)
---0---
BAŞKAN
– Türkiye Büyük Millet Meclisinin 3’üncü Birleşiminin İkinci Oturumunu
açıyorum. 
Sayın
milletvekilleri, alınan karar gereğince Anayasa’nın 92’nci maddesine göre
verilen Cumhurbaşkanlığı tezkerelerinin görüşmelerine başlıyoruz.
1’inci
sırada yer alan (3/878) esas numaralı Cumhurbaşkanlığı Tezkeresi’ni okutuyorum:

VI.- BAŞKANLIĞIN GENEL KURULA SUNUŞLARI (Devam)
B) Tezkereler
1.- Cumhurbaşkanlığının, Türkiye’nin millî güvenliğine yönelik ayrılıkçı
hareketler, terör tehdidi ve her türlü güvenlik riskine karşı uluslararası
hukuk çerçevesinde gerekli her türlü tedbiri almak, Irak ve Suriye’deki tüm
terör örgütlerinden ülkemize bundan sonra da yönelebilecek saldırıları bertaraf
etmek ve kitlesel göç gibi diğer muhtemel risklere karşı millî güvenliğimizin
idame ettirilmesini sağlamak, Türkiye’nin güney kara sınırlarına mücavir
bölgelerde yaşanan ve hiçbir meşruiyeti olmayan tek taraflı bölücü girişimler
ve bunlarla ilgili olabilecek gelişmeler istikametinde Türkiye’nin
menfaatlerini etkili bir şekilde korumak ve kollamak, gelişmelerin seyrine göre
ileride telafisi güç bir durumla karşılaşmamak için süratli ve dinamik bir
politika izlenmesine yardımcı olmak üzere hudut, şümul, miktar ve zamanı
Cumhurbaşkanınca takdir ve tayin olunacak şekilde, Türk Silahlı Kuvvetlerinin
gerektiği takdirde sınır ötesi harekât ve müdahalede bulunmak üzere yabancı
ülkelere gönderilmesi ve aynı amaçlara matuf olmak üzere yabancı silahlı
kuvvetlerin Türkiye’de bulunması, bu kuvvetlerin Cumhurbaşkanının belirleyeceği
esaslara göre kullanılması ile risk ve tehditlerin giderilebilmesi için her
türlü tedbirin alınması ve bunlara imkân sağlayacak düzenlemelerin
Cumhurbaşkanı tarafından belirlenecek esaslara göre yapılması için 2/10/2014
tarihli ve 1071 sayılı Türkiye Büyük Millet Meclisi Kararı ile verilen ve son
olarak 3/10/2018 tarihli ve 1199 sayılı Türkiye Büyük Millet Meclisi Kararı’yla
30/10/2019 tarihine kadar uzatılan izin süresinin Anayasa’nın 92’nci maddesi
uyarınca 30/10/2019 tarihinden itibaren bir yıl uzatılmasına dair tezkeresi
(3/878)
4/10/2019
Türkiye Büyük Millet Meclisi Başkanlığına
Türkiye'nin
güney kara sınırlarına mücavir bölgelerde yaşanan gelişmeler ve süregiden
çatışma ortamının millî güvenliğimiz açısından taşıdığı risk ve tehditler
artarak devam etmektedir.
Türkiye,
komşumuz Irak'ın toprak bütünlüğünün, millî birliğinin ve istikrarının
korunmasına büyük önem atfetmektedir. Diğer taraftan, Irak'ta PKK ve DEAŞ
unsurlarının varlığını sürdürmesi, etnik temelli ayrılıkçılığa yönelik
girişimler, bölgesel barışa, istikrara ve ülkemizin güvenliğine doğrudan tehdit
oluşturmaktadır.
PKK/PYD-YPG ve
DEAŞ başta olmak üzere, Suriye'de mevcudiyetini sürdüren terör örgütleri
ülkemize yönelik eylemlerini sürdürmektedir. Suriye'de Fırat'ın doğusunda
sınırımıza mücavir alanlarda meşru ulusal güvenlik çıkarlarımız doğrultusunda
bir güvenli bölgenin tesisine yönelik faaliyetler de devam ettirilmektedir.
Diğer taraftan, Astana süreciyle başlayan ateşkesin kalıcı barışa ve çözüme
ulaştırılması yönünde ülkemizin ilgili diğer ülkelerle yürüttüğü çalışmalarda
kaydedilen önemli mesafe sonucunda ülkemiz, Suriye sınırları içerisinde ilan
edilen İdlib gerginliği azaltma bölgesinde terör faaliyetlerinin
sonlandırılması ve huzur, barış ve güvenliğin sağlanması bağlamında
yükümlülükler üstlenmiştir.
Bütün bu
gelişmeler çerçevesinde, terörle Irak ve Suriye'nin toprak bütünlüğünü bozmaya
ve sahada gayrimeşru oldubittiler oluşturmaya yönelik, millî güvenliğimize
tehlike oluşturabilecek her türlü risk, tehdit ve eyleme karşı, uluslararası
hukuktan doğan haklarımız doğrultusunda gerekli önlemlerin alınması millî
güvenliğimiz açısından hayati önem arz etmektedir.
Ayrıca,
Birleşmiş Milletler Güvenlik Konseyinin 2170 (2014), 2178 (2014), 2249 (2015)
ve 2254 (2015) sayılı Kararlarıyla Irak ve Suriye'nin toprak bütünlüğünün ve
bağımsızlığının teyit edilmiş olmasının ve yine 2170 (2014) sayılı Karar’da bu
ülkelerdeki terör faaliyetlerinin kınanarak DEAŞ ve benzeri terör örgütlerinin
faaliyetlerine karşı Birleşmiş Milletler üyesi tüm ülkelere 1373 (2001) sayılı
Karar ve uluslararası hukuk çerçevesindeki sorumluluklarına uygun şekilde
gerekli tedbirleri alma çağrısında bulunulmuş olmasının ışığında, Türkiye'nin
DEAŞ ve diğer terör örgütleriyle mücadele amacıyla oluşturulan uluslararası
koalisyon bünyesinde iştirak ettiği faaliyetlerin sürdürülmesi de önem
taşımaktadır.
Bu mülahazalar
ışığında, Türkiye'nin millî güvenliğine yönelik ayrılıkçı hareketler, terör
tehdidi ve her türlü güvenlik riskine karşı uluslararası hukuk çerçevesinde
gerekli her türlü tedbiri almak, Irak ve Suriye'deki tüm terör örgütlerinden
ülkemize bundan sonra da yönelebilecek saldırıları bertaraf etmek ve kitlesel
göç gibi diğer muhtemel risklere karşı millî güvenliğimizin idame ettirilmesini
sağlamak, Türkiye'nin güney kara sınırlarına mücavir bölgelerde yaşanan ve
hiçbir meşruiyeti olmayan tek taraflı bölücü girişimler ve bunlarla ilgili
olabilecek gelişmeler istikametinde Türkiye'nin menfaatlerini etkili bir
şekilde korumak ve kollamak, gelişmelerin seyrine göre ileride telafisi güç bir
durumla karşılaşmamak için süratli ve dinamik bir politika izlenmesine yardımcı
olmak üzere hudut, şümul, miktar ve zamanı Cumhurbaşkanınca takdir ve tayin
olunacak şekilde, Türk Silahlı Kuvvetlerinin gerektiği takdirde sınır ötesi
harekât ve müdahalede bulunmak üzere yabancı ülkelere gönderilmesi ve aynı
amaçlara matuf olmak üzere yabancı silahlı kuvvetlerin Türkiye’de bulunması, bu
kuvvetlerin Cumhurbaşkanının belirleyeceği esaslara göre kullanılması ile risk
ve tehditlerin giderilebilmesi için her türlü tedbirin alınması ve bunlara
imkân sağlayacak düzenlemelerin Cumhurbaşkanı tarafından belirlenecek esaslara
göre yapılması için 2/10/2014 tarihli ve 1071 sayılı Türkiye Büyük Millet
Meclisi Kararı ile verilen ve son olarak 3/10/2018 tarihli ve 1199 sayılı
Türkiye Büyük Millet Meclisi Kararı ile 30/10/2019 tarihine kadar uzatılan izin
süresinin 30/10/2019 tarihinden itibaren bir yıl uzatılması hususunda gereğini
Anayasa’nın 92’nci maddesi uyarınca bilgilerinize sunarım.
 Recep
Tayyip Erdoğan
 Cumhurbaşkanı
BAŞKAN – Değerli
milletvekilleri, Cumhurbaşkanlığı tezkeresi üzerinde İç Tüzük’ün 72’nci
maddesine göre görüşme açacağım. 
Gruplara ve
şahsı adına 2 üyeye söz vereceğim. Konuşma süreleri gruplar için yirmişer
dakika, şahıslar için onar dakikadır. 
Şimdi, tezkere
üzerinde söz alan sayın milletvekillerinin isimlerini okuyorum: Grupları adına,
İYİ PARTİ Grubu adına Aytun Çıray, İzmir; Milliyetçi Hareket Partisi Grubu
adına Erkan Akçay, Manisa; Halkların Demokratik Partisi Grubu adına Hişyar
Özsoy, Diyarbakır; Cumhuriyet Halk Partisi Grubu adına Engin Özkoç, Sakarya;
Adalet ve Kalkınma Partisi Grubu adına İsmet Yılmaz, Sivas.
Şahısları adına,
Yunus Emre, İstanbul; Halil Özşavlı, Şanlıurfa milletvekilleri.
Değerli
milletvekilleri, şimdi Cumhurbaşkanlığı tezkeresi üzerine ilk söz gruplar adına
olmak üzere İYİ PARTİ Grubu adına İzmir Milletvekili Sayın Aytun Çıray’a
aittir. (İYİ PARTİ sıralarından alkışlar)
Süreniz yirmi
dakika Sayın Çıray.
İYİ PARTİ GRUBU
ADINA AYTUN ÇIRAY (İzmir) – Sayın Başkan, Meclisin değerli üyeleri; bugün,
Cumhurbaşkanlığının, Anayasa’mızın 92’nci maddesi uyarınca yüce Meclisten talep
ettiği bir izne dair tezkereyi görüşmek üzere toplanmış bulunuyoruz. 2004’te
bizden bu izin tezkeresini karara bağlamamızı isteyen en yüksek yürütme kurumu
Başbakanlıktı, 2018’de artık rejim değişmişti, sonuçta izin tezkeresi önümüze
Başbakanlık değil, Cumhurbaşkanlığı tezkeresi olarak gelmeye başladı.
Meclisimiz bir kez daha kendi yetkisi dâhilinde olan izni, artık en yüksek
yürütme organı konumuna gelmiş olan Cumhurbaşkanlığına verdi. İşte bugün,
Cumhurbaşkanlığının, bu iznin bir kere daha bir yıllığına uzatılmasına dair
izin tezkeresini görüşmek üzere toplanmış bulunuyoruz. 
İYİ PARTİ olarak
biz, tıpkı geçen yıl olduğu gibi bu yıl da bu izin yetkisini vermekte ve bu
yetkiyi özellikle Türk Silahlı Kuvvetleri ve Millî Savunma Bakanlığına emanet
etmekte hiçbir tereddüt göstermeyeceğiz. Bu kararımızda belirleyici olan unsur,
hiç şüphesiz Türkiye Cumhuriyeti’nin varoluşuna yönelik tehditlerin gerçekten
ciddi boyutlara ulaşmış olmasıdır. Yani, en hayati, yüksek çıkarlarımız
tehlikededir. Tehdit ve tehlike bu kadar açık ve somutken biz bu tezkereye
“hayır” demeyi aklımızdan bile geçirmeyiz. Ancak bu onay, devlete ait bütün
kuvvetleri kendi uhdesine almış, dolayısıyla derin iç kutuplaşmadan ekonomik
krize, anayasasızlaşmadan dışarıda karşı karşıya kaldığımız yalnızlaşmaya
kadar, devasa sorunlarda muazzam sorumluluğu bulunan Sayın Cumhurbaşkanının,
Suriye başta olmak üzere bölgede izlediği politikaları tasvip ettiğimiz
anlamına gelmez. Aksine, bu izni gerekli kılan temel faktör, kof
hezeyanlarınız, yanlış hesaplarınız, öngörüsüzlükleriniz, anlamsız
tavizlerinizle yürüttüğünüz dış politikanın, evlatlarını şehit veren
milletimize daha ağır bedeller ödetmemesi içindir. Bugün millî çıkarlarımız
nedeniyle söylemediklerimizi günü geldiğinde seçim meydanlarında Türk milletine
anlatmamız bir muhalefet görevidir. 
Sayın iktidar,
dış politikanızda 2010 yılından itibaren kendini belirgin biçimde göstermeye
başlayan, 2012’de Şam’da Emevi Camisi’nde cuma namazı kılma hayaliyle
somutlaşan radikal bir sapma olduğunu düşünüyoruz. Bu radikal sapma, her geçen
gün biraz daha derinleşen ve bizi hiç olmadığı kadar güçsüz düşüren, cumhuriyet
tarihinin en büyük, en komplike, sosyoekonomik krizini tetiklemiştir. 
Değerli
arkadaşlarım, manzara hepimizin yüreklerini kanatıp içimizi paramparça edecek
kadar vahimdir. Öyle ki “İtibardan tasarruf edilmez.” sözünü bir motto gibi
tekrarlayan iktidar ve onun yandaşlarını uyarmak istiyorum. Tamam, itibardan
tasarruf edilmez de peki, sizi itibarlı kılacak olan onurdan, şereften,
saygınlıktan tasarruf edilebilir mi? Bu tezkere vesilesiyle millî onurun,
ulusal gururun, gerçek saygınlık ve itibarın saraylar yapmak olmadığını size
hatırlatmak isterim. 
Beyler, sanırım
sözü nereye getirmek istediğimi anlamışsınızdır. Anlamak istemeyenlere kalbimin
dün akşamdan beri utanç ve acı içinde kıvrandığını, öfkeyle sıkıştığını
anlatmak istiyorum. Kendimi 15 Mayıs 1919’unda şehri düşman tarafından işgale
uğramış bir İzmirli gibi hissettiğimi söylemek istiyorum. Hasan Tahsin’i ilk
kurşunu atmaya hangi duyguların sevk ettiğini anlatmak istiyorum. Bu duyguları
bana ve kalbi Türk milletinin onuru, refah ve barış dolu geleceği için atan tüm
vatandaşlarımıza yaşatanları şiddetle kınıyorum. Sadece 280 karakterle 82
milyon insanımız için bu kadar aşağılayıcı, bu denli haysiyet kırıcı olma
becerisini gösteren kimse, elbette ki Trump’tan başkası değildir. 
Sayın
milletvekilleri, Trump, dün akşamki “tweet”iyle Türk milletini tehdit etmek ve
küçük düşürmekle kalmamıştır, Cumhurbaşkanında somutlaşan iktidarı da feci ve
alçaltıcı bir tuzağın içine çekmiştir. Amerika Birleşik Devletleri’nin silahlı
güçlerini Türk Silahlı Kuvvetlerinin operasyon bölgesinden çektiğini ve Sayın
Erdoğan’ın kasım ayında Beyaz Saray’a davet edildiğini açıklaması tuzağın ilk
adımıdır. İktidar, Trump’ın azledilme tehlikesiyle karşı karşıyayken
Türkiye’nin yanında yer alacağına dair, kendisini böyle bir boş fikre
inandırmıştır. Gerçi sürekli aldatıldığını ve kandırıldığını itiraf eden ve
neredeyse tüm başarısızlıklarını bununla izah eden bir zihniyet açısından bu,
şaşırtıcı değildir ancak beyler, bizi millet olarak topyekûn aşağılayıp tehdit
eden dünkü “tweet” “Aldatıldım.” gibi bir mazeretin önünü peşinen kesmektedir. 
Bakın, Trump,
muazzam bir kibrin küstahlığı içinde ne diyor? Diyor ki: “Daha önce söylediğim
gibi yine tekrarlıyorum: Eğer Türkiye benim muhteşem ve eşsiz görüşümün
sınırları dışında sayacağım bir şey yaparsa Türkiye’nin ekonomisini yok
edeceğim ve mahvedeceğim. Bunu daha önce de yaptım.” Trump “Daha önce yaptım.”
derken ve yukarıda söylediklerini söylerken nereden cesaret alıyor? Tabii,
dolar olağanüstü yükselince Rahip Brunson’ın kendisi için gelen özel uçakla
apar topar Amerika’ya gönderilmesinden cesaret alıyor. Bundan o kadar kibirli
keyif alıyordu ki bu yılın başlarında, 14 Ocak 2019 tarihinde attığı aynı
küstah içerikteki “tweet”te Türkiye’ye yönelik hezeyan dolu bir tehdit
savurmuştu. Hatırlayalım, ne demişti o “tweet”te Trump? “Eğer Türkiye PYD-YPG’ye
saldırırsa ekonomik yönden mahvederiz.” Peki, iktidar bu küstahlığa nasıl cevap
vermişti? Cumhurbaşkanlığı sözcüsü İbrahim Kalın’ın çok alttan alan bir
mesajıyla, Kalın, sanki Trump’ın umurundaymış gibi “Sayın Donald Trump,
Türkiye, Amerika Birleşik Devletleri’nden stratejik ortak yükümlülüklerinin
yerine getirilmesini ve bunun terör propagandasıyla gölgelenmemesini bekliyor.”
demişti. Bu açıklamanın ardından da dün gece savaş naraları atan yandaş
televizyon baykuşları, o gün Trump’daş kesilmişlerdi, Trump’daş.
Değerli
arkadaşlarım, gelmiş geçmiş bütün şehitlerimizin ve gazilerimizin ruhlarını
muazzeb edecek muazzam bir hakaretle karşı karşıyayız. Bunun başlıca sebebi
izlenen, sabahtan akşama üç kere değişen AKP’nin zikzaklı dış politikasından
başka hiçbir şey değildir. Erdoğan-Putin-Ayetullah yan yana;
Putin-Ayetullah-Esad yan yana; Trump- Putin-Ayetullah-Esad, Erdoğan’a karşı. 
Sayın
milletvekilleri, şimdi lütfen dikkatinizi yoğunlaştırın çünkü Trump bu kez
tehdidine bir de sınırlama ilave etti. Ne diyor Trump? “Operasyonda size
çizdiğim sınırların dışına çıkmayın. Terörist temizliğinizi IŞİD’le yani benim
terörist dediklerimle sınırlı tutun. Sakın ola ki Fırat’ın doğusunda benim
silahlandırdığım YPG ve PYD’ye dokunmayın.” Kısaca, “Binlerce kafa kesici
selefi IŞİD canisi, aileleriyle, çoluk çocuklarıyla sizin belanız olsun.” diyor
Trump bize. Bakın, dünyanın en güvenilmez siyasetçisine güvenme
basiretsizliğiniz hangi sonuçlara neden oldu? Türkiye’yi nasıl bir tehdit
coğrafyasına dönüştürdünüz? Bu arada değerli arkadaşlar, bizim ordu karakteri
kazandırdığımız ÖSO’nun da kontrolümüzden çıkma ve IŞİD dâhil başka radikal
unsurlarla her an bir iş birliği yapma ihtimali de vardır. Bu süreçlerde zaman
zaman oldu bu oynamalar. Türk milletinin bu yüce çatısı altında yer alan bütün
vekillerini başta Sayın Cumhurbaşkanı olmak üzere bu hakarete gereken cevabı
gerekli ağırlıkta vermeye davet ediyorum. Bu onurlu basireti göstermeliyiz.
Sayın Cumhurbaşkanı, ilk iş, Trump’ın Beyaz Saray’ı ziyaretini geri çevirmeli.
Dün akşam bize hakaret edecek, bu sabah “Buyurun gelin tekrar.” diyecek. Tarih
veriyor “Bugün gelin.” diye. Bunu geri çevirmeliyiz. İncirlik’i kapatıp askerî
anlaşmaları tekrar gözden geçirmeyi düşünebilirsiniz. Merhum Demirel bunu
yapmıştı. Bir sabah Ecevit’in kimseden habersiz Kıbrıs’a girmesinden sonra
Amerika Birleşik Devletleri’nin koyduğu ambargo üzerine Başbakan olan Demirel,
bütün bunları yapmıştı, yapıldı bunlar. Burası büyük ülke, yapabiliriz. Derhâl
yolcu uçağı alımlarından vazgeçilmeli. 
En
önemlisi, muhalefete karşı, “yurtta sulh” kavramını güçlendirmek için, bu
kırıcı, sert dilden vazgeçmek lazım. Yani önce içeride bir birlik, beraberlik,
bütünlük ortaya koymalıyız. 
Ancak
bu adımların başarısı, Türkiye’nin Suriye’de takip ettiği hatalı politikalardan
tümüyle vazgeçmesine bağlıdır. 
Değerli
arkadaşlar, Türk milletine ve Türkiye’ye yönelik bu korkunç aşağılamanın
muhataplarına verilecek en etkili cevap, dış politikada iktidarınızın, eğer
yerinde duruyorsa, çıktığımız güvenli limana tekrar geri dönmesidir. Bunun için
Suriye politikasını A’dan Z’ye yenilemeli ve “Yurtta sulh, cihanda sulh.”
ilkesini kayıtsız şartsız kabul etmelisiniz. Radikal, ideolojik bagajlarınıza
rağmen bunu başardığınız takdirde, kendinizle birlikte ülkemizi ve milletimizi
çok daha büyük acılar çekmekten kurtaracaksınız. Bunları yapmazsanız eğer Türk
milleti tarafından zaten bir dönem daha iktidarla ödüllendirilmeyeceğiniz gibi,
her kadim millet gibi Türk milletinin de yıkım anlarında hiçbir gücün karşı
koyamayacağı bir hınçla, öfkesini, felaketinden sorumlu tuttukları üzerinden
patlatmasını istemiyoruz, istemeyiz çünkü bunun sonuçları, beklenen İstanbul
depreminden çok daha yıkıcı olur. 
Karşı
karşıya kaldığımız sosyoekonomik krizin içinden bağımsızlığımızı ve
geleceğimizi, yani bazılarının pek sevdiği ikilemeyle, istiklalimizi ve
istikbalimizi koruyarak çıkmasının tek yolu, bu siyasetlerdir çünkü Türk milleti,
yüz yıl önce savaşlarla neredeyse yok edilmek üzereyken Atatürk liderliğinde
bir hayatta ve ayakta kalma mucizesine imza atmış bir millettir; çünkü Türk
milleti, büyük kurucu kuşağı sayesinde İkinci Dünya Savaşı’na girmemiş, bugünkü
kuşakları var edecek taze sürgünler bu sayede yeşermiştir. “Olmasaydık
olmazdın.” mottosunun özü budur, nankörlüğün mahkûm edildiği bir vefa
ifadesidir. 
Biz bunları
söylerken neden söylüyoruz? Değerli arkadaşlarım, bunları tam bir açık
kalplilikle, birkaç madde hâlinde, Türk milletinin yüce çatısı altında öneriler
olarak sizinle paylaşmak istiyorum:
1) Suriye’nin
egemenliğine, dolayısıyla toprak bütünlüğüne kelimenin tam anlamıyla saygı
göstermek. Suriye’deki iktidar gücüyle, her türlü hamaseti bırakarak, herhangi
bir ön şart sürmeden diyaloğa geçilmelidir; bunun için gerekirse Sayın
Cumhurbaşkanının dostu Putin’den kolaylaştırıcı bir rol oynaması istenmelidir.
2) Suriye’deki
rejimin Suriye’nin tamamındaki egemenliğini tanırken, bu çerçevede, rejimin
egemenliğini koruduğu ve yeniden tesis ettiği bölgeleri ekonomik ve sosyal
olarak ayağa kaldıracak, gerçekçi ortak projeleri birlikte yapabiliriz.
Topraklarımızdaki 5 milyon Suriyelinin çok önemli bir bölümünün bir ile beş yıl
arasında bir süre içerisinde ülkelerine dönmelerini sağlayacak olan, bu tür
projelerdir. 
3) Bu çerçevede,
mevcut şartlarda bizi ekonomik bakımdan tam bir çöküşe sürükleyecek, hayalci,
30 kilometre derinliğinde, birkaç yüz kilometre uzunluğunda güvenlik
koridorlarında entegre yerleşim birimleri oluşturmak gibi imkânsız, ham
hayallerden vazgeçmeliyiz. Ayrıca, bu, uluslararası hukuk açısından da sorunlu
bir konudur. 
4) Bu nedenle,
Suriye’nin egemenliğinde gedik açacak bir tür “ilhak” ve “işgal” gibi sunulmaya
çalışılmaya müsait her türlü girişimden uzak durmalıyız. Böyle sunulabilecek
adımlarımızı geri almalıyız. 
5) “Suriye’de
egemenlik vehmettiğimiz” şeklinde yorumlanabilecek politikalardan vazgeçmemiz,
Türk Silahlı Kuvvetlerimizin milletimiz güvenliğini tehdit eden YPG terör
örgütüne yönelik harekâtını engellemez. Nitekim, tezkereye “evet” dememizin en
önemli gerekçelerinden biri, süper güçlerin iç bütünlüğümüzü ve huzurumuzu
bozmak için kullandıkları bu örgütleri etkisizleştirmektir. 
6) Bu arada hep
aklımızda bulundurmamız gereken bir ihtimal: İleride düzenlenecek bir Cenevre
Konferansı’nda, kuzey Suriye’de PKK/YPG oluşumunu Amerika Birleşik
Devletleri’nin tekeline bırakmak istemeyecek olan Rusya’nın, Esad’ı da
kullanarak bu oluşumu açık, örtülü desteklerle desteklemeye ve bir özerk bölge
ilan etmeye sevk edebilir. Bakın, tekrar altını çiziyorum: Bu Cenevre
toplantısını iyi takip edelim değerli bürokratlar. 
7) İktidar,
Türkiye'yi Trump gibilerin ekonomik tehditlerine açık hâle getiren yanlış
ekonomik politikalarını hemen bırakmalı ve değiştirmelidir. Hazine açığının
yüzde 58 arttığı bir ülkenin işi dış politikada zordur. İşte, bizi Trump adlı
küstahın tehditlerine açık kılan temel faktör bu tablodur. Bu tablodan acilen
çıkmamız gerekiyor. Bunun yolu, muhalefetin de iş birliğiyle gerçekçi bir
ekonomik güçlenme programını derhâl hayata geçirmektir. Hiçbir şey aklınıza
gelmiyorsa geçmişte döneminizde Merkez Bankası Başkanlığı yapan Sayın Durmuş
Yılmaz’a bir danışın. Bunun için, 2023 genel seçimleriyle yürürlüğe girecek
güçlendirilmiş bir parlamenter sistemin Anayasa’sını ortak bir mutabakatla bu
Mecliste hep beraber yapabiliriz. Sayın Cumhurbaşkanı, yeni Anayasa’ya uygun
seçilme kriterlerini sağladığı takdirde tarafsız Cumhurbaşkanı olma şansını da
yakalayabilir. 
Değerli
arkadaşlarım, Parlamentodaki bütün partilerin, kurucu değerlerin güncel
yorumuna dayanacak bir siyasi iş birliğine gitmeleri “Türkiye’yi ve Türkiye
Cumhuriyeti’ni kuran ahaliye Türk milleti denir.” tanımındaki anlamıyla, Türk
milletini karşı karşıya bırakıldığı var oluş sorunundan kurtarmaları gerekir. 
Bugün
burada konuştuğumuz konu, artık bu andan itibaren bu Parlamentonun ortak
konusudur, ortak meselesidir. Bu konu, iktidar ve muhalefet meselesini çoktan
aşmıştır. Bu Parlamento bir millî birlik parlamentosu gibi davranmak
durumundadır, bütünüyle işlevsizleştirilmiş olmasına rağmen. Bu Parlamentonun
görevi, Türk milletinin karşı karşıya bırakıldığı var oluş sorunundan
çıkarmaktır; bunda birincil sorumluluk ise on sekiz yıllık iktidarın kendisinde
sembolleştiği Sayın Cumhurbaşkanındadır. Bu gerçek, kendileri tarafından kabul
edilip gereği yapıldığı takdirde bütün zorluklar daha kolay aşılacaktır. 
Cumhurbaşkanının
mevcut durumu basiretle değerlendireceği inancıyla, tezkereye “evet”
diyeceğimizi bir kez daha açıkça deklare ediyorum, hepinize saygılarımı
sunuyorum. (İYİ PARTİ sıralarından alkışlar) 
BAŞKAN
– Değerli milletvekilleri, tezkere üzerinde konuşma sırası, Milliyetçi Hareket
Partisi Grubu adına Manisa Milletvekilimiz Sayın Erkan Akçay’a aittir. 
Süremiz
yirmi dakika Sayın Akçay. 
Buyurun.
(MHP sıralarından alkışlar)
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri; Türk
Silahlı Kuvvetlerinin Gerektiği Takdirde Sınır Ötesi Harekât ve Müdahalede
Bulunmak Üzere Yabancı Ülkelere Gönderilmesine Dair Cumhurbaşkanlığı Tezkeresi
hakkında Milliyetçi Hareket Partisi Grubu adına söz aldım. Muhterem heyetinizi
saygıyla selamlıyorum. 
Güney
sınırlarımız boyunca ülkemize yönelik tehdit ve tehlikelerin bertaraf edilmesi
için 2 Ekim 2014 tarihinde çıkarılan tezkere, şimdi bir yıl daha
uzatılmaktadır. Bu tezkerelerle Türkiye Cumhuriyeti ve Silahlı Kuvvetlerimiz
Türk milletinin irade ve kararlılığını sahada ve masada en iyi ve etkin bir
şekilde göstermiştir. Ağustos 2016’da Fırat Kalkanı Ocak 2018’de Zeytin Dalı,
Mayıs 2019’da Pençe harekâtları başarıyla gerçekleştirilmiştir. 
Bilhassa,
son üç yıldaki gelişmeler göstermiştir ki bu tezkerenin onayı, sadece idari bir
Meclis kararı değil, bölgesel ve küresel gelişmeleri derinden etkileyecek
önemli, haklı ve yerinde bir adımdır. Tezkerenin gerekçesinde güney
sınırlarımız boyunca ülkemize yönelik tehdit ve tehlikelere atıf yapılmakta,
komşu ülkelerin toprak bütünlüğüne ziyadesiyle özen gösterilmektedir. Bunu
yaparken de başta Birleşmiş Milletler olmak üzere uluslararası hukukun karar ve
kurallarına atıf yapılmakta, tezkerenin meşruiyeti ve hukukiliği açıkça ortaya
konulmaktadır. Tezkerenin iki amacı vardır. 
Bir:
Ülkemize güney sınırlarımızdan yönelen tehdit ve tehlikeleri kaynağında yok
etmek. 
İki:
Terör örgütlerini yok ederek güney komşularımızın toprak bütünlüğünü ve sınır
güvenliğini korumak. Türk Silahlı Kuvvetleri, sınır ötesindeki başarılı
operasyonlarla gerek ülkemizin gerekse de komşu ülkelerin güvenliğine ve toprak
bütünlüğüne ve dünya barışına katkı sağlamaktadır. Fırat Kalkanı ve Zeytin
Dalı’yla Afrin’den Cerablus’a kadar olan bölgede varız, İdlib’de varız. Pençe
harekâtlarıyla Metina, Avaşin, Zap ve Hakurk’ta, Pençe Harekâtı’yla yine Sinat
ve Haftanin alanlarında terör yuvalarını yerle bir ettik. 
Şu
iki gerçeğin altını bir kez daha çizelim ki gündemimizdeki tezkerenin ne derece
isabetli olduğunu bir kez daha görelim. 
Birincisi,
Ağustos 2016’da Fırat Kalkanı, 2018’de ise Zeytin Dalı harekâtları
gerçekleştirilmemiş olsaydı, güney sınırlarımız boyunca uzanan bir terör
koridoru ortaya çıkacaktı. Türkiye’nin ortaya koyduğu kararlı askerî ve siyasi
iradeyle terör koridoru girişimine karşı bir güvenlik koridoru önemli ölçüde
inşa edilmiştir. 
Milliyetçi
Hareket Partisi olarak ülkemizin güney sınırının terörden tamamen temizlenmesi
çağrısını yıllardır dile getiriyoruz. Genel Başkanımız Sayın Devlet Bahçeli, 6
Ağustos 2012 tarihinde Afrin’den Kandil’e uzanan güvenlik kuşağı tanımını şu
şekilde ifade etmişti: “Ülkemize yönelen tehditleri en aza indirmek amacıyla
batı ucu Afrin’i ve doğu ucu da Kandil’i içine alacak biçimde tesis edilecek
hilal şeklindeki güvenlik kuşağı, bir an önce sağlanmalı ve icra edilmelidir.”
Küresel
çevrelerden icazet ve izinle vakit kaybetmeksizin millet ve devlet bekasına
yönelen melun ve alçak kumpası tesirsiz hâle getirmek için millî bir
seferberlik içinde tavır ve inisiyatif alınmalıdır. İşte, bu inisiyatif,
Afrin’den başlayarak önce doğu yönünde El Bab, ardından kuzeydoğu yönünde
Menbic ve buradan da kuzey yönünde Cerablus arasında kalan bölgenin merkez
olduğu 1.400 kilometrelik güney sınırımızın terör ve tehdit odaklarından
temizlenmesiyle başarıya ulaşacaktır. Dolayısıyla sınır ötesi operasyon izni
veren bu tezkereyi Türkiye’nin terörle haklı ve meşru mücadelesinin bir parçası
olarak görüyoruz. 
Diğer
taraftan Türkiye, bölgeyi sadece terörden temizlemiyor, insani yardımlarla
yaşam alanlarına canlılık getiriyor, katkı veriyor. İşte bu sınır ötesi
operasyonlarla Türkiye, ne derece insani ve barışçı bir tutum aldığını
defalarca dünyaya göstermiş ve örnek olmuştur. 
Değerli
milletvekilleri, ülkemizin güney sınırları boyunca önemli gelişmelerin
yaşandığı bir dönemdeyiz. Suriye’de Mart 2011’de başlayan ve yıllar geçtikçe
büyük güçlerin dâhil olduğu bir vekâlet savaşına dönüşen iç savaşta Türkiye,
güvenli bölge tezini sürekli gündemde tutmuştur. Ayn el Arap, Tel Abyad ve
Rasulayn başta olmak üzere, meskûn mahalleri de kapsayacak şekilde 30-35
kilometre derinliğinde bir bölgenin terörden temizlenmesi, sadece Türkiye için
değil, bölge istikrarı için de bir güvencedir. Güvenli bölgede hiçbir YPG, PKK
ve DEAŞ unsuru kalmamalı ve bölgedeki güvenlik inisiyatifi tamamen Türkiye’de
olmalıdır. Türkiye açısından Suriye’de terör tehdidi altındaki her bölge
temizlenene kadar mücadele sona ermeyecektir. Çünkü bu mücadelemiz haklıdır, hukukidir,
meşrudur. 
Öte yandan,
güvenli bölgenin inşası ve Fırat’ın doğusunun terörden temizlenmesiyle
ülkemizdeki Suriyeli sığınmacılar için uygun bir iskân ortamı da sağlanacaktır.
Bölgede güvenliğin sağlanmasının ardından sığınmacıların temel ihtiyaçlarını
karşılamak üzere imar, inşa ve bayındırlık faaliyetleri süratle
tamamlanmalıdır. Böylece, ülkemizde misafir ettiğimiz Suriyeli sığınmacı
kardeşlerimiz için güvenli bir adres tesis edilmiş olacak ve Suriyeliler
vatanlarına kavuşacaklardır.
Değerli milletvekilleri,
son üç gündür Türkiye-ABD-Suriye üçgeninde çok önemli gelişmeler yaşanmaktadır.
Cumhurbaşkanı Sayın Erdoğan ile ABD Başkanı Trump arasındaki son telefon
görüşmesinden sonra ABD’den, Türkiye’nin harekâtının kısa sürede başlayacağı ve
ABD askerlerinin Türkiye’yle birlikte olmayıp bölgeden çekileceği açıklaması
gelmiştir.
Bu açıklamanın
iki önemli noktası vardır. Birincisi, güvenli bölge ve Fırat’ın doğusuna
harekât kapsamında ABD, yine Türkiye’yi oyalayıcı bir tutum içinde olmuştur
ancak bu sefer ABD’nin Türkiye’nin kararlılığını anladığını umuyoruz. Bununla
birlikte, toplamda 50 bine yakın, son bir ayda 315 tırla terör örgütüne hazır
beton blokları, arazi araçları, jeneratörler, yakıt tankeri, kapalı kasalarda
silah ve mühimmat sevk eden ABD’nin politikasındaki bu keskin dönüş görüntüsüne
temkinli yaklaşma mecburiyeti vardır. 
Ayrıca,
ABD’nin son açıklamasında üstü kapalı bir tehdit de göze çarpmaktadır.
Deniliyor ki: Bundan böyle geride kalan iki yıl boyunca yakalanmış DEAŞ
savaşçılarından da Türkiye sorumlu olacak. ABD’nin bu tehdidine pabuç bırakacak
bir ülke değiliz. Suriye'de bugüne kadar DEAŞ’la mücadele eden en tutarlı ülke,
Türkiye'dir. ABD eğer bu süreçte Türkiye'yi durdurmak için DEAŞ’ı yeniden
sahaya sürmeye hazırlanıyorsa bu girişim, PKK ile DEAŞ’ın aynı el tarafından
kontrol edildiğinin ifşası ve ispatıdır. ABD, Türkiye'ye karşı PKK’yı korumak
için DEAŞ kartını ileri sürecekse hiç merak buyurmasın, Fırat Kalkanı’nda
DEAŞ’ın başını ezdik, karşılaşırsak yine ezeriz. (MHP ve AK PARTİ sıralarından
alkışlar) Unutulmasın ki DEAŞ’tan en çok zarar gören ülke, Türkiye'dir ve Fırat
Kalkanı’nda 3.500 DEAŞ’lıyı etkisiz hâle getirerek DEAŞ’a en büyük darbeyi
vuran, Türkiye'dir. 
Sayın
Başkan, değerli milletvekilleri; ABD Başkanı, dün tüm mesaisini Türkiye'ye
ayırmış, aklına estikçe sosyal medyadan Türkiye mesajları yayınlamıştır.
Mesajlarsa sabahtan akşama destekten tehdide dönüşmüştür. Bu denli kaygan bir
zeminde oynayan tweet şövalyesi bir kişinin mesajlarının ciddiye alınacak bir
tarafı yoktur. Trump’ın ve ABD’nin bazı kurumlarının sabah akşam Türkiye
aleyhine iç politikamıza yönelik servis ettiği Twitter mesajları, Türk
milletine sökmeyecektir. Ancak, bu hadsiz mesajlarda dikkatinizi çekmek
istediğim birkaç husus bulunmaktadır. Trump, istedikleri yapılmazsa Türkiye
ekonomisini ikinci defa yok edecekmiş. Mademki ikinci defa olacak, birincisini
hiç düşündünüz mü? 2018 Ağustosundaki birinci tehdidinde, Türkiye başarıyla
bunu göğüslemesini ve bertaraf etmesini bilmiştir. Hadi ABD’yi, Avrupa’yı
geçtik; ülkemizdeki bazı kişiler Ağustos 2018’deki ilk saldırıda nerede tutum
aldıklarını sorguluyorlar mı acaba?
Milliyetçi
Hareket Partisi olarak bir kez daha vurguluyoruz: Kimin ne mesajı, ne hesabı
olursa olsun, Allah’ın adaletinden, Türk milletinin kararlı iradesinden ve
kahraman ordumuzun varlığından gayrısına itimadımız yoktur. Bu topraklarda
zalim vardır, zulüm vardır ve bu zalimin çarkını durduran güç olarak Türkiye
vardır. (MHP ve AK PARTİ sıralarından alkışlar) 
Başta ABD olmak
üzere, Batılıların Türkiye'nin terörle mücadelesine bakışları ikiyüzlü ve
kusurludur. Kendi bakış açılarının aksine, bizim için terör örgütleri iyi ya da
kötü olarak ayrılamaz. Alfabedeki hangi harfleri kullanırlarsa kullansınlar,
terör örgütleri yok edilmelidir. Türkiye bunu taahhüt etmiştir ve önceki
operasyonlarında da gerçekleştirmiştir. İnşallah, Fırat’ın doğusunda da dost
düşman herkese bu kararlılığımızı bir kez daha göstereceğiz. Suriye'nin
geleceğinde terör örgütlerinin yeri olmayacaktır. Güvenlik ve demokrasi
ekseninde tutum alması gereken tüm ülkelerin Türkiye'nin operasyonlarını
desteklemesini bekliyoruz.
Sayın
milletvekilleri, Suriye'de barışa kapı açmak adına, bu gerekçeyle katil Esad
rejimi temsilcilerini, bölücü terör örgütü PKK/YPG muhiplerini davet edenler de
bilmelidir ki görüşlerini benimsediğiniz bu gruplar Suriye’deki iç savaşın,
katliamların sorumlularıdır. Suriye’deki terörü “El Kaide ve türevi terör
örgütleri” ibaresiyle tasvir edip Suriye’nin dörtte 1’ini işgal eden PKK/YPG
terörünü görmezden gelmek, Türkiye’yi terör örgütlerine yardım yapmakla
suçlayıp da başta ABD olmak üzere, yabancı ülkelerin on binlerce tır yüklü
silah, mühimmat yardımından hiç söz edilmemesi oldukça manidardır, PKK/YPG
terör örgütünü meşrulaştırma girişimidir, sakat ve sakıncalı bir bakış
açısıdır. 
Yine, birtakım
mahfillerin Türkiye’nin Suriye politikasını ve güvenlik arayışlarını “nüfus
mühendisliği” olarak nitelendirip de PKK/YPG’nin, ABD’nin bölgenin demografik
yapısının değiştirilmesi için neler yaptıklarını, insanların katledildiğini,
kitleler hâlinde yerlerinden göçe itildiğini görmezden geldiklerini ve bunların
insanlık dışı faaliyetlerini ağızlarına dahi almadıklarını üzülerek görüyoruz.
Bir kez daha
altını çizerek hatırlatıyorum ki YPG, vatanını kurtarmak için örgütlenmiş bir
oluşum değil, bir terör örgütü, bir katil sürüsüdür. Türkiye’ye silah
doğrultmuş, Türk milletinin bekasına saldırmış ve kastetmek için kuyruğa girmiş
hangi örgüt varsa bizim için düşmandır, yok edilmesi sonuna kadar meşrudur,
mübahtır, müstahaktır. 
Görüşülmekte
olan tezkerenin gerekçesinde işaret edilen bir diğer bölge olarak Irak
gelişmelerini de yakinen takip etmemiz gerekiyor. Son günlerde Bağdat merkezli
olarak başlayan eylemler Irak’ta yeni bir iç savaş provası niteliğindedir. 6
Ekim itibarıyla Irak’taki olaylarda hayatını kaybedenlerin sayısı 100’ü
geçerken yaralı sayısı da 3 bini bulmuştur. Irak’ın iç güvenliğinin tesisinin
yanı sıra ülkedeki Türkmen varlığının korunması ile Türkmenlerin ülkenin
geleceğinde söz sahibi olmaları sağlanmalıdır. Ayrıca ülke güvenliğimiz
açısından Mahmur ve Sincar’daki gelişmeler de dikkatle izlenmeli ve buralarda
terör örgütü PKK’nın güçlenmesine fırsat verilmemelidir.
Değerli
milletvekilleri, bir kez daha belirtmek isterim ki bu tezkereyle Türkiye, terör
tehdidine karşı güvenlik kuşağı tesisinde önemli bir aşamayı gerçekleştirmiş
olacaktır, bölgedeki kaosu fırsat bilerek bölge dışı güçlerin kışkırtmasıyla
gerçekleştirilen bölünme projelerini engelleyecektir, terör tehditlerini
bertaraf ederek komşu ülkelerin toprak bütünlüğünün muhafazasına katkı
sunacaktır ve Suriyeli sığınmacıları vatanlarına kavuşturacaktır. Türkiye,
teröre ve emperyalizmin kumpaslarına teslim olmadan, kendi geleceğini kendi
irade ve irfanıyla çizecektir. Unutulmamalıdır ki Ankara’nın, İstanbul’un,
Edirne’nin, Trabzon’un, Manisa’nın, Hakkâri’nin, Şırnak’ın, Mardin’in,
Siirt’in, Şanlıurfa’nın, Diyarbakır’ın, Kilis’in, Hatay’ın güvenliği, güney
sınırlarımızda terörle mücadeledeki başarılarımıza bağlıdır. Millî
güvenliğimizi savunmak, komşu coğrafyaların huzur, barış ve istikrarını
muhafaza etmek için ne gerekiyorsa yapılmalıdır. 
Milliyetçi
Hareket Partisi olarak bu mücadelede devletimizle, milletimizle ve
Hükûmetimizle biriz, beraberiz. Bu aşamada millî iradenin tecelligâhı
Meclisimize çağrımız, millî birlik ve beraberliğimizi muhafaza ederek bu
tezkereye ve Türk Silahlı Kuvvetlerine topyekûn destek olmaktır. 
Konuşmama son
verirken, başta Gazi Mustafa Kemal Atatürk olmak üzere yüzyıllardır ülkemizi
vatan kılan bütün şehitlerimizi ve kahramanlarımızı rahmet ve minnetle
anıyorum. Vatanımızı koruyan ve kollayan, terörle mücadele eden Türk Silahlı
Kuvvetleri, Emniyet ve güvenlik görevlisi bütün kahramanlarımızı şükranla
selamlıyor, başarılar diliyorum.
Saygılar
sunuyorum. (MHP ve AK PARTİ sıralarından alkışlar) 
BAŞKAN – Söz
sırası Halkların Demokratik Partisi Grubu adına Diyarbakır Milletvekilimiz
Sayın Hişyar Özsoy’da. (HDP sıralarından alkışlar) 
Süreniz yirmi
dakika Sayın Özsoy.
HDP
GRUBU ADINA HİŞYAR ÖZSOY (Diyarbakır) – Teşekkür ederim Sayın Başkan.
Cumhurbaşkanlığının
sınır ötesi operasyonlara yönelik tezkeresi hakkında grubum adına söz almış
bulunuyorum. Genel Kurulu saygıyla selamlıyorum.
Öncelikle
şunu belirteyim: Memleketin genel siyasi iklimine, basına, siyasetçilere
bakıyoruz, savaş tamtamları çalıyor, miğferler takılmış, silahlar kuşanılmış,
hatta fetih duaları bile okunmuş -öyle görünüyor- herhâlde Trump ile Putin’den
bir “Gazanız mübarek olsun.” desturu bekleniyor. Böylesi bir durumda biz HDP
olarak bu tezkerelere içimiz yana yana “evet” demeyeceğiz, gönül rahatlığıyla
“hayır” diyeceğiz, başta söylemek istedim bunu. Konuşmamın devamında,
Türkiye’nin bu sınır ötesi operasyonlarla, bu tezkerelerle ve genel olarak da
Suriye politikasıyla nerede olduğuna dair fikirlerimi paylaşacağım.
Geçen
sene yine bu konu üzerinde grubum adına ben konuşmuştum, başka siyasi partiler
konuşmuştu, hatta başka siyasi partiler bu tezkerelerin bir çözümsüzlük işareti
olduğunu ifade etmişti. Bu sene belli ki anlayış biraz değişmiş. Kırk yıldır bu
ülkede sınır ötesi operasyonlar oluyor, kırk yıldır. Geldiğimiz noktada, şu an
geldiğimiz noktada Türkiye, Kürt meselesi konusunda en kritik, en buhranlı
dönemini yaşıyor. Hatta terör ve terörle mücadele söylemi o kadar çok gelişmiş
ki altında Kürt meselesi olduğunu yani odadaki büyük filin Kürt meselesi
olduğunu artık kimse tartışamıyor bile. Altı yıl önce ben burada değildim, bu
Mecliste değildim, yurt dışındaydım, altı yıl önce bu Mecliste Kürt meselesi
konuşuluyordu, çözüm konuşuluyordu, analar ağlamasın, çocuklar ölmesin
konuşuluyordu, beş yılda geldiğimiz nokta gerçekten hayret verici. 
Kıymetli
arkadaşlar, Türkiye’nin Suriye politikası baştan beri iki yolda ilerliyordu.
Birincisi: “Esad’ı iktidardan düşüreceğiz, kendimize yakın bazılarını iktidara
getireceğiz, nüfuz alanlarımızı genişleteceğiz.” Bu, birincisiydi. İkincisi:
“Her ne şart altında olursa olsun Kürtlerin Suriye’de özerk bir bölgeye sahip
olmasının önüne geçeceğiz.” Birinci amacı çoktan bıraktı bu Hükûmet. Aslında
geç bıraktı çünkü 2014’ten itibaren dünyada Özgür Suriye Ordusu denilen yapıya
verilen destek düşmüş, Türkiye, ısrarla, dünyanın desteklemeyi bıraktığı bütün
grupları her türlü destekle ayakta tutmaya çalışıyordu, hâlâ öyle. Sonra ne
oldu? Sonra, alttan alta “katil Esed” dedikleri rejimle görüşmeler yapıldı. Şu
an itibarıyla da yapılıyor, Türk istihbaratı şu an Esad’la düzenli olarak
görüşmeler yapıyor. Şu an, bir taraftan aslında Esad’a laf atarken diğer
taraftan Esad’la görüşüp acaba birlikte yine bu “Kürt, anasını görmesin.”
siyasetini nasıl sürdürebiliriz üzerine birtakım politikalar uygulanıyor. 
Suriye savaşının
El Kaide, El Nusra türevi bütün bu yapıları, örgütleri, çeteleri, ister kabul
edin ister etmeyin, şu an Türkiye'nin resmî himaye ve garantisinde. Bunu niye
söylüyorum? Astana sürecini biliyorsunuz, “dostum Putin” “dostum Ruhani”
üzerinden bir sürü söylem, medyada, özellikle seçim dönemlerinde kullanılan bu
söylemler aslında şöyle bir gerçeğe işaret ediyor: Astana süreci, Esad karşıtı
güçlerin Türkiye eliyle tasfiye edilmesi sürecidir ve bu rejim karşıtı güçlerin
aslında tasfiyesinin taşeronluğu verilmiştir; bu kadar nettir. Bakın, Esad’ı
destekleyen bütün güçler peyderpey geri çekildiler, şu an İdlib’de sıkışmış
durumdalar. İşin doğrusu, İdlib’de onlar da yok, Heyet Tahrir el-Şam onları
daha geriye itmiş, şu an İdlib’in denetimini eline almış ve şu an eğer Rusya ve
Esad İdlib’i darmadağın etmiyorsa bunun tek sebebi Avrupa ve Amerika’nın
çekinceleridir, onların koydukları sınırdır. 
Kıymetli
arkadaşlar, ne yapıyor Türkiye, bu daha önce Esad’la savaşan kesimleri
toparlayıp, derleyip ne yapmaya çalışıyor gördük. Afrin’de o işgal esnasında ne
yapıldığını gördük kıymetli arkadaşlar.
Ben
şimdi size şunu söyleyeyim, hem muhalefete hem iktidara: Afrin işgali için ne
denildi? İsim neydi? “Zeytin Dalı” dediler değil mi, Zeytin Dalı! Çok önemli,
çünkü özellikle son otuz kırk yıldır dünyada kim savaş yapıyorsa ilk önce güzel
isimler buluyor. Mesela Amerika Irak’a müdahale ettiği zaman işte “özgürlük”
ismini koydular, kimisi “umut” diyor yani savaşın yaratacağı vahşetle ilgisi
olmayan birtakım tanımlamalar yapılıyor. Ne oldu Afrin’de? 150 bin insan, çoğu
Kürt, yerlerinden edildi, gönderildiler. Şu an Şehba bölgesinde, başka yerlerde
kamplarda yaşıyorlar. Başka ne oldu? Binlerce zeytin ağacı kesildi. Hatta iş o
kadar pervasızlaştı ki Afrin’deki zeytinler ve zeytinyağları talan edilip
Avrupa pazarlarında satışa sunuldu ve Türkiye Cumhuriyeti devletinin Tarım
Bakanı çıkıp “Evet, biz bunu yaptık.” diyebildi. Ganimet, savaş ganimeti… Niye?
Çünkü oradaki yapıları finanse etmeniz lazım. Oradaki yapılar kim, Türkiye'nin
şu an vesayet savaşını orada yürüten gruplar, kim, gerçekten biliyor musunuz?
Bunun bir araştırmasını yaptınız mı? 
Bakın, ben size
teyit edemediğim, aldığım bir bilgiyi söyleyeyim. Türkiye Cumhuriyeti
devletinin ordusunun komutanları, bölgede olanlar görüyorlar, hatta birçoğunun
aklında şöyle kaygılar var: “Ya, biz Türkiye Cumhuriyeti devleti olarak bu
kadar çeteci çapulcuyla ne yapıyoruz?” diye ciddi ciddi de düşünüyorlar. 
Bunu niye
uzatarak söylüyorum kıymetli arkadaşlar? Şimdi de Gaziantep’te iki tane yapıyı
yan yana getirip “Suriye millî ordusu kuruldu.” dediler. Suriye millî ordusunun
da ilk söylediği şey: “Biz gireceğiz. Biz de Fırat’ın batısına gireceğiz, orada
terörle mücadele edeceğiz.” Maşallah! Suriyeli güçleri Türkiye ordu olarak
organize edip onları Fırat’ın doğusunda kullanacak. Buyursunlar, kullansınlar,
ellerini tutan yok. Yalnız şöyle bir durum var arkadaşlar: Şu güvenli bölge
tartışmasını bence bizim bu Mecliste biraz konuşmamız lazım. Güvenli bölgeden
kasıt eğer sınır güvenliği ise aslında Türkiye'nin kaygılarını birçok kesim
anlıyor, diyorlar ki: “Türkiye, sınırın öte tarafında birçok güvenlik riski
var, kendisini bir güvenli bölge boyunca korumak istiyor.” Şimdi, bundan kaygı
eğer sınırın diğer tarafından kurşun sıkılacak, roket atılacak ise, bizim
güvenliğimiz yoksa bu oturulur, tartışılır fakat arkadaşlar, ortada şöyle başka
bir durum var: 700 kilometre zaten kocaman bir duvar çekmişsiniz oraya, tel
örgüler var, mayınlar var, sınırın bu tarafında onlarca güvenlik önlemi
alabilirsiniz pekâlâ; niye özellikle sınırın diğer tarafında, niye özellikle 30
kilometre derinlikte? 
Bizim düşüncemiz
şudur: Türkiye Cumhuriyeti devletine şu an hâkim olan mantığın söylediği
güvenlik kaygıları doğru değildir, yerinde değildir ve çarpıtmadır. Birazdan
göstereceğim, niye olduğunu söyleyeceğim. 
Buradan
hedeflenen şey sınırın karşı tarafından buraya gelebilecek somut tehditler
değil; açıkçası, Kürtlerin Suriye’de Kuzey Irak’takine benzer bir özerk bölgeye
sahip olmaları ciddi bir tehlike olarak görülüyor yani ulusal güvenliğe tehdit
olarak görülen orada bazı militanların Türkiye’ye kurşun sıkması filan değil,
Kürtler tıpkı Irak’ta olduğu gibi özerk bir yönetime sahip olabilirler ve bu,
Türkiye Cumhuriyeti devletinin üzerine kurulu olduğu temel ideolojiyi çelen bir
şeydir. Bunu niye söylüyoruz? 
Arkadaşlar,
geçen gün Birleşmiş Milletler Genel Kurulunda, biliyorsunuz, Cumhurbaşkanının
bir açıklaması oldu, bayağı da tartışıldı. Cumhurbaşkanına bu bilgi notlarını
veren her kimse, biz kendisine önerelim buradan, hemen görevden alsın gerçekten
kendisini. Cumhurbaşkanı konuşmasında şöyle yapmıştı… Şu fotoğrafı ben
bulabildim, iyi çözünürlüğü yok ama görüyorsunuz, bu konuşma… Burada, şu
gördüğünüz harita aslında şunu hatırlattı: Siyasete girmeden önce Amerika’da
üniversitede akademisyendim, Orta Doğu dersini verirken, Orta Doğu’da İsrail ve
Amerika politikalarını eleştirirken, Amerikalı çocuklar kendi devletlerinin ne
tür bir rezaletin içerisinde olduklarını görsünler diye şu haritayı sürekli
olarak kullanırdık gerçekten. 1948’den günümüze kadar İsrail’in peyderpey, adım
adım Filistin topraklarını işgal ve ilhakı; bunun resmidir aslında. Sonuna
kadar gayrimeşru, bütün uluslararası hukuka ters ve son derece vahşi bir
politika. Filistin’i tamamen yok etmeye çalışan bir mantığı teşhir eden bir
haritadır. Fakat Cumhurbaşkanı bu konuşmasından sonra başka bir fotoğraf daha
gösterdi, başka bir harita, şu haritayı gösterdi arkadaşlar. Bu da planlanan
güvenli bölge haritası. Belki Türkiye’de yandaş medya bunları vermiyor ama bu
iki görüntüyü, bu iki resmi üst üste kullanması gerçekten -Birleşmiş Milletler
Genel Kurulunu takip edenler bilir- ciddi bir alay konusu oldu. 
Arkadaşlar, bu
“güvenli bölge” dediğiniz yerde insanlar yaşıyor ya. Kürtler yaşıyor, Araplar
yaşıyor, Keldaniler yaşıyor, Yezidiler yaşıyor, insanlar yaşıyor; insansız bir
coğrafya değil. Şu an güvenli bölgeyle kastedilen şey şudur: Bir taraftan… 
Ha, bu arada 30
kilometre… Başka bir şey daha söyleyeyim konuşmayı derinleştirmeden önce. Şu,
Cumhurbaşkanının 2019 yılında BM Genel Kurulunda gösterdiği harita. Peki, şu ne
dersiniz, şu? Böyle, kameralar da iyi çeksin. Bu, Hafız Esad’ın Arap kemeri
politikası. Çok büyük bir görsel benzerlik var, içerik olarak da benzerdir
farklılıkları olmakla birlikte. 1965’te Baas Partisinin, iktidar partisinin
nefretle bahsettiği Baas Partisinin Kürtlerin yaşadığı bölgeleri Araplaştırma
haritası bu. Ne yaptılar? O zaman 150 bin Kürt’ü, çiftçiyi topraklarından
ettiler, topraklarını devlet mülkü hâline getirdiler. Sonra Dera’dan,
Humus’tan, İdlib’ten, Rakka’dan getirdikleri Arapları Kürtlerin meskûn olduğu o
alanlara yerleştirdiler. Buna “Arap kemeri politikası” diyorlar. Şu an
Cumhurbaşkanının iştahla dillendirdiği şey nedir? Dünyaya söylüyor, özellikle
Avrupalılara: “Siz müsaade edin, hatta parasını da siz bize verin -25 milyar
euro tutuyor- biz o bölgeyi güvenli bölge yapalım. E, tabii, Kürtleri oradan
çıkaracağız.” Yerine kimi yerleştireceğiz? Yerine, Suriye savaşının artığı
olarak hayatları parçalanmış, bir şekilde Türkiye’ye sığınmak zorunda kalmış
olan insanları biz buraya yerleştireceğiz.
Kıymetli
arkadaşlar, etik olan, insani olan, ahlaki olan, doğru olan siyaset şudur:
Tabii ki Suriye’de, bu bölgelerde, şu “güvenli bölge” olarak tariflenen bu alanın
içerisinde daha önce yaşayıp şu bu sebeple ülkesini terk etmek zorunda kalan
bütün insanların tekrar bu bölgeye girmesi için hepimizin çalışması lazım. Biz
HDP olarak sonuna kadar buna da destek veriyoruz, yalnız bir şartla; Tel
Abyad’dan çıkan insanlar Tel Abyad’a gelsin, Serekaniye’den çıkanlar oraya
gelsinler, Resulayn’dan çıkanlar oraya gelsinler. Fakat siz “Hama’dan,
Humus’tan, Deyr el Zor’dan, Rakka’dan, oradan buradan insanları biz
getireceğiz, bu bölgeye yerleştireceğiz.” derseniz, bir, savaş suçu işlemiş
oluruz; iki, insanlığa karşı suç işlemiş olursunuz; üç, önümüzdeki dönemde
Suriye’de halklar arasındaki onlarca kavganın tohumlarını atmış olursunuz.
Dolayısıyla, evet, mülteci meselesine çözüm bulmak gerçekten gerekli. Bu
insanları zorlamadan, ikna ederek ama ülkelerinde belli bir istikrarın da
sağlanmasını temin ederek oraya göndermek lazım. Fakat nüfus mühendisliği
yapmak yani şu Hafız Esad’ın, Baas Partisinin bu demografik mühendisliğini, bu
etnik kırımını tekrar kırk elli yıl sonra tedavüle sokmak en büyük suç olur. 
Kıymetli
arkadaşlar, güvenli bölge meselesine tekrar döneyim, zamanım az kaldı,
toparlamaya çalışayım. Sınırın diğer tarafında IŞİD varken Türkiye'nin vurduğu
tek bir sivil yoktur bütün sınır boyunca, sınırın kontrolü IŞİD’de olduğu zaman
-2014-2015, kayıtlara bakabilirsiniz, “check” ettik- ve Türkiye'nin, IŞİD’in
kontrolündeki sınır kapılarından sınır ticareti var, resmî. Şu an cezaevinde
olan kıymetli Grup Başkan Vekilimiz İdris Baluken bunu Meclis gündemine de
taşımıştı. IŞİD’in kontrolündeki kapılardan sınır ticareti yapılıyordu ve gidiş
gelişler oluyordu. Ne zaman ki Kürtler sınır kapılarını aldılar, sınır ticareti
kesilmekle kalmadı, aynı zamanda o sınırda olan sivil, militan herkes hedef
hâline geldi ve Londra merkezli Suriye İnsan Hakları Gözlemevinin verilerine
göre, Türk Silahlı Kuvvetlerinin sınır hattında öldürdüğü sivil sayısı 422’dir.
Rakam farklı olabilir fakat arkadaşlar, savaş çıktığı zaman ölüm olur. Şimdi,
savaş çıksın, efendim, biz işte sadece, gideceğiz, bazı militanları, örgüt
militanlarını tutacağız, yok edeceğiz falan; yok böyle bir şey. 
Bu
vesileyle Tabipler Birliğine buradan tekrar saygıyla selamlar göndermek
istiyorum. Hatırlıyorsunuz, Afrin işgali öncesinde Tabipler Birliği çıktı,
hiçbir şey demedi, tek bir şey dedi: “Savaş bir halk sağlığı sorunudur.” Bu
ülkenin doktorları bunlar. Niye? Çünkü savaş çıktığı zaman insanlar ölür; sivil
de ölür, yaşlı da ölür, genç de ölür, insanlar ölür. Dolayısıyla savaşın
çıkmaması hepimizin faydasınadır. Bu kadar milliyetçi hezeyanların yükseldiği
bir dönemde biz şunun farkındayız: Barış istemek, barışı savunmak öyle kolay
bir şey değildir. Türkiye'nin şu ikliminde cezaya en fazla çarptırılanlar
barışı savunanlardır. Mesela barış akademisyenlerini biliyorsunuz, Anayasa Mahkemesi
sonra beraat ettirdi, üç yıl süründürdükten sonra. Doktorlar, bu ülkenin
doktorları, insan sağlığıyla ilgilenen doktorları “barış” diyor. Dolayısıyla
biz hem ana muhalefetten hem de iktidar partisinin içinden, diğer siyasi
gruplardan gerçekten vicdanına ve aklına göre oy kullanmasını istiyoruz. 
Ben
şunun farkındayım: Birçok insan bu tezkerelerle bu meselenin çözülmeyeceğinin
çok iyi farkında. Niye farkında? Orta Doğu’da 40 milyon Kürt var, 4 ülkede
yaşıyorlar ve Türkiye Cumhuriyeti devleti bugün itibarıyla bu Kürtlerle ne
yapacağını bilmiyor, büyük bir kriz içerisinde. Türkiye, sınırlarında yaşayan
Kürtlerle ne yapacağını bilmiyor. Pozitif anlamda söylüyorum, bildikleri tek
şey “E, son terörist ölene kadar biz saldıracağız, vuracağız, kıracağız.” Denendi.
Sadece siz denemediniz kendinizi, sizden önce deneyenler oldu. Bakın, Kenan
Evren de denedi, Demirel döneminde denendi, 90’larda denendi, daha öncesinde
denendi, cumhuriyetin ilk dönemlerinde denendi, 29 tane isyan çıktı ya. Siz,
bütün bu milliyetçi söylemlerin ötesinde, aklıselim bir şekilde çıkıp burada
“Ya, Orta Doğu’da 40 milyon Kürt var. Biz bunlarla ne yapacağız?” sorusunu
sorabiliyor musunuz? Buna dair pozitif anlamda bir şey söyleyebiliyor musunuz?
Gerisi çok kolaydır. Şu dönemlerde en fazla prim eden, en kolay
tüketebileceğiniz argümanlardır: “Sonuna kadar terörle mücadele edeceğiz,
vuracağız, kıracağız.” Sonuç ne? Sonuç -geçen sene bu kürsüde bu konu hakkında
yaptığım konuşmamda söylemiştim- bir dönem Başbakan olan, Parlamento Başkanı olan
-bir önceki- Binali Yıldırım, 2010 yılında, bu kavganın, Kürt meselesi
bağlamında yaşanan bütün bu kavganın bu ülkeye maliyetinin 1 trilyon dolar
olduğunu söyledi. Mehmet Şimşek daha azını söylemişti, 500 milyar dolar. Bu,
ekonomik tarafı. İnsani boyutuna hiç girmek istemiyorum. İnsani boyutu “…”(x) edilemez yani
matematik olarak rakamlara vuramazsınız; her biri can, insan. 
Şimdi, insanlar
savaş alanlarına sürülecek, görünen o. Suriye konusunda ve Kürt meselesi
konusunda bizim düşüncemiz şudur: Kıymetli arkadaşlar, biliyorsunuz, Suriye’de
bir Anayasa Komitesi çalışması var. Hepimizin çıkarınadır; Türkiye'nin,
Türkiye’de yaşayan herkesin, Türklerin, Kürtlerin ve Suriye’de yaşayan bütün
halkların çıkarınadır. Bir an önce Suriye’de istikrarlı, demokratik bir rejimin
ortaya çıkması gerekiyor. İnanın, mülteciler meselesi de ancak bu şekilde
çözülür, Kürt meselesine de ancak bu şekilde tekrar normal parametrelerde
yaklaşma imkânı elde edersiniz. 
Şu an masaya
bakıyoruz, masada Ruslar var, Amerikalılar var, Türkiye var, İran var, o var,
bu var, bir tek Suriye’de yaşayan halklar o masaya oturamıyorlar. Sadece
Amerika için değil, Suriye’de olan bütün yabancı ülkelerin oradan çıkması
gerekiyor zaman içerisinde ve bununla birlikte, buna paralel olarak Suriye’de
yaşayan bütün halkların, Kürtler de dâhil olmak üzere…
(Mikrofon
otomatik cihaz tarafından kapatıldı)  
BAŞKAN – Sayın
Özsoy, tamamlayalım.
Buyurun. 
HİŞYAR ÖZSOY
(Devamla) – …bir an önce, bu, Suriye’deki çözüm sürecini bizim ilerletmemiz
gerekiyor. Ama, tam da aslında, bu barış, Anayasa Komitesi, siyasi diyalog
tartışmalarının olduğu bir dönemde Türkiye Cumhuriyeti’ne hâkim olan mantık
gayet de itaatçi bir mantık; şu an “Suriye’de kocaman, büyük bir savaş cephesi
daha açalım, başka yaralar açalım ve Suriye’deki çözümü biz mümkün mertebe
erteleyelim.” mantığını güdüyor. 
Kıymetli
arkadaşlar, tercih tabii ki bu ülkeyi şu an yönetenlerin, kollarını, ellerini
tutacak, bağlayacak filan hâlimiz yok ama bu yanlıştır. Koca bir yanlışın
altına imza atıyorsunuz, bu yanlışın faturasını sadece Hükûmet olarak,
siyaseten siz ödemeyeceksiniz. Zaten şu ana kadar Suriye politikasında
yaptığınız hatalar yüzünden insanlar iktidar partisine bedel ödetmiştir,
önümüzdeki dönemde de ödetecektir ama bu bedeli, biz istiyoruz ki Türkiye’de yaşayan
halklar ödemesin, Türkiye halklarına ciddi bir fatura çıkmasın. 
(Mikrofon
otomatik cihaz tarafından kapatıldı) 
HİŞYAR ÖZSOY
(Devamla) – O açıdan burada, Genel Kurulda bulunan bütün arkadaşların bu
tezkereye “hayır” demesini, bu zor zamanda barış sesini yükseltmesini
istiyoruz. 
Teşekkür
ediyoruz. (HDP sıralarından alkışlar)
BAŞKAN – Söz
sırası, Cumhuriyet Halk Partisi Grubu adına Sakarya Milletvekilimiz Sayın Engin
Özkoç’a aittir. 
Buyurun. (CHP
sıralarından alkışlar)
Süreniz yirmi
dakika Sayın Özkoç. 
CHP GRUBU ADINA
ENGİN ÖZKOÇ (Sakarya) – Sayın Başkan, değerli milletvekili arkadaşlarım;
hepinizi saygıyla selamlıyorum. 
Emperyalist
ülkelerin açlığı, Büyük Ortadoğu Projesi, eş başkanlık, Arap Baharı, savaş,
yaklaşık 3 milyon 750 bin Müslümanın katledilmesi, Avrupa ülkelerinin ganimet
paylaşımı, parçalanmış Orta Doğu, gözyaşı, ölüm, açlık, sefalet, katliam ne
için? Bunların hepsi demokrasi için mi? Hayır. İnsan hakları için mi? Hayır. Ne
için? Emperyalist ülkelerin çıkarı için, Amerika için. Ben size Amerikan dış
politikasını bir cümleyle özetleyeyim: Amerika’nın menfaatine olanlar,
Amerika’nın menfaatine olmayanlar. 
Peki, biz bu
kirli savaşın neresinde durduk Türkiye olarak? Tam da yanında durduk. Dönemin
Başbakanı Recep Tayyip Erdoğan şöyle açıkladı: “Bana bir görev verdiler, ben
Büyük Ortadoğu Projesi’nin Eş Başkanıyım.” dedi. Bu, Amerika’nın ve bizim Orta
Doğu’ya yönelik dış siyasetimizi oluşturdu. Peki, bizim asıl dış siyasetimiz ne
olmalıydı? Türkiye Cumhuriyeti’nin kurucu lideri Mustafa Kemal Atatürk bunu
şöyle söylüyor: “Yurtta barış, cihanda barış.” diyor. Bu şiar kuruluşumuzda
böyleydi, yakın bir zamana kadar, cumhuriyet tarihimiz boyunca da hep böyle
oldu. Kuzey Kıbrıs Türk Cumhuriyeti’nde soydaşlarımız katledilirken Amerika
Birleşik Devletleri “Uzak dur.” deyip bize ambargo uygulayacağını söylediğinde,
tehditler savuran ABD Başkanına, dönemin Başbakanı Bülent Ecevit “Gölge etme,
başka ihsan istemez.” diyerek haddini bildirmiştir. (CHP sıralarından alkışlar)
Kıbrıs’ta ülkemizin çizdiği dış politikaya sadık kalınmıştır. 
Peki, Orta Doğu
savaşında Cumhuriyet Halk Partisi olarak biz ne yaptık? Biz de cumhuriyet
mirasımıza, barışa, diplomasiye, vatan onuruna Cumhuriyet Halk Partisi olarak
sadık kaldık. Öncelikle, Irak’ta, Suriye’de, Mısır’da, Libya’da Büyük Ortadoğu
Projesi’nin fitilinin ateşlendiği zamanlarda Cumhuriyet Halk Partisi olarak “Bu
bataklıktan uzak durun.” dedik, “Ülkelerin iç işlerine, iç dinamiklerine
karışmayın.” dedik, “Hele hele emperyal devletlerin peşinde, komşularımızın
katline, sürgününe, yoksulluğuna neden olacak bir oyunun parçası asla olmayın.”
dedik, “Savaşın değil, çözümün parçası olun.” dedik ve çözüm için atılması
gereken uluslararası ve ulusal tüm adımları attık. Suriye’de savaş patlak
verdiğinde bir Cumhuriyet Halk Partisi heyetini Suriye’ye Esad’a gönderdik,
diplomasiyi kurmaya çalıştık, Suriye Tutum Belgesi’ni yayımladık 29 Kasım
2011’de. Bu belgeyle ortaya koyduğumuz ana çerçeveden hiç vazgeçmedik,
tutarlılıkla aynı çizgide hep barışı savunduk. 2012’de ortada ne Astana ne Soçi
varken “Bölge ülkeleriyle masaya oturalım, uluslararası konferans düzenleyelim,
Orta Doğu barış ve iş birliği teşkilatını yani OBİD’i kuralım.” dedik. Hükûmet
nezdinde girişimlerimizin hiçbiri, bu söylediklerimiz de karşılık bulmadı.
Birleşmiş Milletler Genel Sekreterine çağrı yaptık, Suriye sorununun çözümüne
yönelik yol haritası yayımladık. Sığınmacılarla ilgili çalışma yaptık ve son
olarak İstanbul’da 28 Eylül 2019’da Uluslararası Suriye Konferansı’nı
düzenledik ve 5 maddeyi ortaya koyduk. 
“Bir: Ankara ile
Şam arasındaki yolun barışa giden en kestirme yol olduğunu ve Suriye’nin
geleceğine ancak Suriye halkının karar vereceğini hiç unutmamalıyız. 
İki: ABD ve
Rusya’nın çıkarları arasında savrulmamak için toprak bütünlüğü, siyasi
bağımsızlık, egemenlik ve iyi komşuluk ilişkileri ilkelerine dayanan,
bütünlüklü ve uyumlu bir tek Suriye politikası izlemeliyiz. 
Üç: Suriye
yönetimi başta olmak üzere, uluslararası hukuka ve ilişkilere dayalı, meşruluğu
olan bütün aktörlerle, tıpkı burada olduğu gibi konuşarak diplomasiyi etkin
kılmalıyız. 
Dört: Bugüne
kadar, uluslararası hukuk ve meşruiyete aykırı bütün hamlelerimizi yeniden
gözden geçirmeliyiz. 
Beş: Suriye
yeniden güvenli ülke olduktan sonra ülkemizdeki sığınmacıların gönüllü geri
dönüşlerini teşvik etmeli ve bu amaca uygun politikaları geliştirmeliyiz.”
dedik. 
Bizim Suriye
politikamız budur, komşularımıza ve dünyaya bakışımızın esası budur;
diplomasidir, çetelerle iş tutmak, terör örgütleriyle gizli pazarlıklar
içerisinde olmak değildir. Bir ülkenin muhatabı başka bir ülke olmalıdır. Bizim
muhatabımız terör örgütleri olamaz. Onlarla iş birliği kuramayız. Bize kimse
ama kimse, Amerika Birleşik Devletleri dâhil ne yapacağımızı söyleyemez. (CHP
sıralarından alkışlar) Ne yapacağımızı, yüzyıllara dayanan devlet kültürümüzle,
tarihî birikimimizle biz biliriz. Bunun için “Aklı ortaya koyalım.” dedik,
bunun için “Birlikte düşünelim.” dedik ama dinlemediniz. Ortak aklı değil,
hırslarınızı ortaya koydunuz. Birlikte düşünmediniz, ayrıştırdınız. Unuttuğunuz
bir şey varsa o da ne kadar farklı düşünürsek düşünelim, biz hepimiz bu ülkenin
çocuklarıyız. Bizim yolumuz emperyalistlerin yolu olamaz. Biz ülkemizin
çıkarlarını bütün değerlerimizle birlikte korumalıyız. Cumhuriyet Halk Partisi
lideri Kılıçdaroğlu, hem içeride hem dışarıda, söz konusu vatan olunca, millet
olunca, bayrak olunca siyaseti bir tarafa bırakarak elini size uzattı fakat siz
bu eli her seferinde geri ittiniz. (CHP sıralarından alkışlar) 
Şimdi
önümüze bir tezkere koydunuz. Önceki tezkerenin hemen hemen aynısı ancak irade
olarak Hükûmeti çıkartıp bizzat Cumhurbaşkanını koydunuz, güvenli bölgeyi de
ilave ettiniz. Torba yasa gibi torba tezkere getirdiniz. Her ülke kendine özgü
koşulları taşır. Birine “evet” diğerine “hayır” deme tercihini Meclisin elinden
aldınız. Sınırlarımızı korumak zorundayız, doğru fakat Amerika’nın
taşeronluğunu yapmayı asla kabul etmemeliyiz, bu yanlış. (CHP sıralarından
alkışlar) Orta Doğu eş başkanlığını Müslüman dünyasına karşı kabul ettiniz,
hâlâ devam ediyorsunuz, bu yanlış. Türkiye’de IŞİD’in 70 ilde örgütlü olduğunu
emniyet belgeleriyle açıkladınız. Siz Amerika’nın pisliği olan IŞİD’in
sorumluluğunu almaya kalkıyorsunuz, bu da yanlış. Amerika, Rusya, Avrupa
savaşın ganimetini toplarken siz 4 milyon mülteciyi kabul ederek Türkiye’nin
güvenliğini tehlikeye attınız, bu da yanlış. Filistin için yola çıkan, Mavi
Marmara’da İsrail tarafından katledilen insanlarımızı İsrail’in parasını kabul
ederek nasıl aşağıladıysanız, şimdi de Suriyeli mültecileri öne sürmeniz o
denli yanlış ve küçültücüdür. (CHP sıralarından alkışlar) Suriye’nin
kuzeydoğusunda IŞİD militanları ve aileleri büyük oranda El Hol ve Roj
kamplarında barınıyorlar. El Hol’un nüfusu Birleşmiş Milletler verilerine göre
70 binden fazla. Avrupa ülkeleri vatandaşı olan IŞİD militanları ve eşleri bu
bölgede konuşlanmış durumda. Fakat El Hol kampı Türkiye’nin ilan ettiği 30
kilometre derinliğin dışında, bunu da göz önünde bulundurmanız gerekiyor. 
Siz
yine kandırıldınız. Amerika eş başkanlık konusunda sizi kandırdı, güvenli bölge
konusunda sizi kandırdı. Türkiye’nin güvenliğini tehdit altında bulunduran
terör örgütlerine silah ve mühimmat desteği veriyor, bunu kabullendiniz.
“Trump’la anlaştık.” dediniz. Trump hava sahasını kapattı ve bilgi akışını
durdurdu. Siz hâlâ onunla görüşerek bir yol arıyorsunuz, ülkemizi küçük
düşürüyorsunuz. Sizin birlikte çözüm aradığınız ABD lideri dün bilgisayarın
başında, tüm dünya nezdinde Türkiye’ye “Benim eşsiz ve yüce bilgeliğimle
çizdiğim sınırları aşmayacaksınız.” diye size ültimatom verdi. “Aşarsan
ekonomik olarak yok ederim seni.” dedi. “Daha önce de yaptım.” dedi, tehdit
bile değil, yekten Türkiye’yi aşağıladı. Ben cumhuriyet çocuğuyum, bu ülkenin
evladıyım, benim ağırıma gidiyor, sizin ağırınıza gitmiyor mu? (CHP
sıralarından alkışlar) Talimatlar yağdırdı Twitter üzerinden. “IŞİD’i besledim,
büyüttüm, artık çaresine Türkiye bakacak.” dedi. “Savaşın maliyeti yükseldi,
vatandaşlarımı yük altına sokmam, sen Türkleri daha fazla ez.” dedi. “Conilerin
canı kıymetli, sizin Mehmetçiklerin canı hiçtir, onları gönder.” dedi. Bakalım,
eş başkanlık talimatların gereğini mi yerine getirecek yoksa vatanımızın,
Mehmetçik’imizin, insanlarımızın onuruna sahip mi çıkacak, göreceğiz.
Biz
Suriye’de ABD’nin arkasını temizlemek zorunda mıyız? Cihatçı örgütler, IŞİD
kimin eseri; bunu herkes biliyor. Suriye parçalandı, Libya parçalandı, Mısır
allak bullak oldu, biz Orta Doğu’daki ilişkilerimizi, itibarımızı kaybettik. Bu
kirli oyuna bir son verilmesi gerekiyor. Savaşmadan kazanmanın olanaklarını
tüketen bir siyasi kadro bizi Orta Doğu bataklığına itti. Defalarca söyledik,
yine söylüyoruz, Türkiye, yönetmiyor, savruluyor. 
Bu aşamada
sarayı üç konuda uyarıyoruz. Bir: Bütün görüşmelerde Suriye’nin toprak
bütünlüğüne duyulan saygıyı tekrarlamalıyız. Harekâtın sonuçlarının toprak
bütünlüğüne zarar vereceğini net bir şekilde ortaya koymalıyız. Harekâtın
amacını, süresini ve öngörülen sonuçlarını açıklamalıyız. Suriye’yle, Şam’la,
Esad’la aracısız konuşmayı başarmalıyız. Savaşlar geçicidir ve öyle olmak
zorundadır; barış esastır ve kalıcıdır. O nedenle, savaş bittikten sonra
Yunanistan’la ve diğer ülkelerle dost olmayı başaran büyük siyasetçi Mustafa
Kemal Atatürk’ün sözünü hatırlamalıyız: “Yurtta barış, cihanda barış.” (CHP
sırlarından alkışlar) 
İki: Irak, İran,
Suriye, Rusya, Amerika ve Avrupa Birliğiyle sürekli istişare içerisinde
olmalıyız. Amerikan Başkanının büyük bir ustalıkla yürüttüğü Türkiye’yi
yalnızlaştırma ve çevreleme siyasetinden mutlaka kurtulmalıyız. 
Üç: PKK, IŞİD ve
tüm terör örgütlerine karşı sınır güvenliğimiz önemlidir, korumalıyız. Bölge
halkını da mutlak korumalıyız. Onların can ve mal güvencesini vermeliyiz,
bunları garanti etmeliyiz. Adaletli olacağımızı, Türk askerinin adalet dışında
bir zulme asla alet olmayacağını bölge halkına iyi anlatmalıyız. Kimseye karşı
etnik, mezhepsel ayrım yapmayacağımızın sözünü vermeliyiz ve arkasında
durmalıyız. İç politikada savaştan çıkar sağlayan tutumu bir kenara
bırakmalıyız. Türkiye’nin çıkarlarını ve risklerini görmeniz gerekiyor.
Çocuklarımızın kanı üzerinden siyasi hatalarınızı asla temizlemeye
kalkmamalısınız. Türkiye’nin ekonomi, eğitim, toplumsal barış, demokrasi, dış
politika olmak üzere beş temel sorununu bugüne kadar çözemediniz. Bu karanlık
günleri kullanarak sakın bunları kanla, karanlıkla örtmeye kalkışmayınız; buna
Cumhuriyet Halk Partisi olarak asla izin vermeyeceğiz. Sorunları savaşarak
kapatamazsınız. Savaş, Büyük Atatürk’ün çok doğru saptadığı gibi meşru müdafaa
yapılmazsa cinayettir, unutmayınız. Size tavsiye ederim, egemenler istiyor diye
savaşmayın, şehit kanı üzerinden siyaset yapmayın, sonunu görmediğiniz
harekâtlarda erken davranmayın, bütün tuzakları görün çünkü ordumuzu çok
yordunuz; Ergenekon, Balyoz ve benzeri davalarla, tasfiyelerle de çok sıkıntı
verdiniz. Türk ordusu vatanın ve cumhuriyetin bekçisidir. Ordumuzu sakın ola
daha fazla yıpratmayınız. Onlar bizim çocuklarımız, onlar bizim göz
bebeğimizdir. Şimdi yetki istiyorsunuz, “TSK gerektiği takdirde sınır ötesi
harekât ve müdahalede bulunabilsin.” diyorsunuz. Yanlış dış politikanız
nedeniyle bugüne kadar karşı karşıya kaldığımız bir gerçek var: Bizim
askerlerimiz maalesef oradalar. 
BÜLENT
TURAN (Çanakkale) – “Maalesef” mi?
ENGİN
ÖZKOÇ (Devamla) – Onların can güvenliği ve hayatı bizim her şeyimizdir. “Hayır”
demememizin evlatlarımız için olduğunu gayet iyi bilin, vatanımızın onuru için
olduğunu gayet iyi bilin, bölgenin barışı için olduğunu gayet iyi bilin. Biz,
vatanımızın, milletimizin, ordumuzun, bayrağımızın yanında durmaya devam
edeceğiz. Siz de artık gerçekleri görün ve emperyalistlerin eş başkanlığını yapmaktan
vazgeçin. 
Saygılar
sunuyorum. (CHP sıralarından alkışlar) 
BAŞKAN
– Söz sırası, Adalet ve Kalkınma Partisi Grubu adına Sivas Milletvekilimiz
Sayın İsmet Yılmaz’da. (AK PARTİ sıralarından alkışlar)
Süreniz
yirmi dakika Sayın Yılmaz. 
AK
PARTİ GRUBU ADINA İSMET YILMAZ (Sivas) – Teşekkür ediyorum Sayın Başkan. 
Sayın
Başkan, sayın milletvekilleri; Türkiye’nin millî güvenliğine yönelik, kitlesel
göç dâhil, her türlü eyleme karşı gerekli her türlü tedbiri almak, terör
örgütlerinin saldırılarını bertaraf etmek ve Türkiye’nin hak ve menfaatlerini
korumak için hudut, şümul, miktar ve zamanı Cumhurbaşkanınca takdir ve tayin
olunacak şekilde, Türk Silahlı Kuvvetlerinin yabancı ülkelere gönderilmesi ve
aynı amaçlara matuf olarak yabancı silahlı kuvvetlerin Türkiye’de bulunmasına
bir yıl daha izin verilmesine yönelik Cumhurbaşkanlığı tezkeresi üzerinde AK
PARTİ Grubumuzun görüşlerini açıklamak üzere söz almış bulunmaktayım. Bu
vesileyle sizleri ve ekranları başında bizleri izleyen aziz milletimin her bir
mensubunu saygıyla selamlıyorum.
Konuşmamın hemen
başında, bu vatan için can veren tüm şehitlerimizi rahmetle, minnetle ve
şükranla anıyorum. Hayatta olan gazilerimize de Allah’tan sağlıklı, uzun
ömürler diliyorum. Ülkemizin huzur ve güvenliği için büyük bir inançla, cesaret
ve fedakârlıkla görevlerini yapan asker, polis, jandarma ve güvenlik
korucularına teşekkür ediyorum; Allah yüzlerini ak eylesin.
Sayın Başkan,
değerli milletvekilleri; Türkiye uzun zamandan beri terör örgütleriyle mücadele
etmektedir. Değişen ve artan çevresel zorluklara rağmen, terörle mücadelenin
başladığı günden bugüne kadar devam eden mücadele bundan sonra da terör sona
erinceye kadar devam edecektir. Bugüne kadar Türkiye bu mücadelede çok büyük
bedeller ödedi, bundan sonra da ödemeye hazırdır. “Vatan için ölmekse kaderim,
böyle kaderin ellerinden öperim.” diyen bir milletin mensupları bilir ki
“Bayrakları bayrak yapan üstündeki kandır!/Toprak, eğer uğrunda ölen varsa
vatandır.” Böyle düşünen bir milletin temsilcileri olarak biz de “Vatan için
ölmek de var fakat borcum, yaşamaktır.” diyoruz. Bundan sonra tek bir
vatandaşımızın dahi burnunun kanamasını istemiyoruz, bunun için de gereken
tedbirleri alıyoruz; bu tezkere de o tedbirlerden birisidir. 
Sayın Başkan,
sayın milletvekilleri; güney sınırımızda Irak ve Suriye’deki istikrarsız ortam,
bu ülkelerde her türlü terör örgütünün barınmasına imkân sağlamaktadır.
Bilindiği üzere, halkımızın huzuruna ve güvenliğine, ülkemizin millî birliğine
ve bütünlüğüne yöneltilmiş, Irak’ta kendisine yer edinen PKK terör örgütü
unsurlarından kaynaklanan bir terör tehdidiyle otuz beş yıldan fazla süredir
mücadele etmekteyiz. PKK terör örgütünün Suriye’deki uzantısı PYD-YPG de
Suriye’de 2011 yılından beri devam eden iç savaş ve karışıklıktan istifade
ederek bölge dışı bazı ülkelerin desteğiyle, DEAŞ terörüne karşı mücadeleyi
istismar ederek sınırlarımıza bitişik bir terör koridoru oluşturmak
istemektedir. PKK/PYD-YPG’nin lider kadrosu aynı terörist havuzundan
beslenmekte; aynı organizasyon yapısını, propaganda araçlarını, mali
kaynaklarını ve eğitim kamplarını kullanmaktadır. ABD yönetimi PKK/YPG’yle
ortaklığını bölgedeki DEAŞ varlığıyla orantısız şekilde silah ve ağır askerî
malzeme vermeye devam ederek sürdürmektedir. Bu durum ülkemizin ulusal
güvenliğine yönelik bir tehdittir, bu tehdidin ortadan kaldırılması ülkemizin
huzur ve güvenliği için elzemdir.
Sayın Başkan,
değerli milletvekilleri; sizlere güney sınırlarımızda son dönemde yaşanan
gelişmeler konusunda bilgi vermek istiyorum. Bu gelişmeler tezkerenin niçin kabul
edilmesi gerektiğini de apaçık ortaya koymaktadır. Irak’ın kuzeyinden ülkemize
yönelik terör saldırılarına son vermek istiyoruz. Bunun için bölgedeki terör
örgütü yapılanmasını, altyapısını ortadan kaldırmak istiyoruz. Bu nedenle Pençe
Harekâtı’nı başlattık. Irak’ın kuzeyi Hakurk, Armuş kampı bölgesinde icra
edilen Pençe-1 operasyonu 27 Mayıs 2019 tarihinde başladı, 12 Temmuz 2019
tarihinden itibaren kuzeydoğuya doğru Pençe-2 operasyonuyla genişletildi. Bu
operasyonlarla Irak’ın kuzeyinde kazanılan alan hâkimiyetiyle sınırın ötesinde
sağlanan hudut emniyeti daha da ileriye taşındı. Söz konusu operasyonlarda
bugüne kadar çok miktarda yaşam malzemesi ve örgütsel doküman ele geçirildi.
Tespit edilen 309 adet mağara, sığınak, barınak ve silah mevzisi imha edilerek
kullanılmaz hâle getirilmiştir. Irak’ın kuzeyinde bulunan mağara, barınak ve
sığınaklarda barınan bölücü terör örgütü mensuplarını etkisiz hâle getirmek,
sığınaklarını ve silah mevzilerini imha etmek maksadıyla 23 Ağustos 2019
tarihinde Pençe-3 operasyonu başlatıldı, ardından doğuya doğru genişletildi.
Bölücü terör örgütüne sağlanan alan hâkimiyetini devam ettirmek, sınır
ötesinden destek alınmasını ve sızma girişimini önlemek, ileriden hudut
güvenliğini etkin olarak sağlamak amacıyla Irak’ın kuzeyine yönelik
operasyonlar hedef analizi odaklı olarak devam etmektedir.
Sayın Başkan,
sayın milletvekilleri; Irak’taki teröre karşı mücadelemizle eş zamanlı olarak
Suriye’den kaynaklı ülkemize yönelik terör saldırılarını da ortadan kaldırmak
istiyoruz. Öncelikle belirtmek gerekir ki Türkiye olarak Suriye’nin toprak
bütünlüğünü savunuyoruz, Astana taahhütlerimize bağlıyız, Soçi Mutabakatı
çerçevesinde yükümlülüklerimizi yerine getirmek için çalışıyoruz. Bu kapsamda,
İdlib Mutabakatı’nın uygulanmasının son derece önemli olduğunu düşünüyoruz.
Ancak Suriye rejiminin son dönemde özellikle sivilleri, okulları, hastaneleri,
tarım alanlarını hedef alarak mutabakata aykırı olarak ve mutabakatı aşındırmak
için İdlib’e yönelik kışkırtıcı eylemlerinin arttığını da görüyoruz. 
6
Mayıs 2019 tarihinde kara harekâtına dönüşen rejim saldırılarıyla, İdlib
Gerginliği Azaltma Bölgesi sınırları içerisinde 48 yerleşim yeri rejim
güçlerince ele geçirilmiştir. Türkiye olarak, İdlib bölgesinde yaşayan
sivillerin yerlerinden yurtlarından edilmemesini, bu bölgede kalmasını
istiyoruz, yeni bir göç dalgasının yükünün taşınamayacağını ifade ediyoruz. Bu
çerçevede, Suriye’de bugüne kadar bölgedeki ilgili aktörlerle gerçekleştirilen
iş birliği ve koordinasyonla bu konuda önemli adımlar atıldı. 
Sayın
Başkan, sayın milletvekilleri; Suriye’de teröre karşı verdiğimiz mücadelenin
bir parçası olarak Fırat Kalkanı Harekâtı ile Zeytin Dalı Harekâtı hakkında da
bilgi vermek isterim. 
Türk
Silahlı Kuvvetleri, 24 Ağustos 2016 tarihinden itibaren DEAŞ’la Mücadele
Küresel Koalisyonu hava unsurları ve bölgedeki Özgür Suriye Ordusu unsurlarıyla
Fırat Kalkanı Harekâtını icra etmiştir. Sözde kanton olarak ilan edilerek 30
Ocak 2014 tarihinden itibaren PKK/YPG’li teröristlerin kontrolü altında bulunan
Afrin bölgesinden hudut karakollarımıza, İdlib gözlem noktalarımıza ve Fırat
Kalkanı Harekât alanına taciz ve saldırıların artması üzerine 20 Ocak 2018
tarihinde de Zeytin Dalı Harekâtı başlatılmıştır. 
Harekât,
ülkemizin uluslararası hukuktan kaynaklanan hakları, Birleşmiş Milletler
Güvenlik Konseyinin terörle mücadeleye yönelik özellikle 2005 yılındaki 1624,
2014 yılındaki 2170 ve 2178 sayılı kararları ile Birleşmiş Milletler
Sözleşmesi’nin 51’inci maddesinde yer alan meşru müdafaa hakkı çerçevesinde
icra edilmiştir. 
Fırat
Kalkanı Harekâtı’yla yaklaşık 3.500, Zeytin Dalı Harekâtı’yla yaklaşık 4.700
PYD-YPG, DEAŞ üyesi terörist etkisiz hâle getirilmiştir. Fırat Kalkanı ve
Zeytin Dalı bölgelerinde hâlen sürdürülmekte olan İstikrar Harekâtı kapsamında
arama tarama ile mayın temizliği faaliyetleri devam etmektedir. Fırat Kalkanı
ve Zeytin Dalı Harekâtı sayesinde terörden arındırılan alanlara ülkemizden
bugüne kadar 360 binin üzerinde Suriyeli dönmüştür. Gönüllülük temelinde bu
sayıyı artırmak istiyoruz. 
Sayın
Başkan, değerli milletvekilleri; bölgede bir yandan terörle mücadelemiz devam
ederken diğer yandan bölge halkının sosyal ihtiyaçlarını karşılamaya yönelik
çalışmalarımız da devam etmektedir. Terörist unsurlardan temizlenen bölgelerde
güvenlikten eğitime, sağlıktan tarıma, adaletten sosyal hizmetlere kadar uzanan
farklı alanlarda çalışmalarımız büyük bir hassasiyetle devam etmektedir. Türk
Silahlı Kuvvetleri, insani yardımların bölgeye erişimi konusunda gerekli
desteği sağlamakta, Cinderes’te kurulan Türk Silahlı Kuvvetleri Acil Yardım
Hastanesiyle de bölge halkına sağlık hizmetleri sunmaktadır.
Sayın
Başkan, sayın milletvekilleri; PKK terör örgütünün Suriye uzantısı PYD-YPG
Türkiye'nin kuzeyinde bir terör koridoru oluşturma, Rakka bölgesinde bu
maksatla kazanım elde etme, DEAŞ’tan ele geçirdiği bölgelerde demografik yapıyı
değiştirme ve etki alanını genişletme çalışmalarına devam etmektedir.
Türkiye'nin hemen güneyinde bir terör koridorunun engellenmesi, bölgenin barış
ve istikrara kavuşturulması için öncelikli hedefimizdir. Bunu teminen, Fırat’ın
doğusundaki bir terör koridoruna da müsaade edilmeyecektir. Şunu vurgulamak
isteriz ki: Türkiye'nin amacı kesinlikle bir toprak işgali değildir. Amacımız,
Suriye’nin toprak bütünlüğünün korunması, istikrara kavuşması ve Suriyelilerin
güvenli şekilde evlerine dönmeleridir. PKK/PYD-YPG terör örgütünün demografik
yapıyı değiştirme çabalarının sonucu olarak Suriye’deki Tel Abyad, Rasulayn ve
Menbic gibi şehirlerden ülkemize göç eden ve ağırlıkla sınırımıza yakın
şehirlere yerleşen yaklaşık 1 milyon Suriyeli PYD-YPG’nin zulmünün bitmesini ve
evlerine dönmeyi beklemektedir. Fırat’ın doğusunda aralarında Kürt aşiretleri
temsilcilerinin de olduğu bir grup aşiret liderinin 2018 yılı Aralık ayında
Azez’de bir araya gelerek PYD-YPG terör örgütüne karşı tek çatı altında
birleşme kararı aldıkları da bilinmektedir. Ayrıca Suriye’de bulunan Kürtlerin
azınlığını temsil eden PYD-YPG terör örgütünün baskısından, zorunlu askerlik
gibi uygulamalarından kurtulmak için bir kısım Kürtlerin ülkemize sığındığı da
bilinmektedir. Nitekim 1 Ekim 2019 tarihinde Suriye Kürtleri Ulusal Konseyi
yöneticisi Kawa Azizi yaptığı açıklamada, PYD-YPG terör örgütünün uyguladığı
zorunlu askerlik uygulaması ve baskılar nedeniyle Suriyeli Kürtlerin ülkelerine
dönemediğini ifade etmiştir. Şunun altını çizmek isterim ki bizim, bölgede
yaşayan Kürt vatandaşlarla hiçbir sorunumuz yoktur; bizim asıl mücadelemiz,
ülkemizi ve bölge güvenliğini tehdit eden teröristlere karşıdır. Biz gerek
yerinden edilmiş sivillerin gönüllü geri dönüşlerini sağlamak gerekse sınır
güvenliğimize yönelik tehdidi bertaraf etmek maksadıyla gereken bütün
tedbirleri aldık.
Sayın
Başkan, sayın milletvekilleri; ABD yönetimi, 19 Aralık 2018 tarihinde, DEAŞ’la
Suriye sahasındaki mücadelenin tamamlandığı gerekçesiyle ABD birliklerinin
Suriye’den tamamen çekileceğini açıklamıştır. Söz konusu kararın uygulanması
safhasında Türkiye-ABD arasında yakın diyalog ve eş güdüm sağlanması konusunda
Sayın Cumhurbaşkanımız ve ABD Devlet Başkanı Trump arasında varılan mutabakat
çerçevesinde ABD’yle sürecin aşamaları ve nasıl yönetileceği tüm askerî ve
diplomatik boyutlarıyla teknik düzeyde görüşülmeye başlanmıştır. Yine bu
çerçevede, Suriye’nin kuzeydoğusunda Türkiye sınırına mücavir Suriye
topraklarında bir güvenli bölge kurulması seçeneği tartışılmaya başlanmıştır.
ABD’li muhataplarla görüşmelerde ABD’nin çekilme kararının uygulanmasının
sahada terörle mücadele ve kalıcı istikrar sağlanması bakımından olumlu
sonuçlar doğurması gerektiği vurgulanmış, çekilme sürecinin PYD-YPG’nin bir
terör koridoru oluşturma gündemine hizmet etmemesi ve sahada rejimin ve
destekçilerinin veya diğer terör örgütlerinin doldurmaya teşebbüs edebileceği
bir güç boşluğuna neden olmayacak şekilde yürütülmesi zaruretinin altı
çizilmiştir. Güvenli bölgeye ilişkin olarak millî güvenlik kaygılarımızın
giderilmesini teminen güvenli bölgenin derinliğinin yaklaşık 20 mil olması,
bölgenin ABD’yle eş güdüm içerisinde ülkemizin kontrolünde olması ve
PYD-YPG’nin güvenli bölgeden çıkarılması hususları ABD’li muhataplarımıza
aktarılmıştır.
Ülkemiz, güvenli
bölge kurulmasıyla Suriye topraklarından kaynaklanan terör tehdidine ilişkin
millî güvenlik endişelerini gidermeyi, Suriye’nin siyasi birliği ile toprak
bütünlüğünün korunmasını sağlamayı, Suriyeli mültecilerin geri dönüşlerinin
önünü açacak bir ortamın tesis edilmesini amaçlamaktadır. Beklentilerimizle
uyumlu olarak tesis edilecek bir güvenli bölgeyle millî güvenlik kaygılarımızın
giderilmesi, bu bölgenin sığınmacılar için korunaklı liman işlevi görmesi ve
istikrarın teminiyle ülkemize sığınan yaklaşık 2 milyon Suriyelinin bu bölgeye
yerleşebileceği öngörülmektedir.
Güvenli bölge
tesisine ilişkin olarak ABD’li askerî yetkililerle Millî Savunma Bakanlığında
5-7 Ağustosta yapılan görüşmelerde bu konuda ilk adım atılmıştır. Bu görüşmeler
sonucunda sağlanan ön mutabakat çerçevesinde 12 Ağustos 2019 tarihinde
Akçakale-Şanlıurfa bölgesinde Türkiye-ABD müşterek harekât merkezi tesis
edilmiş, Suriye’nin kuzeydoğusunda ABD’yle bugüne kadar 7 ortak keşif uçuşu
yapılmış, 3 ortak devriye faaliyetiyle birlikte İHA, helikopter ve F-16
uçuşları gerçekleştirilmiştir. Ancak, güvenli bölgeye ilişkin detayların bir an
evvel netleştirilmesi yönünde ABD’yle yürüttüğümüz müzakereler beklentimizi
karşılayacak sonuçlar üretememiştir. Tesis edilmesi planlanan güvenli bölgeden
PKK/PYD-YPG terör örgütünün çıkarılması, tahkimatın imhası, ağır silahların
toplanması, devriye üs bölgelerinin kurulması, yerel kolluk kuvvetlerinin
teşkili ve güvenliğin sağlanması hususlarında ilerleme sağlanamamıştır. Süreç
içerisinde, ABD güvenlik bürokrasisinin, Fırat’ın doğusunu işgal altında tutan
PYD-YPG terör örgütüyle angajmanına son vermeye yanaşmadığı ve ülkemizde mevcut
müttefiklik ilişkisine koşut bir yaklaşım sergilemediği de görülmüştür. Güvenli
bölge tesisine dair tutum ve beklentilerimiz, son olarak Sayın
Cumhurbaşkanımızın ABD Başkanı Trump’la 6 Ekim tarihinde yaptığı telefon
görüşmesinde bir kez daha vurgulanmıştır.
Sayın Başkan,
sayın milletvekilleri; Türkiye olarak nihai hedefimiz, Suriye'nin kuzeyinde
DEAŞ, PKK/PYD-YPG’yle her türlü terörist varlığını sonlandırmak, burada bir
barış koridoru tesis ederek Suriye'nin toprak bütünlüğü çerçevesinde
ülkemizdeki Suriyelilerin kendi topraklarına, evlerine dönmelerini sağlamaktır.
Bunu sağlamaya kararlıyız. 
Türkiye, sadece
kendi ülkesi ve milletinin huzur ve güvenliğini değil, aynı zamanda bölgede
yaşayan Kürtler, Araplar, Asuriler, Hristiyanlar ve Ezidiler gibi diğer dinî ve
etnik grupların da huzur ve güvenliğini istemektedir.
Cumhurbaşkanımıza
yetki veren tezkerenin süresinin uzatılması, terör tehdidinin kalıcı bir
şekilde ortadan kaldırılması amacıyla yürütülen kapsamlı ve çok boyutlu
faaliyetleri destekleyecek; ülkemizin her ne pahasına olursa olsun, tehdit
nereden ve kimden gelirse gelsin kendini savunmaya yönelik kararlılığının da en
somut göstergesi olacaktır. Bu süreçte siyasi partilerimizin terörle mücadele
hususunda ortak irade ve hassasiyet göstermesi önemlidir.
Sayın Başkan,
değerli milletvekilleri; burada ifade edilen birkaç görüşe de ilave açıklamalar
yapmak istiyorum. 
DEAŞ
teröristlerinden Türkiye'nin sorumlu olacağı da ifade edilmektedir. Şunu açıkça
belirtmeliyim ki DEAŞ ve yabancı terörist savaşçılar sadece Türkiye'nin değil,
uluslararası toplumun ortak bir sorunudur. Bu soruna da uluslararası toplumla
birlikte çözüm bulunması gereklidir. 
Yine, ulusal
güvenlik söz konusu olduğunda önleyici tedbirler almak için mesafelerin engel
teşkil etmediğini günümüz dünyasında herkes yaşayarak görmektedir. Suriye,
Suriyelilerindir. 
“Kürtler sınırda
olunca ticaret kesildi.” ifadesi de doğru değildir. Türkiye'nin Kuzey Irak
bölgesiyle olan ticaret hacmine bakan, bunun doğru bir ifade olmadığını görür.
Türkiye,
Türkiye'de yaşayan 82 milyon vatandaşının ortak devletidir etnik kimliği,
inancı ne olursa olsun. Anayasal eşit vatandaşlık temelinde bu ülkede
yaşayacağız. 
Suriye'yle
ilgili “Masada ABD, Rusya, Türkiye var; Suriye halkı yok.” denildi. Bu ifadenin
de doğru olmadığını ifade etmek isterim. Ancak burada bir gerçeğin ifade
edilmesinden büyük memnuniyet duyduk. Şimdiye kadar “Suriye konuşulduğunda
masada herkes var, Türkiye yok.” diyenlerin şimdi “Türkiye var da Suriye yok.”
deme noktasına gelmeleri de bir gerçeğin ifadesidir. (AK PARTİ sıralarından
alkışlar) 
Ancak, Türkiye,
Astana süreci ülkeleriyle birlikte Suriye Anayasa Komisyonunun kurulmasını
destekledi. Birleşmiş Milletler Suriye Özel Temsilcisi Suriye’deki tüm
tarafların temsil edildiğini de açıkça belirtti. Bu Komisyonda Arap var, Kürt
var, Türkmen var, Süryani var, Hristiyan var, Müslüman var; etnik kimliği ve
inancı ne olursa olsun herkes oradadır. 
Yine, Türkiye’yi
tehdit etmeye yönelik cümle kullananlara karşı da şu sözü söylemek isterim:
Yeni bir dünya kurulur, Türkiye kurulan bu yeni dünyada yerini alır. 
Dış politikada
yalnızlaştırma söylemleri de oldu. Eğer dış politikayı çok iyi takip edenler
olursa bunu da görecektir ki Türkiye, UNESCO’nun Yürütme Kurulu üyeliğine 134
ülkenin oyunu alarak seçilmiştir. (AK PARTİ sıralarından alkışlar) Yalnız olan
bir ülke Almanya’yı geçerek bu sandalyeyi alamazdı. Yine, Türkiye, 2017 yılının
sonunda yani 2018 yılının başında IMO’nun, Dünya Denizcilik Örgütünün Konsey
üyeliğine en fazla oy alarak seçilen ülkelerden biri olmuştur. (AK PARTİ
sıralarından alkışlar) Dolayısıyla “yalnızlaştırma” sözü de doğru değildir. 
Sayın Başkanım,
değerli milletvekilleri; Türkiye’ye yönelik tehditler devam ettiği sürece bu
tehditlerin ortadan kaldırılması amacıyla Türk Silahlı Kuvvetlerinin sınır
ötesine gönderilmesi imkânını da sağlayacak olan tezkereye destek olacağımızı
belirtiyor, yüce Meclis tarafından da bu tezkereye destek verileceğine
inanıyor, yüce heyetinizi saygıyla selamlıyorum. (AK PARTİ sıralarından
alkışlar) 
BAŞKAN – Şimdi
tezkere üzerinde şahıslar adına konuşmaları dinleyeceğiz.
Tezkere üzerinde
şahıslar adına ilk söz, İstanbul Milletvekilimiz Sayın Yunus Emre’ye aittir.
(CHP sıralarından alkışlar) 
Süreniz on
dakika Sayın Emre.
YUNUS EMRE
(İstanbul) – Teşekkür ederim Sayın Başkan. 
Sayın Başkan,
değerli milletvekilleri; ben de Genel Kurulu saygıyla selamlıyorum.
Az önce Sayın
Yılmaz’ın konuşmasını dinledim ve bir süredir Suriye iç savaşı bağlamında AK
PARTİ sözcülerinin açıklamalarını izliyorum. Genel durumdan farklı bir
manzarayı da Genel Kurulda görmediğimi belirtmek istiyorum, o da şudur:
Türkiye'de dış politikanın uygulanmasında, politika oluşturulmasında Meclis
devre dışıdır, Meclis yeterli bilgiye erişememektedir. Tezkereyi okuduğunuz
zaman da yine aynı şeyi göreceksiniz; tezkere kapsamı hakkında, tezkereyle
alınan yetkinin kapsamı hakkında gerekli bilgiler bulunmamaktadır. Sevgili
arkadaşlar, bunlar Meclisten kaçırılmaktadır. Türkiye'de adına
“Cumhurbaşkanlığı hükûmet sistemi” denilen tek adam rejiminin doğal bir sonucu,
Meclisin kapasitesinin, gücünün geriletilmesi olmuştur. Dış politika bu
alandaki en açık örnektir.
Trump’ın
“tweet”ini ve bugün yaptığı açıklamayı okuduğunuzda şunu görürsünüz: Suriye iç
savaşı hakkında, Türkiye'nin muhtemel operasyonu hakkında, Millî Savunma
Komisyonunun Sayın Başkanı, AK PARTİ’li ilgili komisyon başkanları, hatta Türk
Dışişleri Bakanlığı, Türk Genelkurmayından daha fazla bilgiye Amerikan Başkanı
Trump sahiptir. Çünkü Amerikan Başkanı Trump “tweet”inde diyor ki: “Bir sınır
var, bir limit var; o limiti aşarsanız ekonominizi mahvederim.” Bugünkü
açıklamasında diyor ki: “Değerlendirmelerimizin dışına çıkarlarsa aşırı zarar
görmüş bir ekonominin gazabına uğrarlar.” Arkadaşlar, bu değerlendirme nedir?
Trump’ın çizdiği sınır nedir? Bunu hiçbir AK PARTİ milletvekili bilmiyor, bu
Meclis bilmiyor. (CHP sıralarından alkışlar) Bu sınır nedir? Trump’un çizdiği
sınır nedir? Trump’un çizdiği sınır ne yazık ki Türkiye Cumhuriyeti
Cumhurbaşkanı ile Amerikan Başkanı arasında bir anlaşmadır ve bu anlaşma bu
Meclisten gizleniyor. Bu anlaşmanın ne olduğunu Amerikan Başkanının “tweet”leri
sayesinde bir ölçüde anlayabiliyor Türk kamuoyu. Bu, cumhuriyet tarihi boyunca
görülmüş en büyük dış politika skandalıdır. (CHP sıralarından alkışlar)
Değerli
arkadaşlar, birtakım beylik cümlelerle bu kürsüye çıkıp kahramanlık şiirleri
okuyarak dış politika yapılmaz, dış politika son derece ciddi bir iştir.
ABD’yle nasıl bir pazarlık içerisindeyiz? Operasyonun detayları nedir, kapsamı
nedir? Bu kürsüye çıkanlar yüce Meclise bunları açıklamakla mükelleftirler.
ZÜLFÜ
DEMİRBAĞ (Elâzığ) – Operasyonla ilgili hiçbir bilgi verilmez burada.
YUNUS
EMRE (Devamla) – Arkadaşlar, arkadaşlar…
VELİ
AĞBABA (Malatya) – Dinle de öğren, dinle de öğren.
YUNUS
EMRE (Devamla) – Bana laf atacağınıza Trump’a karşı “tweet” atın, hanginiz
“tweet” attınız? (CHP sıralarından alkışlar) 
VELİ
AĞBABA (Malatya) – Bravo, bravo!
YUNUS
EMRE (Devamla) – Bırakın bana laf atmayı, bırakın bana laf atmayı, bırakın! 
ZÜLFÜ
DEMİRBAĞ (Elâzığ) – Ne zaman ne atacağımızı görürsünüz.
BAŞKAN
– Arkadaşlar, konuşmacıyı dinleyelim. 
Sayın
Emre, siz Genel Kurula hitap edin. 
ZÜLFÜ
DEMİRBAĞ (Elâzığ) – Ne zaman ne atılacağını görürsün. 
VELİ
AĞBABA (Malatya) – Dinle, dinle de öğren, Trump’un yanında kedi gibisin. 
BAŞKAN
- Arkadaşlar, lütfen sükûnet.
Sayın
Emre, siz Genel Kurula hitap edin. 
YUNUS
EMRE (Devamla) – Teşekkür ederim Sayın Başkan.
Arkadaşlar,
siyasi literatürümüze Sayın Cumhurbaşkanının soktuğu bir ifade var:
“Kandırıldık.” Sayın Cumhurbaşkanını ne yazık ki önüne gelen kandırabiliyor.
BÜLENT
TURAN (Çanakkale) – Ayıp bir şey ya, ayıp bir şey ya!
YUNUS
EMRE (Devamla) – Bir örnek vereceğim size, sizin sözcüleriniz, Dışişleri
Bakanınız, Cumhurbaşkanınız dediler ki: “Amerika, YPG’ye verdiği silahları
toplayacak.” bu kürsüden söylendi, bu Meclisin komisyonlarında söylendi.
“Amerika, Türkiye’ye taahhüt etti, YPG’ye verdiği silahları toplayacak.” dendi
arkadaşlar, hepiniz biliyorsunuz “Toplayacak.” dendi. 
İSMAİL
KAYA (Osmaniye) – Amerika da bu beyanı yaptı.
YUNUS
EMRE (Devamla) – Bizim müttefikimizin verdiği silahlarla bizim Mehmetçik’imize
karşı savaşacaklar; bunun hesabını bu Mecliste vermek zorundasınız. 
RAMAZAN
CAN (Kırıkkale) – Amerika’ya da kızsana.
YUNUS
EMRE (Devamla) – O silahlar neden toplanmıyor? O silahların toplanmadığı bir
ortamda Amerikan Başkanıyla telefonda neden mutabakata varılıyor? (CHP
sıralarından alkışlar) O silahların toplanmadığı bir ortamda Amerikan
Başkanıyla neden mutabakata varıldığının yanıtı yok, bunun yanıtı yok.
ZÜLFÜ
DEMİRBAĞ (Elâzığ) – Neticeye bak, neticeye.
YUNUS EMRE
(Devamla) – Arkadaşlar, futbol oynamıyorsunuz. Tabelaya bakarak…
ZÜLFÜ DEMİRBAĞ
(Elâzığ) – Neticeye bak, neticeye. 
YUNUS EMRE
(Devamla) - Futbol oynamıyorsunuz, dış politika yapıyorsunuz. 
ZÜLFÜ DEMİRBAĞ
(Elâzığ) – Dış politikanın gereğini görürsün yakında. 
YUNUS EMRE
(Devamla) – Arkadaşlar, bakın, Türkiye’ye büyük bir tuzak kuruluyor, bunu
görmeniz gerekir. 
ZÜLFÜ DEMİRBAĞ
(Elâzığ) – Gereğini görürsün yakında. 
YUNUS EMRE
(Devamla) - Türkiye’ye bir tuzak kuruluyor. 
BAŞKAN – Lütfen
arkadaşlar, konuşmacıyı izleyelim. 
YUNUS EMRE
(Devamla) – Amerikan ordusunun silah altındaki mevcudu 1,3 milyon askerdir. 1,3
milyon askeri var ABD’nin, rezervleri de sayarsanız 2 milyondan fazla askeri
var ABD’nin. Bugün, Amerika Birleşik Devletleri’nin 170’ten fazla ülkede -bakın
tekrar ediyorum- ABD’nin bugün dünyada 170’ten fazla ülkede askeri bulunuyor.
Kimi kaynaklara göre az önce söylediğim 1,3 milyonun yarısı ABD sınırlarının
dışında bulunuyor. Bunu şunun için söylüyorum: 1,5 milyon askeri besleyen,
dünyanın her tarafına, 170 ülkeye yayan ABD diyor ki: “Ben Suriye’deki
askerlerimi çekiyorum.” Ne kadar askeri var Suriye’de? 1.500 ila 2.000
düzeyinde askeri var. 
Bakın, tekrar
ediyorum: Türkiye’ye bir tuzak kuruluyor, bunu görün. 1.500-2.000 askeri var,
toplam mevcudunun binde 1’i kadar asker ve bunlar savaşmıyorlar değerli
arkadaşlar, bakın, savaşmıyorlar, askerî eğitim veriyorlar. Burada, büyük
güçlerin Türkiye’ye kurduğu tuzağı görün. Bakın, biz aynı tuzakla İdlib’te
karşılaştık Türkiye olarak. Türkiye’ye dendi ki: “Oradaki aşırı unsurları -El
Nusra’yı, diğerlerini- sen ayıracaksın hangisi ılımlı, hangisi değil.” Bakın,
ayıramadık ve uluslararası planda Türkiye’yi zor duruma düşürdüler. İdlib’in
geleceğinin ne olacağını, Türkiye'nin başına ne büyük dertler açacağını
bilemiyoruz. Aynı oyun, bugün, Fırat’ın doğusunda ABD tarafından Türkiye’ye
karşı kuruluyor. Bakın, Türkiye, orada ateşin içine itiliyor. 
Ne diyor
Amerikan Başkanı Trump dünkü konuşmasında? Soruyorlar: “Kürtlerin güvenliğini
sağlayabilecek misiniz?” Yanıtı şu: “Deneyeceğiz. Kürtlere baktığınız da onlar
Türkiye'nin doğal düşmanı -bakın, ABD Başkanının ifadeleri bu okuduklarım-
söylediğim gibi doğal düşmanları. Bugün birisi yüzyıllardır savaştıklarını
söyledi, bir tarihçi onların yüzyıllardır savaştığını söyledi.” Bu, Amerikan
yaklaşım tarzı, bunu görün. Buradaki yaklaşım tarzı, Orta Doğu’da kapsamlı bir
Türk-Kürt çatışmasının önünü açmaktır. Orta Doğu'da ne yazık ki -burada
konuşmacılar da işaret ettiler- çok kanlı bir Arap-Kürt çatışması olmuştur son
otuz yıllık, kırk yıllık tarih dilimi içerisinde; çok kötü sonuçları olmuştur,
çok kanlı, çok acı. Halepçe’yi hepiniz hatırlıyorsunuz; aranızda yaşı yetenler,
doğrudan TV ekranlarında onu izleyenler var. Suriye'de olanları biliyorsunuz
geçmişte. Orta Doğu, ne yazık ki çok kapsamlı bir Arap-Kürt sorununun,
çatışmasının yaşandığı bir coğrafyadır. 
Türkiye, bugün,
Suriye sorununa bu şekilde, ABD Başkanının bahsettiği limitler, sınırlar
içerisinde katılarak bir defa tarihsel olarak bu Arap-Kürt çatışması içerisinde
kendisini Arapların yanında konuşlandırmış oluyor; bu, doğru bir politika değil
arkadaşlar. 
ZÜLFÜ DEMİRBAĞ
(Elâzığ) – Kimin yanında olsun?
YUNUS EMRE
(Devamla) - Bu, doğru bir politika değil. Böyle bir çatışma alanında taraf
tutuyor olmak doğru bir politika değil. Orta Doğu'da Araplar da bizim
kardeşimiz, Kürtler de bizim kardeşimiz, meseleye böyle yaklaşmalıyız; birinci
mesele budur.
Bakın, değerli
arkadaşlar, Suriye'de 2 milyon kadar Kürt var. PKK bizim düşmanımızdır; PKK’nın
çizgisinde olan, anlayışında olan YPG bizim düşmanımızdır; biz, bu anlayışla
hadiseye bakıyoruz ancak şunu hatırlatmak istiyorum: Suriye'de yaşayanlar bizim
düşmanımız değildir, Suriye'deki Kürtler bizim düşmanımız değildir. Böyle bir
çatışma ortamının içerisine Türkiye'yi sokmak Türkiye'ye en büyük kötülüktür. 
Tekrar ifade
etmek istiyorum: Burada Türkiye'ye dönük bir tuzak vardır. Türkiye'ye dönük bu
tuzağın farkında olmanızı umuyorum. Türkiye, Orta Doğu'daki bu çatışmaların bir
tarafı olarak bir şey kazanmaz.
Şunu görün
değerli dostlar: Suriye'de bir savaş yaşanmıyor, Suriye'de birkaç savaş bir
arada yaşanıyor, vekâlet savaşları da yaşanıyor. Bu çatışmaların bir tarafında
kendimizi konumlandırmak, aktif olarak bu çatışmaların içinde bulunmak
Türkiye'ye bir şey kazandırmaz; bunu görün ve Orta Doğu'da geçmişte örneğini
verdiğim türde bir çatışma alanının Türkiye için büyük bir risk olduğunu görün.
Değerli dostlar,
bütün bu sorunların temelinde Türkiye'nin kurumsallıktan uzaklaşması, hesap
veren bir yönetim anlayışından uzaklaşması; Meclisin denetim işlevinin,
iktidarı sınırlama işlevinin, denetleme, hesap sorma işlevinin geriletilmesi
vardır. Böyle sorumsuz bir yönetim olduğu için telefon görüşmeleri yoluyla yani
kişisel yakınlıkla, kişiler arası diyalogla, kişiler arası birtakım karşılıklı
ya da tek taraflı tavizlerle dış politika yapılmaya çalışılıyor. Bu, cumhuriyet
tarihi içerisinde alışık olmadığımız…
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Emre. 
YUNUS EMRE
(Devamla) – Evet, değerli arkadaşlar, konuşacak çok şey var ama şunu
hatırlatacağım sadece size: Amerikan Başkanı “Ülkenin vergi mükellefleri
üzerinde büyük bir yük hâline gelecek bu şahısları yıllarca tutmakla biz
uğraşmayacağız.” diyor. Değerli arkadaşlar, biz niye uğraşıyoruz? Bunun
yanıtını vermeniz lazım. Benden sonra söz alacağınızı anlıyorum, bunun yanıtını
vermeniz lazım arkadaşlar. Onların uğraşmadığı IŞİD’çilerle biz niye
uğraşıyoruz? Orta Doğu’da Türkiye’yi Araplarla, Kürtlerle kavga ettirme
politikası orta yerde duruyorken biz bu oyuna niçin geliyoruz? Bu soruların
yanıtlarını vermek durumundayız. 
EMRULLAH İŞLER
(Ankara) – Amerika, devletini kursun, orada komşumuz mu olsun? 
BAŞKAN –
Tamamlayın siz Sayın Emre. 
YUNUS EMRE
(Devamla) – Değerli arkadaşlar, bir dönem Amerikan yönetimiyle birlikte
iktidarınızın Suriye politikasının ne olduğunu ve başta Libya’da, başka
bölgelerde olduğu gibi, iktidar değişikliğinin Hükûmetiniz tarafınızdan ABD’yle
birlikte nasıl desteklendiğini, bu yolda ne atılımlar, ne girişimler
yapıldığını hepimiz biliyoruz. O yüzden, laf atarken bence bunları hatırlayarak
laf atın. 
(Mikrofon
otomatik cihaz tarafından kapatıldı) 
BAŞKAN – Sayın
Emre, Genel Kurulu selamlayın. 
Buyurun. 
EMRULLAH İŞLER
(Ankara) – Çözümünü de söylesin de ona göre… 
YUNUS EMRE
(Devamla) – Sayın Başkan, çözümünü anlatmamı istiyorlar, müsaade ederseniz
anlatayım. 
BAŞKAN – Genel
Kurulu selamlayalım Sayın Emre. 
YUNUS EMRE
(Devamla) – Peki. 
Teşekkür
ediyorum Sayın Başkan. 
Genel Kurulu
saygıyla selamlıyorum. (CHP sıralarından alkışlar) 
BÜLENT TURAN
(Çanakkale) – Sayın Başkan, zabıtlara girsin diye söylüyorum: “Tezkere tek adam
rejimiyle beraber Meclisten gizlendi.” dedi sayın hatip. 
ÖZGÜR ÖZEL
(Manisa) – Aynen. 
BÜLENT TURAN
(Çanakkale) – Oysa 13’üncü tezkereyi görüşüyoruz; 13’ü de aynı usulle geldi,
aynı içerikle geldi; değişen bir şey yok Sayın Başkanım. 
BAŞKAN –
Teşekkür ederim. 
Tezkere üzerinde
son söz, şahsı adına, Şanlıurfa Milletvekilimiz Sayın Halil Özşavlı’ya aittir. 
Buyurun Sayın
Özşavlı. (AK PARTİ sıralarından alkışlar) 
Sayın Özşavlı,
süreniz on dakika. 
HALİL ÖZŞAVLI
(Şanlıurfa) – Teşekkür ederim Sayın Başkan. 
Sayın Başkan,
değerli milletvekilleri; hepinizi saygıyla selamlıyorum. 
Tabii, tezkere
üzerinde bunca konuşulan şeyden sonra tekrara düşmeden yeni bir şeyler söylemek
oldukça zor. Fakat bizim, partimin mazlumlara, mültecilere, zulme uğramışlara
bakış açısını yansıtması bakımından konuya tarihî bir açıdan yaklaşacağım. Daha
sonra da güvenlik tedbirleri, Suriye meselesi, Lübnan, Irak boyutuna değinmeye
çalışacağım.
Köklü
bir tarihe sahip milletimiz, iki bin yılı bulan tarihi boyunca, Müslüman veya
gayrimüslim olsun zulme uğrayan her millete yardım etmeyi kendisine bir vazife
addetmiştir, gerektiğinde bu uğurda savaşmaktan çekinmemiştir. Kuruluş
döneminde Timur’un saldırılarından kaçan Celayirli Ahmet ve Karakoyunlu
Yusuf’un Osmanlı’ya sığınması ve bunun 1402 Ankara Savaşı’nın sebeplerinden
birini teşkil etmesi, ilk dönemden itibaren Osmanlıların mazlumu koruma
konusundaki hassasiyetini göstermektedir. 
MAHMUT
TANAL (İstanbul) – Bunun Suriye’yle ilgisi ne?
HALİL
ÖZŞAVLI (Devamla) – Dinlersen anlayacaksın.
BAŞKAN
– Sayın Özşavlı, Genel Kurula hitap edin siz. 
Hiç
tartışmaya girmeyin değerli arkadaşlar.
HALİL
ÖZŞAVLI (Devamla) – Osmanlı Devleti Müslümanların yanı sıra topraklarına
sığınan gayrimüslimlere de kapılarını açmıştır. 1492’de Hristiyan İspanya
Krallığı’nın Yahudileri ülkeden kovması sonucunda, dönemin padişahı II. Bayezit
Yahudilere hemen sığınma hakkı vermiş ve binlerce Yahudi Osmanlı topraklarına
sığınmıştır. Benzer bir sığınma, İkinci Dünya Savaşı’nda Nazi soykırımından
kaçan Yahudilerin Türkiye’ye sığınması örneğinde görülebilir.
17’nci
yüzyılın sonlarında, kendilerine Katolik baskısı yapan Avusturyalılara karşı
Protestan Macarlar Thököly Imre liderliğinde ayaklanmışlardır ve daha sonra
Imre Avusturyalıların zulmünden kaçarak Osmanlılara sığınmıştır. 
Tarih
bunun gibi yüzlerce örnekle doludur. Özellikle 1848 ihtilalinde özgürlük için
savaşan Macarlara yine Osmanlılar yardım etmiş; Rusya ve Avusturya’nın savaş
tehditlerine rağmen, Sultan Abdülmecit Macar direnişinin reisi Kossuth’u ve
arkadaşlarını teslim etmemiştir. Hatta Sultanın bu konudaki şu sözü o dönemde
tüm Avrupa’da hayranlık uyandırmıştır, dönemin sultanı Sultan Abdülmecit şöyle
demiştir: “Tacımı veririm, tahtımı veririm fakat devletime sığınanları asla
vermem.” 
Benzer
mülteci sığınmaları 1877-1878 Osmanlı-Rus Savaşı’nda da olmuştur. Yani tarih
boyunca ecdat kendisine sığınanları, mazlumları bağrına basmıştır. Bugün de tam
olarak bunu yapmaktayız, tıpkı ecdadımız gibi Anadolu’ya sığınmış mazlumları
bağrımıza basmaya devam ediyoruz. Neden mi? Çünkü tarihin bu millete, bu
kültüre yüklemiş olduğu bir misyon vardır. 
Birkaç
belgeyle size ifade etmek istiyorum: Tarih 1912; Balkan Savaşları, zor günler.
Uçak alımı gerekiyor. Osmanlı’nın henüz bir uçağı yok. İtalyanlar uçaklarla
yaptıkları keşiflerden sonra Trablusgarp’ı bombalamışlardır. Halep’te polis
kuvvetleri kendi maaşlarından artırdıkları paralarla tam tamına 2.820 lirayı
İstanbul’a göndermişlerdir. 
Sadece
Osmanlı coğrafyası değil, çok daha uzaklarda da benzer yardımları
görebiliyoruz. 1913; Arakan Müslümanları Osmanlı Devleti’ne yardım gönderiyor,
220 İngiliz lirası. Çanakkale Zaferi’nden sonra Cakarta Müslümanları
Osmanlı’nın zaferinden dolayı bütün camilerde hep beraber dualar ediyorlar. 
Gördüğünüz
üzere tarih boyunca bu millet mazlumlara kucak açmıştır. Bunları “Bugün
Suriye’de ne işimiz var, Lübnan’da ne işimiz var, Irak’ta ne işimiz?” diyenlere
anlatıyorum. 
Yakın
tarihe baktığımız zaman, elimde 1921 tarihli bir İngiliz arşivi belgesi var.
İngilizler 20’ye yakın ismi takibe almışlar. Neden mi? Aynen ifadesini şöyle
buluyor belgede: “Şam’da Kemalistlere, Kuvayımilliyecilere para topladıkları
için, maddi yardım topladıkları için.” Bu halk, bu milletler bizim zor
zamanlarımızda bize bu şekilde yardım ettiklerine göre, bizim bu insanları
kaderlerine bırakmamız mümkün olabilir mi? 
Bunun
dışında, Türkiye’ye karşı her türlü şer odağı sınırlarımıza mücavir yerlerde
neşvünema bulurken, orada tohumlanıp filizlenip ülkemize saldırılar
düzenlenirken bizim buraları görmezden gelmemiz mümkün olabilir mi?
Henüz
açıklanmamış çok gizli bir belgeyi sizinle paylaşmak istiyorum, İngiliz
istihbaratının hazırladığı bir belgedir. Tarih 1980, yer Lübnan Sayda. Belgede
diyor ki: “PKK terör örgütü ve Ermeni ASALA örgütü Türkiye’ye karşı birlikte
mücadele etme kararı verdi ve bir deklarasyon yayınladılar.” Belge Ermenice ve
İngilizce. Gördüğünüz üzere, yurdumuzun her tarafında aleyhimize oluşturulmaya
çalışılan terör odakları var. 
Bugün
Suriye’de, Irak’ta, Sincar’da, Kandil’de ülkemize yönelik tehditler devam
ederken, birileri güney sınırımız boyunca bir terör koridoru oluşturmaya
çalışırken elhamdülillah, Fırat Kalkanı ve Zeytin Dalı Harekâtlarıyla bunlara
izin vermedik. Bunlara rağmen, bizim, buralara asker göndermememiz mümkün
olabilir mi?
Son olarak şunu
ifade etmek istiyorum sayın milletvekilleri: Güvenli bölge planımız tarihe son
derece uygundur. Birleşmiş Milletlerin -o dönemki adıyla Milletler Cemiyeti,
Cemiyet-i Akvam- tarihine baktığımız zaman Lübnan’da, Suriye’de, Gürcistan’da,
Ermenistan’da, birçok yerde yerlerinden edilen mültecilerin yeniden iskânı için
fonlar oluşturulup yeni ilçeler, yeni kasabalar, yeni köyler inşa edilmiştir.
Daha sonra buralara yerlerinden edilen vatansızlar iskân edilmiştir. Sayın
Cumhurbaşkanımızın Birleşmiş Milletler Genel Kurulunda ifade ettiği plan da
bunun bir benzeridir. Öyle Arap kuşağı yahut da benzeri tuhaf şeylerle hiçbir
benzerliği yoktur. 
Son olarak şunu
ifade etmek istiyorum: 2010-2011 yıllarında başlayan Arap Baharı neticesinde
911 kilometre sınırımız olan Suriye’de meydana gelen olayların tek sebebi
Beşşar Esad’dır ve onun rejimidir. Bugün olayların müsebbibiyle konuşarak
sorunu çözeceğini düşünmek yalnızca ve yalnızca sığ, çapsız bir dış politika
anlayışı olabilir ancak. (AK PARTİ sıralarından alkışlar) 
Birileri
içindeki fetih duygusunu yitirmiş olabilir, biz henüz yitirmedik. 
ENGİN ÖZKOÇ
(Sakarya) – Fetih mi? 
KEMAL BÜLBÜL
(Antalya) – Fethe mi gidiyorsunuz?
HALİL ÖZŞAVLI
(Devamla) – Biz, feryatları arşa yükselen mazlumların sesine kulağımızı
tıkayamayız.
(Mikrofon
otomatik cihaz tarafından kapatıldı) 
HALİL ÖZŞAVLI
(Devamla) – Sayın Başkan, bir dakika…
BAŞKAN –
Tamamlayın Sayın Özşavlı. 
LÜTFÜ TÜRKKAN
(Kocaeli) – Ya hamaset yapma Allah aşkına, ne olur bırak hamaseti. 
HALİL ÖZŞAVLI
(Devamla) – Ülkemizin güneyinde oluşturulmaya çalışılan terör devletini
görmezden gelemeyiz çünkü bizim “Dünya 5’ten büyüktür.” diyen bir liderimiz
var. (AK PARTİ sıralarından alkışlar)
DURSUN MÜSAVAT
DERVİŞOĞLU (İzmir) – Maşallah(!)
HALİL ÖZŞAVLI
(Devamla) – Şimdiye kadar ecdadımızın yaptığı gibi, biz de mazlumların bizi
çağırdığı her yerde, güvenliğimizin, sınırlarımızın güvenliğinin gerektirdiği
her yerde olmaya devam edeceğiz. 
Hepinizi
saygıyla selamlıyorum. (AK PARTİ sıralarından alkışlar)
ENGİN ÖZKOÇ
(Sakarya) – Sayın Başkan…
BAŞKAN – Buyurun
Sayın Özkoç. 
ENGİN ÖZKOÇ
(Sakarya) – Sayın Başkan, AKP Grubundan şu ana kadar gerek Komisyon Başkanı
gerekse diğer konuşmacılar Suriye’nin toprak bütünlüğüne dikkat çekerek konuşma
yapmışlardır Genel Kurulda fakat sayın hatip bir fetih duygusundan bahsetmiştir
ve AKP Grubunun politikasıyla taban tabana zıt bir fikir söylemiştir. Acaba AKP
Grubu sayın hatibin fetih noktasında mıdır, yoksa toprak bütünlüğü konusundaki
saygılarında hâlâ yerlerinde duruyorlar mı, açıklamak durumundalar. 
Teşekkür ederim.
(CHP sıralarından alkışlar)
LÜTFÜ TÜRKKAN
(Kocaeli) – Evet, tenakuzun giderilmesi gerek.
AYTUN ÇIRAY
(İzmir) – Dış politikamız açısından çok önemli. 
MİLLİ SAVUNMA
KOMİSYONU BAŞKANI İSMET YILMAZ (Sivas) – Yurtta sulh, cihanda sulh. 
BAŞKAN – Sayın
Turan, ben mikrofonunuzu açayım, oradan siz de bir dakikalık bir
değerlendirmede bulunun. 
V.- AÇIKLAMALAR (Devam)
44.- Çanakkale Milletvekili Bülent Turan’ın, Sakarya Milletvekili Engin
Özkoç’un yerinden sarf ettiği bazı ifadelerine ilişkin açıklaması
BÜLENT TURAN
(Çanakkale) – Sayın Başkan, değerli arkadaşlar; bugün hem grubumuz adına hem
şahsı adına arkadaşlarımız konuşmalarını yaptılar, tüm partileri dikkatlice
dinledik. 
Bizim Suriye’yle
ilgili politikamız çok net başından beri, Suriye’nin toprak bütünlüğüne inanan
bir ekibiz, hükûmetiz. Aynı şekilde, Türkiye'nin Türkiye’yi aşan bir ruhu
olduğunu bilen bir ekibiz. Orada sayın arkadaşımızın ifade ettiği bir manevi
ifadedir, bir fetih ruhu derdi değildir. Dolayısıyla Suriye’nin toprak
bütünlüğü tartışması değil konu, başka bir ideolojidir, bunu saygıyla
karşılıyorum. 
Teşekkür ederim
Sayın Başkanım.
LÜTFÜ TÜRKKAN
(Kocaeli) – Cafer ve bez aklıma geldi, Cafer ve bez!
VI.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
1.- Cumhurbaşkanlığının, Türkiye’nin millî güvenliğine yönelik ayrılıkçı
hareketler, terör tehdidi ve her türlü güvenlik riskine karşı uluslararası
hukuk çerçevesinde gerekli her türlü tedbiri almak, Irak ve Suriye’deki tüm
terör örgütlerinden ülkemize bundan sonra da yönelebilecek saldırıları bertaraf
etmek ve kitlesel göç gibi diğer muhtemel risklere karşı millî güvenliğimizin
idame ettirilmesini sağlamak, Türkiye’nin güney kara sınırlarına mücavir
bölgelerde yaşanan ve hiçbir meşruiyeti olmayan tek taraflı bölücü girişimler
ve bunlarla ilgili olabilecek gelişmeler istikametinde Türkiye’nin
menfaatlerini etkili bir şekilde korumak ve kollamak, gelişmelerin seyrine göre
ileride telafisi güç bir durumla karşılaşmamak için süratli ve dinamik bir
politika izlenmesine yardımcı olmak üzere hudut, şümul, miktar ve zamanı
Cumhurbaşkanınca takdir ve tayin olunacak şekilde, Türk Silahlı Kuvvetlerinin
gerektiği takdirde sınır ötesi harekât ve müdahalede bulunmak üzere yabancı
ülkelere gönderilmesi ve aynı amaçlara matuf olmak üzere yabancı silahlı
kuvvetlerin Türkiye’de bulunması, bu kuvvetlerin Cumhurbaşkanının belirleyeceği
esaslara göre kullanılması ile risk ve tehditlerin giderilebilmesi için her
türlü tedbirin alınması ve bunlara imkân sağlayacak düzenlemelerin
Cumhurbaşkanı tarafından belirlenecek esaslara göre yapılması için 2/10/2014
tarihli ve 1071 sayılı Türkiye Büyük Millet Meclisi Kararı ile verilen ve son
olarak 3/10/2018 tarihli ve 1199 sayılı Türkiye Büyük Millet Meclisi Kararı’yla
30/10/2019 tarihine kadar uzatılan izin süresinin Anayasa’nın 92’nci maddesi
uyarınca 30/10/2019 tarihinden itibaren bir yıl uzatılmasına dair tezkeresi
(3/878) (Devam)
BAŞKAN – Değerli
milletvekilleri, (3/878) esas numaralı Cumhurbaşkanlığı Tezkeresi üzerindeki
görüşmeler tamamlanmıştır. 
Şimdi tezkereyi
oylarınıza sunacağım.
Değerli
milletvekilleri, (3/878) esas numaralı Cumhurbaşkanlığı Tezkeresi’ni kabul
edenler… Kabul etmeyenler… (AK PARTİ sıralarından “Yuh!” sesleri)
MERAL DANIŞ
BEŞTAŞ (Siirt) – Size yuh! Hayırlı olsun(!)
FATMA KURTULAN
(Mersin) – Yuh size olsun be! Terbiyesizler sizi!
KEMAL BÜLBÜL
(Antalya) – Savaşa yuh, katliama yuh, ölüme yuh! 
BAŞKAN – Değerli
milletvekilleri, Irak ve Suriye’den ülkemizin millî güvenliğine yönelik
ayrılıkçı hareketler, terör tehdidi ve her türlü güvenlik riskine karşı
uluslararası hukuk çerçevesinde gerekli her türlü tedbiri almak üzere, Türk
Silahlı Kuvvetlerinin gerektirdiği takdirde sınır ötesi harekât ve müdahalede
bulunmak üzere yabancı ülkelere gönderilmesine ve aynı amaçlara matuf olmak
üzere yabancı silahlı kuvvetlerin Türkiye’de bulunması için verilen iznin bir
yıl uzatılması amacıyla Anayasa’nın 92’nci maddesine göre verilen (3/878) esas
numaralı Cumhurbaşkanlığı Tezkeresi kabul edilmiştir. 
Birleşime beş
dakika ara veriyorum. 
Kapanma Saati: 19.36
ÜÇÜNCÜ OTURUM
Açılma Saati: 19.48
BAŞKAN: Başkan Vekili Levent GÖK
KÂTİP ÜYELER: Bayram ÖZÇELİK (Burdur), Burcu KÖKSAL (Afyonkarahisar)
---0---
BAŞKAN
– Türkiye Büyük Millet Meclisinin 3’üncü Birleşiminin Üçüncü Oturumunu
açıyorum. 
Değerli
milletvekilleri, 2’nci sırada yer alan (3/879) esas numaralı Cumhurbaşkanlığı
Tezkeresi’nin görüşmelerine başlıyoruz.
Tezkereyi
okutuyorum:
2.- Cumhurbaşkanlığının, Birleşmiş Milletlerin Mali ve Orta Afrika
Cumhuriyeti’nde icra ettiği harekât ve misyonlar kapsamında hudut, şümul,
miktar ve zamanı Cumhurbaşkanınca takdir ve tespit edilmek üzere, Türk Silahlı
Kuvvetlerinin yurt dışına gönderilmesi ve Cumhurbaşkanınca verilecek izin ve
belirlenecek esaslar çerçevesinde bu kuvvetlerin kullanılması için Türkiye
Büyük Millet Meclisinin son olarak 2/10/2018 tarihli ve 1198 sayılı Kararı’yla
uzatılan izin süresinin Anayasa’nın 92’nci maddesi uyarınca 31/10/2019
tarihinden itibaren bir yıl uzatılmasına ilişkin tezkeresi (3/879)
4/10/2019
Türkiye Büyük Millet Meclisi Başkanlığına
Birleşmiş
Milletler (BM) Güvenlik Konseyinin 25/4/2013 tarihli ve 2100 (2013) sayılı
Kararı’yla Mali'de BM Çok Boyutlu Entegre İstikrar Misyonu (MINUSMA) ve
10/4/2014 tarihli ve 2149 (2014) sayılı Kararı’yla Orta Afrika Cumhuriyeti'nde
BM Çok Boyutlu Entegre İstikrar Misyonu (MINUSCA) kurulmuştur.
BM Güvenlik
Konseyinin 28/6/2019 tarihli ve 2480 (2019) sayılı Kararı’yla tadil edilen
MINUSMA'nın görev yönergesinde; Mali'de istikrarın sağlanması, ateşkes
sürecinin desteklenmesi, izlenmesi ve denetlenmesi, silahlı grupların
silahsızlanmasının, terhis ve topluma yeniden kazandırılmasının desteklenmesi,
ulusal siyasi diyalog sürecine destek sağlanması, Mali'nin güvenliğinin yeniden
inşasına yönelik uluslararası katkıların uyumlu olmasının temini, BM personeli
ve sivillerin korunması, insan haklarının güvence altına alınması ve teşviki,
insani yardım faaliyetlerine destek verilmesi, istikrarın sağlanması sürecinde
kadınların her alanda ve düzeyde katılımının temini, silahsızlanma, yeniden
entegrasyon ve güvenlik reformu bağlamında çocukların korunması ve çocuklara
karşı suistimal ve hak ihlallerinin önlenmesi söz konusu Misyonun temel
görevleri arasında tanımlanmıştır.
Diğer taraftan,
BM Güvenlik Konseyinin 13/12/2018 tarihli ve 2448 (2018) sayılı Kararı’yla
tadil edilen MINUSCA'nın görev yönergesinde; Misyonun imkânları ölçüsünde ve
konuşlandığı bölgelerde sivillerin korunması, sivil halka yönelik tehditlerin
tespit edilmesi ve kaydedilmesi, ülkedeki geçiş sürecinde siyasal hayatın
işleyişine ve devlet otoritesinin ülkede tesis edilmesine katkı sağlanması,
ülkenin toprak bütünlüğünün korunması, insani yardımların ulaştırılmasının
kolaylaştırılması, BM personelinin korunması, insan haklarının korunması ve
teşviki, silahsızlandırma ve ülkeye geri dönüşlere destek verilmesi ile Orta
Afrika Cumhuriyeti’nde güvenliğin yeniden tesisi için reform çalışmalarının
desteklenmesi gibi hususlar yer almaktadır.
MINUSMA ve
MINUSCA’nın görev süreleri BM Güvenlik Konseyi tarafından belirli sürelerle
uzatılmaktadır. Bu kapsamda, MINUSMA’nın görev süresi BM Güvenlik Konseyinin
2480 (2019) sayılı Kararı’yla 30/6/2020 tarihine kadar, MINUSCA’nın görev
süresi ise BM Güvenlik Konseyinin 2448 (2018) sayılı Kararı’yla 15/11/2019
tarihine kadar uzatılmıştır.
BM tarafından
ülkelere, söz konusu misyonlara katılım davetinde bulunulmuştur. Ayrıca BM
70’inci Genel Kurulu görüşmeleri sırasında düzenlenen Barışı Koruma Zirvesi’nde
bahse konu BM misyonları için ülkemizden katkı sağlanması talebinde
bulunulmuştur.
Afrika’da
bölgesel istikrar ve barış için tehdit oluşturan insani ve siyasi krizlerin
çözümüne ülkemizce askerî katkıda bulunulmasının bölgede ve genel olarak Afrika
kıtasında izlemekte olduğumuz faal dış politikamızın doğal bir uzantısını
oluşturacağı değerlendirilmiş ve 2/8/2016 tarihinden itibaren bu katkımızın
sağlanması için Anayasa’nın 92’nci maddesi uyarınca Türkiye Büyük Millet
Meclisi kararlarıyla gerekli izinler verilmiştir.
Bu yaklaşımdan
hareketle; hudut, şümul, miktar ve zamanı Cumhurbaşkanınca takdir ve tespit
edilmek üzere, Türk Silahlı Kuvvetlerinin, BM'nin Mali ve Orta Afrika
Cumhuriyeti’nde icra ettiği harekât ve misyonlar kapsamında yurt dışına
gönderilmesi ve Cumhurbaşkanınca verilecek izin ve belirlenecek esaslar
çerçevesinde bu kuvvetlerin kullanılması için Türkiye Büyük Millet Meclisinin
son olarak 2/10/2018 tarihli ve 1198 sayılı Kararı’yla uzatılan izin süresinin
31/10/2019 tarihinden itibaren bir yıl uzatılması hususunda gereğini
Anayasa’nın 92’nci maddesi uyarınca bilgilerinize sunarım.
 Recep
Tayyip Erdoğan 
 Cumhurbaşkanı

BAŞKAN –
Teşekkür ederim.
Değerli
milletvekilleri, okuttuğumuz Cumhurbaşkanlığı tezkeresi üzerinde İç Tüzük’ün
72’nci maddesine göre görüşme açacağım. Gruplara ve şahsı adına iki üyeye söz
vereceğim. Konuşma süreleri gruplar için yirmişer dakika, şahıslar için onar
dakikadır. 
Tezkere üzerinde
söz alan sayın milletvekillerinin isimlerini okuyorum:
Gruplar adına,
İYİ PARTİ Grubu adına Aydın Adnan Sezgin, Aydın; Milliyetçi Hareket Partisi
Grubu adına İsmail Özdemir, Kayseri; Halkların Demokratik Partisi Grubu adına
Tulay Hatımoğulları Oruç, Adana; Cumhuriyet Halk Partisi Grubu adına Engin
Altay, İstanbul; Adalet ve Kalkınma Partisi Grubu adına Ahmet Yıldız, Denizli.
Şahıslar adına,
Özgür Özel, Manisa; Zafer Sırakaya, İstanbul Milletvekilleri.
Tezkere üzerinde
ilk söz, İYİ PARTİ Grubu adına Aydın Milletvekilimiz Aydın Adnan Sezgin’e
aittir. (İYİ PARTİ sıralarından alkışlar)
Sayın Sezgin,
süreniz yirmi dakika.
İYİ PARTİ GRUBU
ADINA AYDIN ADNAN SEZGİN (Aydın) – Sayın Başkan, değerli milletvekilleri;
hepinizi saygıyla selamlıyorum.
Birleşmiş
Milletler tarafından Mali’de ve Orta Afrika Cumhuriyeti’nde icra edilmekte olan
çok boyutlu entegre istikrar misyonları kapsamında görev yapmakta olan Türk
Silahlı Kuvvetleri personelinin görev süresinin uzatılmasına ilişkin Cumhurbaşkanlığı
tezkeresi hakkında partimin görüşlerini açıklamak için söz almış bulunuyorum.
Geçtiğimiz yıl da aynı içerikteki tezkere gündeme geldiğinde görüşlerimizi
açıklamıştık, bu görüşlerimizi muhafaza ediyoruz.
MINUSMA
ve MINUSCA’ya uluslararası camiayla dayanışmaya, uluslararası barış çabalarına
Birleşmiş Milletler zemininde destek olmaya ve katkıda bulunmaya “evet”
diyoruz. Keşke, tedricen dış politika vasfını yitiren uluslararası
ilişkilerimiz hep uluslararası meşruiyet içinde, ülkemizin uluslararası itibarı
ve ulusal çıkarlarımızı koruyan tarzda yürütülebilse. Maalesef durum hiç de
öyle değildir. Geçen yılki konuşmamızda Mali ve Orta Afrika Cumhuriyeti’ndeki
hazin duruma, Afrika’nın hâlipürmelaline ve ülkemizin Afrika’ya açılım
politikasında işlenen hatalara değinmiştik, bu görüşlerimizi de koruyoruz.
Gerçekten de dünya Afrika’ya borçludur, Afrika dünyadan alacaklıdır. Tarih bunu
bariz şekilde ortaya koymaktadır. Afrika kıtası dünyanın en az gelişmiş
ülkelerinin çoğunu barındırmaktadır. Sefalet ve ızdırap günlük hayatın
parçasıdır. Afrika ülkelerinin birçoğunun yöneticilerinin yozlaşmışlığı ve
yolsuzluğu had safhadadır. Demokrasi ve hukuk eksikliği derindir. Dünyada en
yüksek sayıda silahlı çatışmanın yaşandığı kıta Afrika’dır. Mali ve Orta Afrika
Cumhuriyeti de başka bazı ülkeler gibi El Kaide ve isminde cihat kavramını
istismar eden birçok dinî ve etnik örgütün, terör gruplarının, cinayet ve çıkar
şebekelerinin tasalludu altındadır. Evet, Afrika mutlaka uluslararası
dayanışmadan en geniş şekilde istifade etmelidir. Maalesef, uluslararası
camianın hem ekonomi hem güvenlik hem de hukuk alanındaki katkıları
yetersizdir. 
Ülkemizin
de bu büyük kıtanın kadersiz insanlarına olumlu anlamda bir sorumluluğu vardır.
Bunun sahici bir siyasete dönüşmesi gereklidir. Evet, Türkiye Afrika’da
mevcudiyetini kuvvetlendirmelidir. Bu, tarihimize istinat eden olumlu
sorumluluğumuzun bir gereği olduğu kadar geleceğe ait ekonomik, siyasal,
stratejik mülahazaların da bir icabıdır. Fakat Türkiye’nin Afrika’ya yeni
atılım sürecinin başlangıcında kılavuzluk maalesef FETÖ terör örgütüne
bırakılmış, politikamızın yönü ve esası, nerede büyükelçilik açılacağından Türk
Hava Yollarının Afrika destinasyonlarına varıncaya kadar, bu hain yapının
etkisiyle belirlenmiştir. Ne hazindir ki bugün de Afrika ülkelerinin çoğuyla
1’inci gündem maddemiz hâlâ terör şebekesinin okul ve hastanelerinin
kapatılması talebine odaklanmaktadır. Bu yaygın, aslında iktidarın bir zamanlar
verdiği destekle yaygınlaştırılmış kötülük ağını bazı ülkeler küçük adımlarla
daraltmayı kabullenmekte, bazıları ise taleplerimizi karşılıksız bırakmaktadır,
Hükûmetimizin temsilcilerine “Sizlerin ısrarıyla açılan okulları, hastaneleri
bu aşamadan sonra kapatamayız.” demektedirler. 
O
ülkelere biz de buradan çağrıda bulunuyoruz: FETÖ terör örgütünün
topraklarınızdaki her türlü varlığına son verin. Öyle diyoruz, diyoruz ama
iktidarın da sıkça karşılaştığımız üzere ülkemizin enerjisini ve itibarını
evvelce yapılan hataların onarımına harcamasından da hicap duyuyoruz. 
Öte
yandan, iktidar, Afrika ülkelerinde açılan büyükelçiliklerimizin sayısını zaman
zaman övünme vesile yapmaktadır. Oysa biliyoruz ki bu ülkelerdeki
büyükelçiliklerimizin çoğu nitelikli personel ve sağlanan imkânlar açısından
yetersizdir. Bu misyonların yeterli, verimli ve etkin hizmet verebilmeleri ve
belirlenen hedeflere varabilmeleri için personel ve imkânlar bakımından takviye
edilmeleri elzemdir. Ne yazık ki bu konuda da olumlu bir ufuk göremiyoruz. 
Sayın
milletvekilleri, bugün, biraz önce, Türk Silahlı Kuvvetlerinin Irak ve
Suriye’deki terörist unsurlarla mücadelesi kapsamında sınır dışında
görevlendirilmesine dair tezkere de görüşülmüştür. Birlikte kabul ettik bu
tezkereyi. Bu konuda partimizin sözcüsü Sayın Aytun Çıray görüşlerimizi
ayrıntılı olarak ve isabetle aktarmıştır. Ben de bazı tespitlerde bulunmak
istiyorum. 
Suriye
politikamız 2011 yılının Ağustos ayından bu yana her açıdan A’dan Z’ye
yanlışlarla doludur. Başlangıçtan itibaren yaklaşım, hesaplar ve okuma hatalı
yapılmıştır. Bu hatalar savrulmalarla sürmüştür. Yanlışları düzeltmek adına
yeni yanlışlara düşülmüştür. Birkaç yanlış kısmen telafi edilmiş, temel hata
ise elbette onarılamamıştır. Bu hatalı politikaların sonucunda Türkiye,
milyonlarca mülteci, cumhuriyet tarihinin en önemli millî güvenlik tehdidi,
uluslararası ilişkilerindeki savrulmaları depreştiren, yalnızlığını ve
çaresizliğini derinleştiren istikrarsızlıklar ve merkezkaç kuvvetleriyle
muhataptır. Ekonomimiz ağır yara almıştır, bugünümüz ve yarınımız büyük riskler
altındadır. Geçtiğimiz hafta yaptığı konuşmada Sayın Çıray hatırlattı, bunun
sorumlusu sadece Sayın Ahmet Davutoğlu değildir, geniş bir mesuliyet yelpazesi
vardır ve esas sorumlu Sayın Cumhurbaşkanıdır. İktidarın Suriye politikasını
uluslararası çıkarlarımız değil, Müslüman Kardeşler Örgütünün (İhvan’ın)
anlayışı, bu örgütle dayanışma formülleri, hezeyan ve hayaller yönlendirmiştir.
Bu kürsüden de başka zeminlerde de defaatle tekrarladık. 2012’nin ortalarından
itibaren ve bilhassa 2013 yılı boyunca Suriye’ye methaldar olan ülkeler,
müttefiklerimiz ve bilhassa ciddi bir devlet olan komşumuz Rusya Türkiye’yi
defalarca uyarmıştır: “Suriye politikanız, Suriye’yle ilgili hedefleriniz
yanlış, Suriye’de iş birliği yaptığınız gruplar, iltisaklarınız makbul değil.”
demişlerdir. “Suriye Afganistan’a dönüşme istidadı taşımaktadır, PKK orada
güçlenecektir, İran’ın kendine özgü politikalarını sürdürmesini
engelleyemezsiniz, politikanızı bu bariz gerçeklere göre gözden geçirin.”
uyarısında bulunmuşlardır. Türkiye’de de aklı başında insanlar aynı dönemde
aynı ikazlarda bulunuyorlardı. Rusya, krizin en başından itibaren benimsediği
politikayı değiştirmeyeceğini açıkça ortaya koymuştur. ABD, bizim önerdiğimiz
formülleri, bizim bazı hatalarımızın da etkisiyle benimsememiştir. Bütün
bunlara rağmen, iktidar, Suriye’de kendi yöntem ve hedefleri istikametinde
ikbal arayışını sürdürmüş, “Savaşta savaşkan güçler gerekir.” anlayışıyla
olmadık gruplarla iş birliğinde bulunmuş, Suriye’de hâkimiyet tesis edebileceği
yanılsamasına düşmüştür, inadını sürdürmüştür. Hikâye bu kadar basit, bu kadar
hazindir. 
Bugünkü
koşullarda, Sayın Cumhurbaşkanı ile ABD Başkanı Trump’ın son telefon
görüşmesini takip eden gelişmeleri iyi okumak gerekmektedir. Biliyoruz ki Sayın
Cumhurbaşkanı ile Trump arasında geçmişte de bazı yanlış anlamalar yaşandı
yahut da Trump tarafımıza verdiği sözleri tutmadı, tutamadı. Evet, iktidar
Trump’ı bazı mizaç benzerlikleri nedeniyle çok benimsemiş olabilir. Ancak
Amerikan demokrasisi ve gelenekleri, tutumu ve üslubu hayli yadırganan Trump’a
teslim olmuş durumda değil. Bu gerçeği de defalarca dile getirdik,
uyarılarımızı yaptık. İki lider arasında mizaç benzerlikleri ve uyumu kolay
yoldan diplomatik başarı elde etmeye yetmez, hele ki muhatabınız demokrasinin,
kuvvetler ayrımının işlediği bir ülkenin yöneticisi ise. Kaldı ki Trump’a karşı
bir azil süreci işletiliyor, ayrıca ülkesi başkanlık seçimleri sathımailine
girmiş durumda. Nitekim Trump’ın Fırat’ın doğusundan çekilme konusundaki ilk
“tweet”i ve Sayın Cumhurbaşkanımızın açıklamalarının hemen akabinde
Washington’daki Kongre üyeleri ve lider konumundaki siyasetçiler arasında çok
büyük bir tepki oluştu. Hem Cumhuriyetçi kanat hem Demokrat Parti Türkiye’ye ve
Trump’a yönelik tehditler savurmaya başladılar. ABD Savunma Bakanlığından,
Dışişleri Bakanlığından Trump’ın “tweet”ine nizam veren açıklamalar geldi.
Evet, mevcut bilgilere göre ABD şu ana kadar topu topu 36 askerini çekti; bu
sayının 100’e yükselebileceği söyleniyor. Ama bu bağlamda, baskı altındaki
Trump o skandal, tehdit dolu malum “tweet”i yazdı. Bu, Trump’ın benzer 3’üncü
küstahlığı; bu 3’üncüsü diğer 2’sinden de hayli ağır bir küstahlık, pervasızlık
taşıyor. Şiddetle kınıyoruz elbette ve eminiz ki ordumuz başta YPG-PYD/PKK
olmak üzere tüm terörist örgütleri dize getirerek Trump’ın bu cüretine gerekli
cevabı verecektir. Türk Silahlı Kuvvetlerinin bunu başaracağından şüphemiz yok
ama umarız bu süreçte siyasi iktidar operasyona zarar verecek, hamleyi zora
sokacak yeni hatalar yapmaz, zira koşulların gittikçe zorlu hâle geldiğini
görüyoruz. Trump’ın açıklamalarındaki IŞİD unsuru, Pentagon’un Türkiye’nin
harekât yapmayı planladığı bölgede hava sahasını Türk uçaklarına kapattığını
ima eden açıklaması, ABD’nin “Askerimizi çeksek de bölgeyi uzaktan
bombalayabiliriz.” ifadeleri, ABD makamlarının operasyonu desteklemediğine dair
beyanları, Washington’da bugün de artarak yükselen tepkiler, Kongreden gelen
yaptırım tehditleri ciddi şüphelere, ilave belirsizliklere yol açıyor. Esasen
ülkemizin IŞİD’le ilgili sorumluluk yüklenebileceğini Sayın Cumhurbaşkanı geçtiğimiz
yıl Trump’la bu konudaki telefon görüşmesinde dile getirmişti ancak Trump’ın bu
defa kullandığı üslup kaygı verici mahiyette. Tüm bu şüpheler ve belirsizlikler
hem sahada riskleri artıran unsurlar hem de muhtemel harekât sonrasında Türkiye
açısından bölgede ve uluslararası planda ortaya çıkacak siyasi koşullar ve
gelişmeler açısından endişe yaratıcı hususlar. 
Trump bugün de
karmakarışık “tweet”lerine devam etti, Türkiye ve YPG-PYD/PKK’yı birlikte
mütalaa eden, tehdit niteliği de ihtiva eden “tweet”ler attı ve sonunda Sayın
Cumhurbaşkanının 13 Kasımda kendisini ziyarete geleceğini bildirdi, durum
budur. Avrupa Birliği de harekâtla ilgili olarak anlamlı bir tepki verdi, henüz
bir tehdit dile getirilmiş değil ancak Avrupa Birliğinin de bir tepkisi mevcut.

Bu meyanda
Türkiye'nin oluşturmayı hedeflediği güvenli bölgeye geri göndermek istediği
ülkemizdeki Suriyeli sığınmacılar için öngörülen imar ve inşa projelerinin
finansmanının nasıl sağlanacağı konusu da akla gelmiyor değil. 
Rusya ve
İran’ın, tabii, farklı hesaplar ve politikalar içinde olduğunu biliyoruz.
Türkiye'nin güvenlik kaygılarına hak veriyor gözüküyorlar, bugünkü koşullarda
uygulama imkânı müphem Adana Mutabakatı’na atıfta bulunuyorlar ancak harekâta
açık bir destek vermiyorlar. Ayrıca, Fırat’ın doğusunda gerçekleştirilebilecek
bu harekâtın Şam’ın ve Rusya’nın İdlib’le ilgili hedefleri açısından nasıl
sonuçlar doğurabileceğini de iyice düşünmemiz gerekiyor. Şam rejiminin bu
konjonktürde İdlib’e karşı yeni ve kuvvetli bir harekât başlatması ülkemiz
açısından çok büyük ilave zorluklar yaratacaktır. Maalesef iktidarın
hatalarıyla Türkiye, Suriye bataklığında öylesine bir konumda ki doğrudan millî
güvenliğini tehdit eden sorunlar karşısında egemen ve başat şekilde karar
verecek durumu yok. Türkiye, 911 kilometre sınırımız bulunan Suriye’de
uzaklardan gelen güçlerin iradesine ve politikalarına tam olarak tabi kılınmış
bir durumdadır. Bunun çok vahim bir başarısızlık olduğunu tespit etmemiz
gerekiyor. 
Yadırganacak
bir diğer vahim durum da AK PARTİ’nin üst düzey yöneticileri harekât planını
açıkça bir savaş olarak tanımlarken “Savaşa giriyoruz.” ifadesini kullanırken,
iktidarın muhalefeti, Parlamentoyu yeterli ölçüde bilgilendirmekten
kaçınmasıdır. “Savaş” kavramının kullanılması da farklı hukuki sonuçlar
tazammun eder; buna dikkat çekmek istiyorum. Eğer “savaş” kavramını
kullanacaksak bunu hangi gerekçelere dayandırıyoruz? 
Harekâtın
aşamaları, net hedefleri açıklanmalı mıdır? Projelendirilen yerleşim
alanlarının nüfus yapısı hangi kıstaslara göre şekillenecektir? Ve bir faraziye
olarak ABD’nin Suriye’den tam olarak çekildiğini düşünelim; iktidar, İran ve
Rusya ile nasıl bir yöntem içinde uzlaşabileceğini layıkıyla değerlendirmiş
midir? Bu sorular ciddiyetle cevaplandırılmalı, kamuoyumuz da aydınlatılmalıdır.

Son
olarak belirtmem gereken bir husus, Suriye’de devasa sorunlarla meşgulken Doğu
Akdeniz’de aleyhimize gelişmelerin artarak devam ediyor olmasıdır. Bu kadar
büyük sorunlarla ve başka meselelerle eş zamanlı şekilde karşı karşıya
kalmamızın esas müsebbibi iktidarın özellikle son dokuz, on yıllık dönemde
uyguladığı basiretsiz, yanlış uluslararası ilişkiler yaklaşımıdır. Temennimiz,
Türkiye Büyük Millet Meclisinin bir an önce gerektiği gibi muhatap alınarak
akıl ve ulusal çıkarlara dayalı bir dış politika ve millî güvenlik anlayışına
geçilebilmesidir. Biz gerekli tüm sorumlulukları almaya hazırız.
Son
bir cümle de, biraz önce, Türkiye’nin itibarından söz edildi ve itibarı IMO’da
aldığı oya bağlandı. Bunu ben doğru bulamıyorum. Keşke çok farklı müzakerelere,
pazarlıklara bağlı IMO seçimleri ve bu tür seçimler itibar ölçütü olsa.
Değerli
arkadaşlar, itibarı Avrupa, Arap, Kuzey Afrika, Amerika sokaklarında gezince
görüyorsunuz Türkiye'nin itibarını, medyalarını izleyince görüyorsunuz.
Maalesef koca bir hayal kırıklığı. Ne kendinizi ne bizleri aldatmaya kalkın bu
konuda. Eğer kendinize güveniyorsanız Birleşmiş Milletler Güvenlik Konseyine
bir defa daha aday olalım, orada itibarımızı ölçelim.
Genel
Kurulu saygıyla selamlıyorum. (İYİ PARTİ sıralarından alkışlar) 
HAKKI
SARUHAN OLUÇ (İstanbul) – Sayın Başkan…
BAŞKAN
– Buyurun Sayın Oluç.
HAKKI
SARUHAN OLUÇ (İstanbul) – Biraz evvelki oylamayla ilgili, oylamanın sonunda
yaşanmış olan tatsız bir durum var. Bununla ilgili tutanağı da istedik.
Mikrofonu açarsanız buna ilişkin kısa bir söz istiyorum.
BAŞKAN
– Nedir konu Sayın Oluç?
HAKKI
SARUHAN OLUÇ (İstanbul) – Biz oylarımızı kullandıktan sonra AK PARTİ
sıralarından “yuh” sesleri geldi, bu konuda bir görüş belirtmek istiyorum,
tutanakta da var.
BAŞKAN
– Yani onu kapattık ama bir saniye, izin verirseniz tutanaklara bir bakayım,
nedir, ne olmuş, onu bir inceleyelim.
HAKKI
SARUHAN OLUÇ (İstanbul) – Tamam.
FATMA
KURTULAN (Mersin) – Söyleyen kişiyi de biliyoruz Başkanım.
BAŞKAN
- Sayın Oluç, lütfen siz oturun, ben bir bakayım.
Söz
sırası Milliyetçi Hareket Partisi Grubu adına Kayseri Milletvekilimiz Sayın
İsmail Özdemir’e aittir. (MHP sıralarından alkışlar) 
Süreniz
yirmi dakika.
MHP
GRUBU ADINA İSMAİL ÖZDEMİR (Kayseri) – Sayın Başkan, sayın milletvekilleri;
Birleşmiş Milletler Güvenlik Konseyinin 25/4/2013 tarihli ve 2100 (2013) sayılı
Kararı’yla Mali'de Birleşmiş Milletler Çok Boyutlu Entegre İstikrar Misyonu
-bir başka adıyla MINUSMA- ve 10/4/2014 tarihli ve 2149 sayılı Kararı’yla Orta
Afrika Cumhuriyeti'nde Birleşmiş Milletler Çok Boyutlu Entegre İstikrar Misyonu
yani MINUSCA kurulmuştur. Mali ve Orta Afrika’ya asker gönderilmesinin bu
kapsamda bir yıl daha uzatılmasına dair Cumhurbaşkanlığı tezkeresiyle alakalı
Milliyetçi Hareket Partisi Grubu adına söz almış bulunmaktayım. Gazi
Meclisimizi sevgi ve saygılarımla selamlıyorum. 
Sayın
Başkan, değerli milletvekilleri; Afrika Kıtası yaklaşık 30 milyon
kilometrekarelik toplam alanıyla dünya yüz ölçümünün yüzde 6’sını, kara
alanlarınınsa yüzde 24’ünü kapsamaktadır. 1 milyar 200 milyonu aşan nüfusuyla
dünyanın toplam nüfusunun yüzde 16,6’sını yani bir başka deyişle yüzde 17’sini
Afrika Kıtası kendi bünyesinde barındırmaktadır. 
Tabii,
Afrika Kıtası bizim millî tarihimizde de önemli ve stratejik alanlardan biri
olarak kabul edilegelmiştir. Bu kıtayla olan ilişkimiz yalnızca Osmanlı Devleti
zamanında olmamış, daha da evveliyatına gidildiğinde Tolunoğulları, İhşidiler,
Eyyubiler ve Memlükler gibi Türk devletleriyle tarihsel bir arka plana
baktığımızda 950’li yıllardan bu yana süregelmiştir. Üstelik Türk milleti bu
kıtada kurduğu çok sayıda devletle Asya ve Avrupa’da olduğu gibi, tarihin yok
sayamayacağı büyük ve önemli işler başarmıştır. 
Yine
Afrika’da derin izler bıraktığımızı ve bu izleri bugün dahi Afrika’nın pek çok
bölgesinde görmemizin mümkün olduğunu ifade etmemiz gerekir. Dolayısıyla Türk
cihan hâkimiyeti mefkûresinde Afrika asla görmezden gelinmemiş, yok sayılmamış,
tam tersine, adalet, barış, huzur, istikrar ve refahın tesis edildiği, kader
birlikteliği yaptığımız bir coğrafya olarak görülmüştür. 
Yavuz
Sultan Selim Han’ın Mısır seferiyle birlikte Türk hâkimiyetine girmeye başlayan
Afrika, ilerleyen yıllarda bölgede görevlendirilen Özdemir Paşa’nın başarılı
faaliyetleri sayesinde önemi giderek artan bir hâle gelmiştir ve Afrika
Kıtası’nda Türk hâkimiyetinin tesis edilmesiyle Akdeniz ve Hint Okyanusu’nun
emniyeti sağlanmış, aynı şekilde kutsal topraklarımız da bu emniyetin, bu
huzurun güvenini tatmıştır.
Küresel
ticaret Osmanlı Dönemi’nde Afrika Kıtası’ndaki etkinliğimizin sağlanmasıyla
büyük ölçüde bizim etki alanımıza ve kontrolümüze girmiştir. Aynı dönemde
bölgenin imar sürecinin hızlı şekilde işlemesi Afrika’nın potansiyelini daha da
artırmıştır ki bugün dahi Afrika’daki pek çok ülkeye gittiğiniz takdirde ne
kadar geri kalmış olduklarını görürseniz görün orada mutlaka bir Türk eserinin,
bir Türk mimarisinin hâlâ ayakta olduğunu görürsünüz.
Tabii, Türk
milletinin himayesinde Afrika Kıtası’nda kurulan… Afrika Kıtası da kurulmuş
olan dünya nizamı ve sulhu içerisinde yaşamış, devletin tebaası olan diğerleri
gibi burada yaşayanlar da herhangi bir endişeye sahip olmadan huzur ve güven
ikliminden nasibini almışlardır. Afrika’daki dört yüz yıla yaklaşan
hâkimiyetimiz ve hâlâ buralarda ecdadımızın hayırla anılıyor oluşu bunun en bariz
göstergesidir.
Bütün bu
gelişmeler 19’uncu yüzyıla kadar süregelse de Orta Doğu gibi Afrika’nın da
elimizden çıkması ne yazık ki bölgedeki sömürgeye dayalı eylemlerin artmasına
sebep olmuştur. Başkaları bu güzide kıtaya gelirken misyonerlik faaliyeti altında,
kendi inançları çerçevesinde İncillerini getirmiş ancak insanları köleleştirip
kaynaklarını sömürerek geri dönmüşlerdir. Bugünün demokrasi ve insan hakları
havarileri kesilen, dünyanın en demokratik ülkeleri olarak gösterilen kimi
çevreler, yine en büyük günahlarını da Afrika’da işlemişlerdir. İnsanlık
suçunun her çeşidinden türevi burada Batılı emperyalistler tarafından
uygulanmış, Afrika’nın dört bir yanına yayılmıştır. Zenginlikleri sömürülen ve
köleleştirilen Afrikalılar olmuş, kaynakları kullanarak zenginleşenler ise
sömürü düzeninin vahşi temsilcileri olarak tarihe not edilmiştir. Bugün gelinen
noktada ise Afrika Kıtası’nın ne derecede büyük öneme sahip olduğu hemen her
ülke tarafından anlaşılmaya başlanılmıştır. Çünkü önemli sayıda ve rezerve sahip
olan, bakir olarak nitelendirilebilecek kaynakları, yer altı zenginlikleri,
dünyanın diğer bölgelerine göre yüksek seyredeceği değerlendirilen nüfus artışı
ve potansiyeli, önemli küresel ulaşım güzergâhlarına olan yakınlığı sebebiyle
Afrika Kıtası öne çıkmaktadır. Bununla birlikte, yine güvenlik ve istikrar
noktasında hiç şüphe yok ki ciddi sorunlar baş göstermiştir.
Afrika’nın
genelinde var olan zenginlik, terör örgütleri ve iç savaşlar vasıtasıyla
yönlendirilmeye çalışılmaktadır. El Kaide, Boko Haram, DEAŞ veyahut bir başka
adıyla IŞİD gibi terör örgütlerinin bu çerçevede sahaya birinci aktör olarak
sunulmuş olmaları malumdur ki yine Afrika Kıtası’nda yaşanan istikrarsızlığın
ana sebeplerinden ve gözle görülen yüzlerinden bir tanesi de bu terör örgütleri
eliyle yayılmaya çalışılmaktadır.
Bugünlerde yine
aynı terör örgütlerine baktığımızda, bu terör örgütleri vasıtasıyla yüce
dinimiz İslam’ı bir ve beraber gösterme gibi karanlık bir amacın da haksızlığın
ve hadsizliğin de olduğunu hep beraber takip ediyoruz. Ancak ne yazık ki
Afrika’da Hristiyan olduğunu açıkça söyleyen gruplarca düzenlenen terör
eylemleri ise ne hikmetse gündeme getirilmemektedir. Buradaki amacımız bir
haksızlık yapmak değildir ancak öyle görülüyor ki terörizmin dininin olmadığı
kabulünün dünya kamuoyu tarafından yapılması elzemdir ve gereklidir. 
Terörizm konusu
gündeme geldiğinde kabul edilen bir başka gerçeklik ise terör faaliyetlerinin
artık sadece doğduğu coğrafyalarla sınırlı kalmadığı, zira gelişen şartlar
sebebiyle çok çabuk ve bir çırpıda diğer yakın bölgelere ve hatta küresel
seviyeye yayılabildiği hususudur. Bu anlamda Afrika’nın istikrar ve
güvenliğinin tesis edilmesi yalnızca bu bölgenin bir sorunu değil, dünyanın
geri kalanının da sorumluluğudur.
Tabii, bununla
beraber, Afrika’da giderek büyüyen yatırım olanakları pek çok fırsatı
beraberinde bulundururken karşılıklı saygı temelinde yürütülecek iş birlikleri
ülkemizin ekonomisine de hiç şüphe yok ki katkı sağlayacaktır. Hâlihazırda
Afrika'da yatırım yapan çok sayıdaki Türk şirketinin varlığı kıtadaki istikrar
ortamının artmasına paralel olarak diğer ülkelerle geliştirilecek iş birlikleri
sayesinde yükselebilecektir. Bugün çok sayıdaki Afrika ülkesi kalkınma
hamlesini hayata geçirebilmek isterken Türkiye'nin kıtada bulunan ülkelerle
yapacağı iş birliği önümüzdeki yüzyılda erişmeyi arzuladığımız değerlere büyük
bir ivme kazandırabilecektir. Dahası, bizim ve Afrika'daki diğer ülkelerin iş
birliği haricinde geliştirebileceği güçlü mekanizmalara dayalı iş birliği
sayesinde de hem ülkemizin ekonomik ve diplomasi anlamındaki potansiyelinin
gelişmesine katkı sağlanabilecek hem de Afrika’daki diğer olanaklardan ve
imkânlardan yine Afrikalıların kendileri de yararlanabilecektir. 
Bununla
birlikte, Afrika Kıtası’nın genelinde diplomatik misyon sayımızın son
dönemlerde giderek artması bu coğrafyayla ilişkilerimizin gelişmesine katkı
sağlamaktadır. Bizler bu sebepten dolayı, hem tarihsel gerçekler hem de bugünün
gerçekleri münasebetiyle Afrika’ya sırtımızı dönemeyiz, uzak görüp eylemsiz
kalamayız. Çünkü 21’inci yüzyıldaki küresel rekabetin yaşanacağı ve hangi
coğrafyada bulunursa bulunsun ülkelerin kaderinin şekilleneceği ana alanlardan
bir tanesi Afrika’dır. Giderek çok kutuplu hâle geldiği tescil ve tespit edilen
dünyada artık gelişen teknolojinin ve erişim şartlarının evrimiyle birlikte
rekabet alanları da fazlalaşmaktadır. Güvenlik, istikrar ve millî menfaat
konuları sadece her ülkenin kendi sınırlarından yahut yakın çevresinden
başlayan bir kalıpta değil, çok daha geniş bir kapsamda ele alınmaktadır. Sonuç
olarak, ayağı yere sağlam basan stratejik bir bakış açısıyla Afrika konusunu
bütüncül olarak değerlendirmek elzemdir. 
Başta tarihî ve
kültürel bağlarımız olan Kuzey Afrika ülkeleri olmak üzere, tüm Afrika
ülkeleriyle diplomatik, siyasi, ekonomik, sosyal ve kültürel ilişkiler
geliştirilmeli ve derinleştirilmelidir. Bu ilişkiler uzun vadede Türkiye’yi
küresel bir güç hâline getirme hedefimizin, tüm kıtalarda güvenilir dostluklar
kurma vizyonumuzun ve çok boyutlu, aynı zamanda insani bir dış politika izleme
anlayışının somut göstergesi olacaktır.
Sayın Başkan,
değerli milletvekilleri; günümüzde çok sayıdaki ülkenin Afrika’da varlık
gösterme girişimleri ve sebepleri akıllardan çıkarılmamalıdır. Bu ülkeler,
başta altyapı yatırımları olmak üzere, Afrika ülkeleriyle siyasi ve ekonomik iş
birliklerini geliştirirken şimdiden kendilerine yeni pazarlar oluşturmanın
arayışındadır. Aynı ülkelerin Afrika’da yine sayıları giderek artan seviyede
askerî üs kurma girişimlerinin ne anlama geldiği şimdiden doğru idrak
edilmelidir. Dünyanın gözü çoktandır Afrika’dadır, ayağı da Afrika’ya basmaya
başlamıştır. Özellikle Afrika Kıtası’nın kuzey, doğu ve güney bölgesinde yer
alan kıyı şeridinin stratejik değeri Türkiye tarafından doğru
değerlendirilmelidir.
Bununla
birlikte, FETÖ terör örgütünün özellikle 15 Temmuz 2016’dan itibaren etki
alanını artırmaya çalıştığı yerlerden birinin de Afrika olduğu malumumuzdur.
FETÖ’yle mücadele çerçevesinde sergilenecek uluslararası çabalarda Afrika’nın
yok sayılamayacağı, görmezlikten gelinemeyeceği gerçeği karşımızda durmaktadır.
Türkiye'nin güvenliğinin mevcut şartlar itibarıyla neden Afrika’yı da içerisine
aldığının bir başka göstergesi de budur. Dolayısıyla, Ankara merkezli küresel
bakış açımız ve hedefimizde Afrika’nın sahip olduğu yerin anlam ve öneminin
büyük olduğunun bilinmesi gerekir. Bu çerçevede Afrika’nın barış ve istikrarına
katkı sağlayacak çabalarda ülkemizin yer alması küresel hedeflerimiz açısından
oldukça değerlidir. İkincisi: Bu durum, saygın bir iş birliği tesisiyle
birlikte, yine dış politikamızın başarılı bir şekilde uygulanması noktasında
diğer ülkelere vereceği, hayata geçirilmiş açık bir cevap anlamını da
taşıyacaktır. Bu kapsamda, ilgili tezkereye Milliyetçi Hareket Partisi olarak
destek verdiğimizi yeri gelmişken ifade etmek isterim. 
Sayın Başkan,
değerli milletvekilleri; hiç şüphe yok ki Afrika’yı konuşuyorken yani
Türkiye'den uzak coğrafyaları konuşuyorken dünyanın içerisinde bulunduğu
şartlar sebebiyle her ülkenin ki özellikle de üstünlük mücadelesine giren ve
bölgesel seviyede birbiriyle rekabet seviyesini artırmış olan ülkelerin
geliştirmeye başladığı, uygulamaya koyduğu strateji ve politikalarının önemli
gördüğümüz bir alanına da dikkatinizi çekmek istiyorum. Değişen küresel
koşullar yaklaşık son on yıl içerisinde neredeyse tüm ülkelerin güvenlikle
ilgili algılama ve politikalarının da revize edilmesine neden olmuştur. Mevcut
durumda Amerika Birleşik Devletleri, Avrupa Birliği, Çin ve Rusya gibi ülkelere
ilave olarak çok sayıdaki ülkenin, bölgesel ve küresel çıkarları için yeni
koşulların getirdiği zorluklarla baş etmeye çalışırlarken kendi menfaatlerini
koruyup geliştirebilmek adına diğer ülkelerle girdikleri rekabetten de yine
kendileri adına başarılı olarak çıkabilmek için uğraş verdiği ortadadır. Çok yönlü
çıkar çatışmasına ilave olarak terörizm gibi ortak tehdit algılamalarının da
vuku bulduğu bu zaman diliminde göze çarpan en hassas konuysa su yolları ve
denizlerin öneminin giderek artıyor olmasıdır. Sorunun denizlerle ilgili boyutu
artık öylesine genişledi ki her ülke kendi kıta sahanlığı yahut münhasır
ekonomik bölgesini korumak bir yana, ticaret malları ile enerji kaynaklarının
taşınması konusunda da deniz yollarının giderek artan bir öneme sahip olması
gelişen teknolojiyle beraber düşünüldüğünde yine her ülke açısından en hassas
kabul edilen millî güvenlik meseleleri ve algılaması hâline geldi.
Yine,
yakın zamanlara kadar yapılan pek çok akademik çalışmaya göre, deniz
taşımacılığının hâlen dünyada en çok tercih edilen ulaşım şekli olduğuna vurgu
yapılmakta, ülkelerin ticari rekabet gücünün uluslararası deniz ulaştırma
sistemlerinden istifade edebilmesine bağlı olduğunun altı çizilmektedir.
Küresel ticaret hacminin yüzde 80’inin, petrol taşımacılığının yüzde 60’ının ve
doğal gaz taşımacılığının yine yüzde 25’inin deniz yoluyla yapılıyor olması bu
alanın her ülke nazarında çıkarlarının daha çok çatıştığı bir zaman diliminde
ne derecede büyük bir önem arz ettiği ortadadır.
Çok
uzağa gitmeyelim, yakın bir zaman öncesine kadar Çin’in hâlihazırda alışılagelindik
bir şekilde kullanmış olduğu Pasifik Okyanusu’ndan Malakka Boğazı üzerinden
Hint Okyanusu ve Kızıldeniz’i aşarak Akdeniz ve Avrupa’ya ulaştığı ticaret
güzergâhını değiştirerek Kuzey Buz Denizi’nden bir ticaret gemisini geride
bıraktığımız aylarda Avrupa Kıtası’na göndermesi ve bunun bahse konu olan
güzergâhtan günler, hatta haftalar mesabesinde değerlendirildiğinde daha kısa
bir süre tutması burada bahse konu ettiğimiz hususun ne derece de büyük önem
arz ettiğini yine karşımıza getirmektedir.
Türkiye
gibi dünya enerji ve ticaretinin önemli bir kısmına erişim olanağı sunan
Çanakkale ve İstanbul Boğazlarının önemi önümüzdeki yıllarda daha da artacakken
Karadeniz’le beraber özellikle de Doğu Akdeniz’de bulunan yeni petrol, doğal
gaz kaynaklarının, ifade edildiği üzere, varlığı ve bu alanlardaki haklarımızın
korunması açısından sağlıklı, tutarlı, caydırıcı ve sonuç alıcı bir politika
izlememiz gerektiği sonucu karşımıza çıkıyor. Ayrıca, Afrika Kıtası’nın en uç
noktalarından olan Somali’yle beraber, yine bir başka denizaşırı ülkede, Katar’da
bulunan askerî üslerimizin varlığı, ismi anılan bu iki ülkeyle beraber yapılan
anlaşmalar gereğince deniz yollarında gücümüzü artırma zorunluluğunu ve
ihtiyacını bir kez daha karşımıza çıkarmaktır, hele ki aynı şekilde yenilerini
kurmamızın muhtemel olduğu diğer askerî üsler de dikkate alındığında. 
Küresel enerji
taşımacılığı anlamında stratejik noktalarda bulunan Katar ve Somali gibi iki
önemli ülkede askerî üslerimiz vasıtasıyla bulunmamız, mevcut durumdaki
potansiyelimizi geliştirme gerekliliğini ortaya çıkarırken aynı çerçevede diğer
ülkelerle rekabet edebilir kapsamlı bir politikanın uygulanması gerektiği de
açıktır. Dolayısıyla, küresel rekabette deniz yollarının önemi her ülke
açısından artık öncelikli bir mesele hâline gelmeye başlamıştır ve ülkemizin
önündeki hedeflere erişebilmesi açısından bu alanda olan bitenleri dikkatle
takip etme zorunluluğu bulunduğu gibi, kendi perspektifiyle geliştirip
uygulamaya koyacağı millî bir stratejisinin de var olması mutlak suretle
gereklidir. 
Bütün bu
gelişmeler beraber değerlendirildiğinde, ülkemizin donanma gücünü geliştirme
faaliyetlerini artan bir ivmeyle sürdürmesinin yine ülkemiz açısından hayatiyet
derecesinde önemli olduğu sonucu ortaya çıkmaktadır. Konu ve sorun sadece kendi
deniz yetki alanlarımızda kendi sahamızı, bize ait olan münhasır ekonomik
bölgeleri ve yer altı kaynaklarını, burada var olan haklarımızı müdafaa
değildir; aksine, çok daha geniş bir perspektifle ele alınması gereken geniş ve
daha büyük bir vizyonun yine ürünleri olmalıdır. Bu kapsamda da pek tabii
donanmamızın imkân ve kabiliyeti, sadece kendi deniz alanlarımızın ve
vatanımızın, mavi vatan hudutlarımızın korunmasıyla sınırlandırılmamalı, farklı
bölgelerde ikili anlaşmalarla inşa ettiğimiz üslere hızlı, emniyetli ve kolay
erişim çabaları da göz önünde bulundurulmalıdır. Dahası, dünyadaki hemen her
ülkenin iddiasını artırmak istediği bir dönem içerisinde Türkiye de donanma
potansiyelini geliştirirken kendi iddiasını en üst seviyeye yerleştirecek bir stratejiyi
benimsemeli, tüm denizlerde var olabilecek ama tüm denizlerde icap ettiğinde
var olabilecek imkân ve kabiliyete erişebilmelidir. Bu çerçevede, donanma gücü
olarak askerî sahayı kapsadığı gibi ticaret malları ve bilhassa da enerji nakli
konuları ile denizaltı sahalarındaki enerji arama ve tarama alanlarını da
içerisine alan, geniş bir yelpazeyi oluşturan büyük bir politika ve strateji
benimsenmelidir. Tarihin gerçekliğine bakıldığında, Türk cihan hâkimiyeti
mefkûresinin hayat bulduğu her dönemde Türk milletinin kara gücüyle
konuşlandırdığı stratejisini mutlaka deniz gücüyle birleştirip
bütünleştirdikten sonra ortaya koyduğu küresel stratejisi sayesinde arzu ettiği
başarıya ulaşmış olduğu gerçeği akıllardan çıkarılmamalıdır. Özellikle de gerek
Kara Hâkimiyet Teorisi gerekse Deniz Hâkimiyet Teorisi alanında çok farklı
senaryoların ve seçeneklerin konuşulduğu bir dönemde ülkemizin bu anlamda
denizle alakalı faaliyet ve çabalarını artırması, bunların kapsamını
genişletmesi hakikaten büyük önem taşıyor.
Tabii, yeri
gelmişken ve sözlerimi de bitirirken bugün burada Meclis olarak, Türkiye Büyük
Millet Meclisi olarak Irak ve Suriye'ye asker gönderilmesi konusunda kabul
ettiğimiz tezkerenin hayırlara vesile olmasını Cenab-ı Allah’tan niyaz
ediyorum. İlgili bölgelerde harekâta başlayacak olan kahraman Mehmetçik’imize
de üstün başarılar diliyorum ki aynı zamanda Cenab-ı Allah inşallah
kendilerinden başarıyı, zaferi ve muzafferiyeti eksik eylemesin diyorum. 
Gazi Meclisimizi
sevgi ve saygılarımla selamlıyorum. (MHP ve AK PARTİ sıralarından alkışlar) 
III.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Levent Gök’ün, İstanbul
Milletvekili Hakkı Saruhan Oluç’un yerinden sarf ettiği bazı ifadelerine ve her
siyasi partinin belli bir konuda farklı karar alabileceğine ve buna herkesin
saygı göstermesi gerektiğine ilişkin konuşması
BAŞKAN – Değerli
milletvekilleri, az önce Halkların Demokratik Partisi Grup Başkan Vekili Sayın
Oluç’un dile getirdiği konuyla ilgili tutanağı inceledim. Cumhurbaşkanlığı
tezkeresinin oylamasından sonra, “Kabul edenler… Kabul etmeyenler…” dedikten
sonra birtakım “Yuh!” seslerinin geldiği tutanağa yansımış.
Değerli
arkadaşlarım, zaten her bir siyasi parti aynı düşünse farklı siyasi partiler
olmaz. O bakımdan, her siyasi partinin değişik durumlarda almış oldukları
kararlara herkesin saygı göstermesi gerekir. Bu, demokrasinin bir gereğidir,
kuralları böyledir demokrasinin. Sonuçta, her siyasi parti bir konuda aynı
düşünecek diye bir kural yok. O bakımdan, bu tip söylemlerin Meclisin
mehabetine yakışmadığını da ifade etmek durumundayım. Hepimiz birbirimize
saygılı olmak durumundayız. 
VI.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
2.- Cumhurbaşkanlığının, Birleşmiş Milletlerin Mali ve Orta Afrika Cumhuriyeti’nde
icra ettiği harekât ve misyonlar kapsamında hudut, şümul, miktar ve zamanı
Cumhurbaşkanınca takdir ve tespit edilmek üzere, Türk Silahlı Kuvvetlerinin
yurt dışına gönderilmesi ve Cumhurbaşkanınca verilecek izin ve belirlenecek
esaslar çerçevesinde bu kuvvetlerin kullanılması için Türkiye Büyük Millet
Meclisinin son olarak 2/10/2018 tarihli ve 1198 sayılı Kararı’yla uzatılan izin
süresinin Anayasa’nın 92’nci maddesi uyarınca 31/10/2019 tarihinden itibaren
bir yıl uzatılmasına ilişkin tezkeresi (3/879) (Devam)
BAŞKAN – Şimdi
söz sırası, Halkların Demokratik Partisi Grubu adına Adana Milletvekilimiz
Sayın Tulay Hatımoğulları Oruç’a aittir. 
Buyurun Sayın
Oruç. (HDP sıralarından alkışlar) 
Süreniz yirmi
dakika. 
HDP GRUBU ADINA
TULAY HATIMOĞULLARI ORUÇ (Adana) – Sayın Başkan, değerli milletvekilleri; ben
sözlerime 8 Ekim 1980’de askerî cuntanın ilk idam ettiği Necdet Adalı’yı anarak
başlamak istiyorum. 
Yine aynı
şekilde 8 Ekim 1978’deki Bahçelievler katliamındaki 7 TİP’li genci saygıyla
anıyorum. 
Enternasyonalizm
ve sosyalizm çizgisini Küba’da ve Latin Amerika’da geliştiren değerli Che
Guevara’nın ölüm yıl dönümü, onu da saygıyla anıyorum. 
Ve yine birazdan
konuşacağımız konumuzla yakından ilintili olan, Türkiye’de gerçekleşen 10 Ekim
gar katliamında yitirdiğimiz bütün canları saygıyla anıyor, yarım kalan
özgürlük ve barış serüvenlerini tamama erdireceğimize dair sözümüzü yinelemek
istiyorum. 
Değerli
arkadaşlar, Birleşmiş Milletlerin Mali ve Orta Afrika Cumhuriyeti’nde icra
ettiği harekât ve misyon kapsamında asker göndermeyi konuşuyoruz. Tabii ki
sunulan gerekçeler, Mali’de istikrarın sağlanması, ateşkes sürecinin
desteklenmesi, izlenmesi, denetlenmesi, sivillerin korunması ve yeniden
yapılanmada kadınların burada önemli oranda rol alması, çocukların korunması
şeklinde gerekçeler. Bunlar artık tezkereleri çıkarmak için insanları, sözüm
ona, ikna etmeye çalışan gerekçeler olabilir ama bizler ikna olmuyoruz. Hiçbir
tezkerenin esas gerekçesi bu değildir, ne yazık ki bu olmuyor. Gerekçe bu
olsaydı, hangi anlaşma, sözleşme ya da neyse buraya gelen teklif, elbette
bizler HDP olarak o tekliflere imzamızı atar, oyumuzu olumlu yönde kullanırdık
ama gerçeklik bu değil. İş, militer ve askerî çözümlerde esası aramaktadır.
İşgalci, yayılmacı, kolonist anlayışın bütün dünyada nasıl zuhur ettiğini
görebiliyoruz bu tezkerede de. Aynı zamanda, söz konusu asker göndermek
olduğunda, devletlerin, herkesin iştahının nasıl kabardığını görebiliyoruz.
Oysaki Birleşmiş Milletler başta olmak üzere ve buna Türkiye’yi de katarak
ifade ediyorum, bugün az önce bahsettiğimiz sorunlarla ilgili bir proje
geliştirmeye, gerçek anlamıyla bir destek sunmaya, bir dayanışma göstermeye
gelindiğinde bu esas görevlerden herkesin nasıl kaçıştığını görebiliyoruz. HDP
bu oyunda yok çünkü Orta Doğu ve Afrika ülkelerinde, özellikle son zamanlarda
İslam’ı kullanarak artan örgütlenmelerin bu bölgelerde yarattığı tahribat
ortadadır. El Kaide, El Nusra, IŞİD, İhvancılar ve Boko Haram’ın işlediği
katliamlar ortadadır. Bütün bunlar karşısında, o Birleşmiş Milletler maskesi
altında saklanarak bu örgütlerin nasıl büyütüldüğü, nasıl geliştirildiği, nasıl
çatıştırıldığı, emperyalist güçlerin emelleri için bu güçlerin nasıl
çatıştırıldığı ortadayken, daha sonra, sözüm ona insani çözümler adı altında,
kimi anlaşmalar, tezkereler vesaireler ortaya koymayı asla doğru bulmuyor ve bu
tezkereye ret oyu vereceğimizi ifade etmek istiyorum.
Değerli
arkadaşlar, az önce bu Meclisten, belki bu Meclisin tarihine bir kara sayfa
olarak yazılacak bir tezkereye “evet” oyu çıktı, çoğunluk oyuyla Suriye-Irak
tezkeresi kabul edildi. Biz şunu çok iyi biliyoruz ki… Bu tezkerenin Suriye
topraklarına müdahale etmeyi amaçladığını, bu tezkerenin AKP’nin tek adam
rejiminin bekasını korumak için bir tezkere olduğunu ifade ettik ve biz bu nedenle
de ret oyu verdik.
Bizler isterdik
ki burada… Şu kürsüye çıkıp dakikalarca bu tezkereye aslında neden oy
vermememiz gerektiği biçiminde açıklamalar yapıldıktan sonra, bu tezkereye
“evet” diyenlerin de kendilerini buradan sorgulamaları gerektiğini düşünüyoruz.

Bakın, Suriye
savaşında Türkiye'nin yaşadığı tehditler… Ve bu iktidar bu tehditlerin önünü
açtı. Türkiye’de sınırlar hallaç pamuğuna döndü. Cihadi, Selefi gruplar, şu an
sınır illeri başta olmak üzere Ankara’nın göbeğinde, İstanbul’da bir canlı bomba
gibi her tarafı doldurmuş durumdalar. 
Bakın,
yine bunda ekonomik açıdan sebepleri de ortaya koymak zorundayız. Bugün bu ülke
çok ciddi bir ekonomik kriz yaşıyor; yoksulluk arttı, işsizlik arttı. Hayalî
ekonomik raporlarla bunların gerçeği yansıtmadığını, sokağa çıktığınızda,
insanların tenceresinde kaynayan yemeğe baktığınızda görürsünüz. Eğer bu
zahmeti gösterir, döner, halkımızın nasıl yaşadığına bakarsak bu yoksulluğu
bariz görürsünüz; enflasyonla ilgili yapılan açıklamaların ne kadar ciddiyetsiz
olduğunu görürsünüz. Oysaki bu ekonomik krizin üstünü örtmeye kalkışan bir
iktidar var ve biz bu iktidara… İktidar partisini bir yana bırakarak muhalefet
için söylüyorum, bütün bunlar görmezden gelinmeye kalkışıldı. 
Yine,
değerli arkadaşlar, mültecilik ve göçmen sorunu… Evet, Türkiye’de iktidar şunu
yaptı: 2011 Martında Suriye savaşı başladığı zaman âdeta mültecilere davet
çıkarırcasına “Buraya gelsin, bizler bakarız.” dedi. Şimdi, şu yakındığı, her
gün ana akım medyada örnekleri var ya, “Mültecilere kötü davranılıyor.” İşte bu
davranışın müsebbibi ve esas şimdi medyada bile bu kadar sık haberin çıkmasının
altında yatan neden, AKP iktidarının MHP’yle el ele vererek mültecilere araçsal
yaklaşmasıdır. Plan baştan beri belliydi. Türkiye’deki kürdistan coğrafyası ile
Suriye’deki Kürdistan coğrafyası arasında, evet, bir Arap kuşağı örme
planlanıyordu. Mülteci olarak getirdiği insanları orada, tampon bölgede
yerleştirmek istiyorlar. Biz buradan soruyoruz… Orada zaten insanlar yaşıyor.
Bugün Ankara’nın göbeğinde bir mahalleyi düşünün. “Biz bu mahallede yaşayan
vatandaşları beğenmiyoruz. Herkes evini boşaltsın, başkası gelsin, yerleşsin.”
demiş oluyorsunuz, olacaksınız. Biz bu yüzden “hayır” dedik, demeye de devam
edeceğiz. 
Burada
bir Kürt-Arap savaşına da dikkat çekmek istiyorum. Benden önceki bir konuşmacı
buna değindi; önemli ve kıymetlidir. Bugün bir Kürt-Arap savaşıyla, oradaki
oyalama politikası ile “Onlar birbiriyle uğraşsın, hegemonik güçler işlerini
yürütsün, AKP-MHP iktidarı bu ülkenin kanını emmeye devam etsin.” gibi bir
anlayışın da olduğu ortadadır. Bugün Suriyelilerden oluşan, daha doğrusu
Suriyeli mültecilerden ordu ilan ettiniz Urfa’da. Nerede görülmüş, dünyanın
neresinde görülmüş mültecilerden bir ordu oluşturulduğu? Ama bunu bu iktidar
yapmayı başarıyor. 
Evet,
değerli arkadaşlar, bugün Türkiye IŞİD’e, bu iktidar IŞİD ve benzeri örgütlere
kucak açarak aslında burada çok fazla katliama tanıklık edilmesini de seyretmiş
oldu. Peki bunlar neden yapılıyor? Çok net, iktidarın “güvenlik” “terör”
“devletin bekası” dediği meselelerin esasen kendi bekası olduğunu artık bütün
Türkiye kamuoyu görmüş durumdadır. Eskiden terör dediğinizde bir iş
yaptırabiliyordunuz ama şimdi, yaptıramadığınızı yerel seçimlerde aldığınız
oylara bakarak zaten anlayabilirsiniz.
Sürekli
silahla çözüm aramak... Bakın, Karayazı’ya kayyum atandı, ben oradan dönerken
birçok askerin elinde namlu, boş boş böyle durduğunu gördüm ve şunu düşündüm:
Yıllar yılıdır bu namlular çevrilmiş, neyi çözdü ki? Siyaset, silahın önüne
geçmek zorundadır, o zaman bu sorunlar çözülür. 
Bu
ülkenin kadim sorunlarından biri Kürt sorunudur, bunu artık bütün dünya âlem
biliyor, bunu aslında bu devlet de iyice idrak etmiş durumdadır ama her gelen
iktidar kendi çıkarları çerçevesinde bu sorunu kullanmaya çalıştığı için, bugün
Kürt sorununu demokratik ve barışçıl yöntemlerle çözemediğiniz için ne Orta
Doğu’da başarılı olabiliyorsunuz... Bugün Doğu Akdeniz’de bile başarısızlığın
altında yatan sebebin bu olduğunu söylersek abartmış olmayız. 
Evet,
değerli arkadaşlar, bir yandan Kürtler kardeşimiz diyoruz ama bir yandan da
Rojava topraklarında neredeyse 30 kilometreyi istimlak etmek istiyoruz. Nasıl
kardeşlik bu? Bu bir kardeşlik değil, bu, sadece Türkiye’deki Kürt seçmene
oynama oyunudur, başka hiçbir şey değildir. Kardeş olan eşitlik temelinde
kardeşliği savunur, bu gerçek bir kardeşlik değildir. Kürt halkı, Türkiye’de
olduğu gibi, Suriye’de de Suriye halklarının asli unsurudur. Bakın, Kürtler
öğretmen, öğrenci, işçi, kadın; İstanbul’da olduğu gibi Diyarbakır’da da öyle, Rojava’da
da öyledir. Siz onları yerinden yurdundan -üstüne “terör” diyerek- etmeye
kalkışırsanız, bu terörü kimin gerçekleştirdiği o zaman oturulur, konuşulur.
Türkiye, Rojava topraklarında asla ve asla bu çalışmalara girişmemelidir. 
Değerli
arkadaşlar, yine meselenin başka bir boyutuna değinmek istiyorum. Bugün,
belediyelere kayyum atamadan tutun da Suriye topraklarında Rojava bölgesine
müdahale etmeye kadar, bu sorun sadece ve sadece HDP’lilerin, sadece ve sadece
Kürt halkının sorunu değildir; bu sorun İstanbul’daki seçmenin de problemidir,
İzmir’dekinin de Adana’dakinin de; bu sorun Rojava toprağında yaşayan bütün
halkların, Türkiye’de yaşayan bütün halkların sorunudur aynı zamanda ve bu
sorunlara bu hassasiyetle yaklaşılmak zorundadır. 
Bizler, evet
-savaşa belki burada Meclis çoğunluğu “evet” demiştir fakat- asla ve asla tek
adam rejimini kabul etmeyen kesimler bu karara saygı göstermeyecektir. Bunu her
kesim için söylüyorum. Bugün tek adam rejimine karşı olanlar, demokratik
parlamenter sistemin inşa edilmesini isteyenler, kuvvetler ayrılığını
savunanlar, yargının bağımsızlığını savunanlar, kadınlar, gençler, doğa ve
insan hakları savunucuları asla ve asla bu kararınızı onaylamayacak ve savaşa,
savaş tezkeresine “evet” demeyecektir. Buradaki irade Türkiye’deki 82 milyon
insanı -ne yazık ki üzülerek ifade ediyorum- temsil etmeyen bir karara imza
atmıştır.
Evet, biz şunu
iyi biliyoruz: Bölge çok karışık. Irak’ta halk sokağa dökülmüş. 100’ün üzerinde
insan yaşamını kaybetti. İran-ABD gerilimi tırmandıkça tırmanıyor. Kimin gücü
kime yeterse. Bugün Husiler Suudi Arabistan’ın Aramco tesislerini bombaladı ve
hemen petrol fiyatları fırladı. Mısır, Sudan, Cezayir kaynıyor -hepsinin
farkındayız- Doğu Akdeniz’de sular ısınmaktan öteye geçmiş, sular fokur fokur
kaynıyor. Orada da izlediğimiz yanlış politikanın ayağımıza nasıl dolanmaya
başladığını haberlere şöyle bir baktığımızda görürüz ve yine, Kıbrıs sorununu,
Türkiye’deki iktidarın, yorganı kendine nasıl çekip, yine bundan da bir
güvenlik problemi ortaya çıkararak nasıl siyaseti bırakıp askerîleştirdiği
ortadadır. 
Değerli
arkadaşlar, sonuç itibarıyla, elbette bizlerin de kimi yaklaşımları var.
Emperyalist güçler ve bölgedeki taşeronları, biliyoruz ki bizim bu
yaklaşımlarımıza sıcak bakmaz, onlar sadece ve sadece timsah gözyaşı dökerler.
Bizim önerilerimiz şunlardır: Türkiye, Suriye topraklarına müdahale sevdasından
vazgeçmeli. Kürtlerin statüsü kabul edilmeli; bu statü Türkiye’de de kabul
edilmeli, Rojava’da da kabul edilmeli. Suriye’de yeni yazılmakta olan -eğer başarabilirlerse-
anayasada, bu statünün tanınması konusunda Türkiye, Kürt kardeşleriyle
dayanışarak bunun arkasında durmayı başarabilmeli. 
Muhalefet,
MHP’nin ve Vatan Partisinin aklıyla davranan iktidar karşısında, ortaya atılan
“Türkiye ittifakı”na karşı elbette uyanık olmak zorundadır. Bakın “Bu ülke
savaşta.” diye yaygara koparılarak militarizm ve savaş eşliğinde vatandaşların
duyguları, algıları ve hatta siyasi partilerin, siyasetin kendisi yönetilmek
isteniyor. Az önce yaşadığımız sonuç bu yönetmenin sonucudur ve deniliyor ki:
“Ne yapalım? Mehmetçik’i yalnız mı bırakalım?” Siz Mehmetçik’le dayanışmış
olmuyorsunuz ki, Mehmetçik’i Suriye bataklığına göndermek için imza attığınızda
Mehmetçik’i sevdiğiniz anlamına gelmiyor ki. 
Bizler ne
Türkiyeli ne dünyalı hiçbir gencin yaşamını kaybetmesini asla ve asla
istemiyoruz. Mehmetçik’e sahip çıkacak olan, Mehmetçik’i o kara batağa
sürükleyecek şeye imza atmaz ve bundan dolayı biz bu uyanıklığı sağlamak
zorundayız. Partiler sağlamıyorsa seçmenlerin, değerli halklarımızın
sağlayacağına dair inancımız da sonsuzdur. 
“Ya yanlış
anlaşılırsam.” duygusundan artık herkes vazgeçmek zorundadır. Bir ezber
bozulmak zorundadır Türkiye’de siyaset yaparken. Gerçekçi olmalı, cesur olmalı,
eşyaya adıyla hitap etmeli. Bu tezkerelerin işe yarayacağı tek şey AKP-MHP
iktidarının bekasıdır. Bugün Suriye’de yaşanan sorunlara baktığımızda, sınırı
tehdit eden unsurların IŞİD, El Kaide, El Nusra olduğunu herkes bilir. Ama biz
bugün “Kürtler komşumuz olacağına bunlar komşumuz olsun.” diye bir anlayışla
yaklaştığımızda, uzun vadede Türkiye kendi ayağına baltayla vurur. Dayanışmayı,
barışı, kardeşliği, hani, diyoruz ya “Yurtta sulh, cihanda sulh.” diye, o
ilkeyi tamamen ortadan kaldırır. 
Evet, Suriye’de
Rojava’ya olası bir harekâtı bu Meclis önleyebilirdi ama önleyemedi. O hâlde
görev, Türkiye’deki demokrasi güçlerindedir. Az önce ifade ettiğim, tek adam
rejimiyle uzlaşmayan, oynanan bu büyük oyunların farkında olan herkes için, bu
tehlikeli oyun karşısında Türkiye’de özgürlüğü, barışı, kardeşliği, demokrasiyi
korumak adına görev demokrasi güçlerine düşmüştür. Ve ekranı başında bizleri
izleyen ya da izlemeyen ama sesimizi duyan bütün demokrasi güçlerine ve bu
fikriyata sahip olan değerli halklarımıza buradan seslenmek istiyorum: “Barış”
diye, “barış” diye sokaklarda da elbette haykıracağız. 
Ve şair şöyle
ifade etmiş savaşın vahametini ve buna karşı alınması gereken tutumu: 
“Sen, makine
başındaki insan,
Sana yarın su
boruları ve vanalar yerine çelik miğferler ve makineli tüfekler yapmanı
emrederlerse yapılacak tek şey var,
’Hayır.’ de! 
Sen, odasındaki
ozan, 
Sana yarın aşk
şarkıları yerine nefret şarkıları söylemeni emrederlerse, yapacağın tek şey,
‘Hayır.’ de!”
Varoşlardaki
işçi, yoksul, kadın, genç, hemşire, doktor; size ne derlerse desinler savaş
için, sizler “Hayır.” deyin. 
Bu utanç tablosu
karşısında çağrımız bütün toplumsal dinamikleredir. Biz Mecliste “Hayır.”
dedik, toplumsal dinamiklerle ve demokrasi güçleriyle “Hayır.” demeye devam
edeceğiz.
Teşekkür
ediyorum. (HDP sıralarından alkışlar)
OYA ERONAT
(Diyarbakır) – Leyla Güven “Savaşın.” diyordu. Leyla Güven’e ne diyeceksiniz
“Savaşın.” diyordu? 
BÜLENT TURAN
(Çanakkale) – Sayın Başkan…
MUHAMMED LEVENT
BÜLBÜL (Sakarya) – Sayın Başkan…
BAŞKAN – Levent
Bey, bir saniye…
Sayın Turan…
TULAY HATIMOĞULLARI
ORUÇ (Adana) – Çok geç kaldınız ya, keşke erken gelseydiniz.
BÜLENT TURAN
(Çanakkale) – Sayın Başkan, konuşmacı ısrarla tek adam rejimini korumak için
tezkere geçirildiğini ifade etmiştir. Buna cevap vermek istiyorum izin
verirseniz.
BAŞKAN – Buyurun.
(AK PARTİ sıralarından alkışlar)
Süreniz iki
dakika.
VIII.- SATAŞMALARA İLİŞKİN KONUŞMALAR (Devam)
2.- Çanakkale Milletvekili Bülent Turan’ın, Adana Milletvekili Tulay
Hatımoğulları Oruç’un (3/879) esas numaralı Cumhurbaşkanlığı Tezkeresi üzerinde
HDP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
BÜLENT TURAN
(Çanakkale) – Sayın Başkan, değerli milletvekilleri; hepinizi saygıyla
selamlıyorum. 
Aslında, konumuz
Afrika’yla ilgili tezkere. Suriye tezkeresi geride kaldı ancak görüyorum ki
hâlâ etkileri devam ediyor.
Değerli
arkadaşlar, bakınız, bu tezkereyi “Tek adam rejiminin korunması için yapılan
bir adım.” diye ifade etmek çok büyük bir ahlaksızlık, çok büyük bir hadsizlik,
çok büyük bir ayıp.
TULAY
HATIMOĞULLARI ORUÇ (Adana) – “Ahlaksızlık” demek ne demek ya!
ENGİN ALTAY
(İstanbul) – Siyasi ahlaka uymaz.
BÜLENT TURAN
(Devamla) – Siyasi ahlak…
Değerli
arkadaşlar, bu tezkere Türkiye'nin geleceği için bir umuttur.
SALİHE AYDENİZ
(Diyarbakır) – Önce konuşmayı öğrenin.
ALİ KENANOĞLU
(İstanbul) – Senin yorumun.
BÜLENT TURAN
(Devamla) – Bu tezkere, evlatlarımızın ileride bedel ödememesi için bir
adımdır. Bu tezkere, Türkiye'nin Türkiye’den daha büyük bir ruhu olduğunun
tescilidir. Bu tezkere, savaş değil, barış tezkeresidir.
Değerli
arkadaşlar, bundan birkaç sene önce Kilis’e, Antep’e düşen bombaların özellikle
Zeytin Dalı Harekâtı’ndan, Fırat Kalkanı Harekâtı’ndan sonra nasıl kesildiğini,
nasıl güvenli bir hayata başladığımızı herkes gördü. Dolayısıyla bir daha
söylüyoruz, bu adımı atarken Suriye’nin toprak bütünlüğünü kollamak kaydıyla
ülkemizin güvenliği için, geleceğimizin, evlatlarımızın rahatı için bunu
yaptığımızı ifade etmek isterim. Ancak bu tezkereyi belediyeden şehit yakınını
atmayı görev bilenlerin anlamasını beklemiyoruz. (AK PARTİ sıralarından
alkışlar) Bu tezkereyi, Türk Bayrağı’nı tüm kimlik kartlarından çıkararak bir
iş yaptığını zannedenlerin anlamasını asla beklemiyoruz. Bu tezkereyi Kandil’in
vesayetinden kurtulamamış zavallıların anlamasını asla beklemiyoruz. (AK PARTİ
sıralarından alkışlar) 
Değerli
arkadaşlar, bu tezkere, Türk milletvekillerinin, Türk milletinin seçtiği
vekillerin gurur duyacağı tezkere. Türkiye’nin vekili gibi değil de PYD vekili
gibi konuşanların bu tezkereyi anlamasını asla beklemiyoruz. Değerli
arkadaşlar, Kandil’i kıble bilenlerin burada söylemiş olduğu sözüm ona büyük
laflara hepimizin karnı tok, aslında cevabı bile hak etmiyorlar. 
(Mikrofon
otomatik cihaz tarafından kapatıldı) 
BÜLENT TURAN
(Devamla) – Son bir dakika Sayın Başkan.
BAŞKAN –
Buyurun, bir dakikada toparlayın.
BÜLENT TURAN
(Devamla) – Bu tezkereye destek olmak millî bir görevdir. Askerimizin,
polisimizin yanında olmayı bir görev bildik. Bir parti hariç, tüm partiler de
-bu gururla beraber- bu tezkereye “evet” dediler. Hele ki konuşmanın bir
bölümünde “Türkiye IŞİD’e destek oldu.” demek tam bir PKK söylemidir. 
SALİHE AYDENİZ
(Diyarbakır) – Görüntülerini gördük ama.
ALİ KENANOĞLU
(İstanbul) – MİT tırlarını ne yaptınız, MİT tırlarını?
BÜLENT TURAN
(Devamla) – Tüm dünya bilir ki IŞİD’le ilgili en çok mücadele veren ekip,
parti, devlet, Hükûmet, AK PARTİ’dir. (AK PARTİ sıralarından alkışlar) 
ALİ KENANOĞLU
(İstanbul) – MİT tırlarını nerede, MİT tırları? Silahlar nereye gitti?
BÜLENT TURAN
(Devamla) – Tüm dünya “Durun, yapamazsınız.” derken, “Egemenlik kayıtsız
şartsız milletindir.” diyerek Fırat Kalkanı’nı yapan bu ekiptir. O yüzden bizi
IŞİD’e destekle itham etmek, en büyük PKK söylemine destek olmak demektir.
Değerli
arkadaşlar, bu tezkereyle ilgili görüşlerinizi bir daha gözden geçirmenizi
istirham ediyor, hepinizi saygıyla selamlıyorum. (AK PARTİ sıralarından
alkışlar)
HAKKI SARUHAN
OLUÇ (İstanbul) – Sayın Başkan…
BAŞKAN – Sayın
Oluç, size söz vereceğim ama Sayın Bülbül sisteme girmişti.
Buyurun Sayın
Bülbül.
V.- AÇIKLAMALAR (Devam)
45.- Sakarya Milletvekili Muhammed Levent Bülbül’ün, Adana Milletvekili
Tulay Hatımoğulları Oruç’un (3/879) esas numaralı Cumhurbaşkanlığı Tezkeresi
üzerinde HDP Grubu adına yaptığı konuşmasındaki bazı ifadelerine ilişkin
açıklaması
MUHAMMED LEVENT
BÜLBÜL (Sakarya) – Teşekkür ederim Sayın Başkan.
Kürsüde konuşan
HDP’li hatip, çok vahim ifadeler kullanmıştır. Burada her zaman dile getirmeye
çalıştıkları -çaba göstermekte oldukları- işte kürdistan coğrafyasından tutun
da mültecilere Türk devletinin araçsal yaklaştığını, onları bir meta olarak
kullandığını sanki ifade edercesine beyanları bizim şiddetle reddettiğimiz,
asla kabul edemeyeceğimiz beyanlardır. 
Bir
sefer “mülteci” ifadesini “sığınmacı” ifadesi olarak değiştirmek ve düzeltmek
gerektiği kanaatindeyim. Türk devleti, Türkiye Cumhuriyeti devleti, kendisine
sığınan, misafir olan kim varsa, tarih boyunca, hepsine her zaman şefkatle,
adaletle ve dünyada hiçbir devletin ve milletin yapmadığı şekilde, onları
bağrına basarak, aynı kendi insanı gibi görerek onlara muamele etmiş bir
millettir.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Bülbül.
MUHAMMED
LEVENT BÜLBÜL (Sakarya) – Efendim, çok sataşma oldu.
Bu
noktada, Türk milletinin sizden herhangi bir onay almaya, bir teyide ihtiyacı
yok. Biz ne yaptığımızı biliyoruz. Hatta Türkiye’de bugün bu sığınmacı
kardeşlerimize, bu misafirlerimize çok iyi davranıldığı, haddinden fazla
müsamahakâr davranıldığı noktasında eleştirilerle karşılaşılırken bunlara
araçsal olarak yaklaşıldığı gibi bir iddiayı asla ve asla kabul edemeyiz. 
AK
PARTİ-MHP ittifakını Türkiye’nin kanını emen ittifak olarak ifade ediyorsunuz.
Türkiye’nin, Türk milletinin kanını emenlerin kim olduğunu bizler çok iyi
biliyoruz. Türkiye’nin kanına giren, Türk milletinin kanını emen hain, şerefsiz
PKK terör örgütüdür, onun Suriye uzantısı PYD’dir ve ona bugün utanmazca destek
verenlerdir. (MHP ve AK PARTİ sıralarından alkışlar)
(Mikrofon
otomatik cihaz tarafından kapatıldı) 
BAŞKAN
– Sayın Bülbül, son dakikanız.
MUHAMMED
LEVENT BÜLBÜL (Sakarya) – “Rojava’yı istimlak mı edeceksiniz?” diyorsunuz.
Suriye topraklarından, Suriye’nin toprak bütünlüğünden bahsederken, Suriye’nin
kuzeydoğusunu kim istimlak etti? İstimlak edenlere çıt çıkmıyor, arkasındaki
dünyanın en kanlı emperyalist gücüne, Amerika’ya karşı çıtınız çıkmıyor, şimdi
kalkıp “Oraya adalet getireceğim, huzuru sağlayacağım.” diyen Türkiye’ye karşı
kin kusuyorsunuz burada. (MHP ve AK PARTİ sıralarından alkışlar) Bunu kabul
etmek mümkün değil. Bunu kimse yemez. PKK’nın, PYD’nin ne olduğunu uluslararası
örgütler söylüyor. YPG’nin, PYD’nin orada küçük yaştaki çocukları savaştırmak
için nasıl tutsak ettiğini, orada Rakka’da 1.600’den fazla sivili nasıl
katlettiğini, ayrıca diğer bütün çalışmalarda “DEAŞ’lı teröristlerle mücadele
ediyoruz.” adı altında sivil katliamlarına nasıl girişildiği Uluslararası Af
Örgütü’nün, uluslararası örgütlerin kayıtlarına düşmüştür. 
(Mikrofon
otomatik cihaz tarafından kapatıldı)
BAŞKAN – Lütfen
Sayın Bülbül…
MUHAMMED LEVENT
BÜLBÜL (Sakarya) - Burada Türkiye’yi bir işgalci mantıkla, Türkiye’nin yapacağı
harekâtın sanki karşısında bir terör örgütü yokmuş gibi, sanki yıllardan beri
50 bin tır, 15 bin uçak sortisiyle nakliye edilmiş, teçhiz edilmiş, donatılmış,
sanki sınırının dibinde namluları kendisine dönmüş bir yapı yokmuş gibi
değerlendirip Türkiye sanki keyfî bir uygulamayla orada birtakım kendi
arzularını tatmin etmeye çalışıyormuş gibi göstermek, ayrıca kabul edilemez bir
durumdur. Türkiye, Kürt kardeşlerinin yanındadır. Türk milleti, Kürt
kardeşlerinin yanındadır ve Allah’ın izniyle PKK’nın ve PYD’nin zulmünden Kürt
kardeşlerini kurtaracaktır. (MHP ve AK PARTİ sıralarından alkışlar) Sizin
derdinizin ne olduğunu biz biliyoruz. 
MUSA PİROĞLU
(İstanbul) – Biz de sizi biliyoruz. 
MUHAMMED LEVENT
BÜLBÜL (Sakarya) – Sizler, Türkiye Cumhuriyeti devletinin yapmış olduğu
mücadeleyi, şanla şerefle yürüttüğü mücadeleyi…
(Mikrofon
otomatik cihaz tarafından kapatıldı)
BAŞKAN – Sayın
Bülbül…
MUHAMMED LEVENT
BÜLBÜL (Sakarya) – Son efendim son, istirham ediyorum. 
BAŞKAN – Sayın
Bülbül, kesiyorum artık. 
MUHAMMED LEVENT
BÜLBÜL (Sakarya) – Çok önemli efendim, istirham ediyorum. 
BAŞKAN – Çünkü
bakın usule de aykırı size devam ettirdim, dört dakika sürdü. 
SALİHE AYDENİZ
(Diyarbakır) – Hakaret etmesi için uzatıyorsunuz. 
MUHAMMED LEVENT
BÜLBÜL (Sakarya) – O zaman bitiriyorum efendim, otuz saniye sürmeyecek, rica
ediyorum. 
BAŞKAN – Peki,
lütfen rica ediyorum, toparlayın. 
MUHAMMED LEVENT
BÜLBÜL (Sakarya) – Türkiye Cumhuriyeti devletinin mücadelesini sanki Kürt
kardeşlerimizle olan bir mücadele gibi, saldırıları sanki onlara yapılan bir
saldırı gibi değerlendirmek, uluslararası kamuoyuna vermek istediğiniz bir
mesajdır. 
SALİHE AYDENİZ
(Diyarbakır) – Onun için zırhlı araçlarla sokak ortasında çocuklar
katlediliyor. 
MUHAMMED LEVENT
BÜLBÜL (Sakarya) - Bunu şiddetle reddediyoruz. Biz Kürt kardeşlerimizle
beraberiz, 82 milyon Türkiye’yiz ve bu fitneleri Allah’ın izniyle hep beraber
yerle bir edeceğiz. 
Teşekkürler.
(MHP ve AK PARTİ sıralarından alkışlar)
BAŞKAN –
Teşekkür ederim. 
HAKKI SARUHAN
OLUÇ (İstanbul) – Sayın Başkan…
BAŞKAN – Sayın
Oluç, bir talebinizi alayım, ondan sonra ona göre değerlendireceğim size söz
verip vermeyeceğimi. 
Buyurun. 
HAKKI SARUHAN
OLUÇ (İstanbul) – Sayın Başkan, önce iki konu var, bir tanesi… (HDP
sıralarından gürültüler) 
SALİHE AYDENİZ
(Diyarbakır) – Çocuk zırhlı araçla katledilmiş ya. 
BAŞKAN –
Arkadaşlar, grup başkan vekiliniz konuşuyor, rica ediyorum. 
HAKKI SARUHAN
OLUÇ (İstanbul) – Adalet ve Kalkınma Partisi Grup Başkan Vekili Sayın Turan, İç
Tüzük 160/3’ü çok net bir şekilde ihlal etti, kürsüden “ahlaksızlık” dedi. 
BAŞKAN – Onu
sonra toparladı ama “siyasi ahlaksız” olarak toparladı onu.
HAKKI SARUHAN
OLUÇ (İstanbul) – Ama işte ilk önce “ahlaksızlık” dedi.
BAŞKAN – Ben
dikkat ettim ona. 
BÜLENT TURAN
(Çanakkale) – Siyasi ahlaksızlık. 
HAKKI SARUHAN
OLUÇ (İstanbul) – Buradan müdahale edilince toparladı. Yani tabii, kendisine
yakıştıramadık bu ifadeyi; bir buna itirazım var, bunu konuşmak istiyorum.
İkincisi de siyasi değerlendirmelerimiz var. 
BAŞKAN – Buyurun
Sayın Oluç, ben sataşmadan dolayı size söz veriyorum, buyurun. 
HAKKI SARUHAN
OLUÇ (İstanbul) – Teşekkür ediyorum. 
BAŞKAN –
Arkadaşlar, yeni bir sataşmaya mahal vermemek üzere konuşmalarımızı
toparlayalım. 
Buyurun. 
VIII.- SATAŞMALARA İLİŞKİN KONUŞMALAR (Devam)
3.- İstanbul Milletvekili Hakkı Saruhan Oluç’un, Çanakkale Milletvekili
Bülent Turan’ın sataşma nedeniyle yaptığı konuşması sırasında HDP Grubuna
sataşması nedeniyle konuşması
HAKKI SARUHAN
OLUÇ (İstanbul) – Sayın Başkan, sayın milletvekilleri; önce, gerçekten
yakıştıramadım Sayın Turan’a. Eleştirebilirsiniz, zaman zaman sert eleştiriler
de olabilir ama buradaki siyasi tartışmayı “ahlaksızlık” kelimesiyle
nitelendirdiğinizde doğru bir iş yapmış olmazsınız. Bugüne kadar da siz bu
konuda her zaman duyarlı davranmış birisiniz. Şimdi, bu, işin birinci yanı yani
bunu doğru bulmuyoruz. Bu, ikinci oldu bugün; biraz evvel de “Yuh!” sesleri
geldi. 
Şimdi, biz bu
konuları burada tartışacağız, konuşacağız, görüşlerimizi açıklayacağız. Bizi bu
tür şeylerle zorlayamazsınız, bizi bu tür şeylerle susturamazsınız, yapmayın,
biz görüşlerimizi açıklamaya devam edeceğiz. Bunu net olarak söyleyeyim. 
İkincisi: Siyasi
eleştirilere gelince… Yani, Sayın Bülbül, güzel konuşuyorsunuz da size şu
kadarını söyleyeyim: Bu Mecliste hiç kimse yurtseverlik konusunu bizimle
tartışamaz. Biz, en azından sizin kadar yurtseveriz. (MHP sıralarından “Hangi
yurtseverlik?” sesleri) 
En azından sizin
kadar yurtseveriz, bunu söylüyorum, en azından. (HDP sıralarından alkışlar)
METİN NURULLAH
SAZAK (Eskişehir) – Hangi yurtseverlik?
BAKİ ŞİMŞEK
(Mersin) – Ağır ol bakalım, ağır ol! 
BAŞKAN – Sakin
olun arkadaşlar. 
HAKKI SARUHAN
OLUÇ (Devamla) – Şimdi, dolayısıyla bu memlekette yaşayan insanlar, ortak vatan
ve demokratik cumhuriyet için bu memlekette birlikte yaşıyorlar…
BAKİ ŞİMŞEK
(Mersin) – PYD’ye bir laf söyleyin!
HAKKI SARUHAN
OLUÇ (Devamla) - …ve biz de tekrar söylüyorum, en az sizin kadar yurtseveriz. 
BAKİ ŞİMŞEK
(Mersin) – PKK’ya laf söyleyin! 
HAKKI SARUHAN
OLUÇ (Devamla) - Bu yurdu düşünüyoruz, bu toprakları düşünüyoruz. Yüzlerce
yıldır bu topraklarda yaşayan insanları herhangi bir şekilde tahkir edemezsiniz

METİN NURULLAH
SAZAK (Eskişehir) – Ederiz.
HAKKI SARUHAN
OLUÇ (Devamla) - Bunu da söyleyeyim.
Şimdi, o zaman,
ben, burada bu konudaki… 
MUHAMMED LEVENT
BÜLBÜL (Sakarya) – Biz kimseyi tahkir etmedik; PKK’yı, PYD’yi tahkir ettik biz.

BAŞKAN – Sayın
Bülbül… 
MUHAMMED LEVENT
BÜLBÜL (Sakarya) – Sen niye alınıyorsun? 
HAKKI SARUHAN
OLUÇ (Devamla) – Efendim bitireyim, ben sizi dinledim.
BAŞKAN – Lütfen
değerli arkadaşlar, konuşmacıları dinleyelim.
HAKKI SARUHAN
OLUÇ (Devamla) – Diğeri, şimdi efendim siyasi eleştirilerimiz var. Siz
beğenirsiniz beğenmezsiniz. Evet, biz “tek adam rejimi” diyoruz buna, kuvvetler
ayrılığını ortadan kaldıran bir tek adam rejimi diyoruz; bu, siyasi bir
tahlildir, bunun bir hakaretle filan alakası yok. Şimdi bunu söylediğimiz zaman
neden böyle bir itirazla karşı karşıya kalıyoruz? Başka şeyler de var.
(Mikrofon
otomatik cihaz tarafından kapatıldı)
BAŞKAN – Devam
edin.
HAKKI SARUHAN
OLUÇ (Devamla) – Teşekkür ederim.
Şimdi,
Suriye’nin toprak bütünlüğü, biz bugün de söyledik, dün de söyledik, Suriye’nin
toprak bütünlüğünü biz savunuyoruz. Suriye’nin toprak bütünlüğü bizim için vazgeçilmezdir.
Suriye’deki sorunun çözümü Suriye’de demokratik bir rejimin inşa edilmesi,
demokrasi ve güçlü bir yerel demokrasi çerçevesinde iç savaşın sona ermesi,
Suriye’deki farklı etnik, farklı inanç topluluklarının, halklarının birlikte
barış içinde bir arada yaşamasıdır. Bu da Suriye’nin toprak bütünlüğüyle
sağlanır. Ama Suriye’nin toprak bütünlüğünü bozmaya çalışan, sizlersiniz. Biraz
evvel burada milletvekilimiz Hişyar Özsoy size haritayla anlattı, görmediniz
mi? Sizin bugün “güvenli bölge” diye anlatmaya çalıştığınız şey, Arap
kemeridir; onu kurmaya çalışıyorsunuz, üstelik Hafız Esad’ın Arap kemerinden
daha insafsızca, o 15 kilometre yapmış, siz 30 kilometre yapmaya
çalışıyorsunuz. Arap kemerinin yerine şimdi Selefi bir kemer kurmaya
çalışıyorsunuz orada. Biz buna itiraz ediyoruz, itirazımız budur.
(Mikrofon
otomatik cihaz tarafından kapatıldı)
BAŞKAN – Sayın
Oluç, tamamlayalım.
HAKKI SARUHAN
OLUÇ (Devamla) – Tamamlıyorum efendim. 
HASAN ÇİLEZ
(Amasya) – YPG’nin yanında mısınız?
BAŞKAN – Değerli
arkadaşlar, lütfen…
HAKKI SARUHAN
OLUÇ (Devamla) – Şimdi… Neyin yanında mıyız?
HASAN ÇİLEZ
(Amasya) – Terör koridoru mu olsun orada?
HAKKI SARUHAN
OLUÇ (Devamla) – Ne alakası var efendim? Ne alakası var?
BAŞKAN – Sayın
Oluç…
HAKKI SARUHAN
OLUÇ (Devamla) – Yüzlerce yıldır o toprakta yaşayan insanlar var, bugün size
ben söyledim, 5 milyonun üzerinde insan yaşıyor orada.
ALİ ÖZKAYA
(Afyonkarahisar) – İsrail…
BAŞKAN – Sayın
Özkaya…
HAKKI SARUHAN
OLUÇ (Devamla) – Kürt’üyle, Arap’ıyla, Türkmen’iyle, Ezidi’siyle, Müslüman’ıyla,
Hıristiyan’ıyla 5 milyonun üzerinde insan yaşıyor orada. Ne koridorundan
bahsediyorsunuz? Orada insanlar yaşıyor, insanlar; siz bunu görmüyorsunuz. (AK
PARTİ sıralarından gürültüler)
Şimdi, efendim,
ABD’ye çıt çıkmıyormuş. Ya, nasıl bize bunu söylüyorsunuz. Yıllarca ABD
emperyalizmine karşı mücadele etmiş bizleriz. Ta 1970’li yıllardan beri… (AK
PARTİ ve MHP sıralarından gürültüler) Efendim, bakın lütfen, sizin Meclis
Başkan Vekiliniz var Sayın Celal Adan, o bilir, size anlatsın. Sizin birçoğunuzun
yaşı belki buna yetmiyor. Anlatsın size, ABD emperyalizmine karşı biz nasıl
mücadele etmişiz, ABD emperyalizmine karşı mücadele ederken ne insanlar ölmüş,
insanlar asılmış, insanlar katledilmiş. Deniz Gezmişlerden, Mahir Çayanlardan
söz ediyorum. Şimdi…
HASAN
ÇİLEZ (Amasya) – Ne ilgisi var? 
HAKKI
SARUHAN OLUÇ (Devamla) - Nasıl ne ilgisi var? 
HASAN
ÇİLEZ (Amasya) – Ne ilgisi var? 
HAKKI
SARUHAN OLUÇ (Devamla) - Sizlersiniz Trump’la beraber el ele, kol kola, diz
dize fotoğraf çektirenler, biz değiliz, sizlersiniz. Trump’la beraber hareket
edenler bizler değiliz. 
(Mikrofon
otomatik cihaz tarafından kapatıldı)
BAŞKAN
– Sayın Oluç, son defa süre ekliyorum, devam edin. 
Buyurun.

HAKKI
SARUHAN OLUÇ (Devamla) – Ondan sonra “ABD’ye karşı çıtınız çıkmıyor.” diye
konuşuyorsunuz. Sizin çıtınız çıkmıyor, bütün iş birliğini siz yapıyorsunuz,
sonra geliyorsunuz bize söylüyorsunuz. Böyle bir şey yok. 
ZÜLFÜ
DEMİRBAĞ (Elâzığ) – Şimdi de Amerika’nın askerlerisiniz! 
HAKKI
SARUHAN OLUÇ (Devamla) - Dolayısıyla, önce kendi yaptıklarınıza bakacaksınız,
önce aynaya bakacaksınız, ondan sonra bize söyleneceksiniz. Tekrar söylüyorum:
O yüzden de hiç öfkelenmeye gerek yok biz eleştirdiğimiz zaman. Biz de
öfkelenmek istemiyoruz siz eleştirdiğinizde. Düşünmek istiyoruz, eleştirilerinizde
doğru bir yan var mı diye dinliyoruz, anlamaya çalışıyoruz. Siz de dinleyin,
anlamaya çalışın. Katılmayabilirsiniz, farklı görüşlerdir bunlar ama
birbirimize hakaret ederek, öfkelenerek bu siyaseti sürdürmek olmaz. Demokratik
siyaseti böyle geliştiremeyiz. Buna bir kez daha işaret etmek istiyorum. 
Teşekkür
ederim. (HDP sıralarından alkışlar) 
MUHAMMED
LEVENT BÜLBÜL (Sakarya) – Sayın Başkanım, bizleri, o bölgede yaşayan insanları
tahkir eden bir parti olarak değerlendirmiştir kürsüde. Bunu biz açık bir
sataşma olarak değerlendiriyoruz, biz de kürsüden söz almak istiyoruz. 
BAŞKAN
– Sayın Bülbül, ben Sayın Oluç’un açıklamalarını dikkatle dinledim. 
MUHAMMED
LEVENT BÜLBÜL (Sakarya) – Biz de dinledik efendim. 
BAŞKAN
– Sayın Oluç genel bir konuşma yaptı. Bakın, öyle hiçbir partiyi de ilzam
etmedi. 
MUHAMMED
LEVENT BÜLBÜL (Sakarya) – “Sayın Bülbül” diye başlayan sözler efendim. 
BAŞKAN
– Ben bir tutanaklara bakayım izin verirseniz. 
MUHAMMED
LEVENT BÜLBÜL (Sakarya) – Hayır efendim, lütfen… 
BAŞKAN
– Belki ben kaçırmış olabilirim. Bir saniye… 
MUHAMMED
LEVENT BÜLBÜL (Sakarya) – Efendim, Başkanım…
BAŞKAN
– Bakacağım. 
MUHAMMED
LEVENT BÜLBÜL (Sakarya) – Sayın Başkanım…
BAŞKAN
– Herkes konuşacak değerli arkadaşlar, hiç kimse şey yapmasın.
MUHAMMED
LEVENT BÜLBÜL (Sakarya) – Sayın Başkanım, burada ismi geçen bir kişi var bu
konuşmada, o da “Sayın Bülbül” diye ifade ediyor. 
BAŞKAN
– Tutanaklara bakayım, izin verir misiniz? Buyurun oturun, ben tutanaklara
bakayım, ondan sonra… 
MUHAMMED
LEVENT BÜLBÜL (Sakarya) – Efendim, tartışma geçtikten sonra hiçbir kıymeti
kalmıyor. 
BAŞKAN
– Ben hemen getirtiyorum tutanakları, hiç merak etmeyin. 
ERKAN
AKÇAY (Manisa) – Sayın Başkan, istirham ederim, yani…
MUHAMMED
LEVENT BÜLBÜL (Sakarya) – Bizim her şeye itiraz eden bir yapımız yok efendim.
Biz, kürsüden 80 sefer konuşma oluyor, 1 sefer bir sataşma olduğunu iddia
ediyoruz ve bunun ciddiyetle değerlendirilmesini talep ediyoruz efendim. 
BAŞKAN – Sayın
Bülbül, ben belki Sayın Oluç’un bahsettiği o ifadeyi sizin anladığınız gibi anlamamış
olabilirim, tutanakları görmeme bir izin verin. Ben hemen getirteceğim, merak
etmeyin, size hemen söz veririm ben. 
MUHAMMED LEVENT
BÜLBÜL (Sakarya) – “O bölge halkını tahkir etmenize müsaade etmeyeceğiz.” dedi.

ERKAN AKÇAY
(Manisa) – Sayın Başkan…
BAŞKAN – Lütfen,
rica ediyorum sizden, tutanakları bir göreyim, bir saniye… 
Sayın Altay,
sizin de bir söz talebiniz var.
ERKAN AKÇAY
(Manisa) – İlk defa tutanakları istiyorsunuz Sayın Başkan. 
BAŞKAN -
Tutanakları getirtiyorum arkadaşlar.
BAKİ ŞİMŞEK (Mersin)
- MHP’ye söz verirken tutanak isterler, başka yere söz verirken tutanak yok.
BAŞKAN – Değerli
arkadaşlar, burada…
ENGİN ALTAY
(İstanbul) – Ya, grup başkan vekiline 60’a göre söz veriliyor, yapmayın ya. 
BAKİ ŞİMŞEK
(Mersin) – Olur mu böyle bir şey Sayın Başkan? 
ENGİN ALTAY
(İstanbul) – İyi, ver yani, istemiyorsan konuşmayayım ya.
BAKİ ŞİMŞEK
(Mersin) – Herkese geniş geniş söz veriliyor yani, bize geldi mi “tutanak…” 
ENGİN ALTAY
(İstanbul) – Beş dakika konuştu Levent Bey, yapma Allah aşkına ya.
BAŞKAN – Sayın
Altay, siz devam edin lütfen.
ALİ KENANOĞLU
(İstanbul) - Demin de bizim itirazımız neticesinde “Tutanağa bakalım.” denildi.

BAŞKAN – Lütfen…
V.- AÇIKLAMALAR (Devam)
46.- İstanbul Milletvekili Engin Altay’ın, siyasette müzakere ile
münakaşanın atbaşı gittiğine ilişkin açıklaması
ENGİN ALTAY
(İstanbul) – Sayın Başkan, benim konuşma sıramın gelmesine beş altı dakika kala
bir tartışma başladı, böylece televizyonda vatandaşlarımıza düşüncelerimizi
anlatma imkânından da mahrum olduk Sayın Turan’ın ve Sayın Bülbül’ün sayesinde;
olsun, hiç önemli değil.
Ben samimi bir
şeyler söylemek istiyorum bu konuyla, tartışmayla ilgili; şüphesiz, inanarak da
söylüyorum: Buradaki herkes iyi niyetlidir, hiç kimseyi kötü niyetle… 
İSMAİL TAMER
(Kayseri) - İnşallah, inşallah.
ENGİN ALTAY
(İstanbul) – Bakın, baştan kontrol meselesi bu iş; herkesin iyi niyetli
olduğuna inanmak zorundayız. 
Şimdi, ben şunu
söylüyorum: Meclis tartışma yeridir. Mecliste, siyasette müzakere ve münakaşa
atbaşı gider; müzakere de edeceğiz, münakaşa da elbette edeceğiz, yeri gelir
çok sert de edeceğiz ama bir gözlemimi hem Sayın Bülbül’le hem Turan’la
paylaşmak istiyorum: Şimdi, HDP’ye yönelik agresif tutumunuzun bence…
BAKİ ŞİMŞEK
(Mersin) - Avukat mı bu? 
ENGİN ALTAY
(İstanbul) – Efendim, benim değerlendirmem ya. 
(Mikrofon
otomatik cihaz tarafından kapatıldı) 
BAŞKAN – Bir
saniye değerli arkadaşlar, lütfen…
Buyurun, devam
edin Sayın Altay.
ENGİN ALTAY
(İstanbul) – Peşin üç dakika aç da Başkan, ikide bir kapanmasın.
…bu milletin
birliğine, 82 milyonun birliğine, iriliğine, kardeşliğine bir faydası olmaz.
Yani, Meclis konuşma yeridir. Düşüncelerini beğenmeyebiliriz; milletin oyuyla
gelmiş sayın milletvekillerinin düşüncelerini söylemesinden dolayı
hiddetlenmemizin -eğer bir hakaret yoksa- bir…
MUHAMMED LEVENT
BÜLBÜL (Sakarya) – “Kanını emdi.” demek hak mıdır? 
ENGİN ALTAY
(İstanbul) – Siyasette Demirel’e çok söylendi bu, Demirel de gülüp geçti.
MUHAMMED LEVENT
BÜLBÜL (Sakarya) – Ben Demirel değilim, ben Demirel değilim. 
ENGİN ALTAY
(İstanbul) – Sizin için demem ama iktidar partisi, milletin kanını emdi; ben de
söylüyorum, şimdi söyledim. 
MUHAMMED LEVENT
BÜLBÜL (Sakarya) – İktidar partisi değil, bana söyledi, ben de cevabını
vereceğim. 
ENGİN ALTAY
(İstanbul) – İktidar partisi, bu milletin kanını emiyor. Söylüyorum, ne var
bunda? Yani siyasetse bu olacak. Ya gidin çarşı pazara bakın, tencerede aş
kaynamıyor, taş kaynıyor. Bu, milletin kanını emmek değil midir? Bu kadar
basit. (CHP sıralarından alkışlar) Ben samimiyetle bu topa girdim, şunun için
girdim… 
ZÜLFÜ DEMİRBAĞ
(Elâzığ) – Bu milletin kanını emen, PKK’dır.
BAŞKAN –
Toparlayalım.
ENGİN ALTAY
(İstanbul) – Bana göre kimsenin ne milliyetçiliğini ne vatanseverliğini ne de
anti Amerikancılığını ölçecek bir terazi burada bulunan bulunmayan hiçbir siyaside
yok. 
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Altay.
ENGİN ALTAY
(İstanbul) – Anti Amerikancılıkta ben MHP’yi ve Sayın Bahçeli’yi tenzih ederim
mesela, onun bir duruşu var ama AK PARTİ çıksın, anti Amerikancılık noktasında
ya da Amerika Birleşik Devletleri’nin bölgede oynadığı hain oyunla ilgili, hain
senaryoyla ilgili -bu emperyal devletler, Amerika Birleşik Devletleri başta
olmak üzere buna Rusya'yı da dâhil edebilirsiniz- çıkıp bir şey söylesin. 
Ya, ben utandım.
Dün Sayın Genel Başkanımız, Parti Sözcümüz Faik Öztrak’ı gece aradı, dedi ki:
“Trump’ın bu hadsizliğine yönelik olarak bir “tweet” at, bir erken refleks ver,
“tweet”e “tweet”le refleks ver.” ve Sayın Öztrak bir “tweet” attı. Yani ben
merak ediyorum: AK PARTİ’nin hiçbir sayın üst düzey yöneticisi, Trump’ın bu
küstahlığına, bu hadsizliğine, bu densizliğine karşı neden bir refleks koymaz,
niye koyamaz, çok merak ediyorum. (CHP sıralarından alkışlar) Ondan sonra gelip
burada HDP ya da başka bir siyasi partiye Amerikancılık dersi verirseniz
milletin aklıyla da haliyle alay etmiş olursunuz.
Teşekkür ederim.
BAŞKAN –
Teşekkür ederim.
ZÜLFÜ DEMİRBAĞ
(Elâzığ) – Suriye operasyonu başladıktan sonra refleksi görürsün.
BÜLENT TURAN
(Çanakkale) – Sayın Başkan…
BAŞKAN – Değerli
arkadaşlar, bakın, grup başkan vekilleriniz var. Biz grup başkan vekillerinizin
söz istemlerini mümkün olduğunca yerine getiriyoruz. 
Sayın Bülbül,
ben getirtiyorum tutanağı, ayrılmayın. 
Buyurun Sayın
Turan.
BÜLENT TURAN
(Çanakkale) – Sayın Başkan, zabıtlara geçsin diye söylüyorum. Sayın HDP Grup
Başkan Vekilinin ifade ettiği konuyla ilgili söz aldım. Saygın bir dil, tüm
üyeler için gereklidir. Hiç kimseye, dediği gibi “ahlaksız” demem, demedim.
Fakat şöyle bir problem var Sayın Başkan: Eleştiriye sabretmek, demokratik
kültürün bir gereğidir; baş tacım. Sabahtan beri tüm görüşmelerde ilk defa söz
aldık, oysa çok sataşma oldu, çok itham oldu ama artık dayanılmaz hâle gelince
söz alıyoruz. 
Örneğin, IŞİD’e
karşı en ağır mücadeleyi veren, asker ve sivilimizle beraber şehit veren,
ekonomik her türlü operasyon yapılan bir Hükûmete karşın “Destek oluyorsunuz.”
derse, benim buna ne demem lazım? 
ENGİN ALTAY
(İstanbul) – Doğru. 
BÜLENT TURAN
(Çanakkale) - Ya, buna “müfteri” demem lazım veya “siyasi ahlak” demem lazım,
bir şey demem lazım. 
Bir daha
söylüyorum, tüm dünya diyor ki: “IŞİD’e karşı en büyük operasyonları Türkiye
yaptı.” Ama siz buraya çıkıyorsunuz, “destekliyorsunuz…” Bir şey demem lazım
benim buna. Öyle değil, şöyledir. Anlıyorum ne demek istediğinizi; daha
dikkatli olalım, başka bir şey.
Sayın Başkan,
bir diğer taraftan, Sayın Grup Başkan Vekilinin “Anti Amerikancı gibi
gözüküyorsunuz ama değilsiniz; “Tweet’e cevap vermediniz.” tarzı söylemini de
şaşkınlıkla izliyorum. 
ENGİN ALTAY
(İstanbul) – Niye? 
BÜLENT TURAN
(Çanakkale) – Dünden beri Savunma Bakanlığımız, aynı şekilde Dışişleri
Bakanlığımız, Cumhurbaşkanı Yardımcımız, tüm kurumlarımız cevap verdiler zaten.
Biz anti Amerikancı mıyız, değil miyizin cevabı için bakılacak en güzel yer,
BM’nin konferans salonudur, “….”(X)
olduğu yerdir. (AK PARTİ sıralarından alkışlar) 
ENGİN ALTAY
(İstanbul) – Göster…
BÜLENT TURAN
(Çanakkale) – Bizim anti Amerikancı mıyız, değil miyize en güzel cevap, Fırat
Kalkanı’dır, Zeytin Dalı operasyonudur. 
BAŞKAN –
Toparlayalım efendim. 
BÜLENT TURAN
(Çanakkale) – Bizim ne olduğumuzu tüm dünya biliyor Sayın Başkanım. (AK PARTİ
sıralarından alkışlar) 
BAŞKAN – Peki,
teşekkür ederim.
Sayın Bülbül,
ben az önce bahsettiğiniz konunun teyidini aldım.
Değerli
arkadaşlar, bir tartışma ortamında Başkanlık Divanı olarak mümkün olduğunca
tartışmaların serbest ve özgür yürümesine gayret ediyoruz. O nedenle,
Başkanlığımızın tasarrufları hakkında beyanda bulunurken dikkatli bulunmak
gerekir çünkü doğal olarak tartışmalar sırasında bizim de gözden kaçıracağımız
yorumlar olabilir. Önemli olan, sağlıklı bir tartışmayı yürütmektir. Burada
hata yapmadan bir yönetim anlayışı sergilemeye çalışıyoruz ve konuşmayı da
kimseden esirgemiyoruz.
Buyurun Sayın
Bülbül, size söz veriyorum. (MHP sıralarından alkışlar)
VIII.- SATAŞMALARA İLİŞKİN KONUŞMALAR (Devam)
4.- Sakarya Milletvekili Muhammed Levent Bülbül’ün, İstanbul
Milletvekili Hakkı Saruhan Oluç’un sataşma nedeniyle yaptığı konuşması
sırasında Milliyetçi Hareket Partisine sataşması nedeniyle konuşması
MUHAMMED LEVENT
BÜLBÜL (Sakarya) – Sayın Başkan, değerli milletvekilleri; Sayın Grup Başkan
Vekili Oluç’un yapmış olduğu konuşmada bizim ismimizi dile getirerek “Yurtseverlik
konusunda kimse bizimle yarışamaz.” ifadesini kamuoyunun, Türk milletinin,
Türkiye'nin takdirine bırakıyorum. Türkiye'de yurtseverlik, milliyetçilik,
vatanseverlik kimsenin tekelinde değildir. Burada, yalnız, insanların
samimiyetle ve tutarlılıkla yaşadığına bakılır veya yapıların, kurumların bunu
ne şekilde hissedip davranışlarına nasıl aktardığına bakılır. 
Bu,
o şekilde değerlendirilecek bir husustur ancak buradaki alınganlıklar ne zaman
PYD’ye bir laf söylense, ne zaman PKK’ya bir şey söylense, orada farklı sesler
çıktığı zaman, o zaman burada bir rahatsızlık doğuyor, diyoruz ki “Efendim,
yaran mı var gocunuyorsun?” gibi bir ifade çok amiyane olabilir ama burada
kalkıp da Türkiye'nin bu kadar hassas bir döneminde, Türkiye'nin bu kadar
yaşadığı acılardan sonra sanki bu acıları yaşayan Türkiye ve Türk milleti
değilmiş gibi, bu bedelleri ödeyen Türk milleti, içinde Kürt kökenli
kardeşlerimiz de dâhil olmak üzere onlar değilmiş, kundakta katledilenler
bunlar değilmiş, biz değilmişiz gibi bir muameleyle karşılaşmak çok acıdır,
esef vericidir. Şimdi, bakıyorsunuz, o terör örgütünü “terör örgütü”
saymayanlar, sevgi kelebeği olmuş Mecliste bize demokrasiyi, barışı, insan
haklarını öğretiyorlar. (MHP ve AK PARTİ sıralarından alkışlar) Bu, kimsenin bu
noktada haddi değildir. 
Türk
milleti olarak bizler insan haklarına, adalete sonuna kadar riayet etmeye
kararlıyız, kurumsal yapımız da aynı düşünceler içerisindedir. Fakat kimse
Türkiye'nin terörle mücadelesini sanki Kürt kökenli kardeşlerimize saldırı
olarak lanse etmeye ve dünya kamuoyuna böyle anlatmaya çalışmasın. 
(Mikrofon
otomatik cihaz tarafından kapatıldı)
BAŞKAN
– Sayın Bülbül, son dakikanız, toparlayın.
MUHAMMED
LEVENT BÜLBÜL (Devamla) – Hatırlayınız, Irak’ın kuzeyinde demografik
değişikliklerin nasıl yapılmaya çalışıldığını, tapu kayıtlarının, nüfus
dairelerinin nasıl basılıp oradaki evrakların, kayıtların, arşivlerin nasıl
yakılıp yıkıldığını hatırlayınız. Türkiye'ye göç edenler, sadece Esad rejiminin
yapmış olduğu baskıdan, zulümden dolayı değil, orada PKK/PYD-YPG’nin yapmış
olduğu baskı ve zulümden dolayı da gelmiştir. Türkiye, oradan kaçan, o zulümden
kaçmak zorunda kalan Kürt kardeşlerine de kucak açmıştır bugün. (MHP ve AK
PARTİ sıralarından alkışlar) Bu gerçeklikleri nasıl görmezden geleceğiz, sanki
bunlar yokmuş gibi nasıl hareket edeceğiz? İnşallah Türkiye, bu noktada son
sözünü söyleyecek ve bu coğrafyada gerçek manada adaletin ne olduğunu, insan
haklarının ne olduğunu da gösterecektir.
Hepinize
saygılar sunuyorum. (MHP sıralarından alkışlar) 
VI.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
2.- Cumhurbaşkanlığının, Birleşmiş Milletlerin Mali ve Orta Afrika
Cumhuriyeti’nde icra ettiği harekât ve misyonlar kapsamında hudut, şümul,
miktar ve zamanı Cumhurbaşkanınca takdir ve tespit edilmek üzere, Türk Silahlı
Kuvvetlerinin yurt dışına gönderilmesi ve Cumhurbaşkanınca verilecek izin ve
belirlenecek esaslar çerçevesinde bu kuvvetlerin kullanılması için Türkiye
Büyük Millet Meclisinin son olarak 2/10/2018 tarihli ve 1198 sayılı Kararı’yla
uzatılan izin süresinin Anayasa’nın 92’nci maddesi uyarınca 31/10/2019 tarihinden
itibaren bir yıl uzatılmasına ilişkin tezkeresi (3/879) (Devam)
BAŞKAN
– Cumhurbaşkanlığı tezkeresi üzerinde söz, Cumhuriyet Halk Partisi Grubu adına
İstanbul Milletvekili Sayın Engin Altay’a aittir. 
Süremiz
yirmi dakika Sayın Altay. (CHP sıralarından alkışlar)
CHP
GRUBU ADINA ENGİN ALTAY (İstanbul) – Teşekkür ederim Sayın Başkan.
Sizi
ve yüce Genel Kurulu saygıyla selamlıyorum. 
Konuşmama
başlamadan önce, biraz önce yapılan kimi tartışmalarla ilgili de
değerlendirmelerde bulunmak istiyorum. Ben peşin bir şey söyleyeyim: Yani bu
milliyetçiliğin kaşınmasını doğru bulmam. Bir ülkede milliyetçiliği kaşımak,
ülkede birliği değil, fitneyi, fesadı geliştirir. Sayın Cumhurbaşkanı “AK
PARTİ’de fitne, fesat gelişti.” diye bir tespitte bulundu ama o fesat, AK PARTİ’yle
sınırlı kalsın, ülkeye yansımasın diye düşünüyorum. (CHP sıralarından alkışlar)

Şunun
için bunu söylüyorum değerli arkadaşlar: Burada bir sayın milletvekiline “Türk
milletinin milletvekili” derseniz eyvallah ama tecrübeli de bir siyasetçi,
genç, dinamik bir siyasetçi olarak Sayın Turan’ın burada bu kürsüde “Türk
milletvekilleri” ifadesi doğru değildir.
BÜLENT
TURAN (Çanakkale) – “Türkiye milletvekilleri...”
ENGİN
ALTAY (Devamla) – Demedin, aç tutanağa bak.
MUHAMMED
LEVENT BÜLBÜL (Sakarya) – Anayasal açıdan hiçbir mahzuru yok. 
ENGİN
ALTAY (Devamla) – Türk milletinin milletvekili olur. Adam “Ben Kürt’üm.”
diyorsa ne yapacaksın?
BÜLENT
TURAN (Çanakkale) – PYD vekili olmayan demektir.
MUHAMMED
LEVENT BÜLBÜL (Sakarya) – “Türk milleti” o anlamda değildir.
ENGİN
ALTAY (Devamla) – “Millet” dese eyvallah Levent Bey.
MUHAMMED
LEVENT BÜLBÜL (Sakarya) – Anayasal.
ENGİN
ALTAY (Devamla) – Ya “Türk milletvekili” diye bir şey olmaz, burada bunu
söyleyemez. Adam ben “Kürt’üm." diyor ne yapacağız şimdi? Atacak mıyız Meclisten?

BÜLENT
TURAN (Çanakkale) – Niye atalım canım, ne alakası var?
ENGİN
ALTAY (Devamla) – Geç.
Bu,
bir.
IŞİD’e
destek meselesi... Şimdi, bu söz bana ait değil, sizin geçmiş dönem
hükûmetlerinizde, şurada oturan, hükûmette oturan bir sayın bakana ait.
MERAL
DANIŞ BEŞTAŞ (Siirt) – Kadınlar da var, kadınlar; “adam” demeyin.
BÜLENT
TURAN (Çanakkale) – Hadi bakalım, cevap ver, kürsü böyle bir şey. 
ENGİN
ALTAY (Devamla) – O, zor iş. 
MERAL DANIŞ
BEŞTAŞ (Siirt) – Kadınlar da var burada, “adam” demeyin, yeter artık!
ENGİN ALTAY
(Devamla) – Nereden çıktı “adam” işi? 
BAŞKAN – Değerli
arkadaşlar, lütfen. 
MERAL DANIŞ
BEŞTAŞ (Siirt) – Bu Meclis kürsüsünde artık “adam” lafını kullanmayın; kadınlar
var, kadınlar. 
ENGİN ALTAY
(Devamla) – “Kadın” da deriz, “adam” da deriz, ne mahzuru var?
BAŞKAN – Sayın
Altay, devam edin. 
BÜLENT TURAN
(Çanakkale) – Evet, kınıyorum seni Sayın Başkan. Haydi bakalım!
ENGİN ALTAY
(Devamla) – Yani ben Tuğrul Türkeş için “adam” dedim, değil mi, öyle mi? Ne
oldu, nasıl oldu bu iş? 
İSMET YILMAZ
(Sivas) – “Kadınlar var, ‘adam’ demeyin. ‘Adam’ erkekler için söyleniyor.”
diyor. 
ENGİN ALTAY
(Devamla) – Ya, neyse. 
ZÜLFÜ DEMİRBAĞ
(Elâzığ) – Engin Bey, “adam ve madam” diyeceksiniz. 
BAŞKAN -
Arkadaşlar, lütfen, bir sakin olalım. 
Sayın Altay, devam
edin siz. 
ENGİN ALTAY
(Devamla) – Şimdi, AK PARTİ hükûmetlerinin bir sayın bakanı, 19 Ocak 2014’te
Adana’da durdurulan 7 tırdaki silahlar için diyor ki: “Vallahi de billahi de o
silahlar Türkmenlere gitmiyordu, gitmiyordu.” İşin içinde bilen biri olarak.
Bir: 27 Ağustos
2012, dönemin Cumhuriyet Halk Partisi Genel Başkan Yardımcısı Hurşit Güneş,
Apaydın kampını görmek, incelemek istedi. Bir milletvekili bu topraklarda güya
mülteci, sığınmacı, geçici sığınmacı -adına ne dersen de- göçmenlerin olduğu
bir kampa girmek istedi, milletvekili insani olarak oraya bakmak istedi,
sokulmadı. Ve oranın daha sonra uzaktan çekilmiş fotoğraflarında orada cihatçı
teröristlerin Kaleşnikoflarla, muhtelif silahlarla fotoğrafları görüldü.
Şimdi, yanlıştan
dönmek güzel bir şey. Ben Adalet ve Kalkınma Partisinin yani AK PARTİ’nin
geçmişte “öfkeli çocuklar” diye nitelendirdiği, “Allah, kurşununu azaltmasın
IŞİD” diye “tweet”ler atan AK PARTİ’li il genel meclis üyelerinin olduğu bir
coğrafyada bir siyasi tablodan geliyorsunuz.
BÜLENT TURAN
(Çanakkale) – Kim bunlar ya? Nereden çıkartıyorsunuz? Yapmayın öyle şeyler,
yapmayın. 
ENGİN ALTAY
(Devamla) – Bunu kabul edeceksiniz. Bunu kabul etmezseniz olmaz. Milletin
hafızası o kadar külüstür değil, hiçbir şeyi unutmaz. Bir de bunu söylememiz
lazım.
Bugün bir şeye
daha üzüldüm, ben Dışişleri Bakanını severim. Kamuflaj elbisesiyle poz vermiş.
Kamuflaj elbisesiyle poz verilebilir cepheden, buna itiraz etmem ama keşke
Dışişleri Bakanı kamuflaj elbisesi giyip poz vermeden önce şu Trump’a hak ettiği
dilde bir cevap vereydi, çok daha iyi olurdu. (CHP sıralarından alkışlar) 
ALİ ÖZKAYA
(Afyonkarahisar) – Hak ettiği dilde cevap verdi. 
ENGİN ALTAY
(Devamla) – Ve gene bu Sayın Dışişleri Bakanımız poz vermek yerine, Türkiye
Büyük Millet Meclisine gelip siz saygıdeğer milletvekillerine bir bilgi
verseydi, çok daha şık bir davranış olurdu.
Sonra, Sayın
Turan bu tezkere için biraz önce şöyle bir söz söyledi: “Suriye'nin toprak
bütünlüğünü korumak kaydıyla…” Şimdi, biraz sonra konuşacağım MINUSCA ve MINUSMA’yı.
Ya, Allah'tan kork, kuldan utan; bu tezkere, Suriye'nin toprak bütünlüğünü
âdeta bir korsan devlet misali “Şurasına üniversite kurarım, burasına şu bandı
çekerim.” tezkeresidir. Bir şey söyleyeyim…
MUHAMMED LEVENT
BÜLBÜL (Sakarya) – O zaman “evet” demeyin ya “evet” demeyin o zaman.
ENGİN ALTAY
(Devamla) – Levent Bey, bir dur ya, sen Grup Başkan Vekilisin. 
Evet verdik,
niye verdik biliyor musunuz? 
MUHAMMED LEVENT
BÜLBÜL (Sakarya) – “Hayır” de o zaman. 
BAŞKAN – Sayın
Bülbül, lütfen…
ENGİN ALTAY (Devamla)
– Ne diyeceğimi sana söylemem Levent Bey, haddini bil! (CHP sıralarından
alkışlar) Haddini bil! Haddini bil! 
BAŞKAN – Sayın
Altay, lütfen…
MUHAMMED LEVENT
BÜLBÜL (Sakarya) – Ya “hayır” deyin o zaman. Ben haddimi bilirim. “Hayır” deyin
o zaman. 
BAŞKAN – Sayın
Bülbül…
ENGİN ALTAY
(Devamla) – Olgunlaş artık biraz.
MUHAMMED LEVENT
BÜLBÜL (Sakarya) – Hem işgalden bahsediyorsunuz hem “evet” veriyorsunuz.
Bırakın bu oyunları. 
BAŞKAN –
Arkadaşlar, lütfen, bu üslup yakışmıyor grup başkan vekillerimize.
Sayın Altay,
lütfen, Genel Kurula hitap edin.
ENGİN ALTAY
(Devamla) – Keşke İdlib’de 9 numaralı gözetleme karakolundaki, gözetleme
noktasındaki Mehmetçiğimizin can güvenliğini sağlamış olabileydiniz de biz
durumu yeniden değerlendireydik. Bugün İdlib’deki 12 gözetleme noktasındaki
Mehmetçiklerimizin bir kısmına, İdlib’in güneyindeki gözetleme noktalarındaki
Mehmetçiğimize biz direkt ulaşamıyoruz, biliyor musunuz bunu? Rusya’nın ya da
merkezî yönetimin oluru ve icazeti olmadan ulaşamıyoruz. Mehmetçiği bataklığa
sokmuşsunuz, şimdi bu tezkere gelmiş, biz “hayır” diyeceğiz, değil mi? Böyle
bir şey olabilir mi? 
BÜLENT TURAN
(Çanakkale) – Çok yazık, çok. 
ENGİN ALTAY
(Devamla) – Bizim bugün Cumhuriyet Halk Partisi olarak bu tezkereye “evet”
dememiz, sizin -sizi tenzih ediyorum- sarayın, yürütmenin bugüne kadarki Suriye
politikalarını desteklediğimiz anlamını asla taşımaz. Baştan beri söylüyoruz,
söylemeye devam edeceğiz ve burada Cumhuriyet Halk Partisi olarak başından
beri, 2011’den beri çok samimi, çok yapıcı, çok kıymetli uyarı ve desteklerimiz
oldu size, “Şuraya dikkat edin.” dedik. Zamanım yeterse göstereceğim, geçen
tezkerede benim yaptığım konuşma var, Ünal Bey’in yaptığı konuşma var, geriye
dönük Faruk Bey’in, Osman Bey’in yaptığı konuşmalar var, Oğuz Bey’in yaptığı
konuşmalar var. Taradım, Allah var, gerçekten, ülkenin, devletin, milletin
bekasına yönelik samimi uyarı ve katkılarda bulunmuşuz.
Değerli
arkadaşlar, bir gerçek var, sizin bir ön yargıyla, Cumhuriyet Halk Partisinden
gelen her samimi, yapıcı teklife peşin bir ret kafanız, ret mantığınız var.
Böyle olduğunuz için, ön yargılı olduğunuz için, her şeyi kendisi çok bildiğini
zannettiği için de hata üstüne hata yapılıyor. Onun için de eskiden, bundan on
sene öncesine kadar Türkiye tehdit edilmezdi, bundan on sene öncesine kadar
Türkiye kandırılamazdı, bundan on sene öncesine kadar Türkiye kullanılamazdı;
şimdi bunlar yapılıyor. (CHP sıralarından alkışlar) 
ALİ ÖZKAYA
(Afyonkarahisar) – İnönü’ye Johnson mektubunun geldiğini unutma Başkan!
ENGİN ALTAY
(Devamla) – Sen İnönü’nün Johnson’a verdiği cevabı oku önce.
ALİ ÖZKAYA
(Afyonkarahisar) – Okudum, okudum. 
ENGİN ALTAY
(Devamla) – Oku! Yaa, öyle değil o işler.
ALİ ÖZKAYA
(Afyonkarahisar) – Johnson mektubunu unutma.
BAŞKAN – Sayın
Özkaya, lütfen, rica ediyorum…
ENGİN ALTAY
(Devamla) – Şimdi, bu, MINUSMA ve MINUSCA önemli -buna da “evet” diyeceğiz-
biri Mali’de, biri Orta Afrika’da çok boyutlu entegre istikrar misyonu
oluşturuyor. Bir soru soracağım Sayın Genel Kurula: MINUSMA kapsamında Mali’de
ne kadar askerimiz ya da polisimiz var, bilen var mı? Var mı, Allah için?
BÜLENT TURAN
(Çanakkale) – 1 polisimiz var, ihtiyaca göre değişecek; 1 veya 2. 
ENGİN ALTAY
(Devamla) – 2, doğru; e, bunu sen de bil, sen de bil.
BÜLENT TURAN
(Çanakkale) – Bileceğiz tabii.
ENGİN ALTAY
(Devamla) – 2 polisimiz var, 2; bütün hikâye bu.
BÜLENT TURAN
(Çanakkale) – Bizi temsilen orada, Türk milletini temsilen orada. 
ENGİN ALTAY
(Devamla) – Bir şey demedik. Türk Silahlı Kuvvetleri dünyanın her yerinde
barışa hizmet noktasında görev almalı, buna bir itirazımız yok; ezilen
halkların, diktatörler tarafından ya da başka devletler tarafından ezilen
halkların yanında olmalı. Buna kim itiraz ediyor? Ama
mesela Mali’de…
RAMAZAN CAN
(Kırıkkale) – Bir Türk dünyaya bedel. 
ENGİN ALTAY
(Devamla) – Eyvallah. 
Mali’de şu
oluyor: Mesela Mali’de nüfusun yarısı Müslüman, yarısı Hristiyan. Orta
Afrika’da durum farklı. Yani Türkiye'nin Mali’ye bakışı ile Orta Afrika’ya bakışı bile farklı ve burada Tuareg
Ulusal Azavad Kurtuluş Ordusu var, Orta Afrika ülkelerince tanınmamış. Bunun
üzerine El Kaide bağlantılı bir örgüt Mali’nin kuzeyinde şeriat yönetimi ilan
etmiş ve Tuaregleri de dışlamış.
Şimdi bakın,
çelişki nerede biliyor musunuz? Çelişki şurada: Ta Afrika’ya barış için, huzur
için polis, asker gönderiyoruz, terörden Afrika’yı arındırmaya uğraşıyoruz;
Çad’a –Çad da bir Afrika ülkesi- “El Kaide ile terör aynı şey değildir.” diyen
birini büyükelçi yapıyorsunuz. “El Kaide ile terör aynı şey değil.” diyen biri
Çad Büyükelçimiz. Yeni alındıysa bilmem, açın, bakın. Şimdi, ne oluyor? IŞİD
ile de El Kaide aynı yani “El Kaide” demek bana göre “IŞİD” demek. Siz “IŞİD
ile terör aynı şey değildir.” diyen birini Çad’a büyükelçi yaparsanız, hani,
siz HDP’yi hep PKK’yla ilişkilendiriyorsunuz ya, bizim de sizi IŞİD’le ilişkilendirmemiz
için bize bir dayanak vermiş, bir done vermiş olursunuz. Maalesef tablo bu.
BÜLENT
TURAN (Çanakkale) – Çok ayıp ya.
ENGİN
ALTAY (Devamla) – Şimdi, bakın, Avrupa Birliği de, Avrupa Birliği ülkeleri de
bu MINUSMA ve MINUSCA projesine sonradan dâhil oldu “Avrupa Birliği Orta Afrika
Barış Gücü” diye ayrı bir isimle. Ne zaman dâhil oldular, Avrupa Birliği oraya
nasıl daldı, biliyor musunuz? Bütün uluslararası meşruiyet şartları yerine
geldikten sonra daldı. Biz “Türk Silahlı Kuvvetleri Türkiye’nin sınırında
Türkiye’ye dışarıdan gelecek her türlü tehdide karşı tedbir, tertibat almasın.”
dedik mi? Biraz önce de “evet” dedik ama siz arkanıza… Benim buradaki bütün
“siz”lerim yürütmeyle ilgilidir, sizlerle ilgili değildir. Buradaki kastettiğim
“yürütme” “saray”, adına ne derseniz deyin, arkasına hiçbir uluslararası
meşruiyet almadan… Bunun iki yolu var: Bir, Birleşmiş Milletler Güvenlik
Konseyi kararı lazım; iki, ve/veya, ya/ya da Suriye merkezî yönetiminin sizi
davet etmesi lazım. İkisi de elinizde yok, ikisi de elinizde yok. Kaldı ki
bildiğim kadarıyla uluslararası hukuktan kaynaklı olarak 15 kilometre -ki bugün
teyit de ettim- derinliğinde de sıcak takip hakkınız var Türkiye’ye yönelik
terör tehdidine karşı. Şimdi, bu tezkere ne? Ucu açık, çok açık, kontrolü
mümkün değil. 
Bakın,
yıllar önce, 2014’tü, biz sizin bir tezkerenizi reddettik. Niye reddettik,
biliyor musunuz? 2014 tezkerenizi, Irak ve Suriye tezkerenizi reddettik.
Sonradan bu konuda da bize çok çamur atmaya kalktınız da tutmadı. Bu tezkerede,
Cumhuriyet Halk Partisinin 2014’te reddettiği tezkerede -bugün danışmanıma
tekrar kelime kelime saydırdım- tam 10 defa, İsmet abi…
İSMET UÇMA
(İstanbul) – Dinliyorum. 
ENGİN ALTAY
(Devamla) - …tam 10 defa “Suriye merkezî yönetimi” “Esad rejimi” gibi ifadeler geçiyor.
Bu tezkere, Suriye Hükûmetine, merkezî yönetimine bir savaş tezkeresi gibi
yazılmıştı. “Zorunlu olmadıkça savaş bir cinayettir.” anlayışını savunmaya da
sürdürmeye de devam edeceğiz. Bu kadar basit. (CHP sıralarından alkışlar) 
Hata yaptınız,
kandırıldınız ve Türkiye’yi zora soktunuz ama burada bir siyasi nemalanma
muradında değiliz, sırtımızı da dönmedik, dönmüyoruz, dönmeyeceğiz. Bu ülke
hepimizin; hepimizin derken AK PARTİ’li, CHP’li, MHP’li, İYİ PARTİ’li değil,
HDP’lilerin de ülkesi.
İSMET YILMAZ
(Sivas) – 82 milyonun. 
ENGİN ALTAY
(Devamla) – Farklılıklar olabilir, yanlış düşünceler de olabilir ama biz et
tırnağız, Türkiye’de kimsenin kimseyi ayrıştırma haddi ve lüksü yok. Trump’ın
Türkiye’ye yaptığı hadsizliğe karşı, edepsizliğe karşı biz, burada, 5 grup hep
birlikte, çıkıp gerekirse ortak basın açıklamasını, 5 partinin 5 grup başkan
vekili, yan yana gelip yapabilmeliydik. (CHP sıralarından alkışlar) Böyle bir
çağrı yaptınız da kayıtsız mı kaldık? Yok. 
Sizin Amerika
politikanız Trump gibi, dengesiz. Trump dengesiz, sizin, sizin derken
Türkiye'nin -üzülerek söylüyorum- Amerika politikası da dengesiz. Amerika’nın
iç dinamikleri farklı. Trump’a şimdi Cumhuriyetçiler basınç yapıyor. Trump
yarın bambaşka bir şey söylerse şaşırmayın ama ertesi gün, yarından sonra daha
başka bir şey söylerse de şaşırmayın. O zaman ne olması lazım? Sayın Erdoğan
başta olmak üzere, Türkiye'nin bu konuda bir tane oturmuş dili olması lazım,
omurgalı bir dili olması lazım. Hep söylerim, biz kendi aramızda sert
münakaşalar yapalım, yapmalıyız, sert münakaşa yapmazsak işimizi yapmıyoruz
demektir; bununla birlikte müzakere de yapalım, yapıyoruz da zaten, Doğan Bey
işin tadını biraz kaçırıyor o noktada ama yapıyoruz. 
Peki, bayrak,
devlet, vatan, Mehmetçik’imiz, insanımız, sivilimiz, Kürt’üyle Türk’üyle
insanımız bizim için kıymetli ve hep kıymetli kalmalı. Bu operasyonun, Türkiye
Fırat doğusunda bir başka ülkeyle, Fırat’ın batısında bir başka ülkeyle iş
görür iken, iş birliği yapar iken sağlıklı bir sonuca evrilmesini sahiden bekliyor
musunuz? 30 kilometre derinliğindeki bir bandın olabilirliğini… Türk Silahlı
Kuvvetleri muktedirdir, bir şey söylemem ama çok kolay olmadığını… Ve çok büyük
zayiata, kayba, bizi eleme kedere sevk edecek olayların yaşanmasına sebep olma
ihtimali var. Vatan için hepimiz ölelim, hepimiz ölelim. Ama on bir senedir
tezkere getiriyorsunuz, on bir senedir. Bak, şimdi, İdlib’in güneyinde 9
numaralı kuledeki askerlerimizin esenliği Türkiye Cumhuriyeti’nin kontrolünden
çıktı. Hadi, gelin “Çıkmadı.” deyin. Bu yanlış değil mi, bunu söylemeyelim mi?
Bunu söyleyeceğiz, başka şeyler de söyleyeceğiz.
Her Kürt
terörist değildir.
OYA ERONAT
(Diyarbakır) – Değil, ben değilim.
ENGİN ALTAY
(Devamla) – Eyvallah, güzel.
Bizim
sınırımızda, Suriye’nin kuzeyinde, bizim güneyimizde, Türkiye'nin
güneydoğusunda yaşayan Kürtlerin binlerce akrabası var. Şu murat ediliyorsa
yanlış: Buradan Kürtleri kaydıralım, burada küçük, butik bir Sünni devleti ya
da burada butik bir El Kaide emirliği kuralım murat ediliyorsa bu yanlış. Şu da
yanlış: Suriye'nin toprak bütünlüğünün korunması noktasında herkesin elli yıl
önce oturduğu köye, nahiyeye, ilçeye yerleştirilmesi esas alınabilmeli; Türkiye
de bu konuda ürkek olmamalı. Yani “Şöyle olursa ileride şöyle bir tehdit olur…”
Buna gerek yok. 
Ben PKK’yı ayrı
tutuyorum, terör örgütüdür, şiddetle kınıyorum. Her vesileyle söylemişimdir,
devlet PKK’yla katı, kesin, etkin bir şekilde mücadele etsin, hiçbir itirazımız
olmaz.
HASAN ÇİLEZ
(Amasya) – PYD de var. 
ENGİN ALTAY
(Devamla) – Eyvallah. 
Ama 6 milyon
insanı siz kriminalize ederseniz, bunları terör örgütüyle bir ve eş tutarsanız
Türkiye’yi asıl kafalarda bölersiniz.
İSMET YILMAZ
(Sivas) – Yok, tutulmuyor. 
ENGİN ALTAY (Devamla)
– Ona “terörist” dersen tutmuş olursun. O terörist değil, olmaz öyle şey. (CHP
sıralarından alkışlar) 
Kafalarda
bölünmüş bir Türkiye'nin coğrafi sınırlarının da değişmesini hiç kimse
engelleyemez. 
(Mikrofon
otomatik cihaz tarafından kapatıldı) 
BAŞKAN – Sayın
Altay, tamamlayalım. 
ENGİN ALTAY
(Devamla) – Başkanım, hazırladığımız metni kullanamadık bu durumda. (CHP
sıralarından alkışlar) 
Şunu söyleyip
bitireyim: Şunu okumayacağım, “İdlib” diye not almışım. 2018’de Cumhuriyet Halk
Partisi 7 maddelik bir çağrı yapmış sırf İdlib’le ilgili. Bunu biraz dikkate
alsaydınız şu an yaşadığımız sorunların en fazla dörtte 1’ini yaşardık.
Bölgedeki politikanız battıkça batıyor, bu da bizi üzüyor; onu söylüyoruz. 
Şimdi, burada
sabah Rusya’yla, akşam Amerika’yla iş tutarsanız -Rusya ve Amerika için Türk’ün
de Kürt’ün de değeri ve kıymeti zaten yoktur, onlar için kıymetli olan
çıkarlarıdır- hepimizi perişan ederler, bunu söylüyoruz. (CHP sıralarından
alkışlar) 
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Altay. 
ENGİN ALTAY
(Devamla) – Türk’üyle Kürt’üyle bu millet, çok kıt kaynaklarla emperyalizme
1923’te şamar atmıştır. Şimdi bu kadar geliştik, bu kadar çağ atladık,
helikopter yapıyoruz, tank yapıyoruz, bilmem ne yapıyoruz diye övünüyoruz ama
şimdi sabah Rusya’dan, akşam Amerika’dan şamar yiyoruz. Bu ayıp da size, bize,
Hükûmete, hepimize yeter diyorum.
Genel Kurulu
saygıyla selamlıyorum. (CHP sıralarından alkışlar)
BAŞKAN – Sayın
Altay, teşekkür ederiz. 
HASAN ÇİLEZ
(Amasya) – Kabul etmiyoruz. Bu millet şamar yemedi, yemez de.
ENGİN ALTAY
(İstanbul) – Sen o Trump’ın söylediğini şamar kabul etmiyorsan sana da yazık!
(CHP sıralarından alkışlar) 
KEMAL ÇELİK
(Antalya) – Trump gitti, gitti. Gidiyor Trump.
ENGİN ALTAY
(İstanbul) – İyi. Tabii, siz gönderirsiniz.
NİYAZİ GÜNEŞ
(Karabük) – Çok ciddiye alma.
BAŞKAN – Değerli
arkadaşlar, Sayın Altay konuşurken onun bazı söylemleri konusunda Sayın Beştaş
bir açıklama getirmek için söz istedi benden, ben de uygun gördüm, kendisine
yerinden söz veriyorum.
Buyurun Sayın
Beştaş.
V.- AÇIKLAMALAR (Devam)
47.- Siirt Milletvekili Meral Danış Beştaş’ın, Mecliste halkın oylarıyla
seçilmiş Kürt, Alevi, Sünni, Yezidi ve Hristiyan milletvekillerinin olduğuna
ilişkin açıklaması
MERAL DANIŞ
BEŞTAŞ (Siirt) – Teşekkürler Sayın Başkan.
Öncelikle, Sayın
Altay’a değildi sözüm, insicamını bozduğum için üzgünüm gerçekten. Benim tepkim
genel olarak bu eril dileydi. Yani Mecliste gerçekten erkeklik kültürü ve
egemenliği çok yaygın olarak hissettiğimiz bir şey. Yani her fırsatta “adam
gibi” “erkek gibi” lafları kullanılıyor. Burada bizler de kadın kimliğimizle,
cinsiyetimizle halkı temsil ediyoruz. Bütün erkek arkadaşlara, vekillere
söylüyorum: Lütfen bu dili kurmayın, bundan rahatsızlık duyuyoruz çünkü biz
erkek değiliz, biz adam değiliz, biz insan olarak, kadın olarak burada
bulunuyoruz. Ayrıca bu Meclis sadece erkeklerden oluşmadığı gibi sadece
kadınlardan da oluşmuyor. Herkes Sünni, Müslüman, erkek ve Türk değil. Burada
kadınıyla, Kürt’üyle, Alevi’siyle, Sünni’siyle, Yezidi’siyle, Hristiyan’ıyla
hep birlikte halkın oylarıyla seçilmiş milletvekilleriyiz. Biz kökenli de
değiliz. Kürt kökenli değilim, ben bir Kürt kadınıyım. (HDP sıralarından
alkışlar)

BAŞKAN – Peki,
teşekkür ederim. 
Sayın Altay…
ENGİN ALTAY
(İstanbul) – Başkanım, teşekkür ederim. 60’a göre bir dakika söz istiyorum
sataşma nedeniyle. 
BAŞKAN –
Buyurun, buyurun.
Biliyorum, ben
bu konuyu aranızda bitirin diye şey yaptım, sizin de zaten öyle arzu
etmediğinizi biliyorum. 
48.- İstanbul Milletvekili Engin Altay’ın, Siirt Milletvekili Meral
Danış Beştaş’ın yaptığı açıklamasındaki bazı ifadelerine ilişkin açıklaması
ENGİN ALTAY
(İstanbul) – Yok, hayır. Benim burada “adam”dan kastım “insan evladı” demektir,
bir. 
Ben kadına
“kadın” derim, erkeğe “erkek” derim. Hayırlısı vardır, hayırsızı vardır ama ben
çok kadına “adam” dendiğini bilirim. Mesela Ayşe’den bahsedilir “O, adamdır.”
denir. Benim niyetim de bundan ibarettir.
BAŞKAN – Peki,
teşekkür ederiz.
Sayın
Bülbül, sizin sözleriniz de tutanaklara girsin, buyurun.
HASAN
ÇİLEZ (Amasya) – Sayın Altay, benim de Facebook paylaşımımda var; dün gece 24.00
itibarıyla paylaşımım var, bakabilirsiniz.
BAŞKAN
- Değerli arkadaşlar, sessizliği sağlayabilir miyiz. 
ÖZGÜR
ÖZEL (Manisa) – Bence sen AK PARTİ Genel Başkanı olmalısın o zaman. 
BAŞKAN
- Değerli arkadaşlar… 
BÜLENT
TURAN (Çanakkale) – Sayın Başkan…
BAŞKAN
– Sayın Turan, bir saniye, Sayın Bülbül’e söz verdim.
ÖZGÜR
ÖZEL (Manisa) – Sen olmalısın o zaman.
BAŞKAN
- Değerli arkadaşlar, lütfen karşılıklı konuşmayalım, rica ediyorum. 
ÖZGÜR
ÖZEL (Manisa) – AK PARTİ Genel Başkanı sen olmalısın, o cesaret sende varsa.
BAŞKAN
- Sessiz olabilir miyiz arkadaşlar. Arkadaşlar, sessiz olalım, duyamıyoruz.
Buyurun
Sayın Bülbül.
MUHAMMED
LEVENT BÜLBÜL (Sakarya) – Sayın Başkan, ben tutanaklara geçmesi için söz aldım.

Sayın
Altay yerimden ben bir söz atınca “Haddini bil.” diye karşılık verdi kendisi.
Ben bu ifadeyi yakışıksız bulduğumu ve asla kabul etmediğimi ifade etmek
istiyorum. İnşallah geri alma nezaketini de gösterirler.
Teşekkür
ederim.
ENGİN
ALTAY (İstanbul) – Tabii, tabii.
Başkanım,
hemen cevap vereyim.
Verdiniz
mi söz?
BAŞKAN
– Verdik, tabii, derhâl verdik.
Buyurun.
49.- İstanbul Milletvekili Engin Altay’ın, Sakarya Milletvekili Muhammed
Levent Bülbül’ün yerinden sarf ettiği bazı ifadelerine ilişkin açıklaması
ENGİN
ALTAY (İstanbul) – Şimdi, ben Levent Bey’i üzdüysem özür dilerim. Ama buradaki
mesele şudur: Biz siyasi partiyiz, görüşlerimizi serdederiz. Yani bizim ne oy
vereceğimize sizin müdahaleniz anlamındadır o. 
MUHAMMED
LEVENT BÜLBÜL (Sakarya) – O değil.
ENGİN
ALTAY (İstanbul) – Öyle dediniz siz. O zaman, evet…
MUHAMMED
LEVENT BÜLBÜL (Sakarya) – O zaman öyle verin dedim.
ENGİN
ALTAY (İstanbul) – Efendim, ne alaka? İşte burada diyorum ki o sizi
ilgilendirmez.
MUHAMMED
LEVENT BÜLBÜL (Sakarya) – Bizim düşüncemiz öyle değil.
ENGİN
ALTAY (İstanbul) – Bizim ne oy vereceğimize siz karar…
MUHAMMED
LEVENT BÜLBÜL (Sakarya) – Yönlendirmek haddimiz değil, onu biz söyleriz,
maksadımız da o değil. 
ENGİN
ALTAY (İstanbul) – Ben de onu kastettim, tamam. 
MUHAMMED
LEVENT BÜLBÜL (Sakarya) – Maksadımız o değil.
ENGİN
ALTAY (İstanbul) – Sen söyledin zaten.
MUHAMMED
LEVENT BÜLBÜL (Sakarya) – Maksadımız o değil.
ENGİN
ALTAY (İstanbul) – Ben de onu kastettim, eyvallah.
BAŞKAN
– Peki, ben de Meclisimizde, özellikle bütün milletvekillerimizin, grup başkan
vekillerimizin karşılıklı ilişkilerinde her zaman siyasi nezaket içerisinde
olmaları gerektiğini ifade ediyorum.
Sayın
Turan, bir söz talebiniz var, buyurun.
50.- Çanakkale Milletvekili Bülent Turan’ın, İstanbul Milletvekili Engin
Altay’ın “korsan devlet” ifadesini şık bulmadığına ilişkin açıklaması
BÜLENT
TURAN (Çanakkale) – Sayın Başkan, Sayın Altay’ın konuşmasındaki IŞİD’le ilgili
iddialarına, Trump’a cevap verilmediğiyle ilgili iddialarına bir önceki
konuşmamda cevap vermiştim, tekrar cevap vermeyeceğim usul ekonomisi gereği.
Ancak Sayın Altay gibi nezaketli bir insanın ısrarla “korsan devlet” ifadesinin
şık olmadığını ifade etmek istiyorum. Sayın Turan’ın dikkat etmesi gerektiği
kadar, Sayın Altay’ı da saygı ve nezakete davet ediyorum Sayın Başkan.
BAŞKAN
– Peki.
ENGİN
ALTAY (İstanbul) – Sayın Başkan…
BÜLENT
TURAN (Çanakkale) – Bir şey demedim ya.
BAŞKAN
- Sayın Altay, siz de hepsi için şöyle bir toparlayın, bitirelim. 
Buyurun.
ENGİN
ALTAY (İstanbul) – Şimdi, burada kuyuya taş attı, gitti.
BÜLENT
TURAN (Çanakkale) – O zaman cevap vereyim her dediğine Sayın Başkan.
BAŞKAN
– Bir saniye Sayın Turan…
51.- İstanbul Milletvekili Engin Altay’ın, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
ENGİN
ALTAY (İstanbul) – Sayın Başkan, bakın, geçenlerde de burada söyledim. Buradaki
hiç kimsenin özel olarak devlet şövalyeliğine soyunmasına gerek yok. Devlet
dediğiniz bir mekanizmadır, bir maniveladır, bir sistemdir. Devleti bugün siz
yönetirsiniz, yarın İYİ PARTİ yönetir. Devletler de hata yapar, yapmaz değil,
Türkiye Cumhuriyeti devletinin de geçmişte bir ton hatası vardır. Benim
söylediğim şudur: Suriye, Irak noktasında arkanıza uluslararası meşruiyeti
almazsanız, yaptığınız işi uluslararası hukuk normlarına uydurmazsanız dünya
size “korsan” der dedim. 
BÜLENT
TURAN (Çanakkale) – Öyle demedin. 
ENGİN
ALTAY (İstanbul) – Bülent Bey’in bir kulak doktoruna gitmesini öneriyorum. (CHP
sıralarından alkışlar) 
BAŞKAN
– Teşekkür ederim. 
Evet,
değerli arkadaşlar, Meclisimiz, enine boyuna bir tezkereyi tartışıyor. Bence
herkesin söyledikleri önemli; bunların hepsinin de dinlenmesinde, iktidarın,
muhalefetin kendilerine göre çıkarım yapmasında yarar var. 
VI.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
2.- Cumhurbaşkanlığının, Birleşmiş Milletlerin Mali ve Orta Afrika
Cumhuriyeti’nde icra ettiği harekât ve misyonlar kapsamında hudut, şümul,
miktar ve zamanı Cumhurbaşkanınca takdir ve tespit edilmek üzere, Türk Silahlı
Kuvvetlerinin yurt dışına gönderilmesi ve Cumhurbaşkanınca verilecek izin ve
belirlenecek esaslar çerçevesinde bu kuvvetlerin kullanılması için Türkiye
Büyük Millet Meclisinin son olarak 2/10/2018 tarihli ve 1198 sayılı Kararı’yla
uzatılan izin süresinin Anayasa’nın 92’nci maddesi uyarınca 31/10/2019
tarihinden itibaren bir yıl uzatılmasına ilişkin tezkeresi (3/879) (Devam)
BAŞKAN
– Şimdi, Adalet ve Kalkınma Partisi Grubu adına söz isteyen Denizli
Milletvekilimiz Sayın Ahmet Yıldız konuşacaktır. 
Süreniz
yirmi dakika Sayın Yıldız. (AK PARTİ sıralarından alkışlar) 
AK
PARTİ GRUBU ADINA AHMET YILDIZ (Denizli) – Teşekkürler Sayın Başkan.
Ben
vakit çok geç olduğu için süremi tam kullanmayacağım. 
Değerli
milletvekilleri, bu konuyu geçen sene de bugünlerde konuşmuş idik. Geçen sene
konuştuğumuz Mali ve Orta Afrika Cumhuriyeti’nde güvenlik sınamaları, ekonomik
sorunlar, yönetişim sorunları, terör tehdidi devam ediyor. Onun için, Türkiye
Cumhuriyeti’nin daha önce açıklamış olduğu desteğini önümüzdeki yıl da
sürdürmek üzere Cumhurbaşkanlığımız bu uzatım talebinde bulundu.
Gördüğüm
kadarıyla Genel Kurulda bu konuda büyük bir çoğunluk var, detaylarına
girmeyeceğim ama eleştiriler nedeniyle şunu ifade etmem gerekir: Şimdi,
Türkiye'nin AK PARTİ döneminde uyguladığı Afrika açılım politikası ve daha
sonraki ortaklık politikası tam bir başarı öyküsüdür. Şimdi, bunu diplomaside
görev yapan herkes bilir, dosttan da duymuştur, övgüyle duymuştur, rakipten,
düşmandan da kıskançlıkla duymuştur. Dolayısıyla bazı eksikliklerin, bazı
hataların bu başarıyı gölgeleyemeyecek kadar küçük olduğunu herkes bilir. 
Vadettiğimiz
katkılar hakkında bugüne kadar talep gelmemiştir, doğrudur ama talep geldiğinde
vaadimizi yerine getirmek üzere bu tezkereyi kabul ederek hazır bulundurmak
devletimizin mesuliyetinin bir gereğidir. Unutulmamalıdır ki Türkiye
Cumhuriyeti, Afrika’daki birçok ülkede kalkınma yardımlarıyla, güvenlik
unsurlarıyla, güvenlik eğitimleriyle vardır. Talep geldiği takdirde Mali ve
Orta Afrika Cumhuriyeti’nde de MINUSMA ve MINUSCA vasıtasıyla bu katkı
yapılacaktır. 
Değerli
milletvekilleri, ben meslekten gelen bir diplomatım. Yüce Meclisin dış
politikayı yakinen takibini, içerikli bir şekilde tartışmasını, gerektiğinde
yönlendirmede bulunmasını tabii görüyorum ve aslında önemsiyorum da. 
Bugün daha çok
Irak ve Suriye üzerinde konuşuldu. Ben de bu 2 ülkede görev yapmış ve bu
dosyalarda çalışmış birisi olarak bazı gözlemlerimi ve hissiyatımı
özetleyeceğim. 
Bugünkü tezkere
tabii ki güvenli bölge konusunda kaydedilen gelişmeyle aynı zamana denk geldi
dolayısıyla tartışmalarımız biraz daha içerikli oldu haklı olarak. Ben içinde
bulunduğumuz durumu şöyle görüyorum: Türkiye, Suriye sorununun çözümü konusunda
-buna siyasi çözüm dâhil, mülteciler, yerinden edilmiş kişiler dâhil- güvenli
bölge teklifini 2012 yılından beri yapıyor. Bunu kamuoyunda yaptığı gibi, ikili
görüşmelerde de en üst düzeyde dile getiriyor ancak uluslararası toplumdan
bugüne kadar elini taşın altına koyan olmadı. İstemediklerinden değil,
külfetine katlanmak istemedikleri için. Hep şunu söylüyorlar: “Bu güzel bir
fikir ama bunu kim koruyacak? Srebrenitsa’yı koruyamadık, bunu nasıl
koruyacağız?” Bu aslında tabii ki -anlatmaya gerek yok- onların bir ayıbı. 
Bugünkü
şartlarda, Türkiye Cumhuriyeti, kendi güvenliğinin gereği olarak güvenli
bölgeyi artık kendi imkânlarıyla ve Fırat’ın doğusunda bulunan Amerika Birleşik
Devletleri’ne rağmen uygulamaya koyma kararlılığını gösterdi ve bunu da kabul
ettirdi. Bu, şunu gösteriyor: Fırat Kalkanı Harekâtı -ki ben o harekât
bölgesini bizzat gördüm- Zeytin Dalı Harekâtı, Afrin, İdlib gerginliği azaltma
bölgesi ve bu güvenli bölge adımı dikkate alındığında, herkes artık şunu kabul
ediyor: Türkiye, diplomasi kâr etmezse güç kullanma tehdidini, bu da kâr
etmezse fiilî güç kullanma adımlarını başarıyla planlıyor ve uyguluyor. Bir
diplomat olarak, bir vatandaş olarak, bir milletvekili olarak ben bundan gurur
duyuyorum. Milletimiz de diplomatıyla, askeriyle, Cumhurbaşkanıyla gurur
duyabilir, duymalıdır. 
Tabii
ki uygulamada kem gözlerin kuracağı tuzaklardan kaçınılması için dikkatli
davranılması, yöre halkıyla komşuluk ve kardeşlik hukukuna riayet edilmesi,
insancıl hukuka uyulması gerekecektir. Ben Cerablus’u, Çobanbey’i, sınır
bölgemizi ve El Bab’ı görmüş, askerimizin, diğer kurumlarımızın yöre halkıyla,
bütün kesimleriyle kurduğu ilişkileri müşahede etmiş bir kişi olarak bu konuda
müsterihim. Ayrıca, bu güvenli bölge adımının, Suriye’de bulunan, başta rejimi
ve diğer aktörleri, bugüne kadar kabul edilmiş olan çözüm parametrelerini ve
adımlarını kabul etme konusunda daha uzlaşmacı bir tavra sevk edeceğine de
inanıyorum. 
Değerli
arkadaşlar, başkalarının bulunduğu, bizim yer almadığımız durumda komşularımıza
neler olduğunu Irak’ta ve Suriye’de gördük. Dolayısıyla bu konuda ürkek
davranmamıza gerek yok. Ben bunu Musul’da da bizzat görevim nedeniyle yaşadım. 
Bir
konuya daha dikkat çekmek isterim: Bazı konuşmalar Türkiye'nin komşularının
toprak bütünlüğüne saygısı konusunda içeride de şüphe olabileceği izlenimi
uyandırıyor. Şimdi, aslında Türkiye bunu, toprak bütünlüğüne saygısını,
özellikle komşuları bakımından defalarca ve on yıllarca ispat etti. Böyle bir
niyeti olsaydı, Irak’ta elverişli zamanlar ve şartlar oldu, Suriye’de oldu ama
hiçbirinde buna tevessül etmedi. Dolayısıyla, bizim, bu şüpheyi uyandırmak
yerine, özellikle parlamenter diplomaside ülkemizin bundan sonraki pozisyonunu
ve adımlarını destekler, savunur bir tavır içinde olmamızı önemli görüyorum.
Vakit
geç oldu. Ben bu düşüncelerle hem teşekkürlerimi sunuyorum hem yüce Meclisi
saygılarla selamlıyorum. (AK PARTİ sıralarından alkışlar)
BAŞKAN
– Değerli milletvekilleri, Cumhurbaşkanlığı tezkeresi üzerinde şahıslar adına
söz taleplerini karşılayacağım.
Şimdi, şahsı
adına ilk söz Manisa Milletvekilimiz Sayın Özgür Özel’e aittir.
Süreniz on
dakika Sayın Özel. (CHP sıralarından alkışlar)
ÖZGÜR ÖZEL
(Manisa) – Teşekkür ederim Sayın Başkan.
Değerli
milletvekilleri, hepinizi şahsım ve grubum adına saygıyla selamlıyorum.
Türk Silahlı
Kuvvetlerinin, Birleşmiş Milletlerin Mali ve Orta Afrika Cumhuriyeti’nde icra
ettiği harekât ve misyonlar kapsamında yurt dışında görevlendirilmesini bir yıl
uzatan tezkereyi görüşüyoruz. Birleşmiş Milletler Güvenlik Konseyi kararları
çerçevesinde alınan bir görev olması nedeniyle, uluslararası hukuka tamamen
uygunluğundan dolayı Cumhuriyet Halk Partisi olarak daha önce olduğu gibi bu
sefer de bu tezkereye “evet” oyu vereceğimizi baştan ifade etmek istiyorum.
Günün konusu ve
Türkiye'nin gündemi, dış politika ve komşumuzun toprakları ve o topraklarda
icra edilmesi beklenen bir operasyona ilişkin tartışmalar. Türkiye
Cumhuriyeti’nin 15 Mart 2011’den itibaren başlayan Suriye savaşında takındığı
tutum ve iktidara geldiği 3 Kasım 2002’den itibaren dış politikanın yürütümüne
ilişkin takındığı tutum geleneksel dış politikamızı yerle bir etmiş bir
tutumdur. Ki o geleneksel dış politikayı yürütenlere “monşerler” yürütülen
diplomasiye “monşerler diplomasisi” diye doğrudan yapılan aşağılamalar, aslında
Lozan zaferini kazanan Türk diplomasisini, İkinci Dünya Savaşı’na Türkiye’yi
sokmayan geleneksel diplomasimizi, gerektiğinde Amerika Birleşik Devletleri’ne,
gerektiğinde Avrupa’nın güçlü kudretli ülkelerine karşı durabilen, had
bildiren, herkes tehdit ederken de dünya siyaset tarihinin en büyük askerî ve
siyasi, ekonomik ambargolarının birlikte yaşandığı Kıbrıs Barış Harekâtı’nı
yapabilmiş cesur, kararlı dış politikayı, ASALA terör örgütünün tehditleri
karşısında yılmayan kahraman diplomatlarımızın manevi hatıralarını aşağılayıp
onlara “monşerler diplomasisi” diyenler dış politikayı son derece zor bir
noktaya getirdiler, hata üstüne hata yaptılar. Atatürk’ten beri miras olan bir
sacayağı terk edildi: “Komşunun iç işlerine karışma. Komşunun toprak
bütünlüğüne saygılı ol ve komşulardaki devlet dışı unsurları muhatap alma.” Bu,
Atatürk’ten miras, İnönü’yle süren, bugüne kadar gelen, sağıyla soluyla Türk
dış politikasının tartışmasız en önemli başarısının sırrı ve kazanımı iken
Suriye’de yapılan iş üçünün de hilafınadır. Bir sacayağının bir ayağını bile
ortadan kaldırsanız dengesi bozulacakken komşunun toprak bütünlüğünü hedef
alan, komşunun içindeki devlet dışı unsurları doğrudan destekleyen, açıktan
destekleyen ve komşuda iç savaş kışkırtıcılığına varan bir politikanın
Türkiye’yi getirdiği nokta ortada.
Dış politikada
öyle hataları üst üste yapıyorsunuz ki son olarak dışarıdan büyükelçi atama
gibi bir meseleye girdiniz. Yani bu kadar köklü bir Hariciyeye “Sizin içinizde
bu ülkeye layık, Türk devletini temsil edecek birini bulamadım, benim bulduğum
budur.” dediniz. Mesela ne dediniz? Önceki dönem milletvekili… Yeniden
milletvekili yapmadınız, milleti temsil etmesin dediniz ama devleti temsile
yolladınız. Bakanların kardeşleri… Hangi liyakat esasıysa, kardeşle oluyorsa,
bakanların kardeşlerinin Türkiye’yi temsil edebileceğini düşünmek Türkiye’yi
utandırmaktır. Bir darbecinin kardeşini Türkiye’yi temsil etsin diye yolladınız.
(CHP sıralarından alkışlar) “Bakaracı makaracı” diyerek İslam diniyle alay
eden, aslında kendi siyaset arkadaşlarını saf, salak yerine koyan, inancının
samimiyetsizliğini ortaya koyan birisini, bir “bakaracı makaracı”yı yolladınız.

BÜLENT TURAN
(Çanakkale) – Söylemediğini ifade etti ama ya! Söylemediğini ifade etti kaç
defa. 
ÖZGÜR ÖZEL
(Devamla) – Siz bunu yapmakla sadece kendiniz yanlış iş yapmadınız, hepimizi
utandırdınız, bu memleketi dünyaya rezil ettiniz.
Şimdi,
geldiğimiz noktada, sekiz buçuk yıl -Sayın Engin Altay’ın somut örneklerle
desteklediği gibi- cihatçılara doğrudan destek vermekten cihatçı unsurlara
lojistik sağlamaya, onları eğitmeye, devletin ambulansıyla sınır ötesine
taşıyıp tedavi edip cihatçıyı sağ salim yerine teslim etmeye kadar birçok
yanlışı yaptınız. Sonuç: Temmuz 2015 Suruç, Ekim 2015 Ankara Garı, Ocak 2016
Sultanahmet, Haziran 2016 Atatürk Havalimanı, Ekim 2016 Gaziantep. Ne çabuk
unuttuk 273 günahsızın IŞİD saldırılarında hayatını kaybettiğini? Bütün mesele,
o IŞİD’in cihatçılarını Suriye rejimine karşı kullanacağım diye düşünerek ve
Suriye kapılarını açarken bu konuda bir tedbir almayarak yol geçen hanına
döndürdünüz; iki gün sonra acılarını tekrar yüreğimizde hissedeceğimiz
evlatlarımızı Gar katliamında bombalayanlar önlerinde neredeyse bir koridor
açılıp -bir eskort eksik- oraya kadar geldi ama oradaki sorumluların da
yargılanmasına izin vermediniz, sadece ve sadece birkaç maşayla meşgul oldunuz.
Birleşmiş
Milletlerde Aylan Kurdi’nin resmini göstermek önemlidir ama ya o resmi size
muhalefet partileri alıp gösterirse nereden nereye savrulduğunuzu düşünebiliyor
musunuz? “Sizler muhacir oldunuz, bizler ensar olduk. Sizin için tüm
imkânlarımızı seferber ettik. Kim ne derse desin, sizler bize asla yük
değilsiniz, olmayacaksınız.” diyen 7 Ekim 2014 Recep Tayyip Erdoğan’ından
“Türkiye mülteci kampı, insan deposu değildir.” diyen, 2 Ekim Ömer Çelik
açıklamasına geldiniz. Cumhuriyet Halk Partisinin tavrı net. Cumhuriyet Halk
Partisi göçmene, sığınmacıya karşı bir parti değildir ama Cumhuriyet Halk
Partisi, başta komşuda iç savaş kışkırtıcılığı, savaş, göçmen yaratan
politikalara, göçmen yaratan siyasetçilere sonuna kadar karşıdır. (CHP
sıralarından alkışlar) Ve Türkiye Cumhuriyeti’ni, bu güçlü devleti Merkel’in
karşısında -3 milyon, 6 milyon- koyun pazarlığına sokmaya ve o insanların
durumunu değersizleştirmeye kimsenin hakkı yoktur. Dönüp dönüp “Paramızı
vermediler...” Farkında mısınız ne durumdayız? Avrupalılar farkında. Adam diyor
ki: “Parasını basarsak Türkiye göçmenleri tutar.” Ve siz ne durumdasınız?
“Parasını vermezseniz kapıları açarım.” diyorsunuz. Bunun ne ensarla ne
muhacirle ne uluslararası hukukla ne Türkiye’nin yüzyıldır saygınlıkla
yürüttüğü dış politikayla ilgisi, alakası yoktur. 
Ve bir gerçekle
karşı karşıyayız. Lütfen, bazı meseleleri tartışırken, örneğin göçmen
konuşurken euro konuşmayın. Örneğin Suriye’ye, Fırat’ın doğusuna operasyon
konuşurken koridorun arkasına hemen inşaatı söylemeyin. Zaten sabıkalısınız,
inşaata çıkan her yol mübahtır siyaseti yapıyorsunuz, dönüp dolaşıp bu
operasyonda da... (CHP sıralarından alkışlar) Sizin için fark etmiyor. Böyle
bir operasyonla, örneğin bir Cumhuriyet Halk Partili, inşaatı, bu inşaatın
ekonominin ihtiyacı olan hareketlenmeyi getireceğini söylese falan ne
düşünürdünüz? Bu dili kuranların artık bu Türkiye için bir gelecek
kuramadıklarını vatandaşlarımız da görüyor. 
Bir gerçek var,
Cumhurbaşkanına bu kadar yetki verirken biz dedik “Yapmayın.” Dedik ki: “Bir
kişiye bu kadar yetki verilmez.” Bugünkü tezkere Cumhurbaşkanına veriliyor, bir
kişiye bu kadar yetkiyi veriyorsunuz ve işte o yüzden biz değersizleşiyoruz
burada, sizin yüzünüzden. Burada yoklar. Normalde eski dönemde geliyorlardı.
İlk önce yürütme, Bakanlar Kurulu bunu istiyorsa Bakanlar Kurulu adına bir
sayın bakan geliyordu, oturuyordu oraya ve tezkerenin gerekçesini söylüyordu.
Oysa bugün yürütme “Ben bir mektup gibi yazarım, yollarım, bizimkiler yetkiyi
çıkarır, yollar.” gevşekliğinde, rahatlığında bu Meclisi itibarsızlaştırdığını
düşünmeden veya bilerek itibarsızlaştırıyor. Bu rejiminizde, buraya gelip
yürütmenin başı ya da bir vekilinin bu Meclise “Niçin bu tezkereye ihtiyaç
var?” açıklamasına dahi ihtiyaç duymadığı bir süreçteyiz. Peki, aslında bu
tezkereye mesela, biraz önce Engin Altay eleştirinin dozunu sertleştirdikçe “O
zaman ‘evet’ vermeseydiniz, ‘hayır’ verseydiniz.” falan… “Hayır” vermenin,
eleştirmenin ne kadar şeytani bir durum olduğunu… Mesela, milletin seçtiği
oylarla buraya gelmiş insanlardan, milletvekillerinden bazıları “hayır” oyu
kullandı ve yuhaladınız. 
BÜLENT TURAN
(Çanakkale) – Kim yuhaladı? 
ÖZGÜR ÖZEL
(Devamla) – Grubunuzdan yuhalama oldu, tutanaklarda da var. 
Düşünebiliyor
musunuz? Peki yani sizce böyle millî bir konuda gidip de “hayır” oyu
kullanılamaz öyle mi? Parlamento tarihini ben biraz seviyorum, bakıyorum,
çalışıyorum. Bir parti var, hep kendini iktidarda görüyor ya on yedi yıldır ama
14 Ağustos 2001’de kurduğu grubu 3 Kasıma kadar burada muhalefetteydi, grup
başkan vekillerinden birisi de Bülent Arınç.
(Mikrofon
otomatik cihaz tarafından kapatıldı)
BAŞKAN –
Tamamlayalım Sayın Özel. 
ÖZGÜR ÖZEL
(Devamla) – Arkadaşlar, belki, çok ağır gelecekse, bu gece taşıyamayacaksanız
alıştırarak söyleyeyim. 10 Ekim 2001, Afganistan’a 11 Eylül sonrası Taliban’a
karşı yapılacak bir harekât için tezkere geliyor ve bu tezkereye “Kapsamı,
sınırı, zamanı muğlak; böyle bir yetkiyi Bakanlar Kuruluna vermek doğru değil.”
savunusuyla ve konuşmasıyla Bülent Arınç’ın AK PARTİ Grubu “hayır” oyu
kullanıyor. Devam edeyim mi, şaşırdınız mı? 
BÜLENT TURAN
(Çanakkale) – Hayır. 
ÖZGÜR ÖZEL
(Devamla) – Aralık 2001, Kuzey Irak tezkeresi, kürsüde muhalefet partisi AK
PARTİ’nin hatibi var, diyor ki: “Biz bu tezkereye ‘evet’ oyu vermek için bir
grup kararı almadık, grubumuz serbesttir.” ve AK PARTİ milletvekilleri Kuzey
Irak tezkeresine “hayır” oyu kullanıyorlar. 18 Haziran 2002, tutanaklar ortada,
Mehmet Ali Şahin bu sefer kürsüde, diyor ki: “Harekât kapsamındaki katılımın
altı ay daha uzatılması amacıyla istenen bu yetkiye partimiz Kuzeyden Keşif
Harekâtı’nın uzamasından duyduğu rahatsızlık… 
(Mikrofon
otomatik cihaz tarafından kapatıldı) 
BAŞKAN –
Tamamlayalım Sayın Özel. 
ÖZGÜR ÖZEL
(Devamla) – …kayda geçmek kaydıyla üzülerek olumlu oy vereceğiz.” Yani siz…
Hani, muhalefet, öyle bir şey… Güç öyle bir mutlaklaştı ve kibir o kadar yükseldi
ve a Haberin öyle bir propagandayla inanın siyaset yapması, siyaseti
şekillendirecek şu beyinlerin beynini şekillendirme haddine vardılar ki size
göre bir muhalefet partisi “hayır” oyu verirse vatan hainliğidir. O vatan
hainliğiyse geldiğiniz noktayı sorgulayın arkadaşlar. 
Saygılar
diliyorum. (CHP ve HDP sıralarından alkışlar) 
BÜLENT TURAN
(Çanakkale) – Sayın Başkan… 
BAŞKAN – Buyurun
Sayın Turan. 
V.- AÇIKLAMALAR (Devam)
52.- Çanakkale Milletvekili Bülent Turan’ın, Manisa Milletvekili Özgür
Özel’in (3/879) esas numaralı Cumhurbaşkanlığı Tezkeresi üzerinde şahsı adına
yaptığı konuşmasındaki bazı ifadelerine ilişkin açıklaması
BÜLENT TURAN
(Çanakkale) – Sayın Başkan, konuşmacı hitabında… Dediğim gibi, IŞİD’le ilgili
bölümü geçiyorum çünkü daha önce cevap verdik. Bu ülkenin atanan
büyükelçilerini bireysel olarak eleştirebilirsiniz ancak artık bu ülkenin
büyükelçisidir. Özellikle iki büyükelçimizle ilgili “bakara makara” “FETÖ’nün
kardeşi büyükelçi oldu.” tarzı söylemleri doğru bulmuyorum. 
ÖZGÜR ÖZEL (Manisa)
– “Darbecinin kardeşi” dedim “FETÖ’nün kardeşi” dersem başka bir şey.
BÜLENT TURAN
(Çanakkale) – Değerli arkadaşlar “bakara makara” ifadesi bir Müslüman olarak
beni rahatsız etmekte; ben rahatsızlığımı ifade edeyim. Ancak biliyoruz ki FETÖ
ilk operasyonunu bu konuyla ilgili yaptı ve bu işin muhatabı olan kişi “Ben
bunu demedim, yalan bunlar.” dedi ve ayrıca bilirkişi raporu alarak da bunun
yalan olduğunu ispat etti. Bu saatten sonra tekrar bunu açmanın iyi niyetli
olmadığı kanaatindeyim ben. 
Sayın Başkan,
ikincisi: Israrla “FETÖ’cünün kardeşi büyükelçi oldu.” dediler. 
ÖZGÜR ÖZEL
(Manisa) – Ben “darbecinin” dedim. 
BÜLENT TURAN
(Çanakkale) – Öncelikle şunu söyleyeyim: Biz darbeciyle, teröristle mücadele
ediyoruz, teröristin kardeşiyle değil. Biz, FETÖ’yle ilgili, darbecilerle
ilgili şunu gururla söylüyoruz: FETÖ’cünün kardeşi büyükelçi olmuş ama darbeci
olan kardeş nerede Sayın Başkan, nerede? Şu an cezaevinde. Yani suçların
şahsiliği anlamında baktığımızda FETÖ’cü olmadığını düşündüğümüz kişi büyükelçi
olmuş ama yargının “FETÖ’cü” dediği kişi kardeşine rağmen, siyasi mülahazayla
bakılmamış, bırakılmamış ve cezaevinde. 
Sayın Başkan,
bir diğer mesele: Bakınız, makamlar gelir geçer, siyasi görevler biter bir gün.
Epeyden beri gündem olmayan IŞİD meselesinin, ordumuzun sınır ötesi operasyonda
olduğu bir zamanda, tüm cevapları bilinmesine rağmen bugün tekrar tekrar
IŞİD’le Türkiye’nin illiyeti varmış iddiasının çok sert dile getirilmesini ben
farklı hesaplara hizmet olduğu kanaatindeyim. (AK PARTİ sıralarından alkışlar)
Bakınız Sayın Başkan, IŞİD’i ilk olarak “terör örgütü” diye ilan eden
ülkelerden bir tanesi Türkiye’dir. İkincisi, tüm dünya IŞİD’i kuran hangi ülke
biliyor artık. Ama IŞİD’i bitiren kim? Türkiye, onu da biliyor artık . (AK
PARTİ sıralarından alkışlar) 
Sayın Başkan,
bir diğer mesele, Sayın Altay önceki konuşmasında bizi de endişelendiren bir
ifadede bulundu; dedi ki: “İdlib’de 9 no.lu gözlem noktasında irtibat sorunu
var, problem var.” Asker bizim askerimiz. Endişe duyduk, merak ettik, hemen
tümgeneralimizle konuştuk. İdlib’de 12 tane gözlem noktası var, 12’sinin de
lojistiği aynı, güvenliği aynı, riski aynı. Ben konuştum az önce, hiç iddia
edildiği gibi bir problem yok Sayın Başkan. 
Teşekkür
ediyorum. (AK PARTİ sıralarından alkışlar)
BAŞKAN – Peki,
teşekkürler ederim.
Buyurun Sayın
Altay, siz de…
BÜLENT TURAN
(Çanakkale) - Bilgi verdim Başkanım, sataşmadım Engin Bey’e.
ENGİN ALTAY
(İstanbul) – İyi de beni yalancı durumuna düşürüyorsunuz.
BÜLENT TURAN
(Çanakkale) - Ama bu yalancılıksa…
BAŞKAN – Sayın
Altay, siz buyurun.
MELİHA AKYOL
(Yalova) - Komutanlar yalan söylemez.
ENGİN ALTAY
(İstanbul) – Evet, komutanlar da yalan söyler, komutanlar dokunulmaz değildir,
söyler.
MELİHA AKYOL
(Yalova) – Askerimiz yalan söylemez.
BAŞKAN – Değerli
arkadaşlar… Karşılıklı tartışmayalım. 
Buyurun.
ENGİN ALTAY
(İstanbul) – Parlamentoyu ne hâle getirdiniz.
BAŞKAN -
Buyurun.
53.- İstanbul Milletvekili Engin Altay’ın, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
ENGİN ALTAY
(İstanbul) – Sayın Başkan, ben Bülent Turan’a, Millî Savunma Bakanlığına gidip
an itibarıyla Millî Savunma Bakanlığındaki bölgenin haritasına -hani onlar
böyle, raptiye falan koyuyor ya- bakmasını tavsiye ediyorum. “Dışarı gittim,
tümgeneralle konuştum.”
BÜLENT TURAN
(Çanakkale) - Hayır hayır, orayla konuştum.
ENGİN ALTAY
(İstanbul) – O tümgeneraline söyle beni de arasın o zaman. (CHP sıralarından
alkışlar)
BÜLENT TURAN
(Çanakkale) - Niye bağırıyorsun, sakin ol.
ENGİN ALTAY
(İstanbul) – Beni de arasın. Benim bir endişem var.
BÜLENT TURAN
(Çanakkale) - Sayın Başkan, olur mu öyle şey? “Beni arasın.” ne demek? 
ENGİN ALTAY
(İstanbul) – Bir dakika, ben ayaktayım daha. Tümgeneral senin tümgeneralin mi?
Beni arayacak o tümgeneral. Sesleniyorum o tümgenerale, beni arasın!
BAŞKAN – Sayın
Turan, siz oturun. Varsa ben söz veririm. 
ENGİN ALTAY
(İstanbul) – 9 numaralı gözlem noktasına Rusya’nın oluru olmadan TSK’nin
-haberleşme ayrı bir şey, telefonlaşma ayrı bir şey- lojistik destek yapma
şansı yoktur. Bunu bütün dünya biliyor. 
İSMET
YILMAZ (Sivas) – Gözlem noktalarını Rusya’yla beraber çıkarttı yani insaf!
Burada Rusya’nın da var, İran’ın da var, bizim de var. 
BAŞKAN
– Sayın Turan, siz sisteme girin, Özel’e söz vereceğim, ondan sonra…
BÜLENT
TURAN (Çanakkale) – Sayın Başkan, Sayın Altay sevinir diye ben bu bilgiyi
verdim, sevinmedi. 
ENGİN
ALTAY (İstanbul) – Ben sevindim. Çok ayıp ediyorsun. Siz hakikaten böyle,
milliyetçilikten, kandan, kinden besleniyorsunuz ya! 
BAŞKAN
– Sayın Altay, lütfen… Sayın Altay…
ENGİN
ALTAY (İstanbul) – Ne ayıp şey ya! Niye sevinmiyormuşum ben? Niye
üzülüyormuşum? Ne ayıp ya! 
BAŞKAN
– Sayın Altay, karşılıklı olmasın lütfen, bırakın lütfen. 
BÜLENT
TURAN (Çanakkale) – Sayın Başkan…
AKİF
ÇAĞATAY KILIÇ (İstanbul) – Germeye çalışıyorsun ya!
ENGİN
ALTAY (İstanbul) – Askerin canı üzerinden, kanı üzerinden polemik yapan
şerefsizdir! (CHP sıralarından alkışlar, AK PARTİ sıralarından gürültüler)
BAŞKAN
– Sakin olun, sakin. 
AKİF
ÇAĞATAY KILIÇ (İstanbul) – Şerefsizdir! 
ENGİN
ALTAY (İstanbul) – Sana mı söylüyorum? Polemik yapana söylüyorum. 
AKİF
ÇAĞATAY KILIÇ (İstanbul) – Ben de onu diyorum.
BAŞKAN
– Bir saniye… Bir saniye…
BÜLENT
TURAN (Çanakkale) – Şu üslubu reddediyorum Sayın Başkan. Ben de söylüyorum:
Doğru bilgi almadan, askerle ilgili yanlış bilgi veren şerefsizdir Sayın
Başkan. 
BAŞKAN
– Peki. 
AKİF
ÇAĞATAY KILIÇ (İstanbul) – İşte, onu söylüyorum. 
ENGİN
ALTAY (İstanbul) – “Ben sevinir diye söyledim…” Çocuk var senin karşında! 
BAŞKAN
– Değerli arkadaşlar, karşılıklı sataşmayalım. Sayın Grup Başkan Vekilleri
isterlerse kürsünün önüne gelmek suretiyle konuşabilirler, isterlerse sisteme
girdiklerinde süreli olarak konuşabilirler. 
Şimdi,
Sayın Özel’e bir dakikayla söz veriyorum. 
Buyurun.

54.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, tabii, Bülent Turan’ın açıklamalarında -doğrudan
söylemese de- suçun şahsiliği ilkesine bir gönderme yaptığı açıktır. Suçun şahsiliğini
yıllardır burada dile getiriyoruz. Ancak bütün savunma… Örneğin, bir savcı
FETÖ’den dolayı içeride, eşinin irtibatı yok ama bu örgüt öyle fena bir örgüttür.”
deyip onu da görevden alıyorlar. “Bu örgüt öyle bir örgüttür ki kardeşi bu
görevde olan…” deyip görevden atıyorlar. Bu konuda yüzlerce, binlerce örnek
bizde varsa sizde on bin tane olduğunu biliyoruz çünkü içinde bulunduğunuz
sosyal çevre ve geçmişteki birliktelik -kötü niyetli söylemiyorum- size
erişimlerini daha olanaklı kılıyor. Ama kapıcıda, mübaşirde, şoförde, çöpçüde
bakılmayan suçun şahsiliği ilkesine iş bakana gelince, bir kardeşi
üniversitenin rektörü FETÖ’den içeride, öbürü Tarım Bakanı; öbür bakana
gelince, darbecinin kardeşini oraya devleti temsil etsin diye yollarsanız…
Sülalesinde FETÖ izi olanlar mülakatta elenmiyor mu şu anda? Sülalesinde
FETÖ’nün izi olanları hâkim, savcı mülakatında eliyorsunuz ve “Bu hukuk değil.”
dediğimizde de “Bu örgüt başka türlü mücadele edilemeyecek bir örgüt.”
diyorsunuz.
(Mikrofon
otomatik cihaz tarafından kapatıldı) 
BAŞKAN –
Tamamlayalım.
ÖZGÜR ÖZEL
(Manisa) – Bitireyim.
BAŞKAN – Lütfen,
sözlerinizi tamamlayın, bitirelim artık. 
ÖZGÜR ÖZEL
(Manisa) – Amma velakin iş partinizdeki etkin bir kişiye geldiği zaman, bu
sefer suçun şahsiliğini hatırlayıveriyorsunuz; bizim itirazımız da onadır,
göndermemiz de onadır. Cumhurbaşkanının uçağından eksik etmediği birisine
Adalet Bakanı, parti içi tartışmalardan, sürtüşmelerden sonra “Kovuşturmaya
gerek yoktur.”a “kamu yararını bozma” yapıyorsa bu parti de FETÖ’yle mücadele
de geçmişte “erdemliler hareketi” diye kurulan o yapı da zangır zangır
sallanıyor, tir tir titriyor, yere kapaklanmaya hazır demektir.
Teşekkür
ediyorum. (CHP ve İYİ PARTİ sıralarından alkışlar)
BAŞKAN – Değerli
milletvekilleri…
BÜLENT TURAN (Çanakkale)
– Sayın Başkan…
VELİ AĞBABA
(Malatya) – Sayın Başkan, bunlar Zaman gazetesini bayiden alanlara “FETÖ’cü”
derler, Zaman gazetesinin hissesini alanları baş tacı ederler. 
BAŞKAN – Sayın
Ağbaba, lütfen…
Sayın Turan,
buyurun siz. 
VELİ AĞBABA
(Malatya) – Vallahi, Zaman gazetesini bayiden alanlara “FETÖ’cü” derler, Zaman
gazetesinin hissesini alanları baş tacı ederler. (CHP sıralarından alkışlar) 
BAŞKAN – Sayın
Ağbaba, lütfen...
Sayın Turan, söz
sizde. Ben size sisteme girin diyorum ama girmiyorsunuz siz ısrarla. 
Değerli
arkadaşlar, ikinci tur Suriye görüşmelerinin sonuna geliyoruz, Suriye’ye asker
gönderme tezkerelerinin ikinci turunu tamamlamak üzereyiz, artık bitirelim. 
Sayın Turan,
buyurun. 
55.- Çanakkale Milletvekili Bülent Turan’ın, her büyük operasyonda
eksiklikler olabileceğine, Cumhur İttifakı olarak FETÖ’ye karşı en büyük
mücadeleyi yaptıklarına ilişkin açıklaması
BÜLENT TURAN
(Çanakkale) – Sayın Başkan, değerli arkadaşlar; konumuz, dediğiniz gibi,
tezkereyle ilgili gündemdi aslında ama FETÖ tartışması yapacaksak otururuz bir
gün, yaparız; kimin ne zaman FETÖ’ye nasıl destek olduğunu, olmadığını; kimin
mücadelede nerede durup durmadığını tartışırız. 
Her büyük
operasyonda eksikler olabilir, yanlışlar olabilir prensip olarak ama biz Cumhur
İttifakı’yla beraber, Türkiye’nin temel dinamikleriyle beraber FETÖ’ye karşı en
büyük mücadele yapan ekibiz Sayın Başkan.
VI.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
2.- Cumhurbaşkanlığının, Birleşmiş Milletlerin Mali ve Orta Afrika Cumhuriyeti’nde
icra ettiği harekât ve misyonlar kapsamında hudut, şümul, miktar ve zamanı
Cumhurbaşkanınca takdir ve tespit edilmek üzere, Türk Silahlı Kuvvetlerinin
yurt dışına gönderilmesi ve Cumhurbaşkanınca verilecek izin ve belirlenecek
esaslar çerçevesinde bu kuvvetlerin kullanılması için Türkiye Büyük Millet
Meclisinin son olarak 2/10/2018 tarihli ve 1198 sayılı Kararı’yla uzatılan izin
süresinin Anayasa’nın 92’nci maddesi uyarınca 31/10/2019 tarihinden itibaren
bir yıl uzatılmasına ilişkin tezkeresi (3/879) (Devam)
BAŞKAN – Değerli
milletvekilleri, şahıslar adına son söz, İstanbul Milletvekilimiz Sayın Zafer
Sırakaya’ya aittir. (AK PARTİ sıralarından alkışlar) 
Sayın Sırakaya,
güzel, derleyici, toparlayıcı bir konuşmayla artık son konuşmayı yapmanızı
bekliyoruz. 
Buyurun. 
On dakika
süreniz var.
ZAFER SIRAKAYA
(İstanbul) – Sayın Başkan, değerli milletvekilleri; Avrupa Birliğinin Orta
Afrika Cumhuriyeti ve Mali’de icra ettiği harekât ve misyonlar kapsamında Türk
Silahlı Kuvvetlerimizin yurt dışına asker göndermesine ilişkin tezkere
vesilesiyle Adalet ve Kalkınma Partisi adına söz almış bulunuyorum. Bu
vesileyle yüce Meclisi saygıyla selamlıyor, 27’nci Dönem Üçüncü Yasama Yılının
ülkemize, milletimize ve demokrasimizin güvencesi Gazi Meclisimize hayırlı
olmasını yüce Rabb’imden temenni ediyorum.
Sayın Başkan,
değerli milletvekilleri; Birleşmiş Milletlerin kurucu üyelerinden olan Avrupa
Konseyi ve NATO başta olmak üzere birçok uluslararası kuruluşun üyesi olarak
Türkiye güvenlik politikasının temellerini iş birliği ve ortaklık politikası
üzerine inşa etmiştir. Türkiye, bir yandan uluslararası barış ve istikrarın
korunması adına ülkelerin toprak bütünlüğünün korunması, insani yardım gibi
konulara önem verirken diğer taraftan da sömürgeci değil, kuşatıcı bir politika
ve kadim devlet anlayışıyla tüm insanlığa ve dünyaya umut olmaya devam
etmektedir. 
Bildiğiniz
üzere, Birleşmiş Milletler Güvenlik Konseyinin 25 Nisan 2013 tarihli ve 2100
sayılı Kararı’yla Mali’de icra edilmeye başlanan Mali Çok Boyutlu Entegre İstikrar
Misyonu yani MINUSMA’ya destek istemek için her yıl yüce Meclisimizden müsaade
istemekteyiz. 19’uncu yüzyılın sonlarından itibaren Afrika’da yaşanan insanlık
dramına dili, dini, ırkı, mezhebi ve meşrebine bakmaksızın kadim milletimizi ve
medeniyetimizi temsil eden Gazi Meclisimiz hiçbir zaman sessiz ve duyarsız
kalmamıştır. Mazlum coğrafyalara ve milletlere yönelik tüm adımlarımıza destek
vererek tarihî sorumluluğumuzu yerine getirmişizdir. Söz konusu misyon, Orta
Afrika Cumhuriyeti’ndeki şiddet olaylarının, etnik ve dinî çatışmaların 2013
yılında artması bu ülkede güvenlik ve insani durumun kötüye gitmesi sonucu
oluşturulmuştur. 
Temel
hedefi Orta Afrika Cumhuriyeti’nde artan çatışma ve şiddet ortamında sivillerin
korunması olan misyonun görevleri arasında sivil halka yönelik tehditleri
tespit ve kayıt altına almak, ülkedeki geçiş sürecinde siyasal hayatın
işleyişine ve devlet otoritesinin ülkede tesis edilmesine katkı sağlamak,
ülkenin toprak bütünlüğünü korumak ve insani yardımların ulaştırılmasını
kolaylaştırmak, Birleşmiş Milletler personelini korumak, insan haklarını
korumak ve teşvik etmek, silahsızlandırma ve ülkeye geri dönüşe destek vermek
ile Orta Afrika Cumhuriyeti’nde güvenliğin yeniden tesisi için reform
çalışmalarını desteklemek de bulunmaktadır. 
Birleşmiş
Milletler tarafından Afrika’da bölgesel istikrar ve barış için tehdit oluşturan
insani ve siyasi krizlerin çözümüne ülkemizce askerî katkıda bulunulmasına 2
Ağustos 2016 tarihinden itibaren Türkiye Büyük Millet Meclisi kararıyla başlanmıştır.

Son
iki asırdır Afrika’daki zulme, sömürgecilik faaliyetlerine insanlık ve vicdan
adına sesini yükselten ve hatta yanında olan bu Gazi ve asil Meclisin bir üyesi
olmaktan büyük bir gurur ve mutluluk duyduğumu buradan bir kez daha ifade etmek
istiyorum. Bu misyondaki varlığımızı şair Sezai Karakoç ne güzel ifade ediyor: 
“Kaç aç varsa
hepsi ben,
Kaç hasta varsa
hepsi ben,
Kaç liman
önlerinde dönen
İşsiz hamal
hepsi ben.
Kaç aşktan ters
yüz edilmiş
Aşık varsa hepsi
ben
Bütün çiçeklerle
donanıp
Bütün
insanlarla ölen.”
Afrika’da
bugün bir insanlık dramı yaşanıyorsa, insanlık tüm dünyanın gözleri önünde
açlıktan ölüyor, kan ve vahşetin kanlı dişleri arasında öğütülüyorsa bunun
karşısında elbette bizler duracağız. Kimse bize “Afrika’da ne işimiz var?” demesin.
İnsanlık adına, vicdan adına, mazlum milletlerin ahı adına Afrika’dayız. 
AK
PARTİ hükûmetleri olarak Afrika’nın yaşadığı acılara politik, stratejik ve
çıkar odaklı asla bakmadık ve bakmayacağız. Tüm Afrika Kıtası’na her zaman
insani, vicdani ve medeniyetimizin bize öğrettiği şekilde yaklaştık. 2010’da
“Afrika Ülkeleriyle Ekonomik İlişkilerin Geliştirilmesi Stratejisi” adı altında
bir strateji belgesi hazırladık. Yüz yıllardır sömürülen mazlum Afrika halkının
yanında olmak için Hükûmet olarak da elimizi taşın altına soktuk.
Cumhurbaşkanımız Sayın Recep Tayyip Erdoğan Başbakanlığı döneminde sık sık iş
adamları heyetleriyle Afrika gezileri gerçekleştirerek Türk yatırımcıların
Afrika’ya yatırım yapmasını teşvik etmiş, bu tutumuyla Afrika’yı sadece elmas ve
maden olarak gören dünya liderlerine de örnek bir tutum içerisinde olmuştur. AK
PARTİ hükûmetlerinin Afrika açılımı, 2005 yılında Afrika yılının ilan edilmesi
ve aynı yıl Afrika Birliği zirvelerine gözlemci sıfatıyla katılmaya başlaması
ve sonunda Afrika Birliği tarafından ülkemizin stratejik ortak olarak kabul
edilmesiyle başladı. Merkezine merhamet ve insanlığı alan tüm bu açılımların
ardından, 2009 yılına kadar sadece 12 Afrika ülkesinde bulunan Türkiye
büyükelçiliği sayımız hamdolsun tam 42 Afrika ülkesine ulaşmış durumdadır. 
Mali
halkı Türkiye'nin isteklerine ve taleplerine müspet yaklaşarak her zaman
ülkemizin yanında olmuştur. Bunun en açık örneğini alçak 15 Temmuz darbe
girişiminin hemen ardından gördük. Birazdan tezkeresini oylayacağımız Mali, ülkemize
FETÖ’yle mücadelede yanınızdayız mesajı vererek 5 ayrı komplekste yer alan 18
FETÖ okulunu Türkiye Maarif Vakfına devretmiştir. Mesafeleri vicdan, merhamet
ve insanlıkla kapattığımız zaman tüm ırkların, milletlerin ve coğrafyaların
birbiriyle kardeş olduğunu görmek istiyorsak işte, Afrika’ya bakmamız
yeterlidir. Ülkemizin kendisine ihtiyaç duyan tüm coğrafyaların hamisi,
yardımcısı olmayı bundan sonra da kendine görev edinmeye devam edecektir. Bu
manada, iş birliği ve ortaklık politikası kapsamında hâlen Birleşmiş Milletler
şemsiyesi altında Lübnan’da, Afganistan’da, Mali’de, Demokratik Kongo
Cumhuriyeti’nde, Liberya’da, Güney Sudan’da, Fildişi Sahili’nde ve Darfur’da;
NATO kapsamında ise Kosova’da, Afganistan’da ve Akdeniz’de; Avrupa Birliği
şemsiyesi altında da Bosna-Hersek’te ve Kosova’da yürütülen Barışı Destekleme
Harekâtlarında dünyanın gıptayla baktığı güvenlik kuvvetlerimizle yer
almaktayız. Ülkemiz ayrıca Aden Körfezi ve Somali açıklarında yoğunlaşan deniz
haydutluğu ve korsanlık faaliyetlerine karşı yürütülen deniz operasyonlarına da
katkı sağlamaya devam etmektedir.
Sayın
milletvekilleri, sözlerime son verirken Afrika’da bölgesel istikrar ve barış
için tehdit oluşturan insani ve siyasi krizlerin çözümüne ülkemizce askerî
katkıda bulunulmasının bölgede ve genel olarak Afrika Kıtası’nda izlemekte
olduğumuz faal dış politikamızın doğal bir uzantısını oluşturacağının altını
bir defa daha çizmek istiyorum. Bu yaklaşımdan hareketle hudut, şümul, miktar
ve zamanı Hükûmetimizce takdir ve tespit edilmek üzere, Birleşmiş Milletlerin
Mali ve Orta Afrika Cumhuriyeti’nde icra ettiği harekât ve misyonlar kapsamında
Türk Silahlı Kuvvetlerimizin yurt dışına gönderilmesi yüce Meclisimizin onayına
sunulacaktır. Bu kapsamda verilecek izin ve belirlenecek esasların kullanılması
için Anayasa’nın 92’nci maddesi uyarınca bir yıl süreyle izin verilmesini
sağlayan bu tezkerenin ülkemiz ve Türk Silahlı Kuvvetlerimiz adına hayırlı
olmasını temenni ediyorum. 
Bir
kez daha barış pınarlarının önünü açarak mazlumun her daim yanında olan,
ülkemizin bekası ve huzuru için gözünü budaktan esirgemeyen tüm
Mehmetçiklerimizin Rabb’im yâr ve yardımcısı olsun diyor, Genel Kurulu saygıyla
selamlıyorum. (AK PARTİ ve CHP sıralarından alkışlar) 
BAŞKAN
– Sayın milletvekilleri, (3/879) esas numaralı Cumhurbaşkanlığı Tezkeresi
üzerindeki görüşmeler tamamlanmıştır. 
Şimdi, Türk
Silahlı Kuvvetlerinin Birleşmiş Milletlerin Mali ve Orta Afrika Cumhuriyeti’nde
icra ettiği harekât ve misyonlar kapsamında yurt dışına gönderilmesine ilişkin
tezkereyi oylarınıza sunuyorum: Kabul edenler… Kabul etmeyenler… Tezkere kabul
edilmiştir. 
Değerli
milletvekilleri, İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım:

A) Önergeler (Devam)
2.- Hatay Milletvekili Serkan Topal’ın (2/765) esas numaralı Denizciler
Mahallesinin İlçe Yapılmasına İlişkin Kanun Teklifi’nin doğrudan gündeme
alınmasına ilişkin önergesi (4/43)
Türkiye Büyük Millet Meclisi Başkanlığına
Başkanlığınıza
vermiş olduğum (2/765) esas no.lu Kanun Teklifi’min İç Tüzük’ün 37’nci maddesi
gereğince doğrudan gündeme alınmasını talep ederim. 
 Serkan
Topal
 Hatay
BAŞKAN –
Teşekkür ederim. 
Değerli
milletvekilleri, önerge üzerinde konuşmak isteyen Hatay Milletvekilimiz Sayın
Serkan Topal. (CHP sıralarından alkışlar) 
Sayın Topal,
süreniz beş dakika. 
SERKAN TOPAL
(Hatay) – Teşekkür ediyorum. 
Sayın Başkan,
değerli milletvekilleri; hepinize saygılarımı sunuyorum. 
Öncelikle şunu
ifade etmek istiyorum: Bugün, İskenderun ilçemizin Denizciler Mahallesi’yle
ilgili, ilçe olmasıyla ilgili kanun teklifimizi görüşeceğiz. Ancak ben aynı
zamanda, Arsuz ilçemizin Karaağaç Mahallesi ve Antakya ilçemizin Serinyol
Mahallesi’yle ilgili yine kanun tekliflerim vardı, onları da bu konuşmamda dile
getireceğim. Aynı zamanda, yine Hatay CHP Milletvekilimiz Değerli Suzan
Şahin’in de değerli milletvekili arkadaşımızın da Denizciler’le ilgili bir
kanun teklifi vardı. Umarım, ona gerek kalmadan bugün burada onaylanır. 
Değerli
arkadaşlar, özelikle Denizciler, Karaağaç ve Serinyol Mahalleleri 12 Kasım 2012
tarihli ve 6360 sayılı Büyükşehir Kanunu’yla beldeyken maalesef, mahalleye
dönüştürüldü. Yani o beldenin insanları kendi belediye başkanını, kendi meclis
üyelerini seçerken bir anda, 12 Kasım 2012 tarihinde akşam mahalleye
dönüştüklerini öğrendiler.
Değerli
arkadaşlar, elbette Hatay, büyükşehir olmalı, oldu; buna diyecek bir lafımız
yok. Yani demokrasinin yerelleşmesi konusunda ortak bir fikir oluşmasına
rağmen, yerelleşmenin uygulanması konusunda AK PARTİ’yle ciddi bir fikir
ayrılığı yaşıyoruz çünkü biz yerelleşmeyi, hizmeti sadece vatandaşın ayağına
götürmekle sınırlı görmüyoruz. (CHP sıralarından alkışlar) Yerelleştirmeyi aynı
zamanda demokrasiyi yerelleştirmek, yereli de demokratikleştirmek olarak görüyoruz
yani yerinden yönetim. 
Değerli
arkadaşlar, şimdi çok somut bir örnek vereceğim. Gerçekten Hatay halkının çoğu,
2012 yılında hazırlanan bu kanunun etnik kimlik üzerine yapıldığını, tamamen
siyasi bir rant elde edilme düşüncesinde yapıldığını biliyor. 
Bakın, şimdi,
Akdeniz Mahallesi –değerli milletvekillerimiz çok iyi bilir- Elektrik
Mahallesi, Armutlu Mahallesi Hatay Valiliğinin yaklaşık 100 metre yakınında
olmasına rağmen Defne’ye bağlanıyor ve 20 kilometre uzaklıkta olan Serinyol
Mahallesi Antakya’ya bağlanıyor. Bu, olacak iş değil. Keza, İskenderun’da 200
metre yakınında olan adalet sarayını… Karaağaç, Şarkkonak, Konarlı, Övündük,
Cumhuriyet Mahalleleri 30 kilometre uzaklıktaki Arsuz’a bağlanıyor ama 20
kilometre uzaklıkta olan Denizciler Mahallesi maalesef İskenderun’a bağlanıyor.

Değerli
arkadaşlar, şimdi, devleti yönetenler vatandaşlarımız arasında ayrımcılığa
neden olacak hiçbir düzenlemeye asla imza atmamalılar. Bakın, 2012 yılında bu
düzenlemenin altına imza atanların çoğu bu kürsüde yok, inanıyorum ki bunu
düzeltmeyenler de yine önümüzdeki seçimden sonra burada olmayacaklar. Bunu
burada ifade etmek istiyorum. (CHP sıralarından alkışlar) 
Değerli
arkadaşlar, bakın, Denizciler Mahalle Muhtarımızın önderliğinde 5/4/2016
tarihinde İçişleri Bakanlığına verilmiş 23230 sayılı Dilekçe; Karayılan,
Azganlık, Sarıseki, Bekbele, Akarca, Orhangazi, Çınarlı, Kaledibi, Kavaklıoluk
Mahallerinden tam 30 bin imzayla dilekçe veriliyor ilçe olması için ama şu ana
kadar netice yok. Gelin, gerçekten, Hatay’ın birliğine, beraberliğine,
kardeşliğine yaraşır şekilde, bu ayıbı birlikte çözelim, gerçekten birlikte bu
ayıptan kurtulalım.
Bakın,
değerli arkadaşlar, biz şunu söylüyoruz: Bu beldelerin kapatılması eğer
zamanında kamu tasarrufu olarak görülüyorsa bunu biz kabul etmiyoruz çünkü
-ekonomik tasarruflar- asla ve asla demokrasiden tasarruf yapılamaz. Bunu
burada ifade etmek istiyorum. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Topal.
SERKAN
TOPAL (Devamla) – Teşekkür ediyorum Sayın Başkan.
Hele
hele tasarruf tedbirleri demokrasiye zarar verecekse bu argümanlar asla
kullanılmamalı. 
Değerli
arkadaşlar, benim az önce ifade ettiğim, Denizciler, Karaağaç ve Serinyol’la
ilgili bütün söylediklerimi… Gelin bir komisyon kuralım, o komisyonda Millet
İttifakı’ndan 1 kişi olmasın, 1 milletvekili olmasın; o komisyonda Cumhur
İttifakı’nın özellikle değerli Hatay milletvekili arkadaşlarımız olsun. Onların
vicdanlarına güveniyorum, onların vicdanlarına sesleniyorum. Gitsinler, bütün
mahalleleri gezsinler ve gelsinler ve burada o raporu okusunlar. Samimi bir
şekilde söylüyorum. Yani Antakya’yı kim kazanacak, İskenderun’u kim kazanacak o
önemli değil değerli arkadaşlar. Her mahallenin bir değeri vardır. Nasıl ki
mesela “Çankaya” denince aklımıza cumhuriyet geliyor, “Çankaya” denince
aklımıza Cumhurbaşkanlığı geliyor “Çankaya” denince aklımıza Köşk geliyor
“Çankaya” denince aklımıza Mustafa Kemal Atatürk geliyorsa orada da Serinyol’un
da Karaağaç’ın da…
(Mikrofon
otomatik cihaz tarafından kapatıldı) 
SERKAN TOPAL
(Devamla) – Çok özür diliyorum.
BAŞKAN – Lütfen
toparlayalım Sayın Topal. 
SERKAN TOPAL
(Devamla) – Çok teşekkür ediyorum Sayın Başkanım. 
İşte “Karaağaç”
“Serinyol” ve “Denizciler” deyince de her bir ismin Hatay için ayrı bir değeri,
ayrı bir önemi vardır değerli arkadaşlar. 
Dolayısıyla
gerçekten oradaki ilçe başkanları, il başkanları, milletvekili arkadaşlarımız,
eski belde belediye başkanları, muhtarlar ve halk dahi çok açık ve net bir
şekilde yanlış yapıldığını, etnik kimlik üzerinden siyasi rant elde edilmek
üzere geçmişte bu kanunun, o düzenlemenin yapıldığını çok iyi biliyorlar. Gelin
değerli arkadaşlar, Denizciler’i bugün ilçe yapalım, ondan sonraki süreçte de
Serinyol’u ve Karaağaç’ı ilçe yapalım ve bu ayıptan hepimiz kurtulalım. (CHP sıralarından
alkışlar) Ben bir kez daha değerli AK PARTİ ve MHP milletvekili
arkadaşlarımızın vicdanlarına sesleniyorum.
Hepinize
saygılarımı sunuyorum. 
Teşekkür
ediyorum. (CHP ve İYİ PARTİ sıralarından alkışlar) 
BAŞKAN – Öneriyi
oylarınıza sunuyorum: Kabul edenler... Kabul etmeyenler... Öneri kabul
edilmemiştir. 
Değerli
milletvekilleri, gündemin “Seçim” kısmına geçiyoruz. 
IX.- SEÇİMLER
A) Komisyonlarda Açık Bulunan Üyeliklere Seçim
1.- Dışişleri Komisyonunda boş bulunan üyeliğe seçim
BAŞKAN –
Komisyonlarda boş bulunan üyelikler için seçim yapacağız. 
Dışişleri
Komisyonunda boş bulunan ve Adalet ve Kalkınma Partisi Grubuna düşen 1 üyelik
için İstanbul Milletvekili Sayın Zafer Sırakaya aday gösterilmiştir.
Oylarınıza
sunuyorum: Kabul edenler... Etmeyenler... Kabul edilmiştir. 
2.- Millî Savunma Komisyonunda boş bulunan üyeliğe seçim
BAŞKAN – Millî
Savunma Komisyonunda boş bulunan ve İYİ PARTİ Grubuna düşen 1 üyelik için
Kayseri Milletvekili Sayın Dursun Ataş aday gösterilmiştir.
Oylarınıza
sunuyorum: Kabul edenler... Kabul etmeyenler... Kabul edilmiştir.
Değerli
milletvekilleri, gündemimizdeki konular tamamlanmıştır.
Alınan
karar gereğince, denetim konuları ve kanun teklifleri ile komisyonlardan gelen
diğer işleri sırasıyla görüşmek için, 9 Ekim 2019 Çarşamba günü saat 14.00'te
toplanmak üzere birleşimi kapatıyorum.
Kapanma Saati: 22.38




(x) Bu bölümde hatip tarafından Türkçe
olmayan bir kelime ifade edildi.


(X) Bu bölümde Hatip tarafından Türkçe
olmayan kelimeler ifade edildi. 




