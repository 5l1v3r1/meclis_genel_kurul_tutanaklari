



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 93’üncü
Birleşim
 25
Haziran 2019 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Zonguldak Milletvekili Hamdi Uçar’ın, 21 Haziran Zonguldak ilinin
düşman işgalinden kurtuluşunun 98’inci yıl dönümüne ilişkin gündem dışı
konuşması
2.- Bingöl Milletvekili Erdal Aydemir’in, Bingöl ilinde kentsel
dönüşümde yaşanan sorunlara ilişkin gündem dışı konuşması
3.- Niğde Milletvekili Ömer Fethi Gürer’in, çalışanların sorunlarına
ilişkin gündem dışı konuşması

IV.- AÇIKLAMALAR
1.- İstanbul Milletvekili Sibel Özdemir’in, 23 Haziran İstanbul
Büyükşehir Belediye Başkanlığı seçimi sonucunun hayırlı olmasını dilediğine ve
seçim ortamı belirsizliği sarmalından çıkılarak iç ve dış dünyaya güven veren
adımların atılması gerektiğine ilişkin açıklaması
2.- Mersin Milletvekili Ali Cumhur Taşkın’ın, Kuzey Irak’ta yürütülen
Pençe Harekâtı’na planlandığı şekilde devam edildiğine, vatan için canlarını
feda eden şehitlerimize Allah’tan rahmet dilediğine ilişkin açıklaması
3.- Osmaniye Milletvekili Mücahit Durmuşoğlu’nun, Osmaniye Korkut Ata
Üniversitesinin başarılarına ilişkin açıklaması
4.- Aksaray Milletvekili Ayhan Erel’in, Ankara Büyükşehir Belediye
Başkanı Mansur Yavaş’ın atadığı Halk Ekmek Yönetim Kurulunun onaylanmamasına
ilişkin açıklaması
5.- Bartın Milletvekili Aysu Bankoğlu’nun, 23 Haziranda tekrarlanan
İstanbul Büyükşehir Belediye Başkanlığı seçimi sonucuna ilişkin açıklaması
6.- Kocaeli Milletvekili İlyas Şeker’in, Türkiye’nin gıda ve içecekler
dâhilinde 2018 yılı satın alma gücü paritesine göre en ucuz 4’üncü ülke
olduğuna ilişkin açıklaması
7.- Mersin Milletvekili Olcay Kılavuz’un, Mersin ilinde yaşanan tren
kazasında hayatını kaybedenlere Allah’tan rahmet dilediğine, Çukurovalıların
narenciye ürünlerini işleme konusunda yaşadığı mağduriyetin giderilmesi
gerektiğine ilişkin açıklaması
8.- Kocaeli Milletvekili Ömer Faruk Gergerlioğlu’nun, OHAL dönemindeki
hukuksuzlukların toplumu olumsuz etkilemeye devam ettiğine ilişkin açıklaması
9.- Antalya Milletvekili Rafet Zeybek’in, 23 Haziranda tekrarlanan
İstanbul Büyükşehir Belediye Başkanlığı seçimi sonucuna ilişkin açıklaması
10.- Amasya Milletvekili Mustafa Levent Karahocagil’in, Amasya ilinin
barışın, huzurun ve refahın öncüsü olmaya aday potansiyele sahip olduğuna
ilişkin açıklaması
11.- Tekirdağ Milletvekili İlhami Özcan Aygun’un, 23 Haziranda
tekrarlanan İstanbul Büyükşehir Belediye Başkanlığı seçimi sonucunda adaletin
yerini bulduğuna, gençlerin işsizlik sorununa çözüm bulunması gerektiğine ve
emeklilikte yaşa takılanlar ile 3600 ek gösterge sözü verilenlerin düzenleme
beklediğine ilişkin açıklaması
12.- Osmaniye Milletvekili İsmail Kaya’nın, 24 Haziran Cumhurbaşkanlığı
ve milletvekilliği seçimleri üzerinden geçen bir yıllık süre içinde millî
iradenin, demokrasinin tesis edildiğine ilişkin açıklaması
13.- Mersin Milletvekili Alpay Antmen’in, 23 Haziranda tekrarlanan
İstanbul Büyükşehir Belediye Başkanlığı seçimi sonucunda demokrasinin
kazandığına ve İŞKUR Genel Müdürü Cafer Uzunkaya’nın açıklamalarına ilişkin
açıklaması
14.- Kahramanmaraş Milletvekili Sefer Aycan’ın, Kahramanmaraş ilinde
eğitim kademelerinde iyileştirmeye ihtiyaç olduğuna ilişkin açıklaması
15.- Malatya Milletvekili Mehmet Celal Fendoğlu’nun, Malatya kayısısının
kötüye kullanım, taklit ve çağrıştırmaya karşı korunması gerektiğine ilişkin
açıklaması
16.- Samsun Milletvekili Kemal Zeybek’in, Samsun ili Terme ilçesi ve
köylerinde yaşanan sel felaketi nedeniyle oluşan mağduriyetin giderilmesi
gerektiğine ilişkin açıklaması
17.- Mersin Milletvekili Baki Şimşek’in, Mersin ilinde yaşanan tren
kazasında hayatını kaybedenlere Allah’tan rahmet dilediğine, Adana-Mersin ve
Ankara-Adana istikametindeki demir yolunun yerleşim alanı içerisinden geçen
geçitlerine bariyer konulması gerektiğine ilişkin açıklaması
18.- Kahramanmaraş Milletvekili İmran Kılıç’ın, eğitimin bireyin
toplumla uyuşabilmek, öğretimin bireye bilgi ve beceri sağlayabilmek demek
olduğuna ilişkin açıklaması
19.- Bursa Milletvekili Atilla Ödünç’ün, askerlik sisteminde Askeralma
Kanunu Teklifi’yle 1927 yılından beri ilk köklü değişikliğe gidildiğine ve
başta Millî Savunma Komisyonu Başkanı İsmet Yılmaz olmak üzere emeği geçen
milletvekillerine teşekkür ettiğine ilişkin açıklaması
20.- Muğla Milletvekili Süleyman Girgin’in, 23 Haziran İstanbul
Büyükşehir Belediye Başkanlığı seçimi sonucunda “Egemenlik kayıtsız şartsız
milletindir.” mesajının verildiğine, Suudi Arabistan’ın Tebük kentine çalışmaya
giden inşaat işçilerinin ve ailelerinin mağduriyetinin giderilmesi için
Dışişleri ile Aile, Çalışma ve Sosyal Hizmetler Bakanlığını göreve
çağırdıklarına ilişkin açıklaması
21.- Ordu Milletvekili Seyit Torun’un, 23 Haziranda tekrarlanan İstanbul
Büyükşehir Belediye Başkanlığı seçimi sonucuna ilişkin açıklaması
22.- Denizli Milletvekili Yasin Öztürk’ün, Ankara Büyükşehir Belediye
Başkanı Mansur Yavaş’ın atadığı Halk Ekmek Yönetim Kurulunun onaylanmamasına
ilişkin açıklaması
23.- İstanbul Milletvekili Yavuz Ağıralioğlu’nun, 23 Haziran İstanbul
Büyükşehir Belediye Başkanlığı seçimi sonucunun hayırlara vesile olmasını
dilediğine, gündemlerinde erken seçim olmadığına ve farklılıkları zenginlik
kabul edecek yeni bir siyasal iklimin oluşması için alın teri dökeceklerine
ilişkin açıklaması
24.- Sakarya Milletvekili Muhammed Levent Bülbül’ün, 24 Haziran
Azerbaycan’ın 2’nci Cumhurbaşkanı Ebulfez Elçibey’in ad günü vesilesiyle
Ebulfez Elçibey’e ve 25 Haziran 1950 tarihinde yaşanan Kore Savaşı’nda hayatını
kaybeden Mehmetçiklere Allah’tan rahmet dilediklerine, Yunanistan’ın Batı
Trakya Türklerinin Lozan Barış Antlaşması’yla teminat altına alınan dinî
özgürlükleri ile dinî kurumlarına hukuka aykırı müdahalesine, 23 Haziran
İstanbul Büyükşehir Belediye Başkanlığı seçimi sonucunun hayırlı olmasını
dilediklerine ilişkin açıklaması
25.- Mersin Milletvekili Fatma Kurtulan’ın, 23 Haziran İstanbul
Büyükşehir Belediye Başkanlığı seçimini kazanan Ekrem İmamoğlu’na başarılar
dilediğine ve İstanbul ilinin çoklu dokusuna hizmet edecek demokratik belediyeciliğin
inşa edilmesi gerektiğine, Gezi’yi yargılayan yaklaşımı reddettiklerine ilişkin
açıklaması
26.- Manisa Milletvekili Özgür Özel’in, 23 Haziran İstanbul Büyükşehir
Belediye Başkanlığı seçimi sonucunda İstanbul seçmeninin Ekrem İmamoğlu’nu bir
kez daha görevlendirdiğine, 14 Haziran 2017 tarihinde İstanbul Milletvekili
Kadri Enis Berberoğlu’nun tutuklanmasıyla başlatılan Adalet Yürüyüşü’ne ilişkin
açıklaması
27.- Çanakkale Milletvekili Bülent Turan’ın, 25 Haziran Denizciler
Günü’nü kutladığına ve Kore Savaşı’nın başlangıcının 69’uncu yıl dönümünde
şehitlerimizi rahmetle andığına, 23 Haziran İstanbul Büyükşehir Belediye
Başkanlığı seçimi sonucunda kazanan Başkanı tebrik ettiğine ve herkesin alacağı
dersler olduğuna ilişkin açıklaması
28.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
29.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
30.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin tekraren açıklaması
31.- İstanbul Milletvekili Yavuz Ağıralioğlu’nun, kâğıt üzerinde dört
başı mamur hâle getirmeye çalıştıkları Askeralma Kanun Teklifi’ni
desteklediklerine ve hayırlı olmasını dilediklerine ilişkin açıklaması
32.- Manisa Milletvekili Erkan Akçay’ın, Türk Silahlı Kuvvetlerinin
Fırat Kalkanı, Zeytin Dalı, Afrin ve Pençe Harekâtı’yla gücünü dünyaya bir kez
daha gösterdiğine, Askerlik Kanunu’nda önemli düzenlemeleri içeren Askeralma
Kanunu Teklifi’nin hayırlı olmasını dilediklerine ilişkin açıklaması
33.- Mersin Milletvekili Fatma Kurtulan’ın, Askeralma Kanunu Teklifi’yle
askerlik süresinin altı aya indirilmesini ve bedelli askerlik uygulamasını
önemli bulduklarına ancak zorunlu olma durumunu reddettiklerine ilişkin
açıklaması
34.- Çanakkale Milletvekili Bülent Turan’ın, Askeralma Kanunu
Teklifi’nin hayırlı olmasını temenni ettiğine ilişkin açıklaması
35.- Manisa Milletvekili Özgür Özel’in, 90 sıra sayılı Kanun Teklifi’nin
Genel Kurulda görüşülme şekliyle ilgili düşüncelerine ilişkin açıklaması
36.- Tokat Milletvekili Özlem Zengin’in, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
37.- Manisa Milletvekili Özgür Özel’in, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
38.- Tokat Milletvekili Özlem Zengin’in, Manisa Milletvekili Özgür
Özel’in yaptığı açıklamasındaki bazı ifadelerine ve bakanların “teknokrat”
denilerek değersizleştirilmesini haksızlık olarak gördüğüne ilişkin açıklaması
39.- Manisa Milletvekili Özgür Özel’in, Tokat Milletvekili Özlem
Zengin’in yaptığı açıklamasındaki bazı ifadelerine, Cumhurbaşkanlığı yönetim
sisteminin tıkandığına ve her doğana göre anayasa yapılması gerektiğine ilişkin
açıklaması
40.- Tokat Milletvekili Özlem Zengin’in, Türkiye’nin geleceği için her
şeyin milletin rızasının ve onayının alınarak yapıldığına ilişkin açıklaması
41.- Manisa Milletvekili Özgür Özel’in, dünyanın hiçbir yerinde OHAL’de
anayasanın değiştirilmeyeceğine ilişkin açıklaması
42.- Tokat Milletvekili Özlem Zengin’in, Manisa Milletvekili Özgür
Özel’in yaptığı açıklamasındaki bazı ifadelerine ve yapılan her şeyin yapıldığı
şartlar içerisinde anlam ifade ettiğine ilişkin açıklaması
43.- Kahramanmaraş Milletvekili İmran Kılıç’ın, iyi yaşamak için iyi
öğrenip iyi eğitilmek gerektiğine ilişkin açıklaması
44.- Ankara Milletvekili Servet Ünsal’ın, 23 Haziran İstanbul Büyükşehir
Belediye Başkanlığı seçimini kazanan Ekrem İmamoğlu’nu tebrik ettiğine ve
yöneticilerin yurttaşların ekonomik bataktan kurtarılabilmesi için harekete
geçmesi gerektiğine ilişkin açıklaması
45.- Afyonkarahisar Milletvekili Burcu Köksal’ın, Afyonkarahisar ilinin
Liseye Geçiş Sınavı sonuçlarında başarı sıralamasında 60’ıncı olmasının
nedenlerine ilişkin açıklaması
46.- Tokat Milletvekili Özlem Zengin’in, Batman Milletvekili Mehmet
Ruştu Tiryaki’nin görüşülmekte olan 90 sıra sayılı Kanun Teklifi’nin tümü
üzerinde HDP grubu adına yaptığı konuşmasındaki bazı ifadelerine ilişkin
açıklaması
47.- Millî Eğitim, Kültür, Gençlik ve Spor Komisyonu Başkanı Emrullah
İşler’in, Batman Milletvekili Mehmet Ruştu Tiryaki’nin görüşülmekte olan 90
sıra sayılı Kanun Teklifi’nin tümü üzerinde HDP grubu adına yaptığı
konuşmasındaki bazı ifadelerine ilişkin açıklaması
48.- Batman Milletvekili Mehmet Ruştu Tiryaki’nin, Tokat Milletvekili
Özlem Zengin ve Millî Eğitim, Kültür, Gençlik ve Spor Komisyonu Başkanı
Emrullah İşler’in yaptığı açıklamasındaki bazı ifadelerine ilişkin açıklaması
49.- Tokat Milletvekili Özlem Zengin’in, Batman Milletvekili Mehmet
Ruştu Tiryaki’nin yaptığı açıklamasındaki bazı ifadelerine ilişkin açıklaması
50.- Antalya Milletvekili Kemal Bülbül’ün, 25 Haziran Kazım Koyuncu’nun
Hakk’a yürüyüşünün 14’üncü yıl dönümüne ilişkin açıklaması
51.- Balıkesir Milletvekili Fikret Şahin’in, 23 Haziranda Türk
milletinin tarih yazdığına ve İstanbul Büyükşehir Belediye Başkanı Ekrem
İmamoğlu’nu tebrik ettiğine ilişkin açıklaması
52.- İstanbul Milletvekili Erkan Baş’ın, Gezi direnişi davasına, 23
Haziranda gerçekleştirilen seçimin sadece İstanbul Büyükşehir Belediye
Başkanlığı seçimi olarak değerlendirilemeyeceğine ve Ekrem İmamoğlu’nu tebrik
ettiğine, Türkiye İşçi Partisi ile üyelerinin töhmet altında bırakılıp tehdit
edilemeyeceğine ilişkin açıklaması
53.- Balıkesir Milletvekili İsmail Ok’un, 23 Haziran İstanbul Büyükşehir
Belediye Başkanlığı seçimi sonuçlarının Türk milletine hayırlı olmasını
dilediğine ve Ekrem İmamoğlu’nu tebrik ettiğine, Türk millî eğitimine reform
niteliğinde neşter vurulması gerektiğine ilişkin açıklaması
54.- İstanbul Milletvekili İbrahim Özden Kaboğlu’nun, 23 Haziran
İstanbul Büyükşehir Belediye Başkanlığı seçimi sonucunun 6 Mayıs YSK darbesine
karşı demokrasi zaferi olduğuna ve Ekrem İmamoğlu’na başarılar dilediğine,
Meclisin Anayasa’ya aykırı olan Cumhurbaşkanlığı kararnamelerine karşı izleme
komitesi kurmasının zorunluluk olduğuna ilişkin açıklaması
55.- Manisa Milletvekili Özgür Özel’in, Sinop Milletvekili Nazım Maviş’in
90 sıra sayılı Kanun Teklifi’nin tümü üzerinde şahsı adına yaptığı
konuşmasındaki bazı ifadelerine ilişkin açıklaması
56.- Adana Milletvekili İsmail Koncuk’un, “Atanamayan öğretmen”
ifadesinin yanlış olduğuna ve Sinop Milletvekili Nazım Maviş’in 90 sıra sayılı
Kanun Teklifi’nin tümü üzerinde şahsı adına yaptığı konuşmasındaki bazı
ifadelerine ilişkin açıklaması
57.- Balıkesir Milletvekili İsmail Ok’un, bakanlıklarda adalet için,
hukuk için mülakat sınavlarının kaldırılmasını talep ettiğine ilişkin açıklaması
58.- Millî Eğitim, Kültür, Gençlik ve Spor Komisyonu Başkanı Emrullah
İşler’in, üniversiteleşme oranının artması neticesinde öğretmenlik yapabilecek
üniversite mezunu sayısının yüz binlerle ifade edildiğine ilişkin açıklaması

V.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun çalışma saatlerinin yeniden
düzenlenmesine; gündemin "Kanun Teklifleri ile Komisyonlardan Gelen Diğer
işler” kısmında bulunan 90 ve 47 sıra sayılı kanun tekliflerinin bu kısmın
sırasıyla 2’nci ve 50’nci sıralarına alınmasına ve diğer işlerin sırasının buna
göre teselsül ettirilmesine; 90 sıra sayılı Kanun Teklifi’nin İç Tüzük’ün
91’inci maddesine göre temel kanun olarak bölümler hâlinde görüşülmesine
ilişkin önerisi
B) Danışma Kurulu Önerileri
1.- Danışma Kurulunun, Genel Kurulun 15 Temmuz Demokrasi ve Millî Birlik
Günü’nün anlam ve öneminin belirtilmesi amacıyla özel bir görüşme yapılması
için 15 Temmuz 2019 Pazartesi günü saat 14.00’te toplanmasına ve bu toplantıda
yapılacak görüşmelerdeki söz sürelerine ilişkin önerisi

VI.- BAŞKANLIĞIN GENEL KURULA SUNUŞLARI
A) Önergeler
1.- Burdur Milletvekili Mehmet Göker’in (2/974) esas numaralı Türk Ceza
Kanununda Değişiklik Yapılmasına Dair Kanun Teklifi’nin doğrudan gündeme
alınmasına ilişkin önergesi (4/35)

VII.- SEÇİMLER
A) Komisyonlarda Açık Bulunan Üyeliklere Seçim
1.- Sanayi, Ticaret, Enerji, Tabii Kaynaklar, Bilgi ve Teknoloji
Komisyonunda boş bulunan üyeliğe seçim


VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Millî Savunma Komisyonu Raporu (S. Sayısı: 69) 
2.- Sinop Milletvekili Nazım Maviş ile 52 Milletvekilinin Bazı
Kanunlarda ve 652 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/1963) ile Millî Eğitim, Kültür, Gençlik ve Spor Komisyonu
Raporu (S. Sayısı: 90)

IX.- OYLAMALAR
1.- (S. Sayısı: 69) İstanbul Milletvekili Şirin Ünal ve Adalet ve
Kalkınma Partisi Grup Başkanvekili Tokat Milletvekili Özlem Zengin ile 49
Milletvekilinin Askeralma Kanunu Teklifi’nin oylaması

X.- KOMİSYONLAR BÜLTENİ
1.- 01/07/2018-31/12/2018 tarihleri arasında komisyonlara gelen, komisyonlardan
çıkan ve 31/12/2018 tarihinde komisyonlarda bulunan kanun hükmünde
kararnameler, Cumhurbaşkanı teklifleri, milletvekili teklifleri ve tezkereler

XI.- YAZILI SORULAR VE CEVAPLARI
1.- İstanbul Milletvekili Ahmet Ünal Çeviköz’ün, yabancı bir diplomat
tarafından Türkiye ile Suriye Demokratik Güçleri arasında yapıldığı iddia
edilen görüşmelere ilişkin sorusu ve Dışişleri Bakanı Mevlüt Çavuşoğlu’nun
cevabı (7/11127)
2.- İstanbul Milletvekili Mustafa Sezgin Tanrıkulu’nun, Bakanlık
çalışanlarının çocukları için kreş hizmeti verilmesine ilişkin sorusu ve
Ticaret Bakanı Ruhsar Pekcan’ın cevabı (7/11599)
3.- İstanbul Milletvekili Mustafa Sezgin Tanrıkulu’nun, Bakanlığa bağlı
kurum ve kuruluşlarda boş bulunan engelli kadrolarına,
Bakanlığa bağlı kurum ve kuruluşlar tarafından satın alınan bilişim
ekipmanlarına,
İlişkin soruları ve Ticaret Bakanı Ruhsar Pekcan’ın cevabı (7/12377),
(7/12585)
25 Haziran 2019 Salı
BİRİNCİ OTURUM
Açılma Saati: 15.00
BAŞKAN: Başkan Vekili Mithat SANCAR
KÂTİP ÜYELER: Rümeysa KADAK (İstanbul), Burcu KÖKSAL (Afyonkarahisar)
----- 0 -----
BAŞKAN
– Türkiye Büyük Millet Meclisinin 93’üncü Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Zonguldak’ın düşman işgalinden kurtuluşunun 98’inci yıl dönümü
münasebetiyle söz isteyen Zonguldak Milletvekili Hamdi Uçar’a ait. 
Buyurunuz
Sayın Uçar. (AK PARTİ sıralarından alkışlar) 
Süreniz
beş dakikadır.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Zonguldak Milletvekili Hamdi Uçar’ın, 21 Haziran Zonguldak ilinin
düşman işgalinden kurtuluşunun 98’inci yıl dönümüne ilişkin gündem dışı
konuşması
HAMDİ
UÇAR (Zonguldak) – Sayın Başkanım, saygıdeğer milletvekillerim; Zonguldak
ilimizin düşman işgalinden kurtuluşunun 98’inci yıl dönümünü geçtiğimiz hafta,
21 Haziran 2019 tarihinde kutladık. Yoğun çalışmalar nedeniyle gündem dışı
konuşma sıram bugüne planlandı. Bu vesileyle yüce Meclisi saygıyla selamlıyorum.
Pazar
günü gerçekleşen İstanbul Büyükşehir Belediye Başkanlığı seçiminin demokrasi
açısından ülkemize ve dünya kenti İstanbul’umuza hayırlı olmasını diliyorum.
Millî Mücadele’de bağımsızlık ve özgürlük
meşalesinin yakılmasıyla birlikte 21 Haziran 1921 tarihinde Zonguldak Fransız
işgalinden kurtarılmıştır. Ülkemizin sanayileşmesinde, ekonomik ve toplumsal
gelişiminde lokomotif şehirlerden biri olan Zonguldak, cumhuriyetimizin
kuruluşunun ardından 1 Nisan 1924’te il olmuş ve cumhuriyet sonrası kurulan ilk
il olma unvanına kavuşmuştur. 
Bu günün diğer bir özelliği ise Uzun
Mehmet’i anma günü olmasıdır. Bilindiği üzere bahriye erlerinden Uzun Mehmet’in
8 Kasım 1829 yılında Ereğli’nin Köseağzı köyünde dere kenarında taş kömürünü
bulmasıyla başlayan kara elmas macerası, hem ülkemizin hem de bölgemizin
kaderini etkilemiştir. Ülkenin kalkınmasında ve sanayileşmesinde Zonguldak
havzası yıllarca önemli bir rol üstlenmiştir. 
Zonguldak’ta 10 Haziran 1919 yılında
başlayan Fransız işgali 21 Haziran 1921’de sona erer. İşgalin sebebi ise
günümüzde petrol kadar önemli olan taş kömürüdür. Zonguldak, Birinci Dünya
Savaşı’nda Sarıkamış’a gidecek mühimmatlara ev sahipliği yapmış limanıyla, 1919
yılında kurtuluş döneminde Fransızlara karşı göstermiş olduğu cesur mücadeleyle
tarihe geçmiştir. Toplam 3.310 kilometrekare yüz ölçümüne sahip Zonguldak
yaklaşık 600 bin nüfusa sahiptir. Taş kömürü madenciliği ve civarında
oluşturulan demir çelik endüstrisi, termik santral gibi ağır sanayi
tesisleriyle ülkemizin can damarı durumunda olan Zonguldak, yakın dönemde orta
ve büyük ölçekli imalat iş yerleri ve buralarda çalışanların ekonomik faaliyet
kollarına katılımlarıyla önemli bir sanayi kenti kimliği taşımaktadır.
Zonguldak’ın Çaycuma ilçesi Filyos beldesinde yapımı süren -Sultan Abdülhamit döneminde
hayata geçirilmesi planlanan- ve yüzde 90’ı tamamlanan limanımız Batı Karadeniz
illerimizin ve başkent Ankara’nın Karadeniz’de yer alan ülkelere ve dünya
ülkelerine açılan kapısı olacak ve ticaret yapmasına imkân tanıyacaktır.
Türkiye'nin en büyük 5 yatırımından biri olan Filyos Limanı, ilimize, bölgemize
ve ülkemize büyük fayda sağlayacaktır.
Tipik
Karadeniz iklim koşullarına sahip olan Zonguldak’ta ilin tamamına hâkim orman
dokusu, çok sayıda doğal mağara, yaylalar ve özellikle su-yeşil kombinasyonunun
oluşturduğu doğa harikaları Zonguldak’ı, doğaseverlerin ve turistlerin gözünde
önemli bir çekim odağı kılmaktadır.
Zonguldak’ta
taş kömüründen başka kalker, kuvars yatakları bulunmaktadır.
Eğitim
alanında da önemli bir yere sahip olan Zonguldak Bülent Ecevit Üniversitesi
bünyesinde 34.500 öğrenci eğitim görmektedir. Zonguldak ili ve çevresinde
çeşitli fakülte, enstitü, yüksekokul, meslek yüksekokulu, konservatuarla oluşan
yapısıyla hizmet etmektedir. 
Büyük
Önder Mustafa Kemal Atatürk “Tam bağımsızlık için ekonomik bağımsızlık
şarttır.” anlayışıyla Zonguldak’a sahip çıkmış ve ülkemizin sanayisinin
gelişmesi hamlesini Zonguldak’ta başlatmıştır.
Kömürün
yeryüzüne çıkarılmasıyla birlikte Zonguldak, Türk ekonomisine ve sanayisine çok
değer katmıştır. Atatürk’ün Zonguldak ziyaretinde söylediği sözü hatırlatmakta
fayda görüyorum, “Zonguldak’ın derin toprakları altındaki serveti madeniye ne
kadar kıymetliyse bizim nazarımızda Zonguldak da o kadar kıymetli bir
vilayetimizdir.” demiştir.
Zonguldaklı
hemşehrilerim daima şerefiyle bu vatana hizmet etmiş, yer üstünde ve yer
altında kanıyla, canıyla, emeğiyle çalışmış, can vermiş; bu hizmetleri yaparken
canlarını kaybetmiş aziz şehitlerimizi rahmetle ve minnetle anıyorum. Ruhları
şâd olsun diyorum.
Yüce
milletimizi saygıyla, sevgiyle selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Uçar.
Gündem
dışı ikinci söz, Bingöl’ün kentsel dönüşüm sorunları hakkında söz isteyen
Bingöl Milletvekili Erdal Aydemir’e aittir.
Buyurun
Sayın Aydemir. (HDP sıralarından alkışlar) 
Süreniz
beş dakikadır.
2.- Bingöl Milletvekili Erdal Aydemir’in, Bingöl ilinde kentsel
dönüşümde yaşanan sorunlara ilişkin gündem dışı konuşması
ERDAL
AYDEMİR (Bingöl) – Sayın Başkanım, sizinle bu Genel Kurula katılmak onur verdi;
çok mutlu oldum.
BAŞKAN
– Teşekkür ederim Sayın Aydemir.
ERDAL
AYDEMİR (Devamla) – Sayın Başkan, değerli Genel Kurul; Bingöl merkez Kültür
Mahallesi’nde iki ve üç katlılar olarak bilinen mevkide, 2016 itibarıyla, Çevre
Bakanlığı ve Bingöl Belediyesi tarafından kentsel dönüşüm ve gelişim projesi
ilan edildi. Ancak, Bingöl merkezde Kültür Mahallesi’ne gelinceye kadar, gerçek
anlamda hiçbir şekilde altyapısı olmayan, yolu, kaldırımı, hatta ve hatta
kanalizasyon ve içme suyu tesisatı bulunmayan Yeşilyurt, Yeni Mahalle ve Mirzan
Mahallelerinden kentsel dönüşüme başlanması gerekirken Kültür Mahallesi’nin seçilmesi
tamamen dönemin yerel iktidarının yöneticileri tarafından kendi bireysel
rantları üzerine kurulu bir tasarruf olmuştur. 
Bingöl’de
yaklaşık 1.500 hane yıkılmış ve bu hane sahiplerine on sekiz ay içerisinde
Bingöl Belediyesi tarafından konutları yapılıp teslim edileceği taahhüdünde
bulunulmuş ve bu kapsamda da sözleşmeler imzalanmıştır. Ancak üçüncü yıla
girilmesine rağmen henüz Kültür Mahallesi’nde bahsedilen kentsel dönüşüm
alanına bir kazma bile vurulmamıştır, sadece 31 Mart yerel seçimleri öncesinde
göstermelik olarak iki temel kazılmış, seçim akabinde, seçimin bitmesiyle
birlikte de hiçbir şekilde söz konusu yerde herhangi bir inşaat girişimine başlanmamıştır.
Bunun yanında, yapılan projeler toplu konut kapsamında olmasına rağmen, Bingöl
ili deprem bölgesinin tam odağında bir yer, 14 ve 8 kat olarak düşünülmüş olan
binaların, deprem de göz önünde bulundurulduğunda, Bingöl’ün coğrafi konumuna
uymadığı çok açık bir şekilde görülecektir. Yine, 2019’un Eylül ayı itibarıyla
yapılan kira yardımları da son bulacaktır. Bundan dolayı 1.500 hane
yıkılmıştır. Eşleriyle birlikte 3 bin, birer çocuğu olması hâlinde 4.500, iki
çocuk düşünülmesi hâlinde 6 bin kişi mağdur edilmiştir. Tüm bu mağduriyetlerin
bir an önce son bulması ve evleri yıkılanların bir an önce konutlarına
kavuşturulması buradan, başta TOKİ Başkanlığına, yine Çevre ve Şehircilik
Bakanlığına çağrımızdır, çağrımız elzemdir. 
İkinci
bir konuysa -sayın milletvekilleri, bütün partilerin gruplarının bu konuya
dikkatini istiyorum, özellikle de Cumhuriyet Halk Partisinin- Bingöl ilinde
Alevi toplumu “Karer” olarak bilinen bir bölgede yaşamaktadır. Cumhuriyetin
kurulduğu tarihten bu yana Karer bölgesinde bulunan köyler toplam 9 adettir.
Şirnan (Altınevler), Yekmal (Dolutekne), Pircan (Kabaçalı), Pörçük (Çamlıca),
Darebi (Sütlüce), Sağyan (Doluçay), Maskan (Elmaağaç), Korkan (Sarıdibek),
Cafran (Dallıtepe). Bu saydığım bütün köylerde yüzde 100 yoğunlukta Alevi kesim,
Alevi halkımız yaşamaktadır. Arkadaşlar, cumhuriyetin kurulduğu tarihten
itibaren söz konusu yerlere hiçbir hizmet götürülmemiştir. 2019’da, 2020 yılına
girerken söz konusu köylerin yolları hâlâ stabilizedir, hiçbir şekilde
asfaltlama yapılmamıştır. Yapılan çalışmalar, özellikle yol çalışmaları,
asfaltlama çalışmaları Sünni kesimin yaşamış olduğu köylerden sonra âdeta bıçak
sırtı gibi kesilmektedir. Bu, yüz yıldır devam etmektedir. Özellikle “Karer
bölgesi” olarak bilinen bu bölgemizin yollarında asfaltlama yapılmamasının
yanında -çok ciddi- normal telefon hattı bulunmamaktadır. Su sorunu mevcuttur.
Okul yoktur. Sağlık hizmetlerinden yararlanılamamaktadır.
Yine,
bu bölgede yaşayan köylülerimiz, hemşehrilerimiz yol olmadığı için oraya
götürmüş oldukları eşyalarını 2019 yılı itibarıyla sırtlarında taşıyarak
evlerine götürmektedirler. İşte, bölge, yaklaşık yüz yıldan beridir gerek
sistem tarafından gerek devlet tarafından…
(Mikrofon
otomatik cihaz tarafından kapatıldı) 
BAŞKAN
– Sözlerinizi bağlayın Sayın Aydemir.
Buyurun.
ERDAL
AYDEMİR (Devamla) – Teşekkür ederim Başkanım.
…gerekse
yerel yönetimler tarafından bilinçli bir şekilde geri bırakılmıştır,
hizmetlerden mahrum bırakılmıştır. Buradan da tüm ilgili bakanlıklara ve
yetkililere çağrımız şudur ki: Bir an önce, Bingöl merkez Karer bölgesinin,
demin saydığımız bütün köylerin, özellikle yollarının asfaltlanmasını ve burada
yaşayan Alevi halkımızın sorunlarının giderilmesini talep ediyoruz.
Saygıyla
selamlıyorum. Teşekkür ediyorum. (HDP ve CHP sıralarından alkışlar) 
BAŞKAN
– Teşekkürler Sayın Aydemir.
Gündem
dışı üçüncü söz, çalışanların sorunları hakkında söz isteyen Niğde Milletvekili
Ömer Fethi Gürer’e aittir. 
Buyurun
Sayın Gürer. (CHP sıralarından alkışlar) 
Süreniz
beş dakikadır. 
3.- Niğde Milletvekili Ömer Fethi Gürer’in, çalışanların sorunlarına
ilişkin gündem dışı konuşması
ÖMER
FETHİ GÜRER (Niğde) – Sayın Başkan, değerli milletvekilleri; son olarak
İstanbul’da yapılan, 800 bin oy farkıyla Ekrem İmamoğlu’nun seçilmesiyle
sonuçlanan seçim artık geride kaldı. Bundan sonra hizmet dönemi olduğunu
düşünüyorum. Türkiye Büyük Millet Meclisine de bu bağlamda büyük sorumluluklar
düşüyor.
Ülkemizde
açlık sınırı asgari ücreti geçmiş durumda. İşsizler kendini yakıyor,
mağduriyetler artmış. Bunun yanında, polise, hemşireye, öğretmene, din
görevlilerine 3600 ek gösterge konusunda verilen sözler var. Bunların
gerçekleşmesi gerekiyor. Ayrıca, biz, 3600 ek göstergenin devlet memurlarının
tümüne verilmesi yönünde kanun teklifi de verdik çünkü geçim sıkıntısı had safhada.
Bu
arada, EYT’lilerin durumu var. EYT’liler İstanbul seçimlerinde kendi
varlıklarını oylarıyla ispat ettiler. Bunlara “Türedi.” demek sorunu çözmüyor.
EYT sorunu bu ülkenin gerçeğidir ve bir an önce bu Meclis eliyle bu sorun
çözümlenmelidir.
Taşeronda
olanların, taşeronda kalanların sorunlarına Meclis eliyle çözüm getirmeliyiz.
Kanun hükmünde kararnameyle, taşeronda olan çok sayıda arkadaşımız yine
taşeronda kaldı. Kamudaki kiralık araç şoförlerinin yanı sıra, Sağlık
Bakanlığında, Millî Eğitim Bakanlığında, farklı bakanlıklarda çalışan çok
sayıda taşeron kardeşimiz var. Bunların bir an önce kadroya alınması gerekiyor.
Biliyorsunuz, kamuda şu anda toplu sözleşme görüşmeleri devam ediyor. Ne yazık
ki kamuda taşerondan kadroya geçenler bu toplu sözleşme görüşmelerinde yoklar.
Onların bu mağduriyetinin de mutlak suretle giderilmesi gerekiyor. 
Toplum
Yararına Program kapsamında 30 bin güvenlik görevlisi de bu ayın sonunda işsiz
kalacak. Bu kölelik düzeninin sona erdirilmesi gerekiyor. Toplum Yararına
Program kapsamında, iş yerlerinde olan -Millî Eğitim Bakanlığı başta olmak
üzere- tüm çalışanlara kadro verilmeli. “Geçici işçi” “mevsimlik işçi”
“kampanyalı işçi” tanımları ortadan kaldırılmalı. 5 ay 29 gün, 9 ay 29 gün
İşsizlik Fonu’na para kesip, daha sonra bu insanları işten çıkarıp İşsizlik
Fonu’ndan da yararlandırmamayı hiçbir vicdanın kabul edeceğini sanmıyorum.
İşsizliğin var olduğu yerde işi olanların da mağduriyeti artıyor. Esnek
çalışmanın yanı sıra, fazla mesai yaptırılarak işçilere daha düşük ücretler veriliyor.
Onların varlığında sorunlara çözüm üretilmesi gerekiyor.
Çocuk
işçilik almış başını gidiyor. 10 yaşındaki bedenlere, büyük yaştaki çalışanlara
yüklenen yükler yükleniyor. Bunlar bu ülkenin gerçeği, bunlarla ilgili çözüm
üretmek Türkiye Büyük Millet Meclisinin asli görevlerinden olmalı diye
düşünüyorum. Düşük ücretle çalışanların yanı sıra, üniversiteli işçilerin
devlet memuru statüsüne alınması yönünde geçmişte verilen sözler var. Onların
özlük haklarıyla ilgili yapılması gereken düzenlemeler de ne yazık ki
yapılmadı. 
Çırak
ve stajyerlerin çalışmaya başladıkları andan itibaren yaşlılık sigortasına
dâhil edilmesi için kanun teklifleri de verdik. Onların da bu bağlamda
mağduriyetlerine çözüm getirilmesi gerekiyor. Keza, kadınların çalışmadan
önceki doğum süreçleriyle ilgili borçlanmalarına yönelik kanun teklifimiz de
Mecliste bekliyor. Çalışanların sorunlarına çözüm üretmeye yönelik bu bağlamda
verdiğimiz kanun tekliflerinin ele alınmasının ülkede adaleti, paylaşımı, hakça
yaşamı daha güçlendireceğine inanıyorum. Eğer çalışanların hakkını vermezsek
onların sıkıntıları katlanır. Bugün, işsizliğin geniş tanımının 8 milyona
eriştiği ülkemizde kadın ve genç işsizliği de ne yazık ki daha yüksek
rakamlarda. Genç işsizliği yüzde 26’ya vurmuş, üniversite mezunu olup da iş
bulamayanların sayısı 1,5-2 milyon aralığına çıkmış durumda. Bunlar, bu ülkenin
gerçekleri. O anlamda, seçimleri tamamladığımıza göre bunlarla ilgili çözüm
üretme döneminin başlaması gerektiğine inanıyorum. 
“Esnek
çalışma” adı altında modern kölelik düzeninin Türkiye’de çalışanlara huzur
getirmediğini bir kez daha ifade etmekte yarar var. Çalışanların kadrolu olarak
çalışmaları, haklarının hukuklarının korunması, örgütlü olarak sendikalarında
görev almaları ve sendikaların da varlığının güçlendirilmesi bu ülkenin çalışma
barışı adına önemli olacaktır. 
İşçisiyle,
çiftçisiyle, esnafıyla, köylüsüyle her kesim mağduriyetler yaşamaktadır.
Emekliler bu ülkede 3 ayrı maaş almaktadır. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Gürer, buyurun. 
ÖMER
FETHİ GÜRER (Devamla) – Teşekkür ederim. 
2000
yılından önce emekli olanlar, 2000-2008 aralığında emekli olanlar, 2008’den
sonra emekli olanlar olmak üzere 3 ayrı emekli maaşının varlığı emeklilerin
mağduriyetini artırmaktadır. Bu konuda da intibak yasasıyla ilgili bir kanun
teklifi verdim. Bunun da önümüzdeki günlerde Meclisimize geldiğinde
değerlendirileceğini düşünüyorum. 
Aylık
bağlama oranlarıyla ilgili yapılan yanlıştan dönülmelidir. Emekli olanların ne
yazık ki aylık bağlama oranlarıyla maaşları emekli oluncaya kadar geriye doğru
işlemekte, bu konuda da büyük mağduriyetler yaşanmaktadır.
Çalışan
her kesimin sorunlarına kulak tıkayarak ülke yönetilmez. Onların mağduriyetini
gidermek de başta iktidarın görevidir. İktidar buraya bunlarla ilgili kanun
teklifleri getirmiyor. Adalet ve Kalkınma Partisi on yedi yıllık iktidarı
boyunca çalışanların lehinde bir düzenleme de yapmadı ama bizim getirdiğimiz
kanun tekliflerinin Mecliste karşılık bulmasını diliyor, yüce Meclisi saygıyla
selamlıyorum. (CHP sıralarından alkışlar) 
BAŞKAN
– Teşekkürler Sayın Gürer. 
Değerli
milletvekilleri, şimdi sisteme giren ilk 20 milletvekiline yerlerinden birer
dakika süreyle söz vereceğim. Bu sözlerin ardından grup başkan vekillerinin söz
taleplerini karşılayacağım. 
Sayın
Özdemir…
IV.- AÇIKLAMALAR
1.- İstanbul Milletvekili Sibel Özdemir’in, 23 Haziran İstanbul
Büyükşehir Belediye Başkanlığı seçimi sonucunun hayırlı olmasını dilediğine ve
seçim ortamı belirsizliği sarmalından çıkılarak iç ve dış dünyaya güven veren
adımların atılması gerektiğine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan. 
31
Mart İstanbul Büyükşehir Belediye Başkanlığı seçiminin Yüksek Seçim Kurulunun
hukuksuz kararıyla iptali sonrasında 23 Haziranda tekrarlanan seçim sonucunun
İstanbul’a, 16 milyon İstanbulluya ve ülkemize hayırlı olmasını diliyorum.
Hangi siyasi partiden olursa olsun, vicdanlarının sesini dinleyerek sandığa
gidip oy kullanan, millî iradenin tecelli etmesini sağlayan; demokrasimize, adalete
sahip çıkan tüm İstanbullulara bir İstanbul Milletvekili olarak teşekkür
ediyorum. İkinci kez seçilerek Belediye Başkanı olan Sayın Ekrem İmamoğlu’nu
tebrik ediyor, görevinde çok çok başarılar diliyorum. 
Değerli
milletvekilleri, seçim ortamı belirsizliği sarmalından ülkemiz bir an evvel
çıkmalıdır. Meclisimizin gündemi halkımızın çözüm bekleyen ekonomi, işsizlik,
enflasyon, üretim, adalet, hukuk devleti ve yatırım ortamının iyileştirilmesi
olmalı, zaman kaybetmeden iç ve dış dünyaya güven veren adımlar atılmalıdır. 
Teşekkür
ederim. (CHP sıralarından alkışlar)
BAŞKAN
– Sayın Taşkın… 
2.- Mersin Milletvekili Ali Cumhur Taşkın’ın, Kuzey Irak’ta yürütülen
Pençe Harekâtı’na planlandığı şekilde devam edildiğine, vatan için canlarını
feda eden şehitlerimize Allah’tan rahmet dilediğine ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan. 
27
Mayıs tarihinde Irak kuzeyindeki Hakurk bölgesinde başlatılan Pençe Harekâtı
planlandığı gibi, başarılı şekilde devam ediyor. PKK’lı teröristler başta olmak
üzere, kullandıkları sığınak, barınak, mağara, mühimmatları ve yaşam
malzemeleri de arama tarama faaliyetleriyle tespit edilerek teker teker imha
ediliyor. Terör örgütü PKK’nın Hakurk bölgesinde, içerisinde yaşam malzemeleri
bulunan mağara ve sığınaklar operasyon kapsamında imha edilirken Pençe
Harekâtı’nın başladığı 27 Mayıstan bugüne kadar Irak’ın kuzeyinde Hakurk
bölgesinde etkisiz hâle getirilen terörist sayısı da her geçen gün artarak
devam etmektedir. Bu vesileyle, vatan için canlarını feda eden aziz
şehitlerimizi rahmetle anarken fedakârca görev yapan kahraman Mehmetçiklerimize
Cenab-ı Hak’tan yardım ve inayet niyaz ediyor, Genel Kurulu saygıyla
selamlıyorum. 
BAŞKAN
– Sayın Durmuşoğlu…
3.- Osmaniye Milletvekili Mücahit Durmuşoğlu’nun, Osmaniye Korkut Ata
Üniversitesinin başarılarına ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan. 
Osmaniye
Korkut Ata Üniversitemiz Sayın Cumhurbaşkanımız Recep Tayyip Erdoğan
önderliğinde “Her İle Bir Üniversite” projesi kapsamında Çukurova Üniversitesi
ve Kahramanmaraş Sütçü İmam Üniversitesinden ayrılarak 27 Mayıs 2007 tarihinde
kurulmuştur. 84 doktora öğrencisi, 496 tezli ve 91 tezsiz yüksek lisans
öğrencisi ve diğer lisans, ön lisans olmak üzere yaklaşık 14 bin öğrencisi, 469
akademik personeli, 529 çalışanı ve 12 doktora mezunuyla kendi eğitim öğretim
üyesini yetiştirmenin haklı gururunu ve kıvancını yaşamaktadır. Genç ve enerjik
üniversitemiz 17 akademik birimiyle, 172 programındaki öğrencileriyle akademik
eğitim öğretimde kalıcı olan yerleşkesiyle birlikte Bahçe, Düziçi ve Kadirli
yerleşkesinde devletimizin üniversitemize sunduğu imkânları en iyi şekilde
kullanarak kaliteli bir eğitim sunmakta ve ülkemizin 2023, 2053 ve 2071
vizyonuna ulaşmasına katkı sağlayacak ve üstlendiği sorumluluğu layıkıyla
yerine getirecektir. 
Tüm
öğrencilerimize eğitim hayatında başarılar diliyor, Genel Kurulu saygıyla
selamlıyorum. 
BAŞKAN
– Sayın Erel…
4.- Aksaray Milletvekili Ayhan Erel’in, Ankara Büyükşehir Belediye
Başkanı Mansur Yavaş’ın atadığı Halk Ekmek Yönetim Kurulunun onaylanmamasına
ilişkin açıklaması
AYHAN
EREL (Aksaray) – Ankara Büyükşehir Belediye Başkanı Mansur Yavaş’ın belediye
bünyesindeki Halk Ekmeke atadığı yönetim kurulunu Ticaret Sicil Müdürlüğü
onaylamamıştır. Yirmi beş yıldır Ankara Büyükşehir Belediye başkanlarının
iradesiyle yönetimler değişirken Sayın Mansur Yavaş’ın Ankaralının ve hukukun
kendisine verdiği yetkiyi kullanmasının önüne engeller koymaya çalışanlar kendi
menfaatlerini koruma çabası içine girerken kötülüğü hukuka, millet iradesine ve
Ankaralıya yapmış olacaklardır. Hassasiyetimiz Ankaralının bir mağduriyet
yaşamaması, eski yönetimin egoları, kişisel hırsları, siyasi hesapları, maddi
menfaatleri için halkın ekmeğiyle oynanmamasıdır. Ticaret Sicil Müdürlüğü
haddini ve hukukunu bilmeli, Ankaralının ekmeğinden elini çekmelidir. Kimsenin
Ankaralı vatandaşlarımızın ekmeğiyle oynamasına müsaade edilmemelidir. 
BAŞKAN
– Sayın Bankoğlu…
5.- Bartın Milletvekili Aysu Bankoğlu’nun, 23 Haziranda tekrarlanan
İstanbul Büyükşehir Belediye Başkanlığı seçimi sonucuna ilişkin açıklaması
AYSU
BANKOĞLU (Bartın) – Biz Türkiye kazansın diye mücadele veriyoruz. Biz bu vatanı
seven, burada hak, hukuk ve adaletle iyi yaşamak isteyenler için çalışıyoruz.
Biz bölmeye ve ötekileştirilmeye değil, tüm yurttaşlarımız için çalışıp hizmet
etmeye talibiz. Bunun için “hukuk” diyoruz, bunun için “şeffaflık” diyoruz.
Sadece İstanbul’un ve Türkiye'nin değil, dünyanın dikkat kesildiği bir sürecin
sonunda toplumun adalet duygusu tecelli etmiştir. 23 Haziranda İstanbullular
Sayın Ekrem İmamoğlu’na bir kez daha ama bu sefer daha yüksek sesle hakkını
teslim etmişlerdir ve demokrasi kazanmıştır. Sadece İstanbullular değil,
vicdan, sağduyu ve Türkiye kazanmıştır. Artık tüm yurttaşlar kendine verilen
değeri hissetmekle kalmayacak, sevgi ve barış diliyle huzura da kavuşacak.
Değersizleştirilip örselenen kimse kalmayacaktır. En önemlisi de bu iyi niyeti
kısa zamanda tüm Türkiye görecek. 
İnşallah
her şey çok güzel olacak. (CHP sıralarından alkışlar) 
BAŞKAN
– Sayın Şeker…
6.- Kocaeli Milletvekili İlyas Şeker’in, Türkiye’nin gıda ve içecekler
dâhilinde 2018 yılı satın alma gücü paritesine göre en ucuz 4’üncü ülke
olduğuna ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan.
2018
yılı gıda ve içecekler satın alma gücü paritesinde Türkiye alım gücü açısından
en ucuz 4’üncü ülke olmuştur. Avrupa İstatistik Ofisinin, 28 Avrupa Birliği
ülkesi, 3 Avrupa Serbest Ticaret Birliği ülkesi, 5 aday ülke ve 1 potansiyel
aday ülkeyi kapsayan toplam 37 ülkede 2018 yılı karşılaştırmalı sonuçlarına
göre fiyat düzeyi endeksi en yüksek, diğer bir ifadeyle en pahalı ülke 163’le
Norveç; en düşük, diğer bir ifadeyle en ucuz ülke ise 62’yle Kuzey Makedonya
olmuştur. Türkiye’nin gıda ve içecekler ana grubuna ilişkin fiyat düzeyi
endeksi ise 70 olup 37 ülke arasında 4’üncü en ucuz ülke konumuna gelmişti.
Halkın
alım gücünü artıran, Türkiye ekonomisini sağlam temellere oturtan başta Sayın
Cumhurbaşkanımız Recep Tayyip Erdoğan olmak üzere emeği geçen herkese teşekkür
eder, Genel Kurulu saygıyla selamlarım.
BAŞKAN
– Sayın Kılavuz…
7.- Mersin Milletvekili Olcay Kılavuz’un, Mersin ilinde yaşanan tren
kazasında hayatını kaybedenlere Allah’tan rahmet dilediğine, Çukurovalıların
narenciye ürünlerini işleme konusunda yaşadığı mağduriyetin giderilmesi
gerektiğine ilişkin açıklaması
OLCAY
KILAVUZ (Mersin) – Sayın Başkan, değerli milletvekilleri; dün Mersin’de yaşanan
tren kazasında hayatını kaybeden vatandaşlarımıza Allah’tan rahmet, yaralılara
acil şifalar diliyorum.
Türkiye’nin
en verimli topraklarına sahip olan Çukurova’da çok iyi derecede narenciye
ürünleri yetiştirilmektedir. Ancak bu ürünleri işleyecek tesislere veya
fabrikalara sahip olmayan Çukurovalılar, ürünlerini işlemek üzere çeşitli
bölgelere bu ürünleri göndermektedir. Bu mağduriyetin giderilmesi için Tarsus
Tarımsal Ürün İşleme İhtisas Organize Sanayi Bölgesi’nin bir an önce kurulması,
yalnızca Mersinlilerin değil, bölge insanının da elini güçlendirecektir. Ülke
ve bölge ekonomisine büyük katkılar sunacak bu sanayi bölgesinin bir an önce
faaliyete geçmesi, tüm Çukurovalı vatandaşlarımızın haklı beklentisidir.
Diğer taraftan,
meyve suyu fabrikalarının kurulmasını bütün vatandaşlarımız beklemektedir.
Genel Kurulu
saygıyla selamlıyorum.
BAŞKAN – Sayın
Gergerlioğlu…
8.- Kocaeli Milletvekili Ömer Faruk Gergerlioğlu’nun, OHAL dönemindeki
hukuksuzlukların toplumu olumsuz etkilemeye devam ettiğine ilişkin açıklaması
ÖMER FARUK
GERGERLİOĞLU (Kocaeli) – Teşekkür ederim Sayın Başkan.
OHAL dönemi
hukuksuzlukları toplumu olumsuz etkilemeye devam etmektedir. Neredeyse herkesin
soruşturulduğu, herkese -tırnak içinde- “terörist” yaftası yapıştırıldığı bir
dönemde hakkında soruşturma olan, yargılanan ama hakkında kesinleşmiş hüküm
bulunmayan veya yakınlarından birinin yargılaması devam eden eczacılarımızın
SGK’yle olan anlaşmaları feshediliyor, MEDULA sistemi karartılıyor. Bana ulaşan
yüzlerce eczacımız bu sorunla karşılaştıklarını ve SGK’yle anlaşmaları olmadığı
için evlerine ekmek götüremediklerini belirtiyorlar. SGK’nin anlaşma fesih
yetkisini 2017 yılında Tüm Eczacı İşverenler Sendikası Danıştaya götürmüş,
Danıştay da bu maddeyi iptal etmiştir. Ancak bu karara rağmen SGK, kararı
hukuksuzca uygulamakta ısrar etmektedir. Ben iktidarı insanların ekmekleriyle
oynamaktan vazgeçmeye ve hukuk düzenine tekrar dönmeye davet ediyorum. Yine,
çok değerli meslek örgütümüz Türk Eczacıları Birliğini de meslektaşlarına sahip
çıkmaya davet ediyorum. 
BAŞKAN
– Sayın Zeybek…
9.- Antalya Milletvekili Rafet Zeybek’in, 23 Haziranda tekrarlanan
İstanbul Büyükşehir Belediye Başkanlığı seçimi sonucuna ilişkin açıklaması
RAFET
ZEYBEK (Antalya) – Teşekkür ederim Sayın Başkan.
Tekrarlanan
İstanbul Büyükşehir Belediye Başkanlığı seçimlerinde milletimiz iktidara ve
Yüksek Seçim Kuruluna demokrasi ve adalet dersi vermiştir. Herkes bu derse iyi
çalışmalıdır. Bu ülke hepimizin. Yolumuz Orta Doğu’nun antidemokratik ve
baskıcı yöntemleri değil, çağdaş uygarlık yolu olmalıdır. Bunun için el ele,
omuz omuza verip hep birlikte daha çok çalışacağız ve bu ülkede kardeşçe
yaşayacağız ve her şey çok güzel olacak. (CHP sıralarından alkışlar)
BAŞKAN
– Sayın Karahocagil…
10.- Amasya Milletvekili Mustafa Levent Karahocagil’in, Amasya ilinin
barışın, huzurun ve refahın öncüsü olmaya aday potansiyele sahip olduğuna
ilişkin açıklaması
MUSTAFA
LEVENT KARAHOCAGİL (Amasya) – Yedi bin beş yüz yıllık tarihe sahip, şehzadeler
şehri Amasya, tüm renklilikleriyle, benzerlikleri ve farklılıklarıyla, kısaca,
eşsiz zenginlikleriyle kendi içinde, bölgesinde kalkınmanın, barışın, huzur ve
refahın öncüsü olmaya aday bir potansiyele sahiptir. Kararlılık sahibi siyasi
irade yönetimi ele aldığından beri Amasya’mızın sorunları tek tek çözülmüştür.
Genç ve dinamik nüfusa, zengin yer üstü ve yer altı kaynaklara, zengin tarihî
ve kültürel mirasa sahip Amasya’mızın kalan sorunlarının çözümü devam
etmektedir. Emsalsiz tabii güzellikleriyle ve tarihî dokusuyla turistik bir
cazibe merkezi Amasya’mız açık müze görüntüsüyle tüm milletimizden tam not
almaya devam ediyor. Amasya’yı görmediyseniz en güzelini görmediniz. 12-22 Haziran
Amasya Uluslararası Atatürk Kültür ve Sanat Festivali’nde bizleri yalnız
bırakmayan Meclis Başkanımız Mustafa Şentop…
(Mikrofon
otomatik cihaz tarafından kapatıldı)
BAŞKAN
– Sayın Aygun…
11.- Tekirdağ Milletvekili İlhami Özcan Aygun’un, 23 Haziranda tekrarlanan
İstanbul Büyükşehir Belediye Başkanlığı seçimi sonucunda adaletin yerini
bulduğuna, gençlerin işsizlik sorununa çözüm bulunması gerektiğine ve
emeklilikte yaşa takılanlar ile 3600 ek gösterge sözü verilenlerin düzenleme
beklediğine ilişkin açıklaması
İLHAMİ
ÖZCAN AYGUN (Tekirdağ) – “Her şey güzel olacak.” dedik ve her şey çok güzel
oldu, geç de olsa İstanbul’da adalet yerini buldu; katkı koyan herkese
teşekkürlerimi sunuyorum.
Bakın,
gençlerimiz umutsuz, gençlerimiz üniversite bitiriyor ama ne özelde ne de
kamuda iş bulabiliyor. 15-24 yaş grubunda yüzde 25,2 işsizliğimiz var. Bu
demektir ki 4 gençten 1’i işsiz ama bir bakıyorsunuz, siyasi görevi sona eren
eski AKP’liler kamu bankalarından kaymak görevler alıyorlar. Eski İçişleri
Bakanı Aksu Vakıfbankta, eski İstanbul Büyükşehir Belediye Başkanı Uysal
Halkbank yönetim kurulu üyesi ama gençlerimize gelince kadro yok. 3 bin ön
lisans sosyal güvenlik bölümü mezunu atama bekliyor. 10.551 ziraat mühendisi,
gıda mühendisi, veteriner atama bekliyor. Orman mühendisleri KPSS engeline
artık “Dur!” diyorlar. 
Yine,
emeklilikte yaşa takılanlar, herkese imkân tanınırken, bazı gruplara,
cemaatlere oluk oluk kaynak akarken kendileri için düzenleme bekliyorlar. 
Yine, 3600 ek
gösterge sözü verdiğimiz polislerimiz, hemşirelerimiz, din görevlilerimiz,
öğretmenlerimiz sizlerden gelecek sözü bekliyorlar. 
BAŞKAN – Sayın
Kaya… 
12.- Osmaniye Milletvekili İsmail Kaya’nın, 24 Haziran Cumhurbaşkanlığı
ve milletvekilliği seçimleri üzerinden geçen bir yıllık süre içinde millî
iradenin, demokrasinin tesis edildiğine ilişkin açıklaması
İSMAİL KAYA
(Osmaniye) – Teşekkürler Sayın Başkan. 
24 Haziran
Cumhurbaşkanlığı ve milletvekilliği seçimleri üzerinden tam bir yıl geçti.
Cumhurbaşkanımız Sayın Recep Tayyip Erdoğan, ilk turda, yeni hükûmet sisteminin
ilk Cumhurbaşkanı olarak halk tarafından seçildi. Bir yıllık süre içerisinde
millî irade, demokrasi, milletin kararına saygı ve tam hâkimiyet tesis
edilmiştir. Milletimiz, her seçimde, ülkemizi büyütme, güçlendirme, muasır
medeniyetler seviyesine çıkarma hedefimize destek vermiştir. AK PARTİ’miz on
yedi yıldır milyonların teveccühüyle büyük yürüyüşünü azim ve kararlılıkla
sürdürmektedir. Seçim olmadan geçireceğimiz dört yılın motivasyonuyla 2023
hedeflerimize odaklanacağız. 
Bu vesileyle,
birinci yılımızda çok değerli Osmaniyeli hemşehrilerimize ve tüm milletimize
teşekkürü bir borç bilerek durmadan, yorulmadan aziz milletimize hizmet yolunda
çalışmaya devam edeceğiz diyerek Genel Kurulu saygıyla selamlıyorum. 
BAŞKAN – Sayın
Antmen… 
13.- Mersin Milletvekili Alpay Antmen’in, 23 Haziranda tekrarlanan
İstanbul Büyükşehir Belediye Başkanlığı seçimi sonucunda demokrasinin
kazandığına ve İŞKUR Genel Müdürü Cafer Uzunkaya’nın açıklamalarına ilişkin
açıklaması
ALPAY ANTMEN
(Mersin) – Teşekkür ederim Sayın Başkan. 
Yenilenen
İstanbul seçimleri bitti, demokrasi ve sevgi dili kazandı fakat kendisi de bir
kamu görevlisi olan, maaşını halkımızın ödediği, işi de 5 milyon işsizimize iş
bulmak olan İŞKUR Genel Müdürü Cafer Uzunkaya, sosyal medya hesabından
“İçimizdeki beyinsizler yüzünden sen bizleri helak etme Allah’ım!” diyerek
halka ve millî iradeye alenen hakaret etmiştir. Bu şahsın artık kamu görevlisi
olmaması ve halkın parasından maaş almaması gerekir. 
Demokrasimiz
için, ülkemiz için, halkımız için her şey daha güzel olacak.
Teşekkür ederim.
(CHP sıralarından alkışlar) 
BAŞKAN – Sayın
Aycan…
14.- Kahramanmaraş Milletvekili Sefer Aycan’ın, Kahramanmaraş ilinde
eğitim kademelerinde iyileştirmeye ihtiyaç olduğuna ilişkin açıklaması
SEFER AYCAN
(Kahramanmaraş) – Değerli milletvekilleri, Kahramanmaraş’a bir yıl önce kurulan
İstiklal Üniversitesinin hâlâ binası yoktur. Kamu üniversitesi kurulur iken
altyapısı olmadan kurma yanlışlığı burada da devam etmektedir. Yeni eğitim
dönemine girmeden acilen uygun bir kamu binasının tahsis edilmesi gerekmektedir
ya da Kahramanmaraş’ta FETÖ örgütünün şimdi el konmuş, üniversite yapmaya uygun
binalarının İstiklal Üniversitesine tahsis edilmesi uygun olacaktır.
Kahramanmaraş’ta
eğitim altyapısı genel olarak yetersizdir. Bu da liseye giriş sınavında ve
yükseköğrenim sınavlarında başarısını etkilemektedir. Her iki sınav sonuçlarına
göre şehrimiz 60’ıncı sıralardadır. Bir an önce tüm eğitim kademelerinde
iyileştirmeye ihtiyaç vardır. Millî Eğitim Bakanlığını ve YÖK’ü Kahramanmaraş
için göreve ve yatırım yapmaya çağırıyorum.
Teşekkür ederim.

BAŞKAN – Sayın
Fendoğlu…
15.- Malatya Milletvekili Mehmet Celal Fendoğlu’nun, Malatya kayısısının
kötüye kullanım, taklit ve çağrıştırmaya karşı korunması gerektiğine ilişkin
açıklaması
MEHMET CELAL
FENDOĞLU (Malatya) – Teşekkür ederim Başkanım.
Bilindiği üzere,
Malatya kayısısı iki gün önce piyasaya yeni mahsul olarak çıkmıştır.
Malatya’mıza, ülkemize hayırlı uğurlu olsun, bol kazançlar olsun.
Tabii, bu mahsul
tezgâha düştükten sonra piyasada “Malatya kayısısı” adı altında çeşitli
kayısılar satılmaktadır. Malatya kayısısı Avrupa Birliği coğrafi işareti olarak
Türkiye'de tescillenen 3’üncü ürünümüzdür. Antep baklavası, Aydın inciri ve
Malatya kayısısı olarak Avrupa Birliğinde de koruma altına alınmıştır. Yani bu
Malatya kayısımızı, her türlü kötüye kullanım, taklit ve çağrıştırmaya karşı
-Avrupa Birliğinde korumaya alınmış kayısımızı- biz de ülkemizde koruyalım,
tezgâhlardan satın alacak vatandaşlarımız Malatya kayısısının tescil belgesini
sorsunlar. (MHP ve CHP sıralarından alkışlar) 
BAŞKAN – Sayın
Zeybek…
16.- Samsun Milletvekili Kemal Zeybek’in, Samsun ili Terme ilçesi ve
köylerinde yaşanan sel felaketi nedeniyle oluşan mağduriyetin giderilmesi
gerektiğine ilişkin açıklaması
KEMAL ZEYBEK
(Samsun) – Samsun ilimiz Terme merkez ve köylerinde, aşırı yağıştan, başta
Sakarlı, Evci, Sivaslılar, Çangallar olmak üzere 38 köyümüzü etkileyen sel
felaketi olmuştur. Altyapı drenaj kanallarının yeterli olmamasından dolayı
tarım arazilerinde soya, mısır, sebze tarlaları ve seralar büyük ölçüde zarar
görmüştür, fındık bahçeleri yağıştan olumsuz bir şekilde etkilenmiştir;
büyükbaş, küçükbaş hayvanlar telef olmuştur, iş yerleri ve konutlar zarar
görmüştür. Sel felaketi olan Terme’nin doğal afet bölgesi ilan edilerek mağdur
olan vatandaşlarımızın zararlarının karşılanmasını diliyor ve sel felaketine
uğrayan Terme ilçemizin tüm insanlarına geçmiş olsun diyorum. Ekonomik olarak
zarar görenlerin zararlarının karşılanmasının takipçisi olacağız. Bundan sonra
da yeniden sel felaketlerine yer vermemek için drenaj kanallarının devlet
tarafından bir an önce yapılmasını talep ediyor ve Terme halkına geçmiş olsun
diyorum. 
BAŞKAN – Sayın
Şimşek…
17.- Mersin Milletvekili Baki Şimşek’in, Mersin ilinde yaşanan tren
kazasında hayatını kaybedenlere Allah’tan rahmet dilediğine, Adana-Mersin ve
Ankara-Adana istikametindeki demir yolunun yerleşim alanı içerisinden geçen
geçitlerine bariyer konulması gerektiğine ilişkin açıklaması
BAKİ ŞİMŞEK
(Mersin) – Teşekkür ediyorum Sayın Başkan.
Sayın Başkan,
dün Mersin Tarsus Yenice bölgesinde yük treni ve işçileri taşıyan servis
aracının çarpışması sonucu 1 vatandaşımız ölmüş, 2’si ağır olmak üzere 7
vatandaşımız yaralanmıştır. Olaydan sonra hemen olay yerine giderek yaptığımız
incelemede maalesef, işçi minibüsünün demir yolunun üzerinde istop ettiği ve
olay yerinde bariyer olmadığı tespit edilmiştir. Yetkililerle yaptığımız
görüşmede, bariyer konulması için buradan geçen araç sayısının yeterli
olmadığı, yazışmalar yapılmasına rağmen bariyer konulmadığı belirtilmiştir.
Adana-Mersin arasındaki demir yolunun tamamı yerleşim alanlarının içerisinden
geçmektedir. Ben buradan Ulaştırma Bakanımıza çağrı yapıyorum: Adana-Mersin
arasındaki ve yine Ankara-Adana istikametindeki demir yolunun yerleşim alanı
içerisinden geçen bütün geçitlerine bariyer konsun diyorum. Kazalar olmasın,
insanlar ölmesin diyor, saygılar sunuyorum. 
BAŞKAN – Sayın
Kılıç…
18.- Kahramanmaraş Milletvekili İmran Kılıç’ın, eğitimin bireyin
toplumla uyuşabilmek, öğretimin bireye bilgi ve beceri sağlayabilmek demek
olduğuna ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkanım. 
Eğitim, bireyin
toplumla uyuşabilmesi; öğretim ise, bireye bilgi ve beceri sağlayabilmek
demektir. Nurettin Topçu’ya göre maarif üç yüz yıldır buhrandadır, bu buhranın
kaynağında taklide dayalı, kendi sosyolojik gerçeğine dayanmayan, şuradan
buradan kopyalanmış müfredat programları ve benzer pedagojik verilere
dayandırılmış sistem, çocuklara ve gençlere ilmin bilgileri ezberletilip ilim
sevgisi aşılanmayışı ve saygı duygusu verilmeyişi, ilme inançsızlık vardır ki
bu, kimi zaman ideolojik kimi zaman dindar görüntülü bihaberlerin kimi zaman
siyasi grupların istismarına uğrayan bir arena, menfaat ve çıkarlarının
paravanı olarak kullanılması, tekniğin putlaştırılması ve teknolojik
gelişmelerin insanın huzuru için bir araç olması gerekirken gaye ve amaç hâline
getirilmesi, taklitçiliğin bir akım olarak sürdürülmesine devam edilmesi,
öyküsü olanın değil öykünüşü olan maarif sisteminde ısrar edilmesi yatmaktadır.
(Mikrofon
otomatik cihaz tarafından kapatıldı) 
BAŞKAN – Sayın
Ödünç…
19.- Bursa Milletvekili Atilla Ödünç’ün, askerlik sisteminde Askeralma
Kanunu Teklifi’yle 1927 yılından beri ilk köklü değişikliğe gidildiğine ve
başta Millî Savunma Komisyonu Başkanı İsmet Yılmaz olmak üzere emeği geçen
milletvekillerine teşekkür ettiğine ilişkin açıklaması
ATİLLA ÖDÜNÇ
(Bursa) – Teşekkür ediyorum Sayın Başkan.
Değerli
milletvekilleri, askerlik sisteminde 1927 yılından beri ilk kez böyle köklü bir
değişikliğe gidildi. Yeni düzenleme neticesinde yoklama kaçaklarından
bakayalara, tek tip askerlik süresinden bedelli askerliğe kadar geniş ve
kapsamlı değişikliklere imza atıldı. 
Tasarının
şekillenmesinde, maddelerin düzenlenmesinde emeği geçen başta Millî Savunma
Komisyonu Başkanımız ve kıymetli üyelerine ve Genel Kurulda birlikte görev
aldığımız milletvekili arkadaşlarıma teşekkür ediyorum.
Yeni askerlik
sisteminde askerlik hizmeti yedek subay, yedek astsubay, erbaş ve er olarak
yerine getirilecek, hizmet süresi erbaş ve erler için altı ay, yedek subay ve
yedek astsubaylar için on iki ay olacaktır. 
Görevi başındaki
yüz binlerce askerimizi ilgilendiren ve heyecanlandıran yeni askerlik
sistemimizin ülkemiz için hayırlara vesile olmasını temenni ediyor, terhis
olacak askerlerimize hayırlı tezkereler diliyorum.
BAŞKAN – Sayın
Girgin…
20.- Muğla Milletvekili Süleyman Girgin’in, 23 Haziran İstanbul
Büyükşehir Belediye Başkanlığı seçimi sonucunda “Egemenlik kayıtsız şartsız
milletindir.” mesajının verildiğine, Suudi Arabistan’ın Tebük kentine çalışmaya
giden inşaat işçilerinin ve ailelerinin mağduriyetinin giderilmesi için
Dışişleri ile Aile, Çalışma ve Sosyal Hizmetler Bakanlığını göreve
çağırdıklarına ilişkin açıklaması
SÜLEYMAN GİRGİN
(Muğla) – Sayın Başkan, İstanbul seçmeni en üst perdeden net, tartışmasız bir
mesaj vermiştir: “Egemenlik kayıtsız şartsız milletindir.” İstanbul’da emek,
barış, sevgi ve kardeşlik kazanmıştır, demokrasi kazanmıştır, Türkiye
kazanmıştır; her şey çok güzel olacak.
Sayın Başkan,
Suudi Arabistan’ın Tebük kentindeki bir inşaat firmasının otel ve villa
şantiyesine Türkiye'den çalışmaya giden yüzlerce işçi, beş aylık birikmiş
ücretleri ödenmediği için sekiz gündür iş bırakma eylemi yapmaktadırlar. 
Turist vizesiyle
yurt dışına çalışmaya götürülen inşaat işçilerinin, en temel beslenme ve
barınma ihtiyaçları insanlık dışı koşullarda karşılanmaktadır. Memleketini ve
ailesini ekmek parası kazanmak için geride bırakıp gurbete inşaata çalışmaya
giden işçilerin ve ailelerinin mağduriyetlerinin giderilmesi için Dışişleri ile
Aile, Çalışma ve Sosyal Hizmetler Bakanlığını acilen göreve çağırıyoruz.
Teşekkür
ediyorum.
BAŞKAN – Sayın
Torun…
21.- Ordu Milletvekili Seyit Torun’un, 23 Haziranda tekrarlanan İstanbul
Büyükşehir Belediye Başkanlığı seçimi sonucuna ilişkin açıklaması
SEYİT TORUN
(Ordu) – Teşekkürler Sayın Başkan.
23 Haziranda
İstanbul’da hak yerini buldu, sevgi kazandı, İstanbul kazandı. Sandığa giderek
demokrasi tarihimizde güzel bir sayfa yazan tüm hemşehri ve vatandaşlarımıza
yürekten teşekkür ediyorum. Halkımız demokrasinin “Seçimle gelen seçimle
gider.” altın kuralına da bağlı olduğunu herkese göstermiştir. Bunu yüce
Meclisimizin çatısı altında bir kez daha vurgulamak isterim. Demokrasi ve
huzurumuz için atılan bu büyük adımda emeği geçen herkes ülkemizin geleceğine
yönelik umutları artırmıştır. Evet, egemenlik kayıtsız şartsız milletindir ve
milletimiz son seçimde doğrudan demokrasiyi, özgürlükleri ve umudu tercih
etmiştir. İstanbul’da her şey güzel oldu. Bundan sonra tüm ülkemizde her şey
çok daha güzel olacaktır. Yüce milletimize minnet ve teşekkürlerimi sunuyorum.
(CHP sıralarından alkışlar)
BAŞKAN
– Sayın Öztürk…
22.- Denizli Milletvekili Yasin Öztürk’ün, Ankara Büyükşehir Belediye
Başkanı Mansur Yavaş’ın atadığı Halk Ekmek Yönetim Kurulunun onaylanmamasına
ilişkin açıklaması
YASİN
ÖZTÜRK (Denizli) – Teşekkür ederim.
Cumhuriyetimizin
başkenti Ankara’mızda halkın kararı ve iradesiyle 31 Mart tarihinde yeni bir
dönem başlamıştır. Bu yeni dönem halktan alınan yetkinin Ankara Belediyesinin bütün
kurum ve iştiraklerine şeffaflık, hukuka uygunluk, üretkenlik, çalışkanlık ve
dürüstlük gibi ilkelerin yansımasıyla tecelli edecektir. 
Yirmi
beş yıldır belediye iştiraklerinin yönetimi belediye başkanlarının
inisiyatifiyle belirlenmiştir. Ankara Büyükşehir Belediye Başkanı Sayın Mansur
Yavaş’ın belediye bünyesindeki Halk Ekmeke atadığı Yönetim Kurulu, Ticaret
Sicil Müdürlüğü tarafından onaylanmamıştır. Hâl böyleyken belediye
şirketlerinde yönetimleri devretmemek için direnmek, hele hele adı reklam panoları
ve ballı maaş tartışmalarıyla gündeme gelen Halk Ekmek gibi önemli bir
iştirakin yönetimine engel olmak, hukuksuz olduğu kadar halkın iradesine de
saygısızlıktır. Geçmiş dönemdeki kirli işlerini gizleme çabası, ballı
maaşlarını bir süre daha alabilme çabası, yetkisini Ankaralılardan alan bir
belediye başkanını çalıştırmama, elini kolunu bağlama girişimleri gayrihukuki
ve gayriahlakidir. (CHP sıralarından alkışlar) Ankaralılara bu mağduriyeti
yaşatmaya çalışmayın, Ankaralıların ekmeğiyle oynamayın. (İYİ PARTİ ve CHP
sıralarından alkışlar)
BAŞKAN
– Teşekkürler.
Değerli
milletvekilleri, şimdi, grup başkan vekillerinin söz taleplerini
karşılayacağım. İlk sözü İYİ PARTİ Grup Başkan Vekili Sayın Yavuz
Ağıralioğlu’na veriyorum. 
Buyurun
Sayın Ağıralioğlu.
23.- İstanbul Milletvekili Yavuz Ağıralioğlu’nun, 23 Haziran İstanbul
Büyükşehir Belediye Başkanlığı seçimi sonucunun hayırlara vesile olmasını
dilediğine, gündemlerinde erken seçim olmadığına ve farklılıkları zenginlik
kabul edecek yeni bir siyasal iklimin oluşması için alın teri dökeceklerine
ilişkin açıklaması
YAVUZ
AĞIRALİOĞLU (İstanbul) – Sayın Başkan, değerli milletvekilleri; 23 Haziran
seçimleri hayırlara vesile olsun. Millet iradesi galip geldi. Bu seçim
sonuçları üzerinde herkesin bir değerlendirme yapma mecburiyeti oluştu,
oluşacaktır. Bundan sonra siyasi sonuçları üzerinde pek çok cümle Mecliste
kurulacaktır. Memleketin ağırlaşan şartları içerisinde bu millet iradesinin 23
Haziranda tecelli eden sonucu üzerinden bir erken seçim cümlesini makul bulmadığımızı,
memleketin esas gündemine dönmesi gerektiğini, iktisadi zorluklarla boğuşan
Türk milletinin bu darboğazdan çıkarılması için Meclisin çok daha etkin ve
ciddi çalışmalara imza atmasını doğru buluyoruz. İYİ PARTİ olarak, İYİ PARTİ
Grubu olarak bir erken seçim gündemimizin olmadığını, memleketin esas gündemine
dönmesi gerektiğini bu vesileyle hem Genel Kurula hem milletimize ifade etmiş
olalım.
İYİ PARTİ olarak
biz, Parlamentoda birinci yılımızı doldurduk. Türk siyasetinin bugün 40 katır
40 satır arasında sıkıştırılmaya çalışıldığı cenderede, kendi siyasi
mesuliyetini millet iradesi lehine gerçekleştirme kabiliyetimizi, bir yıl
boyunca, elimizden geldiği kadar milletimiz lehine kullanmaya çalıştık. Bu
siyasi çeşitliliğin içerisinde hatırı sayılır bir irade, hatırı sayılır bir
inisiyatifimizin olduğunu kamuoyuyla paylaşmak isteriz. Biz, Türkiye’de yeni
bir siyasal dilin inşa sürecinde bize düşen her türlü katkıyı, desteği gösterme
iradesiyle kurulduk. İrademizin arkasında bütün bir kuvvetimizle, seçmenlerimizle
duracağız. Türkiye’de farklılıkları zenginlik kabul edecek yeni bir siyasal
iklimin oluşması için alın teri dökeceğiz. Seçim sathında kullanılan siyasal
asabiyenin bundan sonra memleket yönetiminde bir siyasi uzlaşma kültürüne
dönüşmesi için gayret edeceğiz. Bu mevzuda biz hassasiyetlerimizi muhafaza
edeceğiz. 
Seçim sathındaki
yaralayıcı dilin hiç değilse bundan sonraki süreçte daha özenli bir şekilde
kullanılmasına dair hassasiyetimizi Genel Kurulun takdirine arz ediyorum.
Saygılar
sunuyorum efendim. (İYİ PARTİ sıralarından alkışlar) 
BAŞKAN –
Teşekkürler Sayın Ağıralioğlu.
İkinci olarak,
MHP Grup Başkan Vekili Sayın Muhammed Levent Bülbül’e söz veriyorum.
Buyurun Sayın
Bülbül. 
24.- Sakarya Milletvekili Muhammed Levent Bülbül’ün, 24 Haziran Azerbaycan’ın
2’nci Cumhurbaşkanı Ebulfez Elçibey’in ad günü vesilesiyle Ebulfez Elçibey’e ve
25 Haziran 1950 tarihinde yaşanan Kore Savaşı’nda hayatını kaybeden
Mehmetçiklere Allah’tan rahmet dilediklerine, Yunanistan’ın Batı Trakya
Türklerinin Lozan Barış Antlaşması’yla teminat altına alınan dinî özgürlükleri
ile dinî kurumlarına hukuka aykırı müdahalesine, 23 Haziran İstanbul Büyükşehir
Belediye Başkanlığı seçimi sonucunun hayırlı olmasını dilediklerine ilişkin
açıklaması
MUHAMMED LEVENT
BÜLBÜL (Sakarya) – Teşekkür ederim.
Sayın Başkan,
değerli milletvekilleri; 24 Haziran, Türk milliyetçiliği fikrine ömrünü adamış,
azatlığın yılmaz savunucusu, Azerbaycan devletinin 2’nci Cumhurbaşkanı Sayın
Ebulfeyz Elçibey’in ad günüdür. Bu vesileyle, Sayın Elçibey’e ve yakın zamanda
Rahmetirahman’a kavuşan değerli eşine tekrar rahmet dileyerek, kendilerini
saygıyla ve minnetle andığımızı dile getirerek sözlerime başlamak istiyorum. 
25
Haziran 1950’de Çin ve Sovyetler Birliği desteğindeki Kuzey Kore ile ABD
desteğindeki Güney Kore arasında bir savaş patlak vermiş, Birleşmiş Milletlere
bağlı 21 ülke bu savaşta fiilen yer almış, Türkiye de bu 21 ülkeden biri olarak
askerî birlikleriyle Kore Savaşı’na katılmıştır. Mehmetçik, bu savaşta da
kahramanca üstlenmiş olduğu görevi yerine getirmiştir. Dünyanın bir ucunda
yaşanan bu savaşta hayatını kaybeden şehitlerimize Allah’tan rahmet,
gazilerimizin hayatta olanlarına sağlık diliyoruz, vefat edenlerine de rahmet
ve minnet duygularımızı dile getirmek istiyoruz. 
Sayın
Başkan, Yunanistan, 2018 ve 2019 yılında yürürlüğe giren iki ayrı kararnameyle
Batı Trakya Türklerinin Lozan Barış Anlaşması’yla teminat altına alınmış dinî
özgürlüklerine ve dinî kurumlarına haksız ve hukuka aykırı müdahalelerini bir
üst seviyeye taşımıştır. Yunanistan devleti, 2018 yılındaki kararnameyle, Batı
Trakya’daki camilerde imam-hatip gibi görevlilerin atanması ve vakıfların
yönetimi ile denetimini Yunanistan Eğitim Bakanlığının inisiyatifine
geçirmiştir.
(Mikrofon
otomatik cihaz tarafından kapatıldı) 
BAŞKAN
– Buyurun, devam edin Sayın Bülbül.
MUHAMMED
LEVENT BÜLBÜL (Sakarya) – Son olarak 11 Haziran 2019’da yürürlüğe giren
kararnameyle de müftülüklerde ve vakıf idarelerindeki personelin, kâtiplerin ve
arşiv memurlarının devlet tarafından atanmasını öngörmüştür. Zikretmiş
olduğumuz bu kararnameler, 1923 Lozan Barış Anlaşması’na açıkça aykırıdır.
Kararnamelerin bu şekilde uygulamaya konması hâlinde, Yunanistan’da bulunan
Batı Trakya’daki Türk azınlığın Lozan Barış Anlaşması’ndan kaynaklanan ve
mütekabiliyet esasına dayanan haklarının yok sayılacağı, müftülük kurumunun
özerkliğinin ortadan kalkacağı muhakkaktır. Bu hususta Batı Trakya Türk
Azınlığı Danışma Kurulunun ve son olarak Dışişleri Bakanlığımızın ortaya
koyduğu tepkiyi önemli ve yerinde bulmaktayız.
(Mikrofon
otomatik cihaz tarafından kapatıldı) 
BAŞKAN
– Buyurun, devam edin Sayın Bülbül.
MUHAMMED LEVENT
BÜLBÜL (Sakarya) – Teşekkür ederim. 
Yunanistan,
Türklere düşmanlık esasına dayanan bu politikalarından ve uygulamalarından
acilen vazgeçmeli, Batı Trakya Türklerinin haklarını yok sayarak bir yere
varamayacağını iyi bilmelidir. 
Milliyetçi
Hareket Partisi Grubu olarak, Batı Trakya Türklüğünün haklarının ve
menfaatlerinin her zaman takipçisi olduğumuzu dile getiriyor, devletimizin bu
hususta atacağı adımların yanında olduğumuzu ifade ediyoruz. 
Sayın Başkan,
son olarak, dile getirildiği gibi, 23 Haziran Pazar günü İstanbul Büyükşehir
Belediye Başkanlığı seçimi gerçekleştirilmiştir. Önemli bir katılımla
gerçekleşen ve şu ana kadar herhangi bir usulsüzlüğün gündeme gelmemiş olduğu
İstanbul seçiminin öncelikle İstanbul’a, ülkemize ve milletimize hayırlı
olmasını diliyoruz. 
Milliyetçi
Hareket Partisi, bu seçim sürecinde bütün imkânlarıyla Cumhur İttifakı’nın
Başkan adayı Sayın Binali Yıldırım’ın seçimi kazanması için ciddi bir mücadele
ortaya koymuştur. 
(Mikrofon
otomatik cihaz tarafından kapatıldı) 
BAŞKAN –
Buyurun, bağlayın lütfen Sayın Bülbül. 
MUHAMMED LEVENT
BÜLBÜL (Sakarya) – Tabii.
Halkın, seçmenin
iradesi başımızın tacıdır. Netice itibarıyla Milliyetçi Hareket Partisi ve
Cumhur İttifakı, ortaya koymuş olduğu düşünceleri ve iddialarından bugün
itibarıyla herhangi bir şekilde vazgeçmiş değildir. Bunlar, Türkiye gündemine
oturmuş, milletimizin dağarcığında varlığını her zaman sürdürecek olan
ifadelerdir. Bu konuda sandıktan çıkan neticeye tabii ki saygı duymakla,
hayırlı olsun dileklerini dile getirmekle kalmıyoruz; gelecek süreçte
Milliyetçi Hareket Partisinin, Cumhur İttifakı’nın ortaya koymuş olduğu
hususların da ne kadar haklı olduğu konusunda vatandaşımızın yeniden önemli
değerlendirmeler yapacağına inanıyor, Genel Kurulu saygıyla selamlıyoruz. (MHP
sıralarından alkışlar) 
BAŞKAN –
Teşekkürler Sayın Bülbül.
Evet, şimdi de
Halkların Demokratik Partisi Grup Başkan Vekili Fatma Kurtulan’a söz veriyorum.

Buyurun Sayın
Kurtulan.
25.- Mersin Milletvekili Fatma Kurtulan’ın, 23 Haziran İstanbul
Büyükşehir Belediye Başkanlığı seçimini kazanan Ekrem İmamoğlu’na başarılar
dilediğine ve İstanbul ilinin çoklu dokusuna hizmet edecek demokratik
belediyeciliğin inşa edilmesi gerektiğine, Gezi’yi yargılayan yaklaşımı
reddettiklerine ilişkin açıklaması
FATMA KURTULAN
(Mersin) – Teşekkür ediyorum Sayın Başkan.
Ben de yeniden
İstanbul seçiminde seçimi kazanan Belediye Başkanı Sayın İmamoğlu’na başarılar
diliyorum. Aynı zamanda, Sayın Binali Yıldırım’ın, özlemini duyduğumuz, seçim
sonucunu kabul eden, rakibine teşekkür eden tutumundan dolayı da teşekkürü hak
ettiğini düşünüyorum. 
Elbette ki bu
sonucu yaratan etkenler vardır. Mesela, 31 Mart seçimindeki usulsüzlükler, hem
Kürt halkının hem bütün İstanbul halkının iradesinin gasbedilmesi, üstenci,
kibirli, dayatmacı, aile, akraba, yandaş kayırmacılığı, Cizre’de buzdolabında
muhafaza edilen Cemile’nin cenazesi, Silopi’de bir hafta boyunca gömülmesine
müsaade edilmeyen Taybet ananın cenazesi, Berkin Elvanlar, çözülmeyen, şiddetle
bastırılmaya çalışılan ya da daha çok güvenlik sorunu olarak ele alınan Kürt
sorunu, işkenceler, ihraçlar, yargılanan akademisyenler, İstanbul’da bu sonucu
açığa çıkarmıştır. 
Bundan sonra
yapılması gereken, İstanbul’un çoklu dokusuna hizmet eden demokratik bir
belediyeciliği inşa etmek. Buraya katkı sunan herkesin bundan sonraki süreçte
bunun takipçisi olması, bunun için desteklerini devam ettirmesi gerekiyor.
Bundan sonra biraz önümüze bakmak lazım. Demokratik uzlaşıyla, evrensel hukukla
demokratik bir anayasa için Meclis rol almalı, bu konuda misyonunu yerine
getirmeli diyoruz. 
Aynı zamanda
dile getirmek istediğim ikinci bir konu şu: İki gündür aralarında yirmi aydır
tutuklu olan Osman Kavala’nın da olduğu Gezi davası görülüyor. 12
milletvekilimizin de takip ettiği bu duruşmayı önemsiyoruz.
(Mikrofon
otomatik cihaz tarafından kapatıldı) 
BAŞKAN –
Buyurun, devam edin Sayın Kurtulan.
FATMA KURTULAN
(Mersin) – Gezi, çoğulcu, katılımcı bir demokrasi için sözü olanların
platformuydu aslında. Tekçiliğe, antidemokratik uygulamalara itirazı olanların,
insanın doğaya tahakkümünü reddederek insanın insan üzerinden korumak istediği
tahakküme karşı mücadele birliğini yaratanların ortak refleksiydi Gezi. Gezi’nin
mesajının ülkemiz demokrasisine katkı olarak ele alınması gerekirken
kriminalize eden, yargılayan yaklaşımı reddediyoruz. Gezi yargılanamaz,
yargılanmamalı, bu dava düşmeli diyorum. 
Teşekkür
ediyorum. (HDP sıralarından alkışlar)
BAŞKAN –
Teşekkürler Sayın Kurtulan. 
CHP Grubu adına,
Grup Başkan Vekili Sayın Özgür Özel, buyurun. 
26.- Manisa Milletvekili Özgür Özel’in, 23 Haziran İstanbul Büyükşehir
Belediye Başkanlığı seçimi sonucunda İstanbul seçmeninin Ekrem İmamoğlu’nu bir
kez daha görevlendirdiğine, 14 Haziran 2017 tarihinde İstanbul Milletvekili
Kadri Enis Berberoğlu’nun tutuklanmasıyla başlatılan Adalet Yürüyüşü’ne ilişkin
açıklaması
ÖZGÜR ÖZEL
(Manisa) – Teşekkür ederim Sayın Başkan. 
Değerli
milletvekilleri; 23 Haziran Pazar günü İstanbul’da, Anayasa’da yeri olmayan,
yasalarda yeri olmayan, vicdanlara sığmayan, hukukun zorlanarak, YSK üyeleri
baskı altına alınarak verilmiş bir yenileme kararı sonrası İstanbul seçmeni,
bir kez daha Büyükşehir Belediye Başkanı olarak Ekrem İmamoğlu’nu
görevlendirdi. Ortaya çıkan sonuç kararın vicdanlara neden sığmadığını zaten
rakamlarla anlatıyor. İptal edilen 31 Mart seçimlerinde 13.729 olan farkın,
hemen arkasından, bu kadar kısa sürede ve aynı adaylarla yapılan bir seçimde
806 bine tırmanmış olması İstanbullunun bu hukuksuz, bu haksız, bu vicdansız
karara nasıl tepki verdiğini gösteriyor. (CHP sıralarından alkışlar)
14 Haziran 2017
günü, halkın seçtiği bir milletvekili Enis Berberoğlu, dokunulmazlığı olmasına
rağmen, yargı bağımsızlığının ortadan kalktığı ve yargının yürütmenin başından
talimat aldığı bir dönemde cezaevine atıldı. O gün haberi alır almaz CHP Grubu
olarak ayağa kalktık ve “Yarından itibaren faşizmle, yerleştirilmeye çalışılan
bu faşizmle nasıl mücadele edeceğimizi göreceksiniz.” dedik. Bunu tehdit gibi
algılayanlar oldu ama arkasından, Türkiye siyaset tarihinin en barışçıl, en
demokratik eylemi 432 kilometre sürecek “adalet yürüyüşü” başladı. “Adalet
yürüyüşü”nü “Akılsız başın cezasını ayaklar çeker.” diye alaya alanlar ya da
sonradan “Ya karşıdan da başkaları yürürse” diye tehdit edenler oldu.
(Mikrofon
otomatik cihaz tarafından kapatıldı) 
BAŞKAN – Devam
edin Sayın Özel, buyurun.
ÖZGÜR ÖZEL
(Manisa) – Önce “Yürütmem.” diyenler, daha sonra yürüyüşün aldığı büyük kamuoyu
desteği karşısında “Bizim sayemizde yürüdünüz, korumasak yürüyemezdiniz.”
demişti. Yürüyüşün başında Cumhuriyet Halk Partisinin lideri vardı ama bu bir
parti yürüyüşü değildi; hak, hukuk, adalet arayan herkesin yürüyüşüydü.
Birlikte yol yürüdüğümüz insanlar suçlandı; milliyetçiler, muhafazakârlar ihanetle,
Kürtler teröristlikle, garibanlar FETÖ’cülükle, biz hepsiyle suçlandık. Ancak
yol boyunca bize saldıranlara, önümüze tezek dökenlere, önümüze engel
koyanlara, bize taş atanlara karşı sadece ve sadece “Hak, hukuk, adalet!”
sloganını attık ve milletvekilimizin uyarladığı Adalet Marşı’nı hep bir ağızdan
söyledik. 
(Mikrofon
otomatik cihaz tarafından kapatıldı) 
BAŞKAN –
Buyurun, devam edin Sayın Özel.
ÖZGÜR ÖZEL
(Manisa) – Dinlenirken hep birlikte bir şarkıyı hep bir ağızdan tekrar ettik:
“Boşuna çekilmedi bunca acılar/Büyük ve sakin Süleymaniye’nle
bekle/Parklarınla, köprülerinle, meydanlarınla/Bekle bizi İstanbul/ Tophane’nin
karanlık sokaklarında/Koyun koyuna yatan çocuklarınla bekle/Bekle zafer
şarkılarıyla gelişimizi İstanbul/ Haramilerin saltanatını yıkacağız/Bekle, o
günler gelsin, gelsin İstanbul/Sen bize layıksın, biz de sana İstanbul” diyerek
432 kilometre yol yürüdük biz. (CHP sıralarından alkışlar) 
(Mikrofon
otomatik cihaz tarafından kapatıldı) 
BAŞKAN –
Buyurun, tamamlayın Sayın Özel.
ÖZGÜR ÖZEL
(Manisa) – O gün ayağa kalkıp başladığımız adalet yürüyüşünün 740’ncı gününde,
bugün burada adalet yürüyüşçüleri, İstanbul ittifakını oluşturan herkes adalet
yürüyüşü boyunca duydukları bütün hakaretlere, ötekileştirmeye ve
şeytanlaştırmaya karşı nasıl pozitif bir dille ve kol kola, gönül gönüle
yürüdülerse İstanbul seçimlerinde de bunu başardık. (CHP sıralarından alkışlar)
Ve İstanbul seçmeni bir zehirli dili, bir ötekileştiren dili, bir iftira eden
dili cezalandırırken; ötekileştirmek yerine, öteki gibi düşünebilenleri, onun
hakkını savunanları; şeytanlaştıranlar yerine, kardeşleştirenleri ve
neticesinde, korku yerine, umut vadedenleri seçti.
Teşekkürler
İstanbul, sen bize layıksın, biz de sana. (CHP sıralarından alkışlar)
BAŞKAN –
Teşekkürler Sayın Özel.
Söz sırası, AK
PARTİ Grup Başkan Vekili Sayın Bülent Turan’da.
Buyurun.
27.- Çanakkale Milletvekili Bülent Turan’ın, 25 Haziran Denizciler
Günü’nü kutladığına ve Kore Savaşı’nın başlangıcının 69’uncu yıl dönümünde
şehitlerimizi rahmetle andığına, 23 Haziran İstanbul Büyükşehir Belediye
Başkanlığı seçimi sonucunda kazanan Başkanı tebrik ettiğine ve herkesin alacağı
dersler olduğuna ilişkin açıklaması
BÜLENT TURAN
(Çanakkale) – Sayın Başkan, değerli milletvekilleri; hepinizi saygıyla
selamlıyorum. 
Bugün Uluslararası
Denizcilik Örgütü tarafından ilan edilen 25 Haziran Denizciler Günü. Başta üç
tarafı denizlerle çevrili güzel ülkemizin tüm denizcilerinin özel gününü
kutluyorum. (CHP sıralarından gürültüler)
Rahatsız mı
oldunuz arkadaşlar?
ÖZGÜR ÖZEL
(Manisa) – Yok, yok, Başkanım, yok.
BÜLENT TURAN
(Çanakkale) – İşte, kaybeden bu CHP, Sayın Başkan. Gündemimde seçim de var,
oraya geleceğim. Herkesi dinledik ama biz Denizciler Günü’nü kutlarken tarzı
gördünüz. İşte, bu anlayış, kaybetmeye mahkûm. İstanbul’u CHP almadı, biz
verdik Sayın Başkan. Şunu söylemek istiyorum: Efendice, siyasi ahlaka, adaba
uygun, tüm grupları dinleyip İstanbul seçimi dâhil tüm gündemi değerlendirme
irademize kahkahayla, gırgırla, siyaset ahlakının çok dışında bir yaklaşımla
yaklaşıyor olmalarını tüm kamuoyunun dikkatine sunuyorum. 
Tabii, yirmi beş
yıl kazanılamamış, ilk defa bir kampanya başarılı olmuş, bu psikolojiyi de
anlıyorum fakat her şeye rağmen, şunu beklerdim ki: Kazansalar da bunun saygın
bir kutlamasını, kazansalar da konuşana saygı göstermelerini beklerdim ama
karakter değişmiyormuş Sayın Başkan, bunu bir daha görmüş olduk.
Özgür Bey, sahip
olun gruba, birkaç konum var onu söyleyeceğim izin verirseniz.
BAŞKAN – Devam
edin Sayın Turan, lütfen…
BÜLENT TURAN
(Çanakkale) – Sayın Başkan, bir diğer konu, bugün aynı zamanda altmış dokuz yıl
önce üç yıl süren Kore Savaşı’nın başladığı gün. Birleşmiş Milletler Türkiye’ye
bu konuda davette bulunduğunda ordumuz hiç düşünmeden bir tugaylık muharip
askerle beraber o uzak diyarlara gitti, büyük kahramanlıklar yaptı,
gazilerimiz, şehitlerimiz oldu. Ben bu yıl dönümü vesilesiyle aynı şekilde tüm
gazilerimizi ve şehitlerimizi anmak istiyorum. 
Sayın Başkan,
değerli milletvekilleri; pazar günü hepimizin yakından takip ettiği İstanbul
seçimlerini demokratik bir olgunlukla nihayete erdirdik.
(Mikrofon
otomatik cihaz tarafından kapatıldı) 
BAŞKAN – Devam
edin Sayın Turan, buyurun.
BÜLENT TURAN
(Çanakkale) – Öncelikle ben tüm katılan vatandaşlarımızı, kampanyaya destek
olan partilerimizi ve kazanan Sayın Başkanı tebrik ediyorum. Türkiye
demokrasisi adına güzel bir örnekti, güzel bir kampanyaydı. Zaman zaman
gerginlikler oldu, ithamlar oldu, ancak yasal süreç işledi ve itiraz
süreçlerinin sonunda kurumların verdiği karara bağlı olarak seçim yenilendi. Çıkan
tablodan herkesin alacağı dersler var; kazanan da kaybeden de mutlaka aynaya
bakacak, daha iyi nasıl olabilir, nerede hata yaptık, gelecek seçimlerde neler
yaparız diye bunu değerlendirecekler. Biz milletle beraber yürümekten keyif
alan, onur duyan, on yedi yıldan beri tüm siyasal teorileri yerle bir ederek
başarıdan başarıya koşan bir ekibiz. 
İstanbul
seçimlerinde bir şeyi bir daha gördük Değerli Başkanım. 
(Mikrofon
otomatik cihaz tarafından kapatıldı) 
BAŞKAN – Devam
edin Sayın Turan.
BÜLENT TURAN (Çanakkale)
– Bu kürsüye çıkıp sürekli “tek adam, saray rejimi, diktatörlük geldi” gibi çok
sığ, hiçbir siyasal dili, karşılığı olmayan ithamların ne kadar yersiz
olduğunu; çalışınca, milletle diyalog kurunca seçimlerden başka değişme imkânı
olmayan demokratik yolu bir daha görmüş olduk. Demek ki kazanınca bizim
iktidarımız da, belediye başkanlarımız da, adayımız da aynı dakikada tebrik
etmeyi biliyoruz, bileceğiz tabii ki. Türkiye tüm ithamlara rağmen demokratik
olgunluğunu, kültürünü bir daha gösterdi. İyi ki demokrasi var, iyi ki seçimler
var, iyi ki bu millet sandıktan başka bir yol bulmadan, aramadan, değişik
eylemlerle meydanlarda, sokaklarda değil, tam aksine sandıkta yarışıp sandıktan
çıkan karara saygı duymayı bilen bir kültüre sahip.
Ben tekrar bu demokratik
olgunluğu gösteren tüm partilerimizi kutluyorum, tekrar Sayın Başkanı
kutluyorum. 
Teşekkür
ediyorum Sayın Başkanım.
BAŞKAN –
Teşekkürler Sayın Turan.
ÖZGÜR ÖZEL
(Manisa) – Sayın Başkan…
BAŞKAN – Buyurun
Sayın Özel.
28.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
ÖZGÜR ÖZEL
(Manisa) – Sayın Başkan, son kutlama için teşekkür ederiz. Gerçekten de bir
şeyi gözlemliyoruz. Tek kişinin tüm söz sahibi olduğu bir partide o tek kişi
kutlama yaparsa bütün parti de kutlamayı öğreniyor, bu da çok önemli bir şey
tabii. (CHP sıralarından alkışlar) 
Şimdi,
saygın kutlama ve Cumhuriyet Halk Partisiyle ilgili, birtakım, tekrar etmekten
üzüntü duyacağım ifadeler oldu. Demokrasi, kazandığın seçimin tadını çıkarma,
onun sonucunu kabul etme olduğu kadar, kaybettiğin seçimi de kabul etmedir. 31
Martta bunu yapamayanlara İstanbul seçmeni bundan iki gün önce nasıl olacağını
gösterdi. 31 Marttan bugüne kadar adayımızın ismini söylemeyenler, 806 bin tane
farkı yiyince adayın ismini öğrendiler, tebrik etmeyi öğrendiler. (CHP
sıralarından alkışlar) 
Diğer
taraftan, seçimlerin sonuçları açıklandığında çıktığım ilk canlı yayında,
Süleyman Seba’nın “Bir kazanan takımsınız ama yan odada kaybeden... 
(Mikrofon
otomatik cihaz tarafından kapatıldı) 
BAŞKAN
– Açalım mikrofonu arkadaşlar.
ÖZGÜR
ÖZEL (Manisa) – ...bir takım var ve onları üzerseniz bu sevincin hiçbir kıymeti
olmaz.” öğüdünü, çokça izlendiğimiz, bizim partimizin çokça takip edildiği bir
televizyon kanalından herkese çağrı yaptık, dedik ki: “Sevinin ama sakın karşı
tarafı rencide etmeyin.” Bugün bazı köşe yazarları hakkı teslim etmiş. Bir tek
kurşun sıkılmadı İstanbul’da, bir tek taciz olayı olmadı, bir tek kötü slogan,
bir tek incitici olay ve bir tek saldırgan davranış olmadı. İhtimali doğduğunda
müdahale edildi ve mümkün olduğu kadar ortam yumuşatıldı. Biz, sabahlara kadar
silah seslerinin durmadığı seçim kutlamalarını, çocuklarımızın uyuyamadığı
evimizin önünde çalınan davullardan o davulu çalmamayı öğrendik, üzmemeyi
öğrendik sevinirken.
(Mikrofon
otomatik cihaz tarafından kapatıldı) 
BAŞKAN
– Bağlayın lütfen Sayın Özel, buyurun.
ÖZGÜR
ÖZEL (Manisa) – Müsaadenizle.
Ve
bu seçim ne ilktir ne sondur ama iktidarınızın on yedinci yılında bir seçim
tekrarından sonra, bu ülkede, artık seçimle gelen seçimle gitmez şüphelerini
yerleştirecek işler yapmaya başladıysanız artık oturup öz eleştiri zamanıdır.
CHP sırasından gelen 0,7 desibellik bir sesi duyup da oradan partinize
mağduriyet üretmeye çalışırsanız… Bu yöntemlerin hepsini denediniz, tutmadı
Sayın Bülent Turan. (CHP sıralarından alkışlar) 
Son
sözüm: Sayın Bülent Turan’ın ve şahsınızın sağladığı bu imkânla biz 23 Haziran
seçimlerinde elbette ki sadece Cumhuriyet Halk Partisinin kazanmadığını
söyledik. İttifak ortağımız İYİ PARTİ’ye, aday çıkarmayan ve adayımızı
destekleyen Halkların Demokratik Partisine, Türkiye İşçi Partisine, 31 Mart
sonrası adaylarını çekerek demokrasiye olanak tanıyan…
(Mikrofon
otomatik cihaz tarafından kapatıldı)
BAŞKAN –
Buyurun, tamamlayın Sayın Özel. 
ÖZGÜR ÖZEL
(Manisa) - …başta Demokrat Parti olmak üzere tüm siyasi partilere; aday
çıkarmasına karşın bir siyasi parti ve ortağına egemen olan ve kibirli,
küçümseyen, rencide eden dili kullanmayarak normalleşmeye, olağanlaşmaya azami
katkı sağlayan Saadet Partisine teşekkür ediyoruz. 
23 Haziran seçim
sonuçları oylar kendilerine verilince “millî irade”, rakibine verilince “kirli
irade” diyenlerin ya da kendi aldığı oyları muteber, rakibinin aldığı oyları
murdar görenlerin ders alması gereken bir seçimdir. Biz, eksikliklerimizle,
yaptıklarımız ve yapamadıklarımızla bu seçimden öğrenerek ayrılıyoruz. Biz, bu
seçime emek veren, katkı sağlayan, gönül koyan herkese gönülden teşekkür
ediyoruz. 
Sağ olun, var
olun. (CHP sıralarından alkışlar) 
BAŞKAN –
Teşekkürler Sayın Özel. 
BÜLENT TURAN
(Çanakkale) – Sayın Başkan…
BAŞKAN – Sayın
Turan, buyurun. 
29.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
BÜLENT TURAN
(Çanakkale) – Sayın Başkan, haftaya böyle bir polemikle başlamak istemezdim.
Fakat her grup başkan vekilinin konuşmasından sonra AK PARTİ Grubu da
konuşurken, Başkanın ifadesiyle 0,7 bilmem ne desibel ses güya az ithamıyla
grubun tebessüm ve alkışlamasından dolayı bu açıklamayı yapmaya ihtiyaç duydum.
Ben yakıştıramadığımı ifade ettim, Sayın Başkan sorun olmadığını ifade ettiler;
eyvallah. Ama şunu söyleyeyim: Mesela, bir sene önce bugün, 24 Haziranın
bitiminde Sayın Cumhurbaşkanımız büyük bir oy farkıyla Türkiye’de Başkan
seçildi, biz aynı tebriki Sayın Özgür Bey’in Genel Başkanından göremedik. Eğer
böyle bir yarışa gireceksek bunun sonu yok. Ama ben Çanakkale Milletvekiliyim,
seçimler bittikten hemen sonra tüm CHP’li belediye başkanlarını arayıp “Benim
telefonum bu, bana düşen bir şey varsa şehirle ilgili baş tacı.” deyip hepsini
tebrik ettim, bu, Genel Başkanımızın bilgisi dâhilinde. 
Söylemek
istediğim şu: Demokrasinin içerisinde seçimleri kazanmak da var kaybetmek de
var. 
(Mikrofon otomatik
cihaz tarafından kapatıldı) 
BAŞKAN –
Buyurun, devam edin Sayın Turan. 
BÜLENT TURAN
(Çanakkale) – Olgunlukla karşılamak bizim de beklediğimiz bir haktır diye
düşünüyorum yani burada Denizciler Günü’nü kutladığımızda kahkaha atan bir
anlayışın kimseye katkı sağlamadığını düşünüyorum. 
Tekrar teşekkür
ediyorum. 
BAŞKAN –
Teşekkürler Sayın Turan. 
ÖZGÜR ÖZEL
(Manisa) – Sayın Başkan…
BAŞKAN – Sayın
Özel, buyurun lütfen. 
ÖZGÜR ÖZEL
(Manisa) – Çok ağır bir itham var.
BAŞKAN –
Buyurun. 
30.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin tekraren açıklaması
ÖZGÜR ÖZEL
(Manisa) – Sayın Başkan, çok uzatmadan şunu söyleyelim: Bülent Turan’ın ve
Sayın Genel Başkanlarının tebrik ettiği seçim, kendilerinin normal şartlarda
yarıştıkları 31 Mart seçimi değil, hukuksuzca, haksızca, vicdansızca iptal
ettirdikleri ve kendi seçmenlerinden dahi tepki görüp propaganda yapamadıkları
ve en ağır şekilde cezalandırıldıkları seçimden sonradır. 
Benim Genel
Başkanımın tebrik etmediği seçim ise olağanüstü hâl altında, OHAL altında
Anayasa değişikliğiyle, rejime kasteden Anayasa değişikliğiyle Anayasa’yı
değiştirenlerin, burada kendi partisine açık oy attıran ya da pulları arkada
toplatanların millî iradeye burada baskı kurarak Meclisten geçirdiklerini,
seçimin öncesinde, sırasında ve sonrasındaki sayısız eşitsizlik ve
hukuksuzlukla 50+1’le geçirdikleri Anayasa’ya, milleti kandırarak “güçlü
Meclis” söylemleriyle…
(Mikrofon
otomatik cihaz tarafından kapatıldı) 
BAŞKAN –
Buyurun, lütfen tamamlayın Sayın Özel. 
ÖZGÜR ÖZEL
(Manisa) – Ki bugünlerde görüyoruz nasıl da takiye yapıldığını, nasıl muvazaa
yapıldığını ve bu yeni rejimin nasıl kendi yaptıkları Anayasa’ya karşı muvazaa
suçu işlediğini, bakanlıklardan gelen önergelerin altına imza atan kalem
efendilerini. Sayın Genel Başkanım o Anayasa değişikliğinden sonra yapılan ve
yine OHAL’de yapılan… “Üç ayı bulmaz, bir buçuk ayda kaldıracağız.” dediğiniz
OHAL’i seçime kadar sürdürdüğünüz için, Anadolu Ajansı manipülasyon yaptığı
için, devletin bütün imkânları kullanıldığı için ve tarafsız olması gereken
valiler il başkanlığı, kaymakamlar ilçe başkanlığı yaptığı için ve meşru
görmediğimiz için, bunu da açıklayarak tebrik etmedik. Öyle bir seçim yapan
olursa yine tebrik etmeyiz ancak normal şartlarda kaybettiğimiz her seçimden
sonra tebrik telefonunu da açmışızdır, açıklamamızı da yapmışızdır. 
(Mikrofon
otomatik cihaz tarafından kapatıldı) 
BAŞKAN –
Sözlerinizi bağlayın lütfen. 
ÖZGÜR ÖZEL
(Manisa) – Bitiyor efendim.
Bizim demokrasi
anlayışımız budur, kimse kusura bakmasın. Biz 14 Mayıs 1950 akşamı “Paşam,
herhâlde bunlara yönetimi teslim etmeyeceksiniz.” diyene “Ne münasebet, benim
şüphesiz en büyük yenilgim ama Türkiye demokrasisinin zaferidir.” diyen, daha
on gün varken resmî sonuçların açıklanmasına, yaveriyle, Demokrat Partiye
“Devir teslim için Paşa hazırdır.” mesajını yollayan İsmet İnönü’nün
partisiyiz. (CHP sıralarından alkışlar) Kendisi “muhtar bile seçilemez” tehdidi
altında Parlamentoya giremeyip daha sonra Anayasa değişikliğiyle bu olanağın
kendisine sağlandığı birisinin seçimlere üç gün kala “Seçilse de görevini
yapamaz, ceza alacaktır.” dediği bir parti hiçbir zaman olmadık, olmayacağız.
(CHP sıralarından alkışlar)
BAŞKAN – Buyurun
Sayın Turan.
BÜLENT TURAN
(Çanakkale) – Sayın Başkan, zabıtlara geçsin diye söylüyorum.
24 Haziran
seçimleri en az bu seçimler kadar meşru, halkın kabul ettiği, oy verdiği
seçimlerdir. Biz seçimleri beğendiğimiz, beğenmediğimiz sandıklar diye
ayırmıyoruz; tüm sandıklara, tüm sonuçlara saygılıyız Sayın Başkan. (AK PARTİ
sıralarından alkışlar)
BAŞKAN –
Teşekkürler Sayın Turan.
Değerli
milletvekilleri, şimdi gündeme geçiyoruz. 
Başkanlığın
Genel Kurula sunuşları vardır.
Adalet ve
Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
V.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun çalışma saatlerinin yeniden
düzenlenmesine; gündemin "Kanun Teklifleri ile Komisyonlardan Gelen Diğer
işler” kısmında bulunan 90 ve 47 sıra sayılı kanun tekliflerinin bu kısmın
sırasıyla 2’nci ve 50’nci sıralarına alınmasına ve diğer işlerin sırasının buna
göre teselsül ettirilmesine; 90 sıra sayılı Kanun Teklifi’nin İç Tüzük’ün
91’inci maddesine göre temel kanun olarak bölümler hâlinde görüşülmesine
ilişkin önerisi
25/6/2019
Türkiye Büyük Millet Meclisi Başkanlığına
Danışma Kurulu
25/6/2019 Salı günü (bugün) toplanamadığından İçtüzük’ün 19’uncu maddesi
gereğince grubumuzun aşağıdaki önerisinin Genel Kurulun onayına sunulmasını arz
ederim.
 Bülent
Turan
 Çanakkale
 AK
PARTİ Grup Başkan Vekili
Öneri:
Gündemin
"Kanun Teklifleri ile Komisyonlardan Gelen Diğer İşler” kısmında bulunan
90 ve 47 sıra sayılı kanun tekliflerinin bu kısmın sırasıyla 2’nci ve 50’nci
sıralarına alınması ve diğer işlerin sırasının buna göre teselsül ettirilmesi,
Genel Kurulun;
25 Haziran 2019
Salı günkü (bugün) Birleşiminde 90 sıra sayılı Kanun Teklifi'nin görüşmelerinin
tamamlanmasına kadar,
25 Haziran 2019
Salı günkü (bugün) Birleşiminde 90 sıra sayılı Kanun Teklifi'nin görüşmelerinin
tamamlanamaması hâlinde 26 Haziran 2019 Çarşamba günkü Birleşiminde 90 sıra
sayılı Kanun Teklifi’nin görüşmelerinin tamamlanmasına kadar,
26 Haziran 2019
Çarşamba günkü Birleşiminde 90 sıra sayılı Kanun Teklifi’nin görüşmelerinin
tamamlanamaması hâlinde 27 Haziran 2019 Perşembe günkü Birleşiminde 90 sıra
sayılı Kanun Teklifi’nin görüşmelerinin tamamlanmasına kadar çalışmalarını
sürdürmesi; 
90 sıra sayılı
Kanun Teklifi’nin İç Tüzük’ün 91’inci maddesine göre temel kanun olarak
görüşülmesi ve bölümlerin ekteki cetveldeki şekliyle olması önerilmiştir. 



90 sıra sayılı
Sinop
  Milletvekili Nazım Maviş ve 52 Milletvekilinin Bazı Kanunlarda ve 652 sayılı
  Kanun Hükmünde Kararnamede Değişiklik Yapılmasına Dair Kanun Teklifi 
(2/1963)




Bölümler


Bölüm
  Maddeleri


Bölümdeki
  Madde Sayısı




1.Bölüm


1 ila 10’uncu
  maddeler arası


10




2.
  Bölüm


11 ila 20’nci
  maddeler arası


10




Toplam Madde
  Sayısı


20



BAŞKAN
– Öneri üzerinde söz talebi? Yok. 
Öneriyi
oylarınıza sunuyorum: Kabul edenler… Etmeyenler… Öneri kabul edilmiştir. 
Danışma
Kurulunun bir önerisi vardır, okutup oylarınıza sunacağım: 
B) Danışma Kurulu Önerileri
1.- Danışma Kurulunun, Genel Kurulun 15 Temmuz Demokrasi ve Millî Birlik
Günü’nün anlam ve öneminin belirtilmesi amacıyla özel bir görüşme yapılması
için 15 Temmuz 2019 Pazartesi günü saat 14.00’te toplanmasına ve bu toplantıda
yapılacak görüşmelerdeki söz sürelerine ilişkin önerisi
Danışma Kurulu Önerisi
No:  Tarih:25/6/2019
Danışma
Kurulunun 25/6/2019 Salı günü (bugün) yaptığı toplantıda, aşağıdaki önerinin
Genel Kurulun onayına sunulması uygun görülmüştür. 
 Mustafa
Şentop
 Türkiye
Büyük Millet Meclisi 
 Başkanı
 Bülent
Turan  Özgür
Özel 
 Adalet
ve Kalkınma Partisi  Cumhuriyet
Halk Partisi
 Grubu
Başkanvekili  Grubu
Başkanvekili

 Hakkı
Saruhan Oluç  Muhammed Levent
Bülbül 
 Halkların
Demokratik Partisi  Milliyetçi
Hareket Partisi 
 Grubu
Başkanvekili Grubu
Başkanvekili

 Yavuz Ağıralioğlu

 İYİ Parti
 Grubu Başkanvekili
Öneri:
Genel Kurulun; 
15 Temmuz Demokrasi
ve Millî Birlik Günü’nün anlam ve öneminin belirtilmesi amacıyla özel bir
görüşme yapılması için 15 Temmuz 2019 Pazartesi günü saat 14.00’te toplanması,
bu toplantıda yapılacak görüşmelerde Türkiye Büyük Millet Meclisinde temsil
edilen siyasi parti grubu başkanlarına 10’ar dakika süreyle; ayrıca Türkiye
Büyük Millet Meclisinde grubu bulunmayan siyasi parti temsilcilerinden 1’er
kişiye 3’er dakikayı geçmemek üzere söz verilmesi ve bu birleşimde başka
konuların görüşülmemesi önerilmiştir. 
BAŞKAN – Öneriyi
oylarınıza sunuyorum: Kabul edenler… Etmeyenler… Öneri kabul edilmiştir. 
Değerli
milletvekilleri, İç Tüzük’ün 37’nci maddesine göre verilmiş bir doğrudan
gündeme alınma önerisi vardır, okutup işleme alacağım ve oylarınıza sunacağım: 
VI.- BAŞKANLIĞIN GENEL KURULA SUNUŞLARI
A) Önergeler
1.- Burdur Milletvekili Mehmet Göker’in (2/974) esas numaralı Türk Ceza
Kanununda Değişiklik Yapılmasına Dair Kanun Teklifi’nin doğrudan gündeme
alınmasına ilişkin önergesi (4/35)
Türkiye Büyük Millet Meclisi Başkanlığına
İç Tüzük 37’ye
göre, (2/974) esas numaralı Kanun Teklifimin doğrudan gündeme alınması hususunu
bilgilerinize arz ederim.
Saygılarımla.
 Mehmet
Göker
 Burdur
BAŞKAN – Öneri
üzerinde Burdur Milletvekili Mehmet Göker’in söz talebi vardır.
Buyurun Sayın
Göker. (CHP sıralarından alkışlar)
Süreniz beş
dakikadır.
MEHMET GÖKER
(Burdur) – Sayın Başkan, değerli milletvekilleri; Ağustos 2018 tarihinde vermiş
olduğum; “maganda kurşunu” olarak bilinen, silahla ateş etmek suretiyle genel
güvenliğin kasten tehlikeye sokulması suçunu işleyen kişilere verilecek hapis
cezalarının artırılması ve bu cezaların adli para cezasına çevrilmemesi
konusundaki kanun teklifim üzerine söz almış bulunmaktayım. 
Tam yerine
gelmiş bir yasa teklifi olmuş oldu. Biliyorsunuz, iki gün önceki İstanbul
Büyükşehir Belediyesi seçimlerinden sonra, az önce grup başkan vekilimizin de
arz ettiği gibi, yapılan kutlamalarda tek bir kurşunun atılmamış olması
kutlamayı yapan kesimin ne denli bilinçli olduğunun ve işin ne denli tarafı
olduğunun temel göstergesi olmuştur. 
Hukuken haklı
bir gerekçeye dayandırılmayan ve yenilenen İstanbul Büyükşehir Belediyesi
seçimlerinde kazanan Sayın Ekrem İmamoğlu’na ve bu başarının mimarı olan başta
Sayın Genel Başkanım Kemal Kılıçdaroğlu olmak üzere tüm demokrasi paydaşlarına
teşekkürü borç biliyorum. Bu başarı bir zafer değildir; bu başarı umuda,
adalete, sevgiye, barışa ve demokrasiye karşı atılmış ilk adımdır. “Her şey çok
güzel olacak.” dedik, olmaya da devam edecek.
Vermiş olduğum
kanun teklifi, Burdur’umuzun Bucak ilçesinde bir düğünde havaya ateş edilmek
suretiyle hayatını kaybeden 17 yaşındaki Furkan Toprak için verilmişti.
Kardeşimize buradan Allah’tan rahmet, yakınlarına başsağlığı ve taziyemi
iletiyorum.
Ülkemizde
“maganda kurşunu” olarak bilinen kurşunla yaralanan insanlarımızın sayısı
maalesef her geçen gün ciddi oranda artış göstermektedir. Havaya rastgele ateş
açılmasının önlenmesi için söz konusu cezaların adli para cezasına
çevrilmesinin önüne geçilmesi ve cezaların artırılması gerekmektedir. Kişilerin
yaşam hakkına müdahil olan ve yaşam hakkını elinden alan bu davranışın
cezasının parayla geçiştirilmesi kabul edilemez bir hükümdür. Kanunda verilen
cezanın alt sınırı olan altı ayın iki yıla, üst sınırı olan üç yılın beş yıla
çıkarılması ve cezanın hiçbir hafifletici sebep gösterilmeksizin paraya
çevrilmemesini amaçlamaktayız. 
Türkiye'de
yaklaşık 596.495 kişide silah taşıma ruhsatı, yine 475.542 kişi… Yani 1 milyonu
geçen bir sayıda -resmî olarak kayıtlarda- silah taşıyan insanımız vardır.
Yine, Emniyet Genel Müdürlüğünün 2017 yılı Bireysel Silahlanma Raporu’na göre
bu sayı iki buçuk yılda 250 bin artış göstermiştir. Silah kullanmak ve sebebi
her ne olursa olsun havaya ateş açarak bir canlının hayatına kasteden kişide
önemli olanın eğitimsizlik olduğunu bizatihi olarak kendim de düşünmekteyim.
Eğitimsizlik bu suçun oluşmasında bana göre en büyük etmen. Niye mi? Bunu kendi
ilimden örnek vererek göstermek istiyorum. 
Burdur ilinde
bir il millî eğitim müdürü vardı, vekâleten görev yapıyordu ve bu arkadaş
uydurma bir hadisi gerçek bir hadismiş gibi sizlere, bizlere, kadınlara,
erkeklere, kardeşlerimize bir hakaret olarak kendi sayfasında yayınladı ve dedi
ki: “Hangi kadın evden süslenerek yola çıkarsa evine dönünceye kadar dikkatini
celbettiği erkeklerle zina yapmış sayılır.” Biz bunu Meclis gündemine taşıdık,
yüksek sesle söyledik, siz ne yaptınız? Bu arkadaşın vekâleten görevini
asaletle onaylayıp görevine devam ettirdiniz. 
Şimdi, benim
ilin olan Burdur LGS giriş sınavlarında bu müdür göreve başlamadan önce ilk 3’e
giren bir ildi. Oysa dün açıklanan LGS yerleştirme sınavlarında ilim Burdur
25’inci sıraya gerilemiştir. Bu nedenle de diyorum ki: Eğitim her şeyden önce
şart ve bu yasaya destek verip insanlar ölmesin. Her şey çok güzel olacak. (CHP
sıralarından alkışlar)
BAŞKAN
– Teşekkürler Sayın Göker.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Gündemin
“Seçim” kısmına geçiyoruz. 
VII.- SEÇİMLER
A) Komisyonlarda Açık Bulunan Üyeliklere Seçim
1.- Sanayi, Ticaret, Enerji, Tabii Kaynaklar, Bilgi ve Teknoloji
Komisyonunda boş bulunan üyeliğe seçim
BAŞKAN
– Sanayi, Ticaret, Enerji, Tabii Kaynaklar, Bilgi ve Teknoloji Komisyonunda boş
bulunan ve Cumhuriyet Halk Partisi Grubuna düşen 1 üyelik için Kocaeli
Milletvekili Haydar Akar aday gösterilmiştir. 
Oylarınıza
sunuyorum: Kabul edenler… Kabul etmeyenler… Kabul edilmiştir. 
Değerli
milletvekilleri, alınan karar gereğince, denetim konularını görüşmüyor ve
gündemin “Kanun Teklifleri ile Komisyonlardan Gelen Diğer İşler” kısmına geçiyoruz.
1’inci sırada
yer alan, İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi ve Millî Savunma Komisyonu Raporu’nun görüşmelerine kaldığımız
yerden devam edeceğiz.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma Kanunu
Teklifi (2/1940) ve Millî Savunma Komisyonu Raporu (S. Sayısı: 69) (X)
BAŞKAN
– Komisyon? Yerinde. 
20/6/2019
tarihli 92’nci Birleşimde İç Tüzük’ün 91’inci maddesine göre temel kanun olarak
görüşülen 69 sıra sayılı Kanun Teklifi’nin üçüncü bölümünde yer alan geçici
1’inci maddesi kabul edilmişti. 
Şimdi,
64’üncü maddeden devam ediyoruz. 
64’üncü
madde üzerinde değişiklik önergesi yoktur. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
65’inci
madde üzerinde de değişiklik önergesi bulunmamaktadır. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Üçüncü
bölümde yer alan maddelerin oylamaları tamamlanmıştır. 
Değerli
milletvekilleri, teklifin tümünü oylamadan önce, İç Tüzük’ün 86’ncı maddesi
gereğince oyunun rengini belli etmek üzere 2 milletvekiline söz vereceğim ancak
ondan önce grup başkan vekillerinin söz talepleri vardı, onları karşılayacağım.

İlk olarak İYİ
PARTİ Grup Başkan Vekili Yavuz Ağıralioğlu’na söz veriyorum.
Buyurun Sayın
Ağıralioğlu.
IV.- AÇIKLAMALAR (Devam)
31.- İstanbul Milletvekili Yavuz Ağıralioğlu’nun, kâğıt üzerinde dört
başı mamur hâle getirmeye çalıştıkları Askeralma Kanun Teklifi’ni
desteklediklerine ve hayırlı olmasını dilediklerine ilişkin açıklaması
YAVUZ
AĞIRALİOĞLU (İstanbul) – Sayın Başkan, değerli milletvekilleri; Askeralma Kanun
Teklifi’yle ilgili sürecin içerisinde bulunduk. Hükûmetin, bu mevzuda,
getirdiği kanun üzerinde gruplarımızın, parti grubumuzun endişelerini izole
etmek anlamında gösterdiği nezakete teşekkür ederiz. Askerlik Kanunu tam
mutabakatla çıkarılınca devletin, milletin kuvveti hâline gelebilir, bir
sembolik temsiliyeti de sağladığımız için ayrıca teşekkür ederiz. 
Etrafımızın ateş
çemberi hâline gelmeye, getirilmeye çalışıldığı bir süreç içerisindeyiz. Kâğıt
üzerinde, devletin ihtiyacını görecek, milletimizin kuvveti olacak
düzenlemeleri yaptık elimizden geldiği kadar. Menfiliklerini gördük, izole
edebilme kabiliyetimizi muhafaza etmek kaydıyla endişelerimizi ilettik. Kanunun
yapım süreci içerisinde uyguladığımız nezaketli sürece, konunun da ehemmiyetine
binaen, iktidar grubuna teşekkür ederiz. Kanuna destek vereceğiz. Sadece
endişelerimiz var. Endişelerimize kanunun yapım sürecinde gösterdiğiniz
nezakete; yarın devletin, milletin aleyhine doğabilecek birtakım
komplikasyonları engellemek için de yapacağımıza olan ümidimizle, çıkan kanuna
destek veriyoruz.
(Mikrofon
otomatik cihaz tarafından kapatıldı)
BAŞKAN – Devam
edin Sayın Ağıralioğlu, buyurun.
YAVUZ
AĞIRALİOĞLU (İstanbul) – Süresiyle ilgili endişemiz vardı, “İzole edeceğiz,
zaafiyetlerini gördük, toparlayacağız.” dendi. Kâğıt üstünde yaparken dört başı
mamur hâline getirmeye çalıştığımız bu kanunun, uygulamada ortaya çıkacak
menfiliklerini de telafi edebilme irademizle bu kanuna parti grubumuz olarak
destek veriyoruz. Devletimize, milletimize hayırlı uğurlu olsun.
BAŞKAN –
Teşekkürler Sayın Ağıralioğlu.
Sayın Akçay,
buyurun.
32.- Manisa Milletvekili Erkan Akçay’ın, Türk Silahlı Kuvvetlerinin
Fırat Kalkanı, Zeytin Dalı, Afrin ve Pençe Harekâtı’yla gücünü dünyaya bir kez
daha gösterdiğine, Askerlik Kanunu’nda önemli düzenlemeleri içeren Askeralma
Kanunu Teklifi’nin hayırlı olmasını dilediklerine ilişkin açıklaması
ERKAN AKÇAY
(Manisa) – Teşekkür ederim Sayın Başkan.
Uzun bir hazırlık
döneminden sonra Türk Silahlı Kuvvetlerimizin ihtiyaçları doğrultusunda
getirilen standart, öngörülebilir ve sürekliliği sağlayan bu temel kanunu
Milliyetçi Hareket Partisi olarak Türkiye Büyük Millet Meclisine sunulduğu
tarihten bu yana destekledik ve bir an önce çıkması için tutum aldık, katkı
verdik. 
Askerî
teknolojideki gelişmeler, ülkemizde ve bölgemizde yaşanan hadiseler, Türk
Silahlı Kuvvetlerinin dinamik ve uzman personel sayısını artırmasını ve
güçlendirmesini zorunlu kılmaktadır. Ülkemizin jeopolitik ve jeostratejik
konumu her zaman güçlü bir orduya sahip olmamızı gerektirmektedir. 
(Mikrofon
otomatik cihaz tarafından kapatıldı) 
BAŞKAN –
Buyurun, devam edin Sayın Akçay. 
ERKAN AKÇAY
(Manisa) – Türk Silahlı Kuvvetlerimizin kapasitesi ve askerî mevcudu, ülkemizin
güvenliğini sağlamanın yanında, gerek bölgede gerekse dünyanın her tarafında
barışa katkı verme açısından yeterli güce ve donanıma sahiptir.
Türk Silahlı
Kuvvetleri, Türk milletinin varlığı, birliği ve güvenliği için ülkemizin
güneyindeki terör oluşumlarına karşı gerçekleştirdiği Fırat Kalkanı, Zeytin
Dalı, Afrin ve Pençe Harekâtı’yla gücünü tüm dünyaya bir kez daha göstermiştir.
Ülkemizin
güvenliği, birliği ve bütünlüğü için gözünü kırpmadan şehadet şerbetini içen
şehitlerimizi, gazilerimizi, sınır boylarında ve ötesinde nöbet tutan
kahramanlarımızı ve tüm askerlerimizi buradan selamlıyor ve şükranlarımızı
sunuyoruz. 
Temel Askerlik
Kanunu’nda çok önemli düzenlemeleri içeren bu kanunun hazırlanmasında emeği
geçen başta Sayın Millî Savunma Bakanımız olmak üzere…
(Mikrofon
otomatik cihaz tarafından kapatıldı) 
BAŞKAN – Buyurun
Sayın Akçay. 
ERKAN AKÇAY
(Manisa) – …Millî Savunma Bakanlığı ve Türk Silahlı Kuvvetleri mensuplarına
teşekkür ediyor; ülkemize, milletimize ve Türk Silahlı Kuvvetlerimize hayırlı
uğurlu olmasını diliyoruz. 
Teşekkür ederiz.

BAŞKAN –
Teşekkürler Sayın Akçay.
Sayın Kurtulan…
33.- Mersin Milletvekili Fatma Kurtulan’ın, Askeralma Kanunu Teklifi’yle
askerlik süresinin altı aya indirilmesini ve bedelli askerlik uygulamasını
önemli bulduklarına ancak zorunlu olma durumunu reddettiklerine ilişkin
açıklaması
FATMA KURTULAN
(Mersin) – Teşekkür ediyorum Sayın Başkan. 
Kanunun
hazırlanış sürecine itirazımız, eleştirilerimiz olduğunu paylaşmıştık. Komisyon
aşamasında da eleştirilerimizi sunduk. Komisyona alelacele geliş biçimi ve
Komisyonda kanunun, teklifin hızla geçme usulüne ilişkin eleştirilerimizi HDP
olarak sunduk. Komisyon tartışmaları boyunca da muhalefet ettiğimiz bölümlerine
dair önergelerimizi verdik. Genel Kurul aşamasında da bu tavrımız devam etti.
Maddelere geçildiği sürede Savunma Bakanının grupları ziyaret durumu
gerçekleşti. Ancak tüm gruplarla bir konsensüs arayışı içinde bulunulurken
HDP’liler sanki askere gitmiyormuş gibi, HDP’liler sanki askerlikten muaf
tutuluyormuş gibi HDP’yi dışlayan tutumunu sürdürdü. 
(Mikrofon
otomatik cihaz tarafından kapatıldı)
BAŞKAN –
Buyurun, devam edin Sayın Kurtulan. 
FATMA KURTULAN
(Mersin) – Bu tasarı içerisinde askerliğin altı aya inmesini elbette ki HDP
olarak olumlu görüyoruz. Bedelli askerlik uygulamasını önemli buluyoruz ancak
zorunlu olma durumunu reddettik; muhalefet ettik, değişiklik önergeleri verdik,
askerliğin gönüllü olmasını talep ettik, zorunlu olması durumunda da vicdani
ret hakkının tanınması gerektiğini savunduk ancak bu önergelerimiz de dikkate
alınmadı, çoğunluk oylarıyla reddedildi. Herkesin faydalanabilmesi için
bedellinin genç işsizlik, yoksulluk sınırını ele aldığımızda, asgari ücret
üzerinden miktarının belirlenmesini istedik yani 31 binin büyük bir meblağ olduğu,
bu uygulamayla birlikte askerliğin aslında daha çok yoksula reva görüldüğü
görülüyor, buna itirazımızı sürdürdük ancak bu da reddedildi. 
(Mikrofon
otomatik cihaz tarafından kapatıldı)
BAŞKAN –
Buyurun, tamamlayın Sayın Kurtulan. 
FATMA KURTULAN
(Mersin) - Bir aylık zorunlu eğitim şartına da muhalefet ettik, bu da
reddedildi. Dolayısıyla, bunun bütününde; hazırlık, Komisyon ve Genel Kurul
aşamasında, hiçbir aşamasında partimizin görüşünün, dikkate alınmadığı bu
teklife ret oyu vereceğimizi paylaşmak isterim. 
Saygılar,
teşekkürler. 
BAŞKAN –
Teşekkürler Sayın Kurtulan. 
Sayın Özel…
ÖZGÜR ÖZEL
(Manisa) – Sayın Başkan, birazdan kanunun tümü üzerinde oyumuzun rengini belli
etmek üzere konuşmayı Sayın Grup Başkan Vekilimiz Engin Özkoç yapacağından usul
ekonomisi açısından kendisine bırakıyoruz. 
Teşekkür ederim.

BAŞKAN –
Teşekkürler Sayın Özel. 
Sayın Turan,
buyurun. 
34.- Çanakkale Milletvekili Bülent Turan’ın, Askeralma Kanunu
Teklifi’nin hayırlı olmasını temenni ettiğine ilişkin açıklaması
BÜLENT TURAN (Çanakkale)
- Sayın Başkan, değerli milletvekilleri; ben de yüz yıllık bir kanunu büyük bir
çalışmayla, tüm paydaşların katkısıyla, tüm gruplarımızın ortaya koyduğu
kanaatlerle beraber yasalaştıran Meclisimize teşekkür etmek istiyorum, tüm
gruplara teşekkür etmek istiyorum. 
Tabii, kanunun
hazırlanmasında emeği geçen Komisyon Başkanımıza ve tüm Komisyon üyelerimize,
Bakanımıza ve ekibine, Genelkurmay Başkanımıza ve ekibine, tüm vekillerime
teşekkür etmek istiyorum. 
Bu kanun,
biliyorsunuz, yüz yıllık bir kanunu revize eden bir kanun; her sene bedelli
olacak mı, olmayacak mı tartışmasını yok eden bir kanun; milletimizin eğitim
düzeyiyle beraber, çalışma düzeyiyle beraber yeni beklentileri karşılayan bir
kanun. 
Dolayısıyla ben
bu kanunun öncelikle ordumuza hayırlı olmasını temenni ediyorum, silah altında
bizleri takip eden tüm askerlerimize hayırlı olmasını temenni ediyorum, tüm
milletimize hayırlı olmasını temenni ediyor, hepinize teşekkür ediyorum Sayın
Başkanım. (AK PARTİ sıralarından alkışlar) 
BAŞKAN - Teşekkürler
Sayın Turan.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Millî Savunma Komisyonu Raporu (S. Sayısı: 69)
(Devam)
BAŞKAN – Değerli
milletvekilleri, şimdi İç Tüzük’ün 86’ncı maddesi gereğince ilk sözü, lehte
olmak üzere, Bursa Milletvekili Refik Özen’e veriyorum. 
Buyurun Sayın
Özen. (AK PARTİ sıralarından alkışlar) 
Süreniz beş
dakikadır.
REFİK ÖZEN
(Bursa) – Sayın Başkan, değerli milletvekilleri; görüşülmekte olan 69 sıra
sayılı Askeralma Kanunu Teklifi’nin tümü üzerinde, oyumun rengini belli etmek
üzere şahsım adına söz almış bulunuyorum. Bu vesileyle Genel Kurulu
saygılarımla selamlıyorum.
Konuşmama
başlamadan önce, vatan uğruna canlarını feda eden aziz şehitlerimizi rahmet ve
minnetle anarken gazilerimize acil şifalar diliyorum.
Sayın Başkan,
değerli milletvekilleri; dünyada ve Türkiye'de asker alma teknolojisinin
süratle gelişmesi, tehdit algısının değişmesi, yeni silah sistemleri ile araç
ve gereçlerin çeşitlenmesi, muhabere sahasında yaşanan konsept değişiklikleri,
bölgesel ve küresel güç dengelerinin değişkenliği Türk Silahlı Kuvvetlerinin
dünyadaki gelişmelere hızla ayak uydurmasını ve yeni donanımlarla etkin
personel kullanımını zorunlu hâle getirmiştir. Bu kapsamda, yeniden yapılanma
süreci içinde bir yandan zorunlu askerlik sisteminin geniş tabanını muhafaza
etmek, diğer yandan da ihtiyaçlar doğrultusunda etkin, dinamik, yetenekli ve
verimli personel sayısını artırarak profesyonel yapıyı güçlendirmek zorunlu
hâle gelmiştir.
Sayın Başkan,
değerli milletvekilleri; üzerinde görüştüğümüz kanun teklifiyle 1111 sayılı
Askerlik Kanunu ve 1076 sayılı Yedek Subaylar ve Yedek Askeri Memurlar Kanunu
mülga edilip asker alma ve seferberlik faaliyetlerinin tek bir kanunda
toplanarak modern, öngörülebilir, eğitimli insan gücü kaynağının etkin ve
verimli kullanılması, askerlik hizmetine tabi hükümlerden azami derecede
istifade edilmesi, gençlerimizin bir yandan ordumuzun ihtiyacını karşılayarak
ülkemizin ve milletimizin savunmasına katkı sağlarken diğer taraftan da kendi
eğitim öğretim ve mesleki gelişmelerini sağlamaları amaçlanmış olup uzun yıllar
asker alma süreçlerinde yaşanan değişikliğin ortadan kaldırılması, modern ve
Türk Silahlı Kuvvetlerinin ihtiyaçlarına uygun personel seçiminin önünün
açılması, ülkenin sahip olduğu nüfus gücünün daha da verimli hâle getirilmesi
hedeflenmiştir. Böylece askerlik yükümlülüğünü iş hayatını bölen, aile
kurulmasını engelleyen veya geciktiren, iş verimini ortadan kaldıran, işsizlik
süresini uzatan ve iş bulmayı zorlaştıran bir süreçten çıkartıp ekonomiye ciddi
katkı getirmesi, diğer yandan da sisteme dâhil olan yetenekli personelin sistem
içerisinde kalması ve Türk Silahlı Kuvvetlerine profesyonel katkı sağlanması
hedeflenmektedir. 
Sayın
Başkan, değerli milletvekilleri; yine bu yasa teklifiyle askerlik hizmetinin
yedek subay, yedek astsubay, erbaş ve er olarak yerine getirileceği; erbaş ve
erlerden terhise hak kazananlardan istekli olanların sıralı sicil amirlerinin
olumlu değerlendirmesi ve bu konuda belirtilen nitelikleri taşımaları koşuluyla
Bakanlıkça uygun görülecek sayıda ve altı ay süreyle görevine devam
edebilecekleri; bu süre zarfında erlere net asgari ücret tutarından az olmamak
üzere harçlık ödeneceği; istekli olanlardan Bakanlıkça belirlenecek sayıda
yükümlünün, 240 bin gösterge rakamının memur katsayısıyla çarpımı sonucu
bulunacak bedel miktarını silahaltına alınmadan önce, Bakanlıkça belirlenecek
sürede ödemeleri ve temel askerlik eğitimini tamamlamaları hâlinde muvazzaflık
hizmetini yerine getirmiş sayılacağı; kanunun yürürlüğe girdiği tarihte yoklama
kaçağı, bakaya veya saklı olanlardan istekli olanların, 1 Kasım 2019 tarihine
kadar başvurmaları hâlinde ve öngörülen bedeli peşin ödemeleri şartıyla kuraya
tabi tutulmaksızın bedelli askerlik hizmetinden yararlanabileceği; bu kanunun
yürürlüğe girdiği tarihte askerlik hizmetine erbaş ve er olarak devam
edenlerden altı aylık hizmet süresini tamamlayanların istekli olmaları hâlinde
ikinci altı aylık askerlik hizmetine devam edebilecekleri ve bunlara sunulan
haklardan faydalanabilecekleri düzenlenmiştir.
Sayın Başkan,
değerli milletvekilleri; sözlerime burada son verirken üzerinde görüştüğümüz
kanun teklifinin lehinde oy kullanacağımı beyan eder, kanun teklifinin ülkemize
hayırlar getirmesini temenni ederim. 
Bu vesileyle,
Genel Kurulu ve aziz milletimizi en kalbî duygularımla selamlarım. (AK PARTİ
sıralarından alkışlar) 
BAŞKAN –
Teşekkürler Sayın Özen.
Şimdi de aleyhte
olmak üzere, Sayın Engin Özkoç…
Buyurun Sayın
Özkoç. (CHP ve İYİ PARTİ sıralarından alkışlar) 
Süreniz beş
dakikadır.
ENGİN ÖZKOÇ
(Sakarya) – Sayın Başkan, değerli milletvekili arkadaşlarım; hepinizi saygıyla
selamlıyorum.
Hepimizin
sevgiyle izlediği futbol takımları var. Herkesin gönlünde bir takım yatıyor.
Onlar maç yaparken çok ciddi rekabet içerisinde oluyorlar, biz de taraftarlar
olarak bir rekabeti destekliyoruz. Ancak iş Millî Takıma geldiği zaman bütün
takımlardan, o güne kadar rakip olan bütün takımlardan futbolcular Millî Takıma
seçiliyor Türkiye’yi temsil etmek için; daha onurlu, daha gururlu bir ülke
olduğumuzu tüm dünyaya duyurmak için herkes, Millî Takımı yürekten destekliyor.

Bugün Türkiye
Büyük Millet Meclisinde grubu bulunan bütün siyasi partiler seçimlerde elbette
birbirleriyle rakip olacaklar, yarışacaklar. Ancak seçimler bittikten sonra
Türkiye Büyük Millet Meclisi çatısı altında artık toplanan Türkiye'nin millî
ruhudur, birlik ve beraberliğidir ve bunu tüm dünyaya göstermesi gerekir. 
Bizler
Cumhuriyet Halk Partisi olarak, Türkiye Büyük Millet Meclisinde bulunan
Cumhuriyet Halk Partisi olarak, İstanbul seçimlerinde kazananın Cumhuriyet Halk
Partisi değil, aslında kazananın demokrasi olduğunu söylüyoruz. (CHP ve İYİ
PARTİ sıralarından alkışlar) Kazananın milletimiz olduğunu söylüyoruz,
kazananın güçlü bir Türkiye olduğunu söylüyoruz. 
Birlikte
görüştük ordunun tekrar yapılandırılmasını ve birlikte Türkiye Büyük Millet
Meclisinde ayrıntılara girdik. Girdiğimiz bu ayrıntılarda aslında “Güçlü bir
ordu nasıl olur?” beraber karar vermeye çalıştık. “Yükümlülük oranının yüzde
70’ten yüzde 30’a indirilmesi doğru değildir, düzeltelim.” dedik. Nispeten
düzeltildi ama buradan söylüyoruz: Daha eksik olan yönü var, orada buna el
atmak gerekir diye kürsüden bir kere daha kayıtlara geçiriyoruz.
“Cumhurbaşkanının askerlik süresini altı aydan üç aya çekmesi doğru değildir.”
dedik, düzelttik. İhtiyaç fazlası yükümlüleri, bedellilerin sivil savunmada,
AFAD’da eğitimini, Cumhurbaşkanına izin yetkisini, muhtaç askerlere yardım
miktarını, askerlik hizmetini tamamlayanların profesyonel askerliğe başvurudaki
ilave puanlarını, TOKİ’den öncelikli ev hakkını, şehit ailelere ev tahsisini,
Cumhurbaşkanının “askerlikten muafiyet yetkisi”nin düzenlenmesini, mevcut
terhislerde ikinci altı aya kalacak oranın belirlenmesini, 460 bin yükümlünün
bedelli askerlikten yararlanmasını, terörle mücadele sırasında yaralanan, gazi
sayılmayan vatandaşlarımızın sorunlarını görüştük, düzelttik ve güçlü bir
ordunun altyapısına katkı sağlamaya çalıştık. Eksiği var mıdır? Eksiği vardır.
Düzeltilir mi? Düzeltilir. Gerekirse Türkiye Büyük Millet Meclisi bir gecede
toplanıp ordusu için, milleti için, ülkesi için ne gerekiyorsa yapar, gerekli
kararı çıkartır. Bu azim içindedir, bu kudret içindedir; bunu tüm dünyanın
görmesi gerekir. 
Bunun
dahi seçimlere alet edildiği, ayrıştırıldığı, birbirimize karşı
kışkırtıldığımız bir Türkiye’den artık kopmak istiyoruz. Birlikte mücadele
edeceğimiz, birlikte savunacağımız bir Türkiye istiyoruz. Ayrıştırılan ve karşı
karşıya getirilen bir Türkiye’yi artık elimizin tersiyle itiyoruz. Kardeşlik
türkülerinin söylendiği bir Türkiye’yi istiyoruz. Milletimiz için ortak
kararların alındığı bir Türkiye’nin özlemini yaşıyoruz. Bağımsız, tarafsız bir
Cumhurbaşkanı özlemi içinde yaşıyoruz. (CHP sıralarından alkışlar) Herkesi
kucaklayan, herkesle birlikte olan bir Cumhurbaşkanı istiyoruz. Onun için, daha
güçlü bir Türkiye’ye daha güçlü bir Meclisin; ayrışmayan, birbirini kucaklayan,
yasaları milletin iradesi için çıkaran, Türkiye’nin onurlu geleceği için
çıkaran bir Meclisin özlemini yaşıyoruz. Bunu yapacak gücümüz var mı? Var.
Başarabilir miyiz? Başarabiliriz. Burada, Mecliste olanlar bunun için yeterli
midir? Yeterlidir. Yeter ki biz milletimize güvenelim, milletimiz bize
güvensin.
Saygılar
sunuyorum. (CHP ve İYİ PARTİ sıralarından alkışlar) 
BAŞKAN
– Teşekkürler Sayın Özkoç.
Değerli
milletvekilleri, teklifin tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Etmeyenler… Kabul edilmiştir.
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için verilen süre içinde Başkanlığa
ulaştırmalarını rica ediyorum.
Oylama
işlemini başlatıyorum.
(Elektronik
cihazla oylama yapıldı)
BAŞKAN
– Değerli milletvekilleri, İstanbul Milletvekili Şirin Ünal ve Adalet ve
Kalkınma Partisi Grup Başkanvekili Tokat Milletvekili Özlem Zengin ile 49
Milletvekilinin Askeralma Kanunu Teklifi’nin açık oylama sonucunu okuyorum: 
“Kullanılan oy sayısı : 354
Kabul  : 335
Ret : 17
Çekimser  : 2 (x)
 Kâtip Üye  Kâtip
Üye
 Rümeysa Kadak Burcu
Köksal 
 İstanbul Afyonkarahisar”
Böylece
teklif kabul edilmiş ve kanunlaşmış olmaktadır.
Birleşime
on beş dakika ara veriyorum.
Kapanma Saati: 16.47
İKİNCİ OTURUM
Açılma Saati: 17.09
BAŞKAN: Başkan Vekili Mithat SANCAR
KÂTİP ÜYELER: Rümeysa KADAK (İstanbul), Burcu KÖKSAL (Afyonkarahisar)
----- 0 -----
BAŞKAN – Türkiye
Büyük Millet Meclisinin 93’üncü Birleşiminin İkinci Oturumunu açıyorum.
2’nci sıraya
alınan, Sinop Milletvekili Nazım Maviş ile 52 Milletvekilinin Bazı Kanunlarda
ve 652 Sayılı Kanun Hükmünde Kararnamede Değişiklik Yapılmasına Dair Kanun
Teklifi ile Millî Eğitim, Kültür, Gençlik ve Spor Komisyonu Raporu’nun
görüşmelerine başlıyoruz.
2.- Sinop Milletvekili Nazım Maviş ile 52 Milletvekilinin Bazı
Kanunlarda ve 652 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/1963) ile Millî Eğitim, Kültür, Gençlik ve Spor Komisyonu
Raporu (S. Sayısı: 90) (x)
BAŞKAN -
Komisyon? Yerinde.
Komisyon raporu
90 sıra sayısıyla bastırılıp dağıtılmıştır.
Sayın
milletvekilleri, alınan karar gereğince bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklif, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır.
Teklifin tümü
üzerinde söz isteyen milletvekillerinin adlarını okuyorum: İYİ PARTİ Grubu
adına Şenol Sunat, Milliyetçi Hareket Partisi Grubu adına Yaşar Karadağ,
Halkların Demokratik Partisi Grubu adına Mehmet Ruştu Tiryaki, Cumhuriyet Halk
Partisi Grubu adına Yıldırım Kaya.
İlk söz, İYİ
PARTİ Grubu adına Ankara Milletvekili Şenol Sunat’a aittir.
Buyurun Sayın
Sunat, süreniz yirmi dakikadır. (İYİ PARTİ sıralarından alkışlar)
İYİ PARTİ GRUBU
ADINA ŞENOL SUNAT (Ankara) – Sayın Başkan, değerli milletvekilleri; hepinizi
saygıyla selamlıyorum.
Konuşmama
başlamadan önce, 23 Haziran tarihinde yenilenen İstanbul Büyükşehir Belediye
Başkanlığı seçim sonucu aziz Türk milletine hayırlı ve uğurlu olsun diyorum.
Sayın İmamoğlu’na başarılar diliyoruz, Allah yâr ve yardımcısı olsun. (İYİ
PARTİ ve CHP sıralarından alkışlar)
Bu seçim
sonuçları, milletin iradesine ipotek koymanın, yok saymanın, hak gasbının
bedelinin ne olduğunu göstermiştir. Tüm siyasetçiler olarak hepimizin ders
çıkarması gerekir. Bu seçim Türk milletinin ferasetini ortaya koymuştur; adalet
kazanmıştır, demokrasi kazanmıştır, iyilik kazanmıştır, tevazu kazanmıştır,
vicdan kazanmıştır. Velhasıl muhalefet ve iktidara destek olan büyük Türk
milleti kazanmıştır. 
Evet, bugün 90
sıra sayılı Kanun Teklifi’nin genel değerlendirmesi üzerine İYİ PARTİ Grubu
adına söz almış bulunmaktayım. Bir kez daha Millî Eğitim Bakanlığı mevzuatında
yapılan bazı değişiklikleri bu kanun teklifi getiriyor. 
Değerli
milletvekilleri, eğitim millî bir meseledir. Eğitim, bir istikbal meselesidir.
Eğitim, siyaset üstü bir meseledir. Gelin, birlikte yere düşen sistemi ayağa
kaldıralım ve Türk milletine yakışır bir millî eğitim sistemini el birliğiyle
oluşturalım. Bu, bizim ecdadımıza ve evlatlarımıza olan borcumuzdur. 
Bilindiği üzere,
on yedi yıllık AK PARTİ iktidarı döneminde karnesi çok bozuk olan
bakanlıklardan birisi Millî Eğitim Bakanlığıdır. Tam 7 kez bakan ve 17 kez
sistem değişmiştir. Her gelen bakan kendi sistemini getirmiş, muhalefet hiçbir
zaman dinlenmemiş ve eğitim kalitesi her yeni bakanla daha da gerilere
düşmüştür. 
Evet, bu kanun
teklifinin 2’nci maddesiyle ilkokula başlama yaşı altmış dokuz aya çıkarılarak
yaklaşık yedi yıldır yapılan yanlıştan geri dönülmüştür. Geri dönülmüştür ancak
yedi yıldır öğrencilerimiz bir kobay olarak kullanılmış, aileler sıkıntı
yaşamıştır. Buradan hareketle, eğitim gibi son derece önemli bir alanda yanlış
yapmamak için işin muhataplarına, uzmanlara sormanın ne kadar önemli olduğu bir
defa daha görülmüştür. Her sene değişen müfredat ve her sene değişen sistem
sonucunda evlatlarımız yıllardır deneme tahtası gibi görülüyor ve maalesef
kobay gibi kullanılıyor sayın milletvekilleri. 
Evet,
öğrencilerimizin durumu ortada, peki öğretmenlerimiz ne hâlde, biraz da bunu
değerlendirelim. Evlatlarımızı ellerine teslim ettiğimiz, gelecek nesillerimizi
yetiştiren öğretmenlerimizin sorunları saymakla bitmiyor. On binlerce
atanamayan öğretmen var. Doğru dürüst bir planlama yapılmadığı için her yıl bu
rakam artıyor ve yığılmalar devam edip geliyor. Öğretmenlerimizin maaşları
ortada. 3600 gösterge ne oldu, hâlen ses seda yok, verilen sözler de maalesef
tutulmuyor. Öğretmenlik kadrolu, sözleşmeli, ücretli diye sınıflandırılır mı
sayın milletvekilleri? Ben bir eğitimciyim, yıllardır yüzlerce öğretmen
yetiştirdim. Bir eğitimci olarak böyle bir sınıflandırmayı asla kabul
etmiyorum. Bunu öğretmenlik mesleğine bir hakaret olarak görüyorum. Öğretmenlik
kutsaldır, bir kısım kabul etmese de öğretmenlik kutsaldır çünkü insan eğitir
ve insan yetiştirir. Aynı okulu okuyan, aynı eğitimi alan, aynı işi yapan
insanları nasıl farklı kategorilere sokabiliriz? Bu yanlış uygulamadan bir an
önce vazgeçilmelidir. 
Teklifte
yer alan düzenlemeye dönecek olursak, Komisyona gelen teklifte, sadece
sözleşmeli öğretmenlerimizin ve Diyanet İşleri Başkanlığında çalışan sözleşmeli
personelin zorunlu çalışma ve kadroya geçme süresi 3+1 yani 4 yıla düşürülüyor.
Daha sonra Komisyonda muhalefet partilerinin de teklifleri, iktidar partisinin
de katılmasıyla Sağlık Bakanlığında çalışan sözleşmeli personel de bu kapsama
alındı ve teklife dâhil edildi. Peki, sözleşmeli öğretmenlerin, Diyanet
görevlilerinin, sağlık personelinin bu şekilde dört yıla indirilmekle bütün
dertleri bitiyor mu? Kadro alana kadar aile birliği ya da sağlık durumları
nedeniyle tayin isteyemiyorlar. Bunun sonucunda pek çok sözleşmeli personelin
ailesinin dağıldığını ve sağlık sorunları yaşadıklarını biliyoruz. Bize gelen
bu mağdur kardeşlerimizin hikâyeleri gerçekten çok acıklı. İnsanlar yeni doğmuş
çocuğunu, eşini ayda bir veya bazen iki ayda, bazen de altı ayda görmek
durumunda kalıyorlar. Kendi çocuğuna hasret olan insan başka çocukları nasıl
yetiştirecektir diye de sizlere sormak istiyorum. 
Evet,
değerli milletvekilleri, bu sorunun tek çözümü tüm öğretmenlere kadro verilmesi
ve aralarında hiçbir ayrım yapmadan yeni bir planlama yapılmasıdır. Kalkınmada
öncelikli bölgelerde öğretmen tutmanın yolu sözleşmeli öğretmenlik, sözleşmeli
personel değildir. Türkiye Büyük Millet Meclisi bu sorunu adil ve rasyonel bir
biçimde çözebilecek feraseti haizdir. Biz İYİ PARTİ olarak Adalet Bakanlığı,
Tarım ve Orman Bakanlığı ve tüm kurumlarda çalışanlar, tüm 4/B ve 5393 sayılı
Kanun kapsamında çalışanlar ile vekil ebe ve hemşirelere de kadro verilmesi
eşitlik ilkesi gereğidir diyoruz. Aslolan ise tüm sözleşmeli personelin 4/A
kadrosuna alınarak hukuk kurallarına uygun hâle getirilmesi, izin, tayin, terfi
gibi özlük hakları ve farklı çalışma grupları oluşmasına son verilmesidir. Şu
anda tüm kamu kurumlarında yaklaşık 300 bin sözleşmeli, 657-4/B’li sözleşmeli
memur çalışmaktadır. 300 bin sözleşmeli memurun kadroya alınmasında devletimize
herhangi bir ek yük gelmemektedir. 
Değerli
milletvekilleri, yine bu kanun teklifiyle, yükseköğretimdeki öğrencilere
yönelik açılacak yurtların işletmesi ve denetimi Gençlik ve Spor Bakanlığına
devrediliyor. Evet, devredilebilir ama öğrenci yurtları konusu çok önemli bir
konu. Sorumluluk hangi bakanlıkta, hangi kurumda olursa olsun bu işi dikkatli
yapmalı, denetiminden taviz vermemeli ve politikadan uzak tutmalıdır.
Biliyorsunuz
ki hain FETÖ örgütünün, öğrenci yurtları kisvesi altında ve ayrıca özel evler
tutarak gencecik evlatlarımızın beyinlerini nasıl yıkadığını, Anadolu’nun
gariban gençlerini nasıl tuzaklarına düşürdüklerini asla unutmadık. Aladağ’da
hiçbir denetimi olmayan bir yurtta yanarak can veren evlatlarımızı da
unutmadık. Ensar Vakfının yurtlarında meydana gelen o utanç verici olayları da
unutmadık. Belediyelerin katkılarıyla hazine arazilerine el konularak iktidar
partisinin arka bahçesi hâline getirilen; oğul, kız, akraba, eş dost ve
yandaşların vakıf ve derneklerine ait yurtlara verilen devlet desteğini de
unutmadık. Bu yurtlarda dönen dolaplar da takibimizde sayın milletvekilleri.
Kredi
ve Yurtlar Kurumu kendi binalarının yanında özel sektör ve şahıslardan kiralama
modeliyle on beş yıllığına yüksek denilebilecek fiyatlarla -ki özellikle
yandaşlardan- binalar kiralayarak yatak kapasitesini artırıyor. Ben sormak
istiyorum sayın milletvekilleri: Millî Eğitim Bakanlığının izniyle kurulmuş
özel öğrenci yurtlarından hizmet satın alma yolunu niye denemiyorsunuz? Devlet
hazinesine fazladan bir mali külfet de yüklemiyor ve üstelik her kesimden, her
görüşten insanın kalabileceği farklı yurtların olmasında da fayda var. Devlet
işletmeci değil, kanun koyucu ve denetleyici rolüne dönmelidir diyoruz.
Sayın
milletvekilleri, Türkiye Cumhuriyeti devletinde dünyaya gözlerini açan her
birey devletin himayesindedir ve Anayasa’da ifade edildiği gibi, her türlü
imkâna erişim hakkına sahiptir. Aynı zamanda, dünyaya gözlerini açan her birey
ülke kalkınmasında ve gelecek umutlarımızın yaşatılmasında en büyük değerdir.
Bu bakımdan, her bir bireyi ilgi, istek ve yetenekleri doğrultusunda farklı
eğitimlerle ve adalet çerçevesinde, iş piyasasında çalışır, üretir hâle
getirmek Türkiye Cumhuriyeti devleti ve yönetenlerinin birincil görevidir.
Mesleki ve teknik eğitim işte bu açıdan hayati öneme sahiptir. Bundan dolayı,
içinde bulunduğumuz bu yüce Meclis çatısı altında yapılan eleştirilerin dikkate
alınması, mesleki ve teknik eğitim konusunda ortak bir irade sergilenmesi
ülkemiz geleceği açısından her birimizin boynunun borcudur. Mevzuat, bugün
görüştüğümüz düzenleme gibi, sürekli değiştirilerek yamalı bohçaya dönmüştür.
Özellikle, mesleki ve teknik eğitimler yoluyla bireylere kazandırılan
yetkinliklerin belgelendirilmesi, bu yetkinlikler doğrultusunda bireyin iş yeri
açmasına veya çalışmasına dönük mevzuat karmaşası, farklı kurumların çıkardığı
mevzuatların birbiriyle çelişkisi eğitimin politik, ekonomik ve hukuki anlamda
koordinasyonsuzluğunu ortaya koymaktadır. Bir bakanlığın verdiği bir belge
diğer bir bakanlık tarafından tanınmamaktadır, bir genel müdürlüğün verdiği
belge diğer bir genel müdürlük tarafından tanınmamaktadır. Değişen hem de çok
hızlı değişen bir dünyada yaşıyoruz. Örneğin, teknolojik gelişmeler üretimi ve
üretim ilişkilerini de değiştiriyor. Öte yandan, insanların ihtiyaçları ve
tercihleri değişiyor. Böyle bir ortamda üretim ve ticaretin olmazsa olmazı
insan yaratıcılığı ve gelişmiş teknoloji. Sadece teknolojiyi üretmek ve
kullanmak da çözüm olmuyor artık, yaratacağı ekonomik, toplumsal ve sosyal
yaşamı da bugünden tasarlamak gerekiyor. Ekonomide istediğimiz değişimin
temelini ancak kaliteli eğitimle sağlamlaştırabiliriz. Nitelikli insan
kaynağına yatırım yapmazsak teknolojik altyapıyı sağlayarak dijitalleşmenin
yaratacağı faydadan da yararlanamayız. Yapmamız gereken mesleki eğitime sözde
değil özde gereken önem ve önceliğin verilmesidir. 
Genç işsizliği
önlemenin yolu da çıraklık eğitiminden geçmektedir. Mesleki eğitim merkezlerine
gençlerimizin ilgisini artırmak zorundayız. Kalfalık, ustalık belgesine sahip
olanların toplum içindeki statülerini yükseltmek zorundayız. Çırak
öğrencilerimizin çalışma ortamından kaynaklanan olumsuz faktörleri en asgari düzeye
indirmek zorundayız. Ebeveynlerin mesleki eğitimi başarısızlık ve yeteneksizlik
olarak görme anlayışını ortadan kaldırmak zorundayız. Bu ülkenin sadece beyni
çalışan değil elleri de beyniyle ortak çalışan zanaatkârlara ihtiyacı olduğunu
her platformda dile getirmeliyiz. Bütün bunları yaparken iş birliği, güç
birliğiyle ilgili paydaşlarla ortak hareket etmek zorundayız. “Biz böyle uygun
gördük.” anlayışını bir kenara bırakarak, siyasetin gereklerini değil eğitimin
gereklerini ön plana çıkararak, ortak akıl ve ortak iradeyle
sorumluluklarımızın farkındalığıyla bunları gerçekleştirmeliyiz. 
Kanun teklifinin
5, 6, 7 ve 8’inci maddelerine yönelik uygulamalar Ortaöğretim Kurumları
Yönetmeliği’nde yapılan değişiklikle iki yıldır uygulanıyordu zaten çünkü maalesef
“Hukuk devletiyiz.” diyoruz ama kanuni bir düzenleme yapmadan önce yönetmelik
ve esaslarında değişikliğe gidiyoruz. Bundan vazgeçmeliyiz değerli
milletvekilleri. 
Millî
Eğitim Bakanlığında çıraklık ve mesleki eğitim uygulamalarında yetki ve
sorumluluğun hangi genel müdürlükte olduğu da belli değil maalesef. Aynı
Bakanlık içerisinde iki farklı genel müdürlükten biri, Mesleki ve Teknik Eğitim
Genel Müdürlüğü iş yeri açmada ustalık belgesi veya en az ön lisans diploması
isterken, diğer genel müdürlük, Özel Öğretim Kurumları Genel Müdürlüğü kurs
belgesini yeterli görmektedir. Asıl önemli olan ve gözden kaçırılmaması gereken
husus da genel müdürlükler arasındaki farklı uygulamalar neticesinde mesleki
eğitimde uygulanan programlar arasında birliktelik ve bütünlüğün de
kaybolmasıdır. Millî Eğitim Bakanlığı bu yapısı ve uygulamalarıyla mesleki
eğitime öğrenci bulmakta zorluk çekmeye devam edecektir.
Değerli
milletvekilleri, devletimizin kaynaklarının daha etkin ve verimli şekilde
kullanılması amaçlandığından -güzellik uzmanlığı örneğini vereceğim size-
meslek dalında iş yeri açmak için dördüncü seviye üç yüz, üç yüz on saat teorik
eğitim yeterliyse üç yıl kalfalık eğitimi artı bir yıl daha ustalık eğitimi
olmak üzere dört yıl mesleki eğitim almak için mesleki eğitim merkezlerine
devam etmeye öğrenci için ne gerek kalmaktadır? Bu nedenle, gerçekçi olmak
gerekirse -kimse kimseyi kandırmasın- 7141 sayılı Kanun’un 12’nci maddesi
uygulamada kaldığı sürece çıraklık mesleki eğitimine olan ilgi de her geçen gün
azalmaya devam edecektir. 
Mesleki eğitimde
bir diğer önemli problem ise alışkanlıklarla yönetimden verilerle yönetime
geçilmemesidir. Bunun için de, mesleki eğitimin istihdam boyutu da dikkate
alınarak gününde ve gerçek verilere ulaşmak günümüzde mühimden öte elzemdir.
Yani Bakanlık çırak öğrenci verilerinde bile bir birliktelik sağlayamamaktadır.
Bunun yanı sıra, verileri eğitim yılları itibarıyla analiz etmek isteğimizde
meslek alanı, meslek dalı bazlı verilere ulaşmak da çok zordur. Bilindiği
üzere, eğitimin zorunlu eğitim kapsamına alınarak her meslek için sürenin dört
yıl olarak belirlenmesi ki her mesleğin öğrenme zorluğu ve öğrenme süresi farklı
olacağından mesleklere göre çıraklık süresi meslek kuruluşlarıyla iş birliğiyle
yeniden belirlenmelidir.
Yine, söylemek
istediğim: Günümüzde teknolojide çok büyük değişikliklerin yaşandığı da göz
önüne alındığında, iki yılda bir 3308 sayılı Mesleki Eğitim Kanunu’nun ilgili
maddelerinde değişiklik yapmak yerine meslekî eğitimde taraf olan tüm
paydaşların katılımıyla yeni bir meslekî eğitimi geliştirme kanununun
hazırlanıp uygulamaya geçirilmesinde büyük faydalar vardır.
Sayın
milletvekilleri, yine son olarak söylemek istediğim: Her kanun teklifinde, olur
olmaz her yerde “Cumhurbaşkanınca karar verilir.” veya “…belirlenir.” diye
yazmak zorunda mısınız? Kanun teklifi veren arkadaşlarımıza sormak istiyorum.
Bu kanun teklifinin de 14’üncü maddesine ÖSYM’de soru hazırlamak için
görevlendirilen öğretim elemanları ve öğretmenlerin ek ödeme uygulaması için ki
gösterge katsayısı kanunda açık açık yazılmış olmasına rağmen “Ek ödemenin
tutarı ile usul ve esasları Cumhurbaşkanınca belirlenir” diye yazıyorsunuz.
Yazıktır ya, sayısı belli personel için aşağı yukarı belli olan rakamı niye
Bakanlık belirlemiyor da Sayın Cumhurbaşkanının bu kadar görevi varken önüne
koyuyorsunuz? 
(Mikrofon
otomatik cihaz tarafından kapatıldı) 
BAŞKAN – Buyurun
tamamlayın Sayın Sunat.
ŞENOL SUNAT
(Devamla) - Bunu söylemiş olmamıza rağmen, “Bunu dikkate almanız gerekir.”
“Buna ‘Bakanlıkça’ demeniz daha uygundur.” dememize rağmen maalesef kabul
görmemiştir. Söylemek istediğim şudur: Evet, bir Cumhurbaşkanlığı hükûmet
sistemine geçilmiş olsa da -kanun teklifi veren arkadaşlarımıza da seslenmek
istiyorum- Sayın Cumhurbaşkanı bu kadar yoğunken, memleketin bu kadar meselesi
varken bunlarla uğraştırmayın Sayın Cumhurbaşkanını; boğmayın, boğmayın
diyorum, söylemek istediğim bu. Yanlış yapıyorsunuz…
RAMAZAN CAN
(Kırıkkale) – Bunlar mali hükümler, ya yasayla ya da kararnameyle olur.
ŞENOL SUNAT
(Devamla) – Kararnameyle olmaz çünkü yazmışsınız şeyi, “Bakanlıkça belirlenir.”
dersiniz, olur biter. 
Evet, şerh
maddelerimiz vardı ama genel anlamda biz bu teklife destek verdik,
memleketimize hayırlı ve uğurlu olsun diyorum. (İYİ PARTİ ve CHP sıralarından
alkışlar)
BAŞKAN –
Teşekkürler Sayın Sunat.
Şimdi,
Milliyetçi Hareket Partisi Grubu adına Iğdır Milletvekili Yaşar Karadağ
konuşacaktır.
Buyurun Sayın
Karadağ. (MHP sıralarından alkışlar)
Süreniz yirmi
dakikadır.
MHP GRUBU ADINA
YAŞAR KARADAĞ (Iğdır) – Teşekkür ederim Sayın Başkan.
Sayın Başkan,
değerli milletvekilleri; Bazı Kanunlarda ve 652 sayılı Kanun Hükmünde
Kararnamede Değişiklik Yapılmasına Dair Kanun Teklifi üzerine, Milliyetçi
Hareket Partisi Grubum adına söz almış bulunuyorum. Gazi Meclisi saygıyla
selamlıyorum.
Değerli
milletvekilleri, malumunuz konuştuğumuz alan eğitim. Bu alan, insan gelişiminin
biyolojik yapısından psikolojik yapısına, psikolojik yapısından sosyoekonomik
yapısına, hatta ruh gelişimine dahi katkıda bulunan bir alandır. Zaman zaman
“Beşikten mezara.” dediğimiz bir süreçten bahsediyoruz. 
Eğitim, bir
toplumun gelişmesi ve uygar seviyelere ulaşması için gerekli en önemli yapı
taşıdır. Eğitim politikası çökmüş bir millet, yok olmaya mahkûmdur. 
Gazi Mustafa
Kemal Atatürk’ün dediği gibi “Dünyada her şey için, medeniyet için, hayat için,
başarı için en gerçek yol gösterici ilimdir, fendir. İlimin ve fennin dışında
yol gösterici aramak gaflettir, cehalettir, doğru yoldan sapmaktır. Yalnız,
ilmin ve fennin, yaşadığımız her dakikadaki safhalarının sonuçlarını idrak
etmek ve gelişimini zamanında takip etmek şarttır. Binlerce yıl önceki
kuralları bugün aynen uygulamaya kalkışmak, elbette ki ilmin ve fennin içinde
olmak değildir.”
En önemli, en
esaslı nokta, eğitim meselesidir. Eğitim politikamızın temel amacı, Türk
milletine mensubiyetin gurur ve şuuruna sahip, manevi ve kültürel değerlerimizi
özümsemiş, düşünme, algılama ve problem çözme yeteneği gelişmiş, sorumluluk
duygusu ve toplumsal duyarlılığı yüksek, yeni gelişmelere açık, bilim ve
teknoloji üretimine yatkın, girişimci, demokrat, kültürlü, erdemli ve inançlı
nesillerin yetiştirilmesi olmalıdır. 
Şimdi
de komisyondan geçirilip Genel Kurula sunduğumuz kanun maddelerindeki
değişiklikler hakkında bilgi vermek istiyorum. Getirilen kanunla birlikte
yurtlarla ilgili bir düzenleme yapıldı. Gerçek ve tüzel kişiler tarafından
yükseköğrenim öğrencilerine yemekli ve yemeksiz özel barınma hizmeti veren kurumların
açılmasının, işletilmesinin, denetlenmesinin daha etkin yürütülmesinin
sağlanması için Gençlik ve Spor Bakanlığının iznine bağlanması sağlanmıştır.
Kredi ve Yurtlar Genel Müdürlüğünün bu konudaki iş ve işlemlerinin
yürütülmesine ilişkin tecrübelerine istinaden bu Genel Müdürlüğün bağlı olduğu
Gençlik ve Spor Bakanlığınca yapılması uygun görülmüştür. Gerçek ve tüzel
kişiler tarafından yemekli ve yemeksiz öğrenci yurtları ve buna benzer
kurumların açılması ve işletilmesi, ortaokul ve ortaöğretim düzeyinde Millî
Eğitim Bakanlığına, yükseköğretim düzeyinde ise Gençlik ve Spor Bakanlığına
bağlanmıştır. Yurtlarda ortaöğretim ve yükseköğretim arasında bir yetki
kargaşası, bir ikilem söz konusuydu, şimdi ona belli bir nitelik geldiğine
kanaat getiriyoruz. Yalnızca, yurtların açılmasının, işletilmesinin yanı sıra,
özellikle denetlenmesi konusunda bu, çok önemlidir; gerekli hassasiyetin
gösterilmesini beklemekteyiz. 
Ayrıca, kanun
teklifindeki diğer bir husus ise ilkokula başlama yaşıyla ilgili yeni bir düzenlemenin
yapılmış olmasıdır. Bu düzenlemeyle, mecburi ilköğretim çağı, 6-14 yaş grupları
arasındaki çocukları kapsayacaktır. İlkokula başlama yaşı, eylül sonu
itibarıyla 69 aya çıkarılmıştır. Buradaki temel amaç, çocukların bilişsel,
duygusal, sosyal ve psikomotor olgunluğa eriştikten sonra okula başlamasıdır.
Öncesinde Sayın
Bakanımız Ziya Selçuk’un dediği gibi, 6, 7 yaş çağ nüfusu iç içe girdi. Okula
erken yaşta giden çocukların duygusal ve sosyal gelişiminde ciddi problemler
oluştu. Bu yüzden, bu düzenleme, çocukların yeterli olgunluğa eriştikten sonra
okula başlamalarını sağlayacaktır.
Bir diğer husus
ise çıraklık eğitiminin zorunlu eğitim kapsamına alınarak kalfalık ve ustalık
eğitimlerinin dört yıllık “Mesleki Eğitim Merkezi Programı” adı altında birleştirilmesidir.
Bu dört yıllık programı bitirenlere meslekî diploma verilecektir.
Eğitim-istihdam bağlantılarının güçlendirilmesi, özel sektörün mesleki eğitime
doğrudan katkı sağlaması ve nitelikli insan gücünün yetiştirilmesi amacıyla,
meslekî eğitim merkezlerinin organize sanayi bölgeleri yönetimlerince ve özel
sektör tarafından açılabilmesine olanak sağlanacaktır. Özel sektör, kendi iş
gücünü kendi yetiştirebilecektir. 
Ülkelerin
gelişmesinde ve kalkınmasında sanayileşmenin temel unsuru olan bilgi, beceri ve
iş alışkanlıklarına sahip, yüksek verimi gerçekleştirecek kalifiye insan
gücünün yetiştirilmesi gerekmektedir. Kalifiye elemanların bilgi ve becerisi,
ekonomik başarının temelidir. Ülke gelişiminde ara eleman faktörünün önemli bir
role sahip olduğunu düşünürsek bu uygulamanın, ülkenin gelişimi noktasındaki
geleceğine çok büyük katkı sağlayacağını görmek kaçınılmazdır.
Değerli
milletvekilleri, ayrıca getirilen teklifle birlikte… Dershanelerin kapatılma
süreciyle başlayan dönüşüm sürecinde temel liseler dört yıl süreyle taahhüt
vermişlerdi. Bu dönüşüm süreci… 5580 sayılı Kanun’un ek 1’inci maddesinin
yedinci fıkrasında yer alan “eğitim ve öğretim desteği” ibaresi, bu teklifle
madde metninden çıkarılmıştır. Buna göre bu madde kapsamındaki öğrenciler için
verilen eğitim ve öğretim desteğinin gereken şartları karşılayamayan
kurumlardan tahsil edilmemesi sağlanmıştır. Şimdi, özellikle dershanelerin
kapatılma sürecinde KHK’yle o malum yapıya ait veya suç işleyen kurumlar tespit
edildi ve bu temel liseler, onlar ayrıştırıldıktan sonra açılan liselerdi, dört
yıllık da eğitim öğretim hakkı tanınmıştı. Şimdi, bunun özellikle devamına
yönelik bayağı bir talep olmasına rağmen de şu anda bu dört yıllık süre doldu.
Bunların devam etmesiyle ilgili sanırım bir şey yok, eğitim öğretim desteği
verilmişti, o eğitim öğretim desteği dört yıl sonunda dönüşümünü sağlamayan
okullardan geri alınacaktı ama bu teklifle birlikte bundan vazgeçilmiş oldu. 
Getirilen
teklifle Diyanet İşleri Başkanlığında ve Sağlık Bakanlığında görev yapan
sözleşmeli personelin kadroya atanabilmesi için gerekli zorunlu hizmet süresi
dört yıla düşürülmüştür. Aynı Millî Eğitimdeki sözleşmeli öğretmenlerde olduğu
gibi “3+1” kuralı esas alınmıştır. 
Diğer ve önemli
meselemiz, tabii ki öğretmenlik konusu. Şunu bir öğretmen olarak öncelikle
belirtmek istiyorum: Öğretmenlik mesleği, özel bir ihtisas mesleğidir.
Öğretmen, çocuklarımız için yeri gelmiş anne-baba olmuş, yeri gelmiş
ağabey-abla olmuş, yeri gelmiş çocuklarımıza sığınacak kapı, onlara gelecek
kötülüklere karşı duvar olmuş ama her şeyden önce bu vatanın geleceği
evlatlarımız için gözünü kırpmamış “vatan” deyip şehit olmuş.
Diyarbakır’ın
Çavuşlu köyünde babasıyla birlikte şehit edilen Neşe Alten’i, memleketi
Maraş’ta okulu bırakıp gitmesi için, hain PKK terör örgütü üyelerine karşı
direndiği için şehit edilen Hanifi öğretmenimizi, 29 yaşında
Tunceli’de şehit edilen Rüstem Şen’i, Bitlis’in Düzyazı mezrasında okulları
basılarak 1 yaşındaki kızlarıyla birlikte şehit edilen Yasemin ve Bayram Tekin
çiftini, henüz sekiz aylık öğretmenken Batman’ın Kozluk ilçesinde PKK’lı
hainlerin saldırısı sonucu şehit düşen Şenay Aybüke Yalçın’ı ve burada ismini
sayamadığım, bölücü katillere karşı Türkiye'nin dört bir yanında vatan ve
bayrak için destanlar yazarak şehadet şerbetini içen tüm öğretmenlerimizi saygı
ve minnetle anıyorum, ruhları şad olsun. 
Değerli
milletvekilleri, bizler her zaman söylüyoruz, öğretmen, öğretmen, öğretmen.
Daha önce de defalarca dile getirdiğimiz gibi, öğretmenliğin sözleşmelisi,
ücretlisi olmaz fakat zorunluluklar bizleri birtakım yapılanmalara sürüklemiş
olsa da öğretmenlerimiz açısından kolaylıkların, esnekliklerin getirilmesi ve
şartların iyileştirilmesi esas olmalıdır. 
Bilindiği üzere,
“4+2” şeklinde çakılı atanan sözleşmeli öğretmenlerimiz vardı, bunların
sıkıntıları da hepimiz tarafından malumdu; eş, sağlık mazeretleri, mazeret
durumunda tayin hakları yoktu. Gazi Meclisimize getirilen bu kanun teklifiyle
birlikte, sözleşmeli öğretmenlerimizin kadroya atanabilmeleri için zorunlu
hizmet sürelerinin “3+1” şeklinde düzenlenmesi, o vefakâr öğretmenlerimiz
açısından alınan önemli bir karardır ve tarafımızca da sonuna kadar
desteklenmektedir.
Eğitim,
bir ülkenin olmazsa olmazıdır. Eğitim ve eğitimci için atılan bu adımlar sonuna
kadar desteklenen uygulamalar olsa da eğitimde hem sistem hem de öğrenci
açısından mevcut başka sıkıntıların olduğunu da bilmekteyiz. Bu sıkıntıların
giderilmesi, eğitimimizin ve eğitimcilerimizin refaha kavuşabilmeleri için
bundan sonraki süreçlerde de gerekli adımların atılarak uygulamaya geçirilmesi,
en asli görevimizdir çünkü bilmeliyiz ki eğitimden yoksun bir milletin bağımsız
olması ve muasır medeniyetler seviyesine ulaşması imkânsızdır. Geleceğimizin
yeni yetişen nesillerimize, bu nesillerimizin de fedakâr, cefakâr öğretmenlerimize
emanet olduğu unutulmamalıdır. 
Bu
konudaki sözlerimi, yine Ulu Önder’imiz Mustafa Kemal Atatürk’ün bir sözüyle
bitirmek istiyorum: “Milletleri kurtaranlar, yalnız ve ancak öğretmenlerdir.
Öğretmenden, eğitimciden yoksun bir millet henüz ‘millet’ adını almak
kabiliyetini kazanmamıştır. Ona ‘basit bir kitle’ denir, ‘millet’ denmez. Bir
kitle ‘millet’ olabilmek için mutlaka eğitimcilere ve öğretmenlere muhtaçtır.”
Saygıdeğer
milletvekillerimiz, öğretmenler konusuna değinirken, bir de ayrıca, özellikle
gerek sosyal medyada olsun gerekse Meclisteki büromuza gelerek sözlerini
ileten, sıkıntılarını dile getiren onlarca, yüzlerce meslektaşımızı görüyoruz.
Bu meslektaşlarımızın bir grubu ise bu 1.200 sözleşmeli öğretmenden, ücretli
öğretmenden atanmayanlar. Öğretmenlerimizle ilgili, bir de bu 1.200 öğretmen
hakkında konuşmak istiyorum. Fedakârca ve biraz da çaresiz, zor şartlarda
ücretli öğretmenlik yapan arkadaşlarımıza, dönemin Millî Eğitim Bakanı İsmet
Yılmaz tarafından, yaşanan mağduriyetlerin giderilmesi için çalışma başlatılmış
ve diğer kurumlarda olduğu gibi tecrübelerinden istifade etmek üzere, kanun
hükmünde kararnameyle 5 bin kadro tahsis edilmiştir; toplamda beş yüz kırk gün
SGK primi yatırmış olması, 2017-2018 yılında aktif çalışıyor olması ve KPSS
üstünlüğü gibi şartlar aranmıştır. Hâlihazırda mülakata katılan 1.200 kadar
öğretmen, bu şartları taşımasına rağmen açıkta kalmıştır. Bu öğretmenlerimizin
iddiası -şu anda sayılarının 900-920 olduğu söyleniyor- o açılan 5 bin kadro da
dolmamış. Bunlar, mülakata girmelerine rağmen, o hakkı hak etmelerine rağmen şu
anda atanamamışlar ve bunun mücadelesini veriyor bu öğretmenlerimiz. Bunların
da burada sesi olmak istedik. Bu öğretmenlerimizin mağduriyetlerinin
giderilmesi için gerekli çalışmanın yapılmasını bekliyor, saygılarımı
sunuyorum. 
Saygıdeğer
milletvekilleri, çıkacak, ilgili kanuna değindikten sonra, kalan sürem
içerisinde de doğup büyüdüğüm memleketim olan Iğdır’a değinmek istiyorum.
Iğdır, Türkiye’de başka bir örneği olmayan, dört ülkenin kesişim noktası.
Türkiye'nin Orta Asya’ya, Türk dünyasına açılan kapısı. Kuzeyinde Ermenistan,
doğusunda Azerbaycan’a bağlı Nahçıvan Özerk Cumhuriyeti ve yine, güneydoğusunda
İran’la sınırı olan ve Dilucu dediğimiz kesimle Türkiye'nin doğudaki en son, uç
noktasında bulunan şehrimiz. 
Iğdır’ımızın
ciddi anlamda çok büyük problemleri var. Tabii ki bu problemlerin başında
işsizlik geliyor. Bunun dışında, bu kadar jeopolitik, jeostratejik bir öneme
sahip olmasına rağmen -dediğim gibi- dört ülkenin kesişim noktasında olmasına
rağmen ticaretimizin çok önemli sorunları var. Ermenistan’la ilişkilerimiz
malum, sınır kapımız kapalı. Kapalı olmasını da hem Iğdır halkı hem de Türkiye
olarak sonuna kadar destekliyoruz çünkü işgal etmiş oldukları Dağlık Karabağ’ı,
Azerbaycan’ın yüzde 20’lik toprağını boşaltmadıkları müddetçe o kapının kapalı
kalması en doğal hakkımızdır. Ama Nahçıvan’la ilgili sınır kapımız açık
olmasına rağmen, Azerbaycan ve Nahçıvan’la uygulanan vize uygulamasından ve
gümrükteki çalışmalardan dolayı, maalesef, sınır ticaretimiz sekteye
uğramaktadır. Bu vize uygulaması, en son, Bakü’de yapılan bir platformda dile
getirildi, Meclis başkan vekilimizle birlikte hem Meclis başkanlarına hem de
Dışişleri Bakanlığına dile getirildi ve onlar, gerekli çalışmayı yapacaklarını
söyledi. Buradan, bu kürsüden ben hem Dışişleri Bakanlığımıza tekrar seslenmek
istiyorum bunun takibinin yapılması açısından hem de Iğdırlı hemşehrilerime
sesleniyorum; inşallah, vize uygulaması kalktığında daha uygun şartlarda
ticaret imkânlarına kavuşacaklar. 
Iğdır’ın
problemleri arasında bir de Boralan Sınır Kapısı var; İran’la sınır kapımız
olmasına rağmen, kapalıdır. Bununla ilgili de çalışmaları Iğdır halkı
özellikle, şiddetle beklemektedir.
Ayrıca, Iğdır’da
en önemli problemlerden bir tanesi, tarım ve hayvancılıkla ilgili
sıkıntılardır. Tarımdaki sulama probleminin hemen kuzeyimizdeki Aras Nehri
üzerine kurulacak, ülkemiz sınırları içerisinde doğup Ermenistan’la sınırımızı
çizerek ta Hazar Denizi’ne kadar ulaşan Aras Nehri üzerine kurulacak, kendi
sınırlarımız içerisinde kurulacak barajlarla birlikte Iğdır’ın en önemli
problemi olan sulama probleminin çözüleceği kanısındayız.
(Mikrofon
otomatik cihaz tarafından kapatıldı)
BAŞKAN –
Buyurun, tamamlayın Sayın Karadağ.
YAŞAR KARADAĞ
(Devamla) – Bu konuda hem Ünlendi Barajı çalışmaları devam ediyor; maalesef,
biraz yarım yamalak, ağır aksak devam ettiğini gözlemliyoruz. Bir de özellikle,
kurulacak olan Tuzluca Barajı, Iğdır’daki sulama problemini çok büyük oranda
ortadan kaldıracak ve tarıma çok büyük bir katkı sağlayacaktır. Hem ikliminin
hem de toprağının bu kadar verimli, değerli olduğu bir ovada bugünkü vahşi
sulama sistemiyle yapılan sulama yerine kurulacak barajlarla birlikte bugünkü
verimin belki de en az 8-10 kat daha artırılacağı kanısındayız. Bu barajlarla
ilgili çalışmalarla ilgili de özellikle buradan Tarım Bakanlığımıza ve DSİ
Genel Müdürlüğümüze seslenmek istiyorum: Iğdırlı, sulama probleminin artık
çözülmesini istiyor.
Galiba zamanım
doldu.
Hepinize çok çok
teşekkür ederim. (MHP sıralarından alkışlar)
BAŞKAN –
Teşekkürler Sayın Karadağ.
ÖZGÜR ÖZEL
(Manisa) – Sayın Başkan…
BAŞKAN – Sayın
Özel, buyurun.
IV.- AÇIKLAMALAR (Devam)
35.- Manisa Milletvekili Özgür Özel’in, 90 sıra sayılı Kanun Teklifi’nin
Genel Kurulda görüşülme şekliyle ilgili düşüncelerine ilişkin açıklaması
ÖZGÜR ÖZEL
(Manisa) – Sayın Başkan, teşekkür ederim.
Görüşülmekte
olan kanun teklifiyle ve görüşme şekliyle ilgili bir olumlu, bir olumsuz
yaklaşımımız var. Uygun tarafı şudur: Hiç değilse ihtisas komisyonu
çalıştırılmıştır. Plan ve Bütçe Komisyonu, Meclis alt komisyonu gibi, alt
meclis gibi, ön meclis gibi çalıştırılıp ilgili, ilgisiz her konu, torba
kanunlar hâlinde görüşülüyor. Bir torbanın içine atılmak yerine bir konuyla
ilgili maddelerin birlikte ve bir torba kanun olmadan ihtisas komisyonuna
gitmesi ve 5 siyasi partinin değerli Komisyon üyelerinin katkısını alması ve
orada takip ettiğimiz kadarıyla kayda değer değişiklikler yapılması bir yılını
doldurmuş olan Parlamentomuzda bu bir yıl içinde -benzer bir örneğini hatırlamıyoruz-
ilk olumlu örnektir, bunu teyit etmek lazım. Eleştiriyoruz her zaman torba
yasaları, ilk kez torba yasa olmadan böyle bir şey yapılıyor. Ama yanlış tarafı
şu, buradaki sıkıntı şu: Yine kanunun Parlamento dışı merciler tarafından
hazırlandığı ve milletvekillerimiz tarafından imza atılarak yürütme ile
yasamanın bir kısmı arasında Anayasa’ya karşı muvazaa suçu işlendiği açıkça
Komisyon görüşmelerinde de belli olmuştur. 
Ayrıca bunun
temel bir kanun olarak getirilmesi, hızlı bir şekilde yasa yapmak için temel
kanunla ilgili İç Tüzük’ümüzün 91’inci maddesinin istismarının tekrarı
niteliğindedir. İstisna, kural hâline dönüşmüş, normal müzakere istisna olmuş
durumdadır. 20 maddelik bir kanun, temel kanun getirilince ne olacak? Üzerinde
her maddenin değil, 10 maddeye sadece bir konuşma verilmektedir. Böyle olunca
muhalefet partileri kaçınılmaz olarak değişiklik önergeleri vermek suretiyle
kendilerine maddelerde konuşma icat etme mecburiyetindedir.
(Mikrofon
otomatik cihaz tarafından kapatıldı) 
BAŞKAN – Devam edin
Sayın Özel.
ÖZGÜR ÖZEL
(Manisa) - Oysaki madde üzerinde normal İç Tüzük 81’e göre müzakereye imkân
tanınsa desteklediğimiz maddelerde değişiklik önergesi vermek yerine “Madde
güzeldir, doğrudur.” der maddeye evet oyu verir, ardından değişiklik önergesi
vermeyiz, zaten yasa böyle yapılıyor bütün dünyada. Ama burada 900 maddelik
örneğin Vergi Usul Kanunu için tanınmış otuzarlı bölümler hâlinde görüşülme
kolaylığını istismar eden anlayış, bizi mecburen desteklediğimiz maddede de
değişiklik önergesi verip, anlamı, sonucu değiştirmeyen değişiklik önergesi
verip kendimize oradan beş dakikalık olsun bir konuşma hakkı çıkarmaya
itmektedir ki bu, Parlamento ciddiyetiyle bağdaşmayan bir durumdur ancak bizim
grubumuzun ya da diğer muhalefet partisi gruplarının değil, iktidarın iş görüş
biçimine karşı geliştirilen bir savunmadır. Bu yüzden, torba kanun içine atmak
yerine ihtisas komisyonunu çalıştırmayı doğru bulduğumuzu, Komisyon Başkanının
şahsında bütün üyelerin değerli katkılarını kıymetli bulduğumuzu ifade ediyoruz
ama temel kanun çelişkisine itirazımızı kayda geçirmek istedim.
Teşekkür ederim.
BAŞKAN –
Teşekkürler Sayın Özel.
Buyurun Sayın
Zengin.
36.- Tokat Milletvekili Özlem Zengin’in, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
ÖZLEM ZENGİN
(Tokat) – Teşekkür ediyorum.
Sayın Başkan,
çok değerli milletvekilleri; Sayın Özel ifade ettiler, ben üzerine birkaç şey
söylemek istiyorum, cevaba binaen.
Bunun ilk defa
olduğunu ifade ettiniz, ilk defa değil. Ben çok iyi hatırlıyorum, Meclis ilk
açıldığında, Adalet Komisyonunda ilk savunmamızı, kanunla alakalı
görüşmelerimizi yaparken ben de bizzat oradaydım, Sağlık Bakanlığında hakeza
oldu; bu, ilk defa olan bir şey değil. Zaten olması gerekeni yapıyoruz. Olması
gerektiği hâliyle ihtisas komisyonlarımız çalıştı; orada muhalefet partileri,
iktidar partisi kanun tekliflerini veren milletvekillerimiz, her bir vekilimiz
konuya dair itirazlarını ya da olması gerekenleri ifade ettiler. 
Şimdi, muvazaa,
tabii, iddialı bir ifade, bir suç. Biz muvazaalı bir iş yapmaktan imtina
ederiz. Niçin muvazaalı iş yapalım? Muvazaaya gerek yok. Hepimiz buradayız ve
Mecliste yaptığımız işlerde, her ne kadar teklifi iktidar partisi vermiş olsa
da günün sonunda aslında, bu işi bitirdiğimizde... 
(Mikrofon
otomatik cihaz tarafından kapatıldı)
BAŞKAN – Devam
edin Sayın Zengin.
ÖZLEM ZENGİN
(Tokat) – ...kanunu yapma sürecinin tamamı ortak çalışmamız yani yapılan
çalışma aslında eğrisiyle doğrusuyla her birimize ait; iktidara, muhalefete ait
ortak bir çalışma, böyle görmek lazım. Burada bir muvazaa değil, gruplarla da
görüşerek daha süratli, bu manada daha hızlı bir netice almaya dair bir mesele
var ama nihayetinde, hiç dolanmaya gerek yok, hangi konuya dair hangi itiraz
varsa bunları burada açık yüreklilikle konuşacak bir ortama sahibiz diye
düşünüyorum.
Teşekkür ederim.
BAŞKAN –
Teşekkürler.
ÖZGÜR ÖZEL
(Manisa) – Sayın Başkan...
BAŞKAN – Buyurun
Sayın Özel.
37.- Manisa Milletvekili Özgür Özel’in, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
ÖZGÜR ÖZEL
(Manisa) – Sayın Başkan, şimdi şöyle bir şey tabii: Usule yönelik bir itiraz bu
ama yasa yapma tekniği açısından son derece kritik bir konu ve kaliteli yasama,
hepimizin bizi görevlendiren seçmenlerimize, halkımıza karşı sorumluluğumuz.
Muvazaa iddiasını reddetmek güzel ama başvuracağım kanıt, argüman o kadar
kuvvetli ki Berat Albayrak 2018 Ağustos ayında “Kalkınma Bankasının kuruluşuyla
ilgili kanun teklifimizi hazırladık, Meclise yollayacağız, inşallah, açılmasıyla
beraber ilk kanunlaşacak da bu olacak.” diyor ve dediği oluyor. Oysa o tarihte
Bakanlar Kurulunun tasarı yollaması mümkün değil ve buradaki arkadaşları
imzalıyor onu. 
Bir de
gelecekten bir örnek vereyim: Nafaka, önemli bir tartışma; okuyoruz 2 bakanlık
arasında bir tartışma var, Aile Bakanlığı -benim de doğru bulduğum şekilde-
kendi pozisyonu gereğince meseleye daha itidalli yaklaşıyor ve diyor ki: “Ömür
boyu nafaka da bir seçenek olarak durmalıdır.”, Adalet Bakanlığıyla aralarında
tartışma var, o da diyor ki: “Evlilik süresiyle sınırlı olsun.” Meselenin özünü
sonra tartışırız. Ama onlar kim oluyor da milletvekilinin tekelinde olan kanun
teklifi verme varken ve bunu burada, bizim Adalet Komisyonumuz tartışacak, aile
komisyonumuz tartışacakken…
(Mikrofon
otomatik cihaz tarafından kapatıldı)
BAŞKAN – Devam
edin Sayın Özel.
ÖZGÜR ÖZEL
(Manisa) – …seçilmemiş, atanmış birer teknisyen pozisyonundaki bakanlar… Hem de
bütün kampanyanızda “Bakanlar artık kanun teklifi, tasarısı veremeyecek,
yürütmeyle ilgili kısımlar yürütmede yapılacak, Parlamentoda kanunları
milletvekilleri yapacak.” deyip şimdi orada, sarayda hazırlanan kanun buraya
gelip buradan 5, 7, 9, 17 milletvekili imza atınca bu Anayasa’ya karşı muvazaa
suçu değildir de nedir? Benim söylemeye çalıştığım bu Sayın Başkanım. 
Teşekkür ederim.

BAŞKAN –
Teşekkürler. 
ÖZLEM ZENGİN
(Tokat) – Sayın Başkan…
BAŞKAN – Buyurun
Sayın Zengin. 
38.- Tokat Milletvekili Özlem Zengin’in, Manisa Milletvekili Özgür
Özel’in yaptığı açıklamasındaki bazı ifadelerine ve bakanların “teknokrat”
denilerek değersizleştirilmesini haksızlık olarak gördüğüne ilişkin açıklaması
ÖZLEM ZENGİN
(Tokat) – Sayın Başkan, şimdi çok dikkatle arkadaşımı dinledim. Yani öyle bir
tablo var ki sanki biz milletvekilleri bakanları, Cumhurbaşkanını, onları
gördüğümüzde selam bile vermeyeceğiz, hiç temas etmeyeceğiz. Normal şartlarda,
bugün ben Grup Başkan Vekili olarak nöbetçiydim. Fakat yargı reformuyla
alakalı, içinde her 2 bakanlıkta da bu konuda çalışan arkadaşlarımızın da
olduğu… Şu anda komisyonlarda biz kanun teklifini görüşürken de altlığını
oluşturmak için çalışan arkadaşlarımız nasıl ihtisas komisyonlarına
geliyorlarsa bir müzakere safhası var bu kanun teklifinin buraya gelmeden
evvel. Bir defa, kanunları biz yaptığımız zaman Meclis mi bu kanunları
uyguluyor, hayata geçiriyor? Herhâlde Meclis hayata geçirmiyor, değil mi? Bunun
bir uygulayıcısı var; uygulayacaklar bakanlıklar. Hâl böyle olunca belli bir
bakanlığın, örneğin nafaka veya çocukların icrayla teslimi konusunda… Mesela
ben de kendim bir avukat olarak çocukların bir yargı ekibi tarafından icrayla
teslimini sıkıntılı görenlerdenim. Aile Bakanlığımızın bunu yapmasını çok daha
anlamlı buluyorum fakat Aile Bakanlığımız bunu yaparken çok tabii olarak
diyecektir ki: “Benim şartlarım şu, ben bu şartlarda bunu yapabilirim.”
Karşılıklı olarak fikir alıp vermek başka bir şey, hangi bakanlık hangi işi
hangi safhada ne kadar yapacak, neyi öngörüyor, planlamasında ne var, yargı
reformuyla alakalı yapılan işlerde bir bakanlığın…
(Mikrofon
otomatik cihaz tarafından kapatıldı)
BAŞKAN – Devam
edin Sayın Zengin, buyurun. 
ÖZLEM ZENGİN
(Tokat) - …kendine dair bir planlama yapması başka bir şey, burada kanunu bizim
yapmamız, bu kanunları milletvekillerinin teklif etmesi başka bir şey ve
bunların birlikte, koordineli olması gerekiyor. 
Biraz evvel
ifade ettim, şurada kanun yaparken bile sadece iktidarla olacak bir iş midir?
İktidar, muhalefet beraber yapıyoruz. Aynı şekilde, bir kanun teklifinin hayat
bulmasına kadar geçen safhada elbette ki bakanlıkların konuya dair ihtiyaçları
olur -çünkü onların ihtiyacı da çok önemli, hangi şeye ihtiyacı var- sadece
onların ihtiyacı değil, zaman zaman toplumun ihtiyacı, zaman zaman
milletvekilinin. Biz burada bölgesel kanunlar da yaptık. İşte, çok yeni,
Nevşehir’le alakalı hep beraber bir kanun teklifini hayata geçirdik. Bunu
yaparken bazen bireylerin, bazen bir ilin, bazen bir bakanlığın ihtiyacına
binaen bizler çalışmalar yapıyoruz. Bir ekip çalışmasıyla ancak gerçek bir
çalışmaya ulaşabiliriz. 
Daha evvel
birkaç defa söylemiştim ama Sayın Özel bu ifadeyi tekrar tekrar kullanıyor.
Bakanlara “teknokrat” diyerek değersizleştirmeyi Türkiye’de çok büyük bir
haksızlık olarak görüyorum. Bakan bakandır, vekil vekildir, Cumhurbaşkanı
Cumhurbaşkanıdır; herkesin de bunu öğrenmesi lazım. 
Teşekkür ederim.
(AK PARTİ sıralarından alkışlar) 
BAŞKAN –
Teşekkürler. 
Sayın Özel,
artık tamamlayalım, bağlayalım bu tartışmayı. 
39.- Manisa Milletvekili Özgür Özel’in, Tokat Milletvekili Özlem
Zengin’in yaptığı açıklamasındaki bazı ifadelerine, Cumhurbaşkanlığı yönetim
sisteminin tıkandığına ve her doğana göre anayasa yapılması gerektiğine ilişkin
açıklaması
ÖZGÜR ÖZEL
(Manisa) – Sayın Başkan, bakanlara “teknokrat, teknisyen” diyen ben değilim,
Mehmet Uçum’un kitabının 121’inci sayfasını -bu sistemle ilgili- okursanız o
tanımı Mehmet Uçum’un yaptığını ve o kitabı hepimizin dikkatle okuduğunu
hatırlayalım. 
İkincisi, şimdi
bir pişmanlık ifadesine dönüşmüş bir durum var. Yaptıkları Anayasa’nın
uygulanamaz olduğunu söylüyorlar, biz de bunu söylüyoruz ama biz bunu siz
yaparken söyledik. Siz kuvvetler ayrılığını temel alan parlamenter sistemi
güçlendirecek bir şeyler yapsaydınız hep beraber olacaktık. Siz kuvvetler
birliğine varan Türk tipi başkanlık sistemi getirdiniz, adına da
“Cumhurbaşkanlığı yönetim sistemi” dediniz. Getirdiğiniz işte tarafsızlığını da
yitirmiş bir Cumhurbaşkanı olduğu için, hem partisinin başkanı hem devletin
başkanı hem yargının başkanı; akıl almaz, çarpık bir işe dönüştü. Şimdi öyle
bir noktaya geliyorsunuz ki “Efendim, bakanlarımıza selam mı vermeyeceğiz?”
Veriyordunuz, biz de veriyorduk, şuraya geliyordu, oturuyordu, yapılan kanunla
ilgili soruları cevaplıyordu, bize karşı sorumluydu, kürsümüzü yemin etmek için
emaneten kullanmıyordu, biz gensoru verirsek gelip hesap veriyordu, siyasi
denetimimiz altındaydı, güvenoyu alamazsa göreve başlayamıyor, bütün kabine
gensoruyla da düşürülebiliyordu. 
(Mikrofon
otomatik cihaz tarafından kapatıldı)
BAŞKAN – Devam
edin Sayın Özel.
ÖZGÜR ÖZEL
(Manisa) – Bu yüzden ulaşılabilir ve sorgulanabilirdi. Daha iyi denetlenmesi
üzerinde çalışmalıydık, siyasi denetimimizin dışına çıkardınız ve hukuki
denetim konusunda da zorlaştırdınız. Yaptığımız bütün eleştirilerde, bu bir yıl
önce buraya geçecek sistemde katı kuvvetler ayrılığından bahsettiniz, yasama
tekelinden bahsettiniz. Benim kitapçığımda yazmıyor bunlar, sizin
kitapçığınızda yazıyor. Oysaki böyle olmayacağı belliydi. Muvazaaya muhtaç
hâldesiniz devleti yürütebilmek, yasamayı ve yürütmeyi sürdürebilmek için; aksi
durumda koca danışmanlara, koca binalara ihtiyacımız var. Hiç kimse birbirini
kandırmasın -siz hukukçusunuz- “Yemin kanıtına başvuralım.” desem, altına imza
attırdığınız milletvekili “Evet, ben bu teklifi kendim hazırladım, şu yasama
uzmanımla, şöyle çalışarak yaptım.” deyip bana notunu gösterebilir mi? Birkaç
arkadaşın saraydaki çalışmalara davetli gitmesini söylemiyor. O yüzden “Yemin
kanıtına başvuralım.” derim şurada -siz hukukçusunuz- herhâlde sizin
siyasetiniz açısından da en tatsız anlar yaşanır o arkadaşlar açısından. O
yüzden birbirimizi kandırmayalım. Bu sistem yürümüyor, bu sistem tıkanık… 
(Mikrofon
otomatik cihaz tarafından kapatıldı)
ÖZGÜR ÖZEL
(Manisa) – Son cümlelerim. 
BAŞKAN –
Bağlayın lütfen. 
ÖZGÜR ÖZEL
(Manisa) – …bu sistem bitik çünkü bu sistem Erdoğan’a göre bir anayasa
yapıldığı için oldu oysaki demokrasilerde her doğana göre bir anayasa yapılır.
Erdoğan’a göre yaptığınız için, son provada bile, bugün ihtiyaçları
farklılaşmış, bir kolu uzun, bir tarafı kısa, ona bile uymuyor, o yüzden kendi
anayasasını kendi çiğniyor. Oysaki her doğana anayasa yapsaydık bugün bu
sıkıntılar olmazdı. 
Teşekkür
ediyorum Sayın Başkan. 
BAŞKAN –
Teşekkürler. 
ÖZLEM ZENGİN
(Tokat) – Sayın Başkan…
BAŞKAN – Evet,
son bir kez size söz vereyim çünkü bu tartışma farklı vesilelerle uzun devam edebilir,
şimdilik noktayı koyalım. Siz de sözlerinizi söyleyin Sayın Zengin.
Buyurun. 
40.- Tokat Milletvekili Özlem Zengin’in, Türkiye’nin geleceği için her
şeyin milletin rızasının ve onayının alınarak yapıldığına ilişkin açıklaması
ÖZLEM ZENGİN
(Tokat) – Sayın Başkan, ben de son olmasını diliyorum çünkü artık bitirelim. Bu
konu, bu tartışma burada defaatle yapıldı. Ben bir yıldır buradayım. Sayın Özel
ne zaman nöbetçi olsa hep aynı noktaya geliyoruz. Daha evvelki arkadaşlarım
bunu yaptılar, bu Anayasa’nın kabul edildiği süreçte yapıldı. Şimdi, biz millet
iradesinden bahsediyoruz. E, artık bir nokta koymak lazım, sonsuza kadar bunu
tartışacak değiliz. Türkiye’de yapılan her şey milletin iradesiyle birlikte,
onun rızasını alarak, onayını alarak yapılıyor, bir şahıs için de yapılmıyor.
Bu, Türkiye’nin geleceği için, bu ülke için, millet adına yapılıyor, burada
zaten verilen kararlar da millet adına veriliyor. Bu sebeple yani bunları
kullanırken artık tekrar tekrar aynı şeyler… Yani her bir kelimeye cevap da vermek
istemiyorum. 
Yemin
teklifinden bahsettiler. Yani doğrusu, böyle bir şey için… Bir defa, böyle bir
usul yok yani nereden çıkıyor bu, usulden bahsediyorsunuz? Biz burada bu işi
yaparken arkadaşlarımızın yani faraziyeler üzerinden burada bir konuşma yapmıyoruz…
Velhasılıkelam, burada milletvekili arkadaşlarımın bazısının kendi
kanaatleri... Biz görüyoruz grupta her gün gelen teklifleri, arkadaşlarımızın
konuya dair önerileri, çalışmaları… Biraz evvel ifade ettim, bazısı vardır, bir
milletvekilimiz gelir, anlatır, ihtiyaca binaen olur. Mesela, bir kadın
cinayeti üzerinden bu ülkede bir kanun yapıldı, bir kadın cinayeti üzerinden;
pek çok vardı, bir tanesi ama öyle bir noktaya geldi ki “Artık yeter!” dedi
insanlar. Devamında bakıyorsunuz, bakanlığın ihtiyacı vardır, şehrin ihtiyacı
vardır… Velhasılıkelam, bütün buradaki mesele, bizim toplumda gördüğümüz…
(Mikrofon
otomatik cihaz tarafından kapatıldı)
BAŞKAN –
Tamamlayın lütfen Sayın Zengin.
ÖZLEM ZENGİN
(Tokat) – …ihtiyaca binaen, içerisinde bulunduğumuz yeni sistem içerisinde bunu
yapmaktır ve muvazaaya falan da ihtiyacımız yok. Biz yaptığımız her şeyi
milletin gözünün önünde, aleni olarak yapıyoruz. Muvazaadan çok bahsedenlerin
herhâlde kendileri muvazaalı işler yapıyorlar. 
Teşekkür ederim.
ÖZGÜR ÖZEL (Manisa)
– Sayın Başkan, sadece bir dakika… Kusuruma bakmayın. Bir dakika…
ÖZLEM ZENGİN
(Tokat) – Ama sonu gelmeyecek yani hakikaten sonu gelmeyecek bunun.
BAŞKAN – Ama
hakikaten, bir noktalı virgül koymamız gerekiyor. 
ÖZGÜR ÖZEL
(Manisa) – Yeni bir bahis açıldı. 
ÖZLEM ZENGİN
(Tokat) – Ne münasebet ya? 
BAŞKAN –
Buyurun, buyurun Sayın Özel. Son kez söz veriyorum ama. 
ÖZLEM ZENGİN
(Tokat) - Aynı şekilde ben de söz istiyorum.
41.- Manisa Milletvekili Özgür Özel’in, dünyanın hiçbir yerinde OHAL’de
anayasanın değiştirilmeyeceğine ilişkin açıklaması
ÖZGÜR ÖZEL
(Manisa) – Sayın grup başkan vekili yeni bir bahis açtı, o da şudur: “Madem
‘millî irade’ diyoruz...” diyor ya, benim orada söylediğim şu: Dünyanın hiçbir
yerinde, öyle olağanüstü hâl altında size anayasa değiştirtmezler. OHAL’de
anayasa değiştireceksiniz, “propaganda eşitliği” maddesini bile OHAL KHK’siyle
giderip yayın yapan kuruluşlara “Eşitsiz davran.” diyeceksiniz, ona rağmen
50+1’le yapacaksınız; propagandadaki bütün argümanlarınızın altı boş, yarısı yalan
çıkacak, sonra da “Millî irade o gün karar verdi…” Bugün referandum yapılsa
yüzde 65-70’le “hayır” alacak bir teklifle karşı karşıyayız hatta belki öyle
bir şey olsa sizin de işinize gelecek, bu ucubeden kurtulacaksınız. 
Yemin kanıtı
olmadığını biliyorum da bir milletvekili arkadaşı kulise çağırır, üçümüz oturur
konuşuruz, o zaman anlarsınız yemin kanıtıyla neden bahsettiğimi. Yoksa
Parlamento usulünde elbette “Çık, yemin et bakalım.” demek yok ama hukukta var.
Sağ olun.
ÖZLEM ZENGİN
(Tokat) – Sayın Başkanım, ben de bir söz istiyorum, bitirmemiz lazım bunu. Bir
söz istiyorum artık Başkanım, başka çare yok. 
ÖZGÜR ÖZEL
(Manisa) – Tabii, tabii, haklısınız!
BAŞKAN – Sayın
Zengin, artık lütfen, yeni bir tartışmaya yol açmayalım.
ÖZLEM ZENGİN
(Tokat) – Evet.
BAŞKAN -
Tartışmayı şimdilik, bu oturum için noktalayacak şekilde konuşalım.
ÖZLEM ZENGİN
(Tokat) – Ben öyle yapıyorum Sayın Başkan.
BAŞKAN –
Buyurun.
42.- Tokat Milletvekili Özlem Zengin’in, Manisa Milletvekili Özgür
Özel’in yaptığı açıklamasındaki bazı ifadelerine ve yapılan her şeyin yapıldığı
şartlar içerisinde anlam ifade ettiğine ilişkin açıklaması
ÖZLEM ZENGİN
(Tokat) – Sayın Başkanım, ben bir iki, bir iki yani sonuçta, cevaba cevapla…
BAŞKAN – Bir tür
masa tenisine dönüştü, onun için…
ÖZLEM ZENGİN (Tokat)
– Evet, bitirmemiz lazım yani bu son olacaksa…
BAŞKAN – Sisteme
giren milletvekilleri var, sırada bekleyen konular var.
ÖZLEM ZENGİN
(Tokat) – Yani Sayın Özel devam ettiği müddetçe ben de devam edeceğim çünkü
böyle olmaz yani.
BAŞKAN – Ama ben
keseceğim bir yerde zaten.
Buyurun.
ÖZLEM ZENGİN
(Tokat) – Tek bir cümle ifade ediyorum: Şu anda içinde bulunduğumuz sistem
içerisindeki Anayasa’ya “ucube” demeye hiç kimsenin hakkı yok, hakikaten
kimsenin hakkı yok yani bunlar çok ağır laflar. Ne münasebet? Ne demek “ucube”?

Bir defa,
yapılan şeyler yapıldığı şartlar içerisinde anlam ifade eder. O gün seçime
girildi mi? Girildi. Referandum yapıldı mı? Yapıldı. Referandumdan geçti mi?
Geçti. Bir oy, değil mi? Bir oy. O zaman tamam artık yani. Anayasa’ya uyan bir
şeyin Anayasa’ya uymadığını, “Seçim bugün değil yarın olsa, öbür gün olsa…”
falan gibi bir konuşmayı Anayasa’ya saygısızlık olarak addediyorum.
Teşekkür ederim.
BAŞKAN –
Teşekkürler.
Evet, sisteme
giren milletvekilleri var. Sırayla, birer dakika süreyle söz vereceğim.
Sayın Kılıç…
43.- Kahramanmaraş Milletvekili İmran Kılıç’ın, iyi yaşamak için iyi
öğrenip iyi eğitilmek gerektiğine ilişkin açıklaması
İMRAN KILIÇ
(Kahramanmaraş) - Teşekkür ederim Sayın Başkanım.
İyi yaşamak için
iyi öğrenip iyi eğitilmek gerekir. Millî Eğitim, Kültür, Gençlik ve Spor
Komisyonundan gelen, hazırlanan kanun teklifiyle ilgili genel gerekçelere
katılıyoruz. 
Aramızda eğitim,
ortak bağlar oluşturmalıdır. Kemal Karpat “Modern manada bir milletin ortaya
çıkabilmesi için tüm fertlerin kendi aralarında ortak bağları paylaştıklarını
bilmeleri ve bu bağların üstün değer taşıdıklarına inanmaları gerekir.” der.
Sorun, bu üstünlüğüne inanmamız gereken bağların beslendiği tarihten kopuk,
milletinden uzak, öz kimliğine yabancı yarı aydınlarla ve yine kendisini halkın
tarihine bağlı, millete yakın, halkın değerlerini özümsemiş gibi gösteren yarı
aydınların çatışmalarından çıkan profesyonel toz dumandır. Eğitimi bu toz
dumandan kurtarmalıyız. 
BAŞKAN – Sayın
Ünsal…
44.- Ankara Milletvekili Servet Ünsal’ın, 23 Haziran İstanbul Büyükşehir
Belediye Başkanlığı seçimini kazanan Ekrem İmamoğlu’nu tebrik ettiğine ve
yöneticilerin yurttaşların ekonomik bataktan kurtarılabilmesi için harekete
geçmesi gerektiğine ilişkin açıklaması
SERVET ÜNSAL
(Ankara) – Teşekkür ederim Sevgili Başkan.
Konuşmamın
başında, İstanbul Büyükşehir Belediyesini kazanarak demokrasinin, dayanışmanın
ve bir arada yaşamın zaferini hepimize yaşatan Sevgili Ekrem İmamoğlu’nu tebrik
ediyorum. 
Hem
yurttaşlarımız hem de bizler uzun bir süredir seçim gündemiyle uğraşırken
seçimin ardından asıl sorunlar yine açığa çıktı. Her seçim dönemi sonrası
gelenek hâline gelen zamlar yine kabus gibi insanların üzerine çöktü. Herhâlde,
İstanbul’da dağıtılan paralar bugün karşımıza motorine 23 kuruş, çaya yüzde 15,
şekere yüzde 16 zam olarak çıkıyor. Başka zamların da geleceğini görüyoruz. Bu
durum, ekonomik olarak zaten zor günler geçiren yurttaşları iyice zora soktu.
Yöneticilere diğer işlerini bırakıp bir an önce asıl görevlerine odaklanmaları
ve yurttaşları bu ekonomik bataktan kurtarmak için harekete geçmeleri
gerektiğini hatırlatıyorum ve mutfakta yangın var diyorum.
Teşekkürler.
BAŞKAN –
Teşekkürler.
Sayın Köksal…
45.- Afyonkarahisar Milletvekili Burcu Köksal’ın, Afyonkarahisar ilinin
Liseye Geçiş Sınavı sonuçlarında başarı sıralamasında 60’ıncı olmasının
nedenlerine ilişkin açıklaması
BURCU KÖKSAL
(Afyonkarahisar) – Sayın Başkan, Afyonkarahisar, LGS sonuçlarında başarı
sıralamasında 60’ncı olmuştur. Bu sonuç hem Ege Bölgesi’ndeki hem de komşu illerimiz
arasındaki en kötü skordur. Afyonlu çocuklarımızın bu sonucu hak etmediği
ortadadır. Eğitimin siyasallaşması, Millî Eğitim camiasında okul müdürleri ve
şube müdürleri başta olmak üzere, birçok yöneticinin liyakatle değil, siyasetle
atanması, özellikle AKP’li yönetici ve vekillerin okul arkadaşı, tanıdık, eş
dost, akrabalarının liyakate bakılmaksızın önemli makamlara getirilmesi,
yönetici atamalarında iktidar tandanslı sendikal aidiyetin baz alınması,
başarılı öğretmenlerin sendikaları yüzünden âdeta sürgün edilir gibi
görevlendirilmeleri bu başarısızlığın sebepleri arasındadır. 
Buradan
Millî Eğitim Bakanına sesleniyorum: Bu devran böyle mi devam edecek yoksa artık
bu gidişata bir “dur” diyecek misiniz?
BAŞKAN
– Teşekkürler. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
2.- Sinop Milletvekili Nazım Maviş ile 52 Milletvekilinin Bazı
Kanunlarda ve 652 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/1963) ile Millî Eğitim, Kültür, Gençlik ve Spor Komisyonu
Raporu (S. Sayısı: 90) (Devam)
BAŞKAN
- Şimdi, teklifin tümü üzerindeki konuşmalara devam ediyoruz.
Söz
sırası Halkların Demokratik Partisi Grubu adına Batman Milletvekili Mehmet
Ruştu Tiryaki’ye ait. 
Buyurun
Sayın Tiryaki. (HDP sıralarından alkışlar)
Süreniz
yirmi dakikadır. 
HDP
GRUBU ADINA MEHMET RUŞTU TİRYAKİ (Batman) – Teşekkür ediyorum Sayın Başkan.
Sayın
Başkan, değerli milletvekilleri; Bazı Kanunlarda ve 652 sayılı Kanun Hükmünde
Kararnamede Değişiklik Yapılmasına Dair Kanun Teklifi’nin geneli üzerine partim
adına söz almış bulunuyorum. Hepinizi saygıyla selamlıyorum. 
Teklifin
ayrıntıları üzerine konuşmaya başlamadan önce iki şeyi söylemek isterim;
birincisi şu: 23 Haziran tarihinde çok önemli bir seçim yaşadık. Bu seçimin
galibi olan Sayın Ekrem İmamoğlu’na bu beş yıllık süre içerisinde candan başarı
dileklerimi iletmek isterim. (CHP sıralarından alkışlar) Ama en az onun kadar
Sayın Binali Yıldırım’ın da teşekkürü hak ettiğini düşünüyorum; çok nazik, naif
ve saygılı bir seçim süreci yönetti. Ben gelecek açısından bunun umut verici
olduğunu da belirtmek isterim. 
Yine,
ikinci olarak özellikle bir konuya dikkatinizi çekmek isterim: Şimdi,
değiştirilmesi önerilen -teklif içerisinde önemli bir yer tutuyor- 652 sayılı
Kanun Hükmünde Kararname. Bu 652 sayılı Kanun Hükmünde Kararname, Millî Eğitim
Bakanlığının Teşkilat ve Görevleri Hakkında Kanun Hükmünde Kararname. Bunu niye
söylüyorum? Şu anda hiçbir bakanlık -tırnak içerisinde söylüyorum- kanunla
yönetilmiyor. Türkiye’deki bütün bakanlıklar kanun hükmünde kararnamelerle
yönetiliyor. Sağlık Bakanlığı da bir kanun hükmünde kararnameyle yönetiliyor,
Millî Eğitim Bakanlığı da kanun hükmünde kararnameyle yönetiliyor, diğer
bakanlıklar da birer kanun hükmünde kararnameyle yönetiliyor. Evet, bu kanun
hükmünde kararnameler daha sonra Türkiye Büyük Millet Meclisinin onayına
sunuluyor ve kanunlaşıyor. Hatta bunlar hakkında iptal istemiyle Anayasa
Mahkemesine de başvuruldu ve bir biçimde Anayasa Mahkemesinin denetiminden de
geçti ama sorun şu: Bir kanun hükmünde kararnameyle bakanlığı yönettiğiniz
zaman, esasen o kanun hükmünde kararnamenin yapılış surecine Türkiye Büyük
Millet Meclisini, milletin iradesini de yansıtmamış oluyorsunuz. Bu uygulamadan
bir an önce vazgeçilmesi gerektiğini düşünüyorum. 
Teklifin
içeriğine gelince, birkaç önemli düzenleme içeriyor. Bir tanesi, çocuklarımızın
ilkokula başlama yaşıyla ilgili bir düzenleme yapılıyor. Yine yükseköğretim
öğrencilerine verilen yemek ve özel barınma hizmetlerine izin yetkisi Millî
Eğitim Bakanlığından alınarak Gençlik ve Spor Bakanlığına veriliyor. Engelli
vatandaşlara verilen özel eğitim desteğinin kapsamı yeniden düzenleniyor.
Mesleki eğitime ilişkin birtakım düzenlemeler yapılıyor ve sözleşmeli
öğretmenler ve sözleşmeli personelin görev süresine ilişkin birkaç değişiklik
ile özel öğretim kurumlarına yapılacak yardımlara ilişkin düzenlemeler
içeriyor.
Bunların her
birisiyle ilgili partimizin genel olarak yaklaşımını sizinle paylaşmak isterim.
Bunlardan ilki ilkokula başlama yaşı. Teklifle 66 ay olan ilkokula başlama yaşı
69 ay olarak yeniden düzenlenmektedir. Ayrıca, öğrencilerin gelişim düzeyine
göre okula erken başlama veya geç başlamalarına olanak tanınıyor, bu konuda
düzenleme yapma yetkisi de bir yönetmelikle Millî Eğitim Bakanlığına veriliyor.
Şunu söylemekte yarar var, öncelikle şunu söyleyelim: Bu yasa, çocuklarımızın
okula başlama yaşını 
-tıpkı 6287
sayılı Yasa’da düzenleme yapılırken olduğu gibi- muallaklaştırmaktadır. Neden
muallaklaştırmaktadır? Çocukların okula başlama yaşı esasen 66 aydan 69 aya
çıkarılmakta fakat Millî Eğitim Bakanlığına çocukların gelişim düzeyine göre
farklı ay ve yaşlarda da okula başlamaları için olanak verilmektedir. Bu ne
demek? Bu şu demek: Diyelim ki çocuğunuz 69 aylık veya 66 aylık veya 72 aylık.
Çocuğunuzun gelişim yaşının aslında okula elverişli olduğunu kanıtlamak için
gidip bir yerlerden rapor almak zorunda kalacaksınız. Okula devam etme iradesi
tam olarak sizde değil. Bir yönetmelikle bu düzenlemeyi yapma yetkisi Millî
Eğitim Bakanlığına veriliyor. 66 aylık çocuğunuzun okula başlamasını
istiyorsanız gidip rapor almak zorunda kalıyorsunuz veya 72 aylık çocuğunuzun
okula başlamasını istemiyorsanız yine “Çocuğun gelişim düzeyi yeterli değil.”
diye gidip izin almak zorunda kalacaksınız. Bunun doğru olmadığını düşünüyorum.
Çocukların okula başlama yaşının net olarak belirlenmesi gerekir. Ayrıca bu,
şöyle bir soruna da yol açacaktır: Çocuklarımız henüz eğitim yaşının başında
damgalanmış olacaklardır, “gelişme yetersizi” olarak damgalanmış olacaklardır.
Bu yüzden yasadaki bu ifadenin mutlaka çıkarılması gerektiğini düşünüyorum. 
Şimdi, bu
meselenin, bu hikâyenin başını yani okula başlama yaşıyla ilgili meselenin,
hikâyenin başını anlatmakta yarar var. Şimdi, anımsanacağı gibi, kamuoyunda
“4+4+4 yasası” olarak tarif ediliyordu, 6287 sayılı Yasa’yla kesintisiz eğitim
uygulamasına son verilerek eğitim 3 ayrı kademeye bölündü. O zaman çocukların
eğitime başlama yaşı 60 aya çekilmişti, 60 ay yani 5 yaşındaki çocuklar eğitime
başlayabilecekti. 60 ay 66 ay olarak düzenlendi, şimdi de yasa bunu 69’a
çıkarıyor. Bizler o zaman bu düzenlemeye karşı çıktık. Ben bir sendika avukatı
olarak bu yasanın kendisine değil ama bu yasa uyarınca çıkarılan
yönetmeliklerin iptali için dava açmıştım, buna karşı çıkmıştık. Bunun doğru
olmadığını, bu eğitim yaşının düşürülmesinin doğru olmadığını; ülkemizin seçkin
üniversiteleri, eğitim fakülteleri, önemli akademik kurumları bu konuyla ilgili
görüşlerini açıklamışlardı. Ben şimdi sizlerle o görüşleri paylaşacağım, burada
herhangi bir değişiklik olmadığı kanısındayım. Asıl sorun şu: Biz çocuklarımıza
okul öncesi eğitimi veremediğimiz için, bu ülkedeki her çocuk okul öncesi
eğitimden yararlanamadığı için, biz çocukların eğitime başlama yaşını düşürerek
hem okul öncesi eğitim hem temel eğitim gibi bir hâle sokuyoruz; bu, büyük bir
hata, büyük bir yanlış.
Türkiye'nin
akademik ve bilimsel yeterliliği ile yetkinliğinden kuşku duyulmayan köklü
üniversitelerinin görüşleri: Ankara Üniversitesi Eğitim Bilimleri Fakültesi
Fakülte Kurulu tarafından yapılan açıklama, 6287 sayılı Yasa tartışmalarının
olduğu dönemde diyor ki Ankara Üniversitesi Eğitim Bilimleri Fakültesi:
“Zorunlu ilköğretime başlama yaşının bir yıl erkene alınması ve bunun sonucu
olarak okul öncesi eğitimin zorunlu eğitim dışına çıkarılması çocuğun gelişim
ve eğitimine ilişkin bilimsel verilere uygun değildir. Bu yaş çocuklarının çoğu
öz bakım gereksinimlerini bile kendileri karşılayabilecek temel eğitime hazır
olmalarını sağlayan fiziksel ve zihinsel gelişimi gösterecek düzeyde olmayabilir.
Daha önce denenmiş ve sakıncaları nedeniyle vazgeçilmiş olan bu yaklaşımın
yeniden gündeme getirilmesi uygun değildir. Okul öncesi eğitime verilen önem ve
sağlanan gelişmeler göz ardı edilmeyerek okul öncesi eğitim 60-72 ay zorunlu
temel eğitim kapsamında ele alınmalı ancak 72 ayını tamamlamış çocuklar
ilköğretime başlamalıdır.” 
Yine
Boğaziçi Üniversitesi Eğitim Fakültesinin bu konudaki görüşünü paylaşacağım
sizinle: “Okul öncesi eğitimin tüm çağ nüfusuna zorunlu olarak iletilmemesi,
okullaşma sürecine hazırlık açısından alt sosyoekonomik düzeyden gelen çocuklar
aleyhine onarılması güç eşitsizlikler oluşturacaktır. Yeni taslakta 1’inci
sınıf yaşı bir yıl öne alınmaktadır. Böylece 60-72 ay çocukları okul öncesi
eğitime değil, 1’inci sınıfa alınacaktır. Bu uygulama pedagojik açıdan
sakıncalıdır. Bu yaş çocukları, daha somut işlemler dönemine geçmediği için
1’inci sınıf becerileri arasında bulunan okuma yazma, basit sayısal
değerlendirme ve işlemleri yapabilecek bilişsel düzeyde değildir. Müfredatı
değiştirmek ise 1’inci sınıfta etkinlik ve verebileceğimiz bu becerileri bir
yıl erteleme durumunu yaratacak ve ilköğretim 1’inci sınıfına ait olmayan
becerileri bu sınıfa taşıyacaktır. O zaman, içerik açısından model 1+3+4+4
hâline gelecektir. Böyle bir sistem oluşumu bilimsel açıdan sakıncalı olduğu
gibi, aynı zamanda hiçbir ülkede bulunmayan, anlaşılmaz bir bölünmeyi
oluşturacaktır. Önerilen 4+4+4 modelinin ilk kademesi olan dört yıllık eğitim
kavramı hiçbir bilimsel temele dayanmamaktadır. Bilimsel araştırmalara göre çağ
nüfusu bilişsel gelişim açısından ayrıştırıldığında 7-11 yaş somut işlemler, 12
yaş üstü ise soyut işlemler dönemi olarak belirlenmiştir.” 
Hacettepe
Üniversitesinin de ODTÜ Eğitim Fakültesinin de benzer görüşleri var.
Dolayısıyla 60 aydan 66 aya, 66 aydan 69 aya çıkarmak yerine, eski, uygulanmış,
herhangi bir sakınca doğurmamış 72 ayda çocukların okula başlama yaşını
belirlemeliyiz. Bu tartışmayı nihai olarak sona erdirebiliriz.
Bir diğer
başlık: “Yükseköğrenim öğrencilerine verilen yemek ve barınma hizmetlerine izin
verme yetkisinin Millî Eğitim Bakanlığından Gençlik ve Spor Bakanlığına
verilmesi.” Şimdi, bu yetkinin bir bakanlıktan alınarak bir başka bakanlığa
verilmesiyle yükseköğretim öğrencilerinin esasen hiçbir sorunu çözülmemiş olacaktır.
Bence sadece rakamlara bakmak bile buradaki esas sorunu hepimize gösterir. 
Yükseköğretim
öğrenci sayısı -2017-2018 rakamları bunlar- 7 milyon 560 bin, Kredi ve Yurtlar
Kurumunun kapasitesi 629.762. Bu ne demek? Her 12 yükseköğretim öğrencisinden yalnızca
1’i devletin sunduğu barınma hizmetini, yemek hizmetini alabiliyor anlamına
gelmektedir. Dolayısıyla esas sorun, buradaki yetkinin, özel barınma hizmeti
veren, özel yemek hizmeti veren kuruluşları denetleme yetkisinin Millî Eğitim
Bakanlığından alınıp Gençlik ve Spor Bakanlığına verilmesi değildir, çok daha
önemli tartışmalar var. Bizim bu rakamı, 600 binlerde olan bu rakamı 7 milyon
seviyesine bir anda çıkaramasak bile özellikle bütçenin buna göre düzenlenmesi
konusunda adım atmamız gerekir kanısındayım. Kaldı ki bu 600 bin civarında
yükseköğretim öğrencisine verilen hizmetin kalitesi de tartışmalıdır.
Öğrencilerin büyük bir bölümü 6-8 kişilik odası olan yurtlarda kalmaktadır,
barınma hizmeti alınan yerlerde nitelikli temizlik hizmeti verilmemektedir,
etüt sorunları başlı başına bir sorundur, yaşam alanları da yeterli değildir.
Dolayısıyla esas tartışmamız gereken konuların bunlar olduğunu düşünüyorum.
Yine, bu
teklifle getirilen önerilerden bir tanesi de sözleşmeli öğretmenlerin -ve daha
sonra Diyanet İşleri Başkanlığı personeli de eklendi- 4+2 olan çalışma
süresinin 3+1’e çekilmesi. Bu iyi bir şey yani kötü bir şey değil ama sorunu
ortadan kaldırmıyor. 2 tane temel sorun var, bir: Sözleşmeli personel
uygulaması sadece Diyanet İşleri Başkanlığında ve Millî Eğitim Bakanlığında
yok, neredeyse bütün bakanlıklar sözleşmeli personel çalıştırıyorlar.
Dolayısıyla bunların içerisinden yalnız 2 tane kurumu çıkarmak ciddi bir
eşitsizlik yaratmaktadır. İkinci sorun da şu: Bakın, sözleşmeli öğretmenlik
uygulamasının kendisi başlı başına tartışmalıdır. Neden? Anayasa’nın 128’inci
maddesi diyor ki: “Devletin asli ve sürekli hizmetleri memurlar ve diğer kamu
görevlileri eliyle verilecek.” “…asli ve sürekli görevler…” Şimdi, bu Meclis
çatısı altında, eğitim hizmetinin devletin asli ve sürekli hizmeti olmadığını
söyleyecek biri var mı? Yok. Eğitim hizmeti devletin asli ve sürekli hizmeti
dolayısıyla dışarıdan sözleşmeyle personel alıp verebileceğiniz bir hizmet
değil. Çünkü geçici bir hizmet sunmuyorsunuz, kalıcı ve sürekli bir hizmet
sunuyorsunuz, bu hizmetin de memurlar eliyle verilmesi gerekir, kadrolu
memurlar eliyle verilmesi gerekir. 
Ayrıca, bu
hizmeti verenlerin nitelikleri arasında da hiçbir fark yok. Aynı üniversitenin
aynı bölümünün belki de aynı sınıfından mezun olanlar bugün Millî Eğitim
Bakanlığında kadrolu, sözleşmeli ve ücretli olarak görev yapıyorlar. Yani bir
okulda, bir sınıfta, aynı üniversiteden, aynı bölümden mezun olmuş biri kadrolu
olarak görev yaparken diğer sınıfta sözleşmeli olarak, bir başka sınıfta da
ücretli olarak görev yapılıyor. Bunun hukukla, eğitim sisteminin özüyle
bağdaştırılmasına olanak yok. Bunun gerekçelerini biliyoruz, bunun da yerinde
olmadığını şimdi size söyleyeceğim. Temeli şu: “Belirli bir ihtiyaç var.” diyor
Millî Eğitim Bakanlığı, “Özellikle kalkınmada öncelikli iller başta olmak
üzere, ben öğretmen istihdamı konusunda sorun yaşıyorum, bu yüzden buralara
sözleşmeli personel atıyorum.” diyor. Ama bu, istisna olmaktan çıktı, yıllardır
tek istihdam biçimi sözleşmeli öğretmenlik, yalnızca sözleşmeli öğretmenler
atanıyor, yalnızca sözleşmeli öğretmenler; kadrolu öğretmen de atanmıyor. Bu
sözleşmeli öğretmenler atanırken -bazı yerlerde ihtiyacınız varsa- ek ücret
verebilirsiniz, lojman tahsis edebilirsiniz, hizmet puanıyla veya başka bir
şekilde öğretmenlerin bu bölgede görev yapmasını teşvik edebilirsiniz ama bunun
çözümü ücretli öğretmenlik değildir, bunun çözümü kesinlikle
“ücretli-sözleşmeli-kadrolu” diye öğretmenleri ayrıştırmak değildir. 
Başta da
söyledim, yalnız Millî Eğitim Bakanlığı ve Diyanet İşleri Başkanlığı
personeline bu hakkın tanınması da sorunlu. Eğer bir düzenleme yapılacaksa biz
bu konuda uzlaşabiliriz, diğer bakanlıklarda görev yapan sözleşmeli personelin
de bundan yararlanmasını sağlayabiliriz. 
Şimdi, yine bu yasa
teklifi içerisinde bir başlık olarak mesleki eğitime ilişkin düzenlemeler var.
Hep söyledim, yine söylüyorum: Eğitim kamusal bir hizmettir, bu hizmeti kamunun
sunması esastır; özel eğitim ise olsa olsa istisna olabilir. Oysa bugün
getirilen bu düzenlemeyle mesleki eğitim âdeta organize sanayi bölgesi
yönetimlerine devredilmektedir. Bu ne anlama gelecek? Belirli mesleklere ait
nitelikli eğitimin verildiği ve bu eğitimi almak isteyenlerin başvurduğu eğitim
kurumları olması gereken meslek liseleri, sermayenin ara eleman ihtiyacını
karşılayacak eğitim kurumları hâline getirilmektedir. Ayrıca, bu, mesleki
eğitimin de çıraklık ve ustalık eğitiminin de en büyük sorunu olan çocuk
işçiliğinin devlet eliyle teşvik edilmesidir. Mesleki eğitimin yönetimini
OSB’ye devretmek çocuk işçiliğini çok daha fazla yaygınlaştıracaktır,
dolayısıyla bu uygulamadan bir an önce vazgeçilmelidir.
Bir diğer
başlık, özel eğitim kurumlarına destek meselesi. Şimdi, kamunun kaynaklarının
hiçbir şekilde özel kurumlara verilmesini desteklemiyoruz, buna karşıyız.
Birileri özel eğitim kurumu açmak isteyebilir, bunda bir sakınca yok ama başta
da söyledim, kural, eğitim hizmetinin niteliği gereği kamusal olmasından dolayı
devlet eliyle sunulmasıdır. Birileri özel eğitim kurumu açacaksa kendi olanaklarıyla
açabilir. Bu ülkenin yoksul çocuklarının hakkı olan bütçenin özel eğitim
kurumlarına “teşvik” adı altında verilmesini doğru bulmuyoruz. Hüseyin Çelik’in
Millî Eğitim Bakanı olduğu dönemde ilk adımı atmıştınız “30 bin başarılı
öğrenciyi özel eğitim kurumuna göndereceğiz.” demiştiniz. O zaman bu
düzenlemenin iptali için dava açılmıştı, Danıştay bu uygulamayı iptal etmişti.
Hiçbir düzenleme olmadan Hüseyin Çelik “Ben hafta sonu sınav yapacağım.” dedi.
Bu açıklamadan -Danıştay o zaman yürütmesini durdurmuştu- daha sonra 1739
sayılı Yasa’da değişiklik yaparak buna bir yasal kılıf buldunuz. Bu uygulamadan
da derhâl vazgeçilmelidir çünkü bu bütçe, bu ülkede yaşayan nüfusun tamamına
aittir. İktidar olmak bu bütçenin bir kısmını özel kurum, kuruluşlara devretme
hakkı tanımaz, bundan derhâl vazgeçilmelidir.
Şimdi,
son olarak, bir konuya özellikle değinmek istiyorum. Sorun şu: Önümüzde dört
yıllık seçimsiz bir dönemin olabileceği anlaşılıyor, dört yıl yani dört yıl
boyunca bir şansımız olabilir ve seçimsiz bir dönem geçirebiliriz. Biz bu dönem
içerisinde pek çok konuyu tartışabiliriz, eğitim başta olmak üzere bu ülkenin
temel sorunlarını tartışabiliriz. Biz demokratik Anayasa tartışmasını bu dört
yıllık süre içerisinde yürütebiliriz. Bu konuda Parlamentoyu oluşturan siyasi
partilerin söyleyecekleri var, seçim baskısı olmadan tartışma şansımız var.
Bizim açımızdan önemli başlıklardan bir tanesi, ana dilde eğitim sorunudur.
Seçim baskısı olmadan, gerçekten, bölünme fobisi olmadan, azınlık
tartışmalarına girmeden ana dilde eğitimi her yönüyle tartışma şansımız var.
Bizim temel önerilerimizden bir tanesi de bu olacak.
Bakın,
size uluslararası katılımlı Ana Dilde Eğitim Sempozyumu’ndan birkaç şey
sunacağım. Bu, Eğitim ve Bilim Emekçileri Sendikası tarafından 2003 yılında, on
altı yıl önce yapılmış bir uluslararası sempozyumun kitap hâline getirilmiş
metni. On altı yıl önce bu sempozyum gerçekleştirildiğinde dinleyicileri
arasında yer almıştım. On altı yıl önce umut doluydum; bu konuda ülkemizin
önemli adımlar atabileceğine, yakın gelecekte bu sorunun çözülebileceğine
inanıyordum. Aradan on altı yıl geçti ve bunun tamamında Adalet ve Kalkınma
Partisi tek başına bu ülkeyi yönetti ama bu on altı, on yedi yıllık süreç
içerisinde ana dilde eğitim konusunda sorun çözülemedi, seçmeli ders olarak
tanınma dışında önemli bir adım atılmadı. Oysa, bu konuda yapabileceklerimiz
var. Ben size birkaç öneride bulunacağım -ortaklaşılabilecek şeyler- bir tanesi
şu: Millî Eğitim Temel Kanunu ve eğitim yasaları çok dilli, çok kültürlü toplum
gerçeği dikkate alınarak yeniden düzenlenebilir. 
Ana dilde eğitim
talepleri, bölünme ve azınlık sorunu olarak nitelendirilmeden kültürel ve
siyasal çoğunluğun gerekleri olarak algılanıp insan hakları ve… 
(Mikrofon
otomatik cihaz tarafından kapatıldı) 
BAŞKAN –
Sözlerinizi bağlayınız Sayın Tiryaki. 
MEHMET RUŞTU
TİRYAKİ (Devamla) – …demokrasi kapsamında tanımlanabilir, bunun kurumlarını
sağlayacak çözüm yöntemleri geliştirilebilir, bu alanda uluslararası
sözleşmelere konan çekincelerin tamamı geri çekilebilir. 
Yine,
emperyalist yayılmacılık, kültür emperyalizminin yayılması şeklinde karşımıza
çıkmaktadır; bu durum, dünya halklarının kültür ve dillerini tehdit etmektedir.
Bu anlamda, İngilizce dünya dili olarak dayatılmaktadır. Yabancı dillerde
eğitim yapan okullar ana dilde eğitim yapan kurumlara dönüştürülebilir, yabancı
diller ikinci, üçüncü eğitim dili olarak düşünülebilir. 
Az veya çok
konuşulmasına bakılmaksızın her dilde eğitim ve öğretim programları
hazırlanabilir. Cerablus’a, Afrin’e Arapça kitaplar gönderen Millî Eğitim
Bakanlığı bu ülkenin çocuklarına, Kürt çocuklarına da kendi dillerinde eğitim
kitapları basıp bunun eğitiminin verilmesini sağlayabilir. 
İyi bir dil
eğitimi için öğrencilere iyi bir ana dili eğitimi verilmelidir. Bireyin kendi
kültürünü özümseyip kendini ifade edebilmesi ve kişisel gelişiminin yanında…
(Mikrofon
otomatik cihaz tarafından kapatıldı) 
MEHMET RUŞTU
TİRYAKİ (Devamla) – Bitiriyorum Sayın Başkan. 
BAŞKAN –
Bağlayın sözlerinizi lütfen, buyurun. 
MEHMET RUŞTU
TİRYAKİ (Devamla) – …toplumsal uyumunun daha kolay olabilmesi için, ortak dil
Türkçe başta olmak üzere, herkesin kendi ana dilinde eğitim alması
sağlanabilir. Bu amaçla Millî Eğitim Bakanlığında özerk bir çalışma grubu
oluşturulabilir. 
Biraz önce de
söyledim, önümüzde seçimsiz bir dört yıl görünüyor; biz bunu bir fırsata
çevirebiliriz, bu ülkenin temel sorunlarını tartışma şansımız var diyorum. Bu
konudaki ümidimi, umudumu korumak istiyorum.
Hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkürler Sayın Tiryaki.
Sayın Zengin…
IV.- AÇIKLAMALAR (Devam)
46.- Tokat Milletvekili Özlem Zengin’in, Batman Milletvekili Mehmet
Ruştu Tiryaki’nin görüşülmekte olan 90 sıra sayılı Kanun Teklifi’nin tümü
üzerinde HDP grubu adına yaptığı konuşmasındaki bazı ifadelerine ilişkin
açıklaması
ÖZLEM ZENGİN
(Tokat) – Sayın Başkan, çok değerli milletvekilleri; kısa bir açıklama yapmak
istiyorum kanun hükmünde kararnameyle alakalı. Sayın Tiryaki konuşmasına
başlarken şık bir giriş yaptı sağ olsun, devamında kanun hükmünde kararnameden
bahsetti.
Şimdi,
bahsettiği 652 sayılı Kanun Hükmünde Kararname 2011 yılında çıkarılmış bir
kanun hükmünde kararname. Bugünkü sistemde zaten kanun hükmünde kararname yok
artık, Cumhurbaşkanlığı kararnameleri var. Fakat daha evvelki sistemin kendi
içerisindeki boşluk nedeniyle bütün kanun hükmünde kararnamelerin
kanunlaşmadığını görüyoruz; Meclise sevkleri yapıldı, zaman içerisinde yapılmış
ama kanunlaşmamış. O sebeple, bir devamlılık içerisinde olduğumuzu düşünüyorum
-parlamenter sistem, devamında Cumhurbaşkanlığı hükûmet sistemi- çok tabiidir
ki Anayasa değişikliğinden evvel hayat bulmuş olan kanun hükmünde kararnameler
var olmaya devam edecekler. Ve onlar da bakanlıkların yönetilmesinde bir suç,
bir yanlışlık, bir kanunsuzluk anlamına gelmiyor; çok tabii bir şey. Bunun ben
tekrar altını çizmek istedim.
Teşekkür ederim.
BAŞKAN –
Teşekkürler Sayın Zengin.
MEHMET RUŞTU
TİRYAKİ (Batman) - Cevap verebilir miyim?
BAŞKAN -
Komisyon Başkanı Sayın İşler’in söz talebi vardı.
Buyurun.
47.- Millî Eğitim, Kültür, Gençlik ve Spor Komisyonu Başkanı Emrullah
İşler’in, Batman Milletvekili Mehmet Ruştu Tiryaki’nin görüşülmekte olan 90
sıra sayılı Kanun Teklifi’nin tümü üzerinde HDP grubu adına yaptığı
konuşmasındaki bazı ifadelerine ilişkin açıklaması
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) – Teşekkür
ediyorum Sayın Başkan.
Sayın Tiryaki’ye
yapmış olduğu konuşmadan dolayı teşekkürlerimi sunuyorum.
Yalnız bir iki
maddi hata gözlemlediğim için müsaadeniz olursa Genel Kurulu bilgilendirmek
istiyorum: Kanunun 2’nci maddesinde bu işin uygulamasının yönetmelikle
yapılacağı bildiriliyor. Biz de Komisyon olarak Millî Eğitim Bakanlığıyla
görüşerek, bu hususun yönetmelikte nasıl kayda geçirileceğini, uygulamaya
geçirileceğini sorduğumuzda bize iletilen bilgiyi Genel Kurulun takdirlerine
sunuyorum: Malumunuz olduğu üzere, 66 ay uygulaması var. 66 aydan küçük, 60
ayını dolduran çocukların velileri genelde çocuklarını okula vermiyor, vermemek
için de rapor vesaire getiriyordu. Yani şu anki uygulamayı söylüyorum. Bu
raporları bu yeni yönetmelikle kaldırıyoruz; gelecek uygulamayla, tamamen
velinin izni ve talebine bağlı olarak 66, 67, 68 aylık çocukların -velisinin
yazılı isteğine göre- gelişimi göz önünde bulundurularak kaydı yapılabilecek.
Aynı şekilde, yine 69, 70 ve 71 aylık olanlarda da velisinin yazılı talebi
üzerine uygulama bu şekilde gerçekleşecek.
Şimdi, bir diğer
husus ise şu: Okul öncesi eğitime değindi ve buraya çok önem verilmediğini
söyledi Sayın Tiryaki. Bizim elimizdeki son rakam, 2017-2018 eğitim öğretim
yılında 5 yaşındaki çocukların yaklaşık yüzde 84’ünün okul öncesi eğitimde
olduğunu şu an ortaya koymakta. Kaldı ki biliyorsunuz Bakanlığımız da 2023
vizyonunu açıkladı, 2023 vizyonunda okul öncesi eğitimin zorunlu hâle getirileceğini
duyurduk, bu konuda da önümüzdeki aylarda muhtemelen gerekli kanuni düzenleme
yapılacaktır. 
Bir diğer husus:
Sayın Tiryaki anladığım kadarıyla kanun teklifinin ilk hâli üzerinden
konuşmasını yaptı. Hâlbuki kendisi Komisyon toplantısına gelemedi, her zaman
katılırdı ama belli ki bir mazereti vardı. Fakat elimizdeki kanun teklifi
metninin 18’inci maddesine baktığımızda, sağlık çalışanları için de bunun
buraya dercedildiğini görüyoruz. Dolayısıyla, şu an kamuda süreli çalışan
4+2’lerin tamamını bu kanuna dercetmiş olduk, onu da Genel Kurulun bilgilerine
sunuyorum.
Teşekkür
ediyorum Sayın Başkan.
BAŞKAN –
Teşekkürler Sayın İşler.
MEHMET RUŞTU
TİRYAKİ (Batman) – Sayın Başkan…
BAŞKAN - Sayın
Tiryaki, buyurun. 
48.- Batman Milletvekili Mehmet Ruştu Tiryaki’nin, Tokat Milletvekili
Özlem Zengin ve Millî Eğitim, Kültür, Gençlik ve Spor Komisyonu Başkanı
Emrullah İşler’in yaptığı açıklamasındaki bazı ifadelerine ilişkin açıklaması
MEHMET RUŞTU
TİRYAKİ (Batman) – Teşekkür ediyorum Sayın Başkan.
Şimdi, sayın grup
başkan vekili 652 Sayılı Kanun Hükmünde Kararname’yle ilgili benim açıklamama
bir yanıt verdi ama benim söylediğime bir yanıt değil bu. Ben, bunun Anayasa’da
yeri olmadığını söylemedim, Anayasa’da yeri var yani bunda sorun yok, kanun
hükmünde kararname çıkarılmasının önünde anayasal bir engel yok. 
Söylediğim şey
şu: Türkiye’deki bütün bakanlıklar, bütün teşkilat yasaları bir yıl içerisinde,
2012 yılında çıkarılan KHK’lerle düzenlendi. Üstelik, tam rakamını yanlış
söylemek istemem ama sanırım 21 tane teşkilat yasası bir hafta içerisinde
çıkarıldı, 21 tane teşkilat yasası. Bütün bakanlıklar bir kanun hükmünde
kararnameyle yönetiliyor. Kanun hükmünde kararnamenin çıkarılma süreci ile bir
yasanın çıkarılma süreci birbirinden farklılık gösteriyor. Yani bir kanun
hükmünde kararname çıkarılırken Türkiye Büyük Millet Meclisi üyelerinin görüşü
alınmıyor, burada tartışılmıyor; nasıl çıkarıldığı belli, Bakanlar Kurulu
tarafından çıkarılıyor; söylediğim şey buydu. KHK’ler çıkarılırken Türkiye
Büyük Millet Meclisinin katkısı alınmadı, burada tartışılmadı, daha sonra
yasalaştı; söylediğim şey bu.
Ben, umarım bir
yasayla bütün bakanlıklar yönetilebilir demiştim. Ben bunun olumlu bir eleştiri
olduğunu düşünüyorum. Bence hepimizin sorumluluğu bu, umarım öyle olur dedim. 
(Mikrofon
otomatik cihaz tarafından kapatıldı) 
BAŞKAN –
Buyurun.
MEHMET RUŞTU
TİRYAKİ (Batman) – Doğru, Sayın Komisyon Başkanı da söyledi, Komisyon
çalışmalarına olabildiğince… Yani bütün planlarımı ona göre yapmak istiyorum.
İlk kez bir Komisyon çalışmasına katılmadım fakat tartışmaları yakından
izledim. Yanlış biliyor olabilirim, umarım bütün kamu kurum ve kuruluşları buna
dâhildir; şimdi tekrar bakacağım Sayın Başkanın uyarısı üzerine. 
Fakat şöyle bir
cümle benim ağzımdan çıkmadı, ben “Okul öncesi eğitime önem verilmiyor.”
demedim “Okul öncesi eğitim gibi görülüyor.” dedim. Yani özellikle 6287 sayılı
Yasa çıkarılırken o zamanki veriler ile şimdiki verilerin aynı olmadığını
söylüyorum. O zaman, 6287 sayılı Yasa çıkarılırken yüzde 80’lerde değildi okul öncesi
eğitimden yararlanma oranı, çok düşüktü. Ayrıca, bu oranın yükseltilmesi için
okul öncesi eğitim kurumları ikiye bölündü yani tam gün hizmet sunan kurumlar
olmaktan çıkarıldı; bu oranın artırılması için sabah bir gruba, öğleden sonra
da bir gruba hizmet verildi. 
(Mikrofon
otomatik cihaz tarafından kapatıldı) 
BAŞKAN –
Sözlerinizi bağlayın Sayın Tiryaki, buyurun.
MEHMET RUŞTU
TİRYAKİ (Batman) – Böylece aynı kurumda, aynı öğretmen sayısıyla bir anda
verilen hizmet 2 katına çıkarılmış oldu. Bunun hikâyesi uzundur, ben daha fazla
Meclisin zamanını almak istemem. Söylemek istediğim şey buydu.
Çok
teşekkür ediyorum Sayın Başkanım.
BAŞKAN
– Teşekkürler Sayın Tiryaki.
ÖZLEM
ZENGİN (Tokat) – Sayın Başkanım, tek bir cümle ifade edebilir miyim
müsaadenizle?
BAŞKAN
– Sayın Zengin, cevap vermenizi gerektiren bir şey mi var şimdi? Sürekli, her…
ÖZLEM
ZENGİN (Tokat) – Hayır çünkü buna binaen…
BAŞKAN
- Buyurun söz veriyorum ama bu, yeniden bir masa tenisi biçimine bürünmesin
lütfen.
49.- Tokat Milletvekili Özlem Zengin’in, Batman Milletvekili Mehmet
Ruştu Tiryaki’nin yaptığı açıklamasındaki bazı ifadelerine ilişkin açıklaması
ÖZLEM
ZENGİN (Tokat) – Sayın Özel yok, artık masa tenisi olmayacak merak etmeyin.
Şimdi,
önce bir düzeltme yapalım: Artık kanun hükmünde kararname yok. Terminolojide
lütfen bunu kullanmayalım artık. Bir şeyi kanun hükmünde kararnameyle yapmış
olmak bir suç olmuyor, daha evvel zaten kanun hükmünde kararnamenin hukuki
altlığı vardı. Bugün Cumhurbaşkanlığı kararnamesiyle yapılacak işler Anayasa’da
belli, bunun böyle yapılıyor olması hukuka aykırı bir iş değil. Yani bunu böyle
göstermenin problemli olduğunu söylemek için Sayın Tiryaki’den sonra söz
almıştım.
Teşekkür
ederim.
BAŞKAN
– Teşekkürler Sayın Zengin.
Sisteme
giren değerli milletvekillerine şimdi yerlerinden birer dakika süreyle söz
vereceğim, sadece İstanbul Milletvekili Erkan Baş’a Türkiye İşçi Partisi Genel
Başkanı olması nedeniyle bir dakikadan daha fazla süre vereceğim görüşlerini
paylaşabilmesi için.
Buyurun
Sayın Bülbül.
50.- Antalya Milletvekili Kemal Bülbül’ün, 25 Haziran Kazım Koyuncu’nun
Hakk’a yürüyüşünün 14’üncü yıl dönümüne ilişkin açıklaması
KEMAL
BÜLBÜL (Antalya) – Teşekkür ediyorum Sayın Başkan.
Bugün,
sanatçı arkadaşları tarafından “Şair Ceketli Çocuk” olarak adlandırılan Laz
halkının sanatçı evladı, Laz müziğine farklı bir yorum getiren, Türkçede ve
Türkiye’de konuşulan farklı dillerde de müzik yapan ve bunu dünyaya duyuran, ne
yazık ki 33 yaşında çevre kirliliği ve benzeri sebeplerden kaynaklı olarak
kanser hastalığına yakalanıp aramızdan ayrılan Sevgili Kazım Koyuncu’nun Hakk’a
yürümesinin yıl dönümü; kendisini sevgiyle saygıyla anıyor, sanatının önünde
saygıyla eğiliyorum. (HDP sıralarından alkışlar)
BAŞKAN
– Teşekkürler Sayın Bülbül.
Sayın
Şahin…
51.- Balıkesir Milletvekili Fikret Şahin’in, 23 Haziranda Türk
milletinin tarih yazdığına ve İstanbul Büyükşehir Belediye Başkanı Ekrem
İmamoğlu’nu tebrik ettiğine ilişkin açıklaması
FİKRET
ŞAHİN (Balıkesir) – Teşekkür ederim Sayın Başkan.
Hafta
sonu büyük Türk milleti olarak bir tarih daha yazdık. 23 Haziran, bu yazılan
tarihin imza günüydü. Cumhuriyetimize sahip çıkan, demokrasimizin taçlanmasında
emeği olan, yüreğini ortaya koyan herkese şükranlarımı sunuyorum. Her şeye
rağmen sevgi kazandı, dürüstlük kazandı, adalet kazandı, Mustafa Kemal Atatürk
kazandı. Bu topraklarda Mustafa Kemallerin yenilmez, yenilemez olduğunu dünyaya
hep birlikte bir kez daha gösterdik. Her şey çok güzel oldu, bundan sonra da
güzel olmaya devam edecek.
Bu vesileyle
İstanbul Büyükşehir Belediye Başkanımız Sayın Ekrem İmamoğlu’nu tebrik ediyor,
görevinde başarılar diliyorum. 
Teşekkür ederim
efendim. (CHP sıralarından alkışlar) 
BAŞKAN –
Teşekkürler.
Sayın Baş...
52.- İstanbul Milletvekili Erkan Baş’ın, Gezi direnişi davasına, 23
Haziranda gerçekleştirilen seçimin sadece İstanbul Büyükşehir Belediye
Başkanlığı seçimi olarak değerlendirilemeyeceğine ve Ekrem İmamoğlu’nu tebrik
ettiğine, Türkiye İşçi Partisi ile üyelerinin töhmet altında bırakılıp tehdit
edilemeyeceğine ilişkin açıklaması
ERKAN BAŞ
(İstanbul) – Teşekkür ediyorum Sayın Başkan.
Öncelikle, dün
ilk duruşmasına katıldığım Gezi direnişi davası bugün devam ediyor, burada
bulunmak zorunda olduğumuz için arkadaşlarımızın yanında olamadık ama dayanışma
duygularımızı paylaşıyoruz.
Bu vesileyle de
bir kez daha ifade etmiş olayım: Gezi, bu ülke tarihinin en önemli, en kıymetli
halk hareketlerinden bir tanesiydi. “Ben her istediğimi gerekirse hukuk da
tanımadan yaparım.” diyen bir iktidara karşı, bütün farklılıklarına rağmen hep
birlikte “hayır” diyen; eşitlik, özgürlük, kardeşlik, barış, adalet isteyen
milyonların ortak hareketiydi Gezi ve Türkiye'nin her yerinde, her ilinde, her
ilçesinde ayağa kalkan, direnen halkların yarattığı bir umuttu. Dolayısıyla
sadece iktidar böyle istiyor diye bu umuttan bir suç çıkarmanın mümkün
olmadığını düşünüyoruz. 
Ayrıca,
yargılanması gerekenler Taksim Dayanışması ya da Geziciler değil, tam tersine o
dönemde ellerindeki devlet olanaklarını kullanarak halka, gençlere, hatta
çocuklara karşı bu kuvveti kullananlardır. 
Bir hatırlatma yapayım,
Gezi’den sonra çok tartışılmıştı ve biz o dönem bir söz üretmiştik, demiştik
ki: Biz Geziciyiz, doğru; biz Geziciyiz ve siz gidicisiniz. Şimdi, tesadüf
oldu, tam Gezi direnişçilerinin yargılandığı günlerde İstanbul’da yenilenen bir
seçimi yaşadık. Sabah tartışıldı, ben de partimizin görüşlerinin hem kayıtlara
geçmesi hem bilinmesi açısından buradan söyleyeyim: 23 Haziranda gerçekleşen
seçimler, sadece İstanbul Büyükşehir Belediye Başkanlığı seçimi olarak
değerlendirilemez. Bizzat iktidar tarafından 31 Martta halkın verdiği mesaj
alınmamış, aksine halk iradesinin karşısına bir YSK darbesiyle geçilmişti fakat
halkın yanıtı çok daha ağır oldu. 
(Mikrofon
otomatik cihaz tarafından kapatıldı) 
BAŞKAN – Bir
dakika daha süre veriyorum size Sayın Baş, buyurun. 
ERKAN BAŞ
(İstanbul) – Vurgulamak gerekiyor: Tam bir yıldır Türkiye'nin her sorununu
çözeceği iddiasıyla yeni yönetim sistemiyle ülkeyi yöneten, on yedi yıldır
ülkeyi tek başına iktidarla yöneten ve yirmi beş yıldır İstanbul’u yöneten bir
parti yenilmiştir. Basının yüzde 98’i, devletin bütün olanakları tek taraflı
kullanılmasına rağmen, İstanbul halkı büyük bir irade sergilemiştir. 
Ben, bu
vesileyle tüm İstanbullu emekçilere, halkımıza teşekkür ediyorum; seçimi
kazanan İmamoğlu’nu ve arkadaşlarını tebrik ediyorum, AKP’ye de geçmiş olsun
dileklerimizi iletiyorum. (CHP ve HDP sıralarından alkışlar)
Sayın Başkan,
son olarak özel bir durum var: Çanakkale’de -altını çizmek istiyorum bu
durumun- Emniyet Müdürlüğü, Türkiye İşçi Partisine üye olan genç arkadaşlarımızın,
üniversite öğrencilerinin, genç kardeşlerimizin ailelerini, doğrudan Emniyet
Müdürlüğü…
(Mikrofon
otomatik cihaz tarafından kapatıldı) 
BAŞKAN –
Bağlayın sözlerinizi.
ERKAN BAŞ
(İstanbul) – Çanakkale Emniyet Müdürlüğü tarafından, partimize üye olan
gençlerin isimleri bulundukları illerdeki emniyet müdürlüklerine bildiriliyor,
aileler aranıyor ve çocuklarının terör örgütleriyle irtibatlı oldukları,
başlarına her an her şeyin gelebileceği, mümkünse çocuklarını okullarından
almaları gerektiği yönünde telkinlerde bulunuluyor, aileler bu vesileyle
korkutuluyor. 
Bakın, buradan,
açıkça Çanakkale Emniyetini, Çanakkale Valiliğini ve İçişleri Bakanını
uyarıyorum: Bu çocukların üzerinden ellerinizi çekin, partimizin üzerinden
ellerinizi çekin. 
Herkese şu soruyu
soruyorum: Herhangi bir emniyet müdürü, AKP’ye üye olmuş bir gencin ailesini
arayıp “Çocuklarınızın IŞİD’le, FETÖ’yle bağlantıları var, terör örgütleriyle
bağlantıları olabilir, çocuklarınızı alın.” deseler, ne yaparsınız?
Hiç kimse
partimizi, parti üyelerimizi böylesi bir töhmet altında bırakamaz, tehdit
edemez. Bunun da kayıtlara geçmesini istiyorum. (HDP sıralarından alkışlar)
BAŞKAN –
Teşekkürler Sayın Baş.
Sayın Ok,
buyurun. 
53.- Balıkesir Milletvekili İsmail Ok’un, 23 Haziran İstanbul Büyükşehir
Belediye Başkanlığı seçimi sonuçlarının Türk milletine hayırlı olmasını
dilediğine ve Ekrem İmamoğlu’nu tebrik ettiğine, Türk millî eğitimine reform
niteliğinde neşter vurulması gerektiğine ilişkin açıklaması
İSMAİL OK
(Balıkesir) – Teşekkür ederim Sayın Başkan.
Öncelikle,
İstanbul Büyükşehir Belediye Başkanlığı seçimi sonuçlarının yüce Türk milletine
hayırlı uğurlu olmasını diliyorum ve Sayın İmamoğlu’nu canıgönülden tebrik
ediyorum, kendisine başarılar diliyorum. Türkiye’de demokrasi kazandı, adalet
yerini buldu. (CHP sıralarından alkışlar)
Esas, gündemle
ilgili konuya geliyorum. Dün LGS yani lise giriş sınavı sonuçları açıklandı.
Gerçekten, eğitimin durumu içler acısı. Bir eğitimci olarak, eğitim ordusunun
içerisinde görev yapmış bir öğretmen olarak bu ortalamaları söylemekten
utanıyorum ve söylemeyeceğim. Eğitimin içinde bulunduğu durumun en çarpıcı yönü
500 1’nci var; bazı derslerde, özellikle matematikte ortalama sıfıra yakın.
(Mikrofon
otomatik cihaz tarafından kapatıldı)
İSMAİL OK
(Balıkesir) – Bir dakika daha müsaade ederseniz.
BAŞKAN – Bir
dakika daha süre vereyim, tamam; buyurun. 
İSMAİL OK
(Balıkesir) – Burada bir vekilden ziyade bir eğitimci olarak konuşuyorum. Bazı
branşlarda ortalama sıfıra yakın, bir tarafta 500 1’inci, öbür tarafta ortalama
sıfıra yakın; bu, eğitimin bittiğini gösteriyor. Bu, Türk milletinin geleceği
adına son derece tehlikeli bir durumdur. Bina yapmakla eğitimin sorunları
halledilmiyor. Öğretmenlerin ve liyakat sahibi yöneticilerin iş başına
getirilmesiyle bu sorunlar halledilir. Maalesef, geçen on yedi yıllık süreçte,
Türk öğrencilerin dünyadaki çeşitli ölçüm metotlarında, girmiş olduğu
sınavlarda aldığı puanlar ortada. Ben buradan yüce Türk milleti adına, acilen,
Türk millî eğitimine, günü kurtarmak adına değil gerçekten reform niteliğinde
bir neşter vurulmasını bir öğretmen olarak talep ediyorum. 
Teşekkür ederim.

BAŞKAN –
Teşekkürler Sayın Ok. 
Sayın Kaboğlu…
54.- İstanbul Milletvekili İbrahim Özden Kaboğlu’nun, 23 Haziran
İstanbul Büyükşehir Belediye Başkanlığı seçimi sonucunun 6 Mayıs YSK darbesine
karşı demokrasi zaferi olduğuna ve Ekrem İmamoğlu’na başarılar dilediğine,
Meclisin Anayasa’ya aykırı olan Cumhurbaşkanlığı kararnamelerine karşı izleme
komitesi kurmasının zorunluluk olduğuna ilişkin açıklaması
İBRAHİM ÖZDEN KABOĞLU
(İstanbul) – Teşekkürler Sayın Başkan. 
Öncelikle, 23
Haziran İstanbul seçimlerinin 6 Mayıs darbesine karşı bir demokrasi zaferi
olduğunu belirtmek isterim ve İmamoğlu’na başarılar dilerim. 
İkinci olarak:
Kanun hükmünde kararnameler Anayasa değişikliğiyle yürürlükten kalkmış olsa da
aslında onlar şu anda yürürlüktedir ve bu kararnameleri yasalaştırmak bu
Meclisin görevidir, tıpkı Cumhurbaşkanlığı kararnamelerinde olduğu gibi.
Cumhurbaşkanlığı kararnameleri bakanlıkları düzenlese de Meclis kanun çıkardığı
takdirde onlar yürürlükten kalkmaktadırlar. Nitekim, büyük kısmı Anayasa’ya
aykırı olan Cumhurbaşkanlığı kararnamelerine karşı bu Meclisin bir izleme
komitesi kurmasında ve ivedi olarak bu kararnameleri gündeme almasında yarar ve
zorunluluk var.
Teşekkür ederim.
BAŞKAN –
Birleşime beş dakika ara veriyorum. 
Kapanma Saati: 18.56
ÜÇÜNCÜ OTURUM
Açılma Saati: 19.08
BAŞKAN: Başkan Vekili Mithat SANCAR
KÂTİP ÜYELER: Rümeysa KADAK (İstanbul), Burcu KÖKSAL (Afyonkarahisar)
----- 0 -----
BAŞKAN – Türkiye
Büyük Millet Meclisinin 93’üncü Birleşiminin Üçüncü Oturumunu açıyorum.
90 sıra sayılı
Kanun Teklifi’nin görüşmelerine devam ediyoruz. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
2.- Sinop Milletvekili Nazım Maviş ile 52 Milletvekilinin Bazı
Kanunlarda ve 652 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/1963) ile Millî Eğitim, Kültür, Gençlik ve Spor Komisyonu
Raporu (S. Sayısı: 90) (Devam)
BAŞKAN –
Komisyon yerinde.
Teklifin tümü
üzerinde söz sırası, Cumhuriyet Halk Partisi Grubu adına Ankara Milletvekili
Yıldırım Kaya’ya aittir.
Buyurun Sayın
Kaya. (CHP sıralarından alkışlar)
Süreniz yirmi
dakikadır.
CHP GRUBU ADINA
YILDIRIM KAYA (Ankara) – Sayın Başkan, değerli milletvekilleri; bugün bir saat
gecikmeyle kürsüye çıktım, tahminlerimin çok üzerine çıktı. Buna hak veriyorum
çünkü 23 Haziran, Türkiye’de olduğu gibi dünyada da birçok şeyi altüst etti.
Parlamentonun da İstanbul sevdası varmış, bir kez daha Parlamentoda İstanbul’u konuşmak
İstanbul düşlemek gibi bir şeymiş.
Gözünüz aydın
çocuklar, gözünüz aydın öğrenciler, gözünüz aydın öğretmenler, gözünüz aydın
veliler, gözünüz aydın İstanbul, yeni bir hayat başlıyor. Yeni bir hayatı,
sizin çocuklarınıza eğitimi… 0-4 yaş arasındaki çocukların anneleri ve babaları
çocuklarıyla birlikte İstanbul’un dört bir yanını dolaşabilecek artık, özgürce
dolaşabilecek, hangi parka gitmek istiyorsa, hangi ilçeye gitmek istiyorsa
oraya gidecek çünkü İstanbul’da yeni bir başlangıç var. (CHP sıralarından
alkışlar) Tıpkı Gezi’nin çocukları gibi, Karadeniz’in hırçın delikanlısının
bugün aramızdan ayrılışının yıl dönümü ama Karadeniz’in hırçın
delikanlılarından birisi de şu anda Türkiye'nin umudu olarak İstanbul’da bir
başlangıç yaptı. Bu başlangıcın gerçekleşmesinde, 31 Martta Adalet ve Kalkınma
Partisinin adayına oy verip şimdi vermeyen seçmenlere, 31 Martta sandığa
gitmeyip şimdi sandığa giden seçmenlere bir kez daha huzurlarınızda teşekkür
ediyorum. Ama en büyük teşekkürü kendisi, kendini düşünmeden, kendi haklarını
düşünmeden toplumun özgürlüğünü düşünerek cezaevinden “Türkiye’nin barışa
ihtiyacı var, demokrasiye ihtiyacı var.” diye mesaj yollayan Selahattin
Demirtaş’a, burada Parlamentoda milletvekilliği yapmış Selahattin Demirtaş’a da
teşekkür ediyorum. (CHP ve HDP sıralarından alkışlar) 
Çünkü eğer biz
toplumu birleştiren, toplumu barıştıran, demokrasi ve özgürlükler noktasında
bir arada duruşu gerçekleştiren bir adım atamazsak, Türkiye’de eğitimin
üzerinde hangi politikaları egemen kılarsak kılalım toplum birbiriyle konuşamaz
hâldeyse eğitim yapılamaz. Bunun için eğitim tüm ulusların en önemli
noktasıdır. Eğitime önem vermeyen, öğretmeni görmezden gelen, çocuğun eğitimini
görmezden gelen hiçbir ulus başarıya ulaşamamıştır. Ne ekonomik kalkınmasını başarıya
ulaştırabilmiştir ne de 21’inci yüzyılın dünyasına bakabilmiştir. Şimdi,
eğitimde eğer öğretmene değer vermezseniz, okula önem vermezseniz, öğrenciye
gerekli hassasiyeti göstermezseniz ne mi olur? Çok şey olur. Bakın, geçen hafta
birçoğunuzun da belki çocukları ya da yeğenleri LGS’ye girdi. Şimdi, LGS’ye
girip bazı derslerden sıfır çektiğimiz dersleri sizinle paylaşmak istiyorum.
Türkçede 1.338 öğrenci hiçbir soruya yanıt verememiş. Fen bilgisinde 4.837
öğrenci hiçbir soruya yanıt verememiş. Matematikte 72 bin öğrencimizden hiçbiri
hiçbir soruya yanıt verememiştir.
RAMAZAN CAN
(Kırıkkale) – Yanıt vermiş de doğru mu değil?
YILDIRIM KAYA
(Devamla) – Sıfır yanıt, 72 bin öğrenci. Tabii, Kırşehir matematikte 1’inci
olmuş, onu da parantez içinde söyleyeyim. Yabancı dilde 100.175 öğrenci sıfır
çekmiş. Şimdi, eğitimde, eğer gerçekten el birliğiyle, parti ayrımı
gözetmeksizin, birlikte üzerinde tartışıp, birlikte üzerinde konuşup ciddi bir
hat çizemezsek çok şeyi kaybederiz. Ben bir eğitim emekçisiyim, “4+4+4”
tartışılırken yani “60 ayda çocuklar okula gidebilir.” tartışması yapılırken,
Parlamentoda, komisyonda muhalefet partilerinin milletvekilleri dövüldü,
Kızılay Meydanı’nda benim meslektaşlarım coplandı, benim meslektaşlarıma biber
gazı sıkıldı, benim meslektaşlarıma tazyikli su sıkıldı. Ne istiyordu bu
öğretmenler? Biz eğitimciyiz, eğitimciler pedagojik formasyon almıştır. “Çocuk
psikolojisinde ve pedagojisinde 60 ayı dolduran çocuğun eğitim öğretime
başlaması mümkün değildir.” dedik. Bunu siyaseten söylemedik, bunu bilimsel bir
bakış açısıyla söyledik ama dönemin Başbakanı Sayın Recep Tayyip Erdoğan hem
bize hem de 60 ayını dolduran çocuğunu okula göndermeyen velilere bakın ne
diyor: “Bu işe karşı bir kampanya var, 66 ay ve ‘4+4+4’e karşı bir kampanya. Bu
66 ay meselesinde gidip rapor alanları ben evlatlarına ihanetle
vasıflandırıyorum. Niye? ‘Benim evladım geri zekâlıdır.’ diyor. Yani iki ay mı
senin evladını iyi noktaya getirecek?” Şimdi, bu sözü yedi yıl önce
söyleyeceksiniz, yedi yıl önce sizinle bu konuyu bilimsel olarak tartışanları
yok sayacaksınız, susturacaksınız ama yedi yıl sonra yaklaşık 8 milyon çocuk
kayıp kuşak hâline gelecek. Bunun hesabını kim verecek? Şimdi bu çocuklardan,
bu çocukların ailelerinden kim özür dileyecek? Elbette insanlar, siyasetçiler
hatalarından döndüklerinde büyük bir erdem göstermiş olurlar, biz bunu takdirle
karşılıyoruz. “Biz yedi yıl önce söyledik, siz yapmadınız, şimdi niye bunu
getiriyorsunuz?” demiyoruz, demeyeceğiz. Ama bugün de şunu söylüyoruz, diyoruz
ki: Eğitimin temel sorunları var. Eğitimin temel sorunları palyatif çözüm
önerileriyle çözülemez. Eğitimin sorununu çözmek istiyorsak eğer ilk önce
yapacağımız iş şu, bir: Kreş çağına gelmiş çocuklarımıza kreş olanaklarını
yaratacağız. İki: Ana sınıflarının hızla yaygınlaştırılmasını sağlayacağız.
Çünkü o dönem 60 ay deyip daha sonra 66 aya çıkarma gerekçesi, çocukların kreş
ihtiyacına yanıt veremedi, ana sınıflarına yanıt veremedi, derslikler
yetmiyordu, öğretmen kadrosu yetmiyordu, bekleyen 460 bin öğretmeni de atamıyorlar
dolayısıyla “Biz ne yapalım?” “Çocuğu annenin kucağından alalım, okula
gönderelim, anne ve babanın sesini burada kesebilir miyiz?” Olmaz, tutmaz, “Biz
çocuğumuzu, evimizden, başımızdan savmak istemiyoruz, öğretmene çocuğumuzu
gönderdiğimizde öğretmenle çocuğumuzun sınıfta birlikte ortak bir hayat
kurmasını istiyoruz.” Bunun için meseleye buradan baktılar. 
Sayın
Millî Eğitim Bakanımız Ziya Selçuk göreve başladığı ilk gün 1 milyon öğretmene
bir mektup gönderdi, dedi ki: “Ben bir öğretmenim, sizden biriyim, sizin
sorunlarınızı biliyorum ve çözüm üreteceğim.” Çok iyi. Ben de bir öğretmendim,
mektubu aldım, bir mektup yazdım. 7 temel noktada öğretmenlerin sorunlarını,
yaşadığım sorunları anlattım. Bir: Ücretli öğretmen diye bir uygulama olamaz,
sözleşmeli öğretmen diye bir uygulama olamaz. Anayasa’ya ve yasaya dayalı
olarak her kurum yüzde 5’ini engelli çalıştırmak zorunda. Şu anda çalışamayan,
engelli olan ve mezun olmuş 1.200 öğretmen var, bunların atamasını yapmıyorsun,
eğer öğretmensen, öğretmenleri de seviyorsan bunu yapacaksın. İki: Açlık
sınırının altında hizmet gören ücretli öğretmenlerin ızdırabını bitireceksin
yani onları kadroya alacaksın. Üç: Devlet memurunun 657’den doğan haklarını yok
etmeyeceksin, kadrolu çalışma haklarını ellerinden almayacaksın. “Sözleşmeli
öğretmen” diye bir uygulama olmaz, eğer olsaydı sizden önceki iktidarlar da
bunu yapardı. Siz, 460 bin öğretmen birikmiş, öğretmeni göreve
başlatmıyorsunuz. Sayıştay bir rapor yayınladı. Hoş, Sayıştay raporlarını bazen
yok sayıyorsunuz, görmezden geliyorsunuz ama Sayıştay Başkanını da
Cumhurbaşkanı atıyor. Sayıştayın raporunda “153 bin öğretmen açığı var.”
deniliyor. Adalet ve Kalkınma Partisi, bu rapordan sonra 20 bin öğretmen
ataması yaptı, önümüzdeki günlerde 20 bin öğretmen ataması daha yapacak.
Varsayalım ki Sayıştayın söylediği rakam doğru -bize göre öğretmen açığı 280
bin- Sayıştayın raporuna göre bile 111 bin öğretmen daha atamak zorundasınız.
Sayıştayın raporunu yok sayarak bu işleri yapma şansınız yok. Eğer bunları
yapmazsak yani ücretli öğretmeni ortadan kaldırmazsak, sözleşmeli öğretmeni
kadroya geçirmezsek bunların eşleriyle, çocuklarıyla buluşmasını da
sağlayamayız. 
Komisyonda
çok tartıştık “Sözleşmeli öğretmenler meselesini 4+2’den 3+1’e getirelim.”
denildi, bu tartışma yapıldı. Bu tartışma yapılırken sadece Millî Eğitim
çalışanları değil, Diyanet İşlerindeki çalışanlar da getirildi, Komisyonda
hemfikir olduğumuz sağlık çalışanları da benzer durumda olduğu için birlikte
tartıştık ve sağlık çalışanlarını da bu işe dâhil ettik. Orada 3+1’de Komisyon
çoğunluğu ısrar etti, Milliyetçi Hareket Partisi ve Adalet ve Kalkınma Partisi
3+1... Orada söyledik, burada kayıtlara geçsin ve bizi izleyen öğretmenler de
duysun diye bir kez daha söylüyorum: 3+1’i dolduramamış olup -üç ayla, beş ayla,
altı ayla- eş durumundan dolayı ayrı devam edenler konusunda Komisyonda
konuştuğumuz çerçevede eşlerin birleştirilmesi konusunda bir adım atmalıyız. Bu
adımı öğretmenlerimiz için, çocuklarımız için, ülkemizin geleceği için
yapmalıyız. Eşleri birbirinden ayırmak gerçekten hem onlara hem de çocuklarına
çok büyük haksızlık olur diye düşünüyorum. 
Şimdi,
yurtlar meselesi var. Yurtlar meselesi de Millî Eğitim Bakanlığının
denetiminden çıkıyor. Deneyimli bir Bakanlık ama arkadaşlarımızla karşılıklı
tartıştık, ikna edemedik. Şimdi altyapı yetersiz olduğu için bir yıl sonra
uygulamaya geçeceği söyleniyor. Yani belli ki karşılıklı tartıştığımızda
birbirimizi anlıyor ve sorunun çözümüne katkı sunuyoruz. Ama mülakatı kaldırma
konusunda Millî Eğitim Bakanı ne yapacak? Mülakat ne demek? KPSS’de 95 puan
almış, siz daha önceki atamada 50 puan vererek eliyorsunuz. Allah’tan reva mı
bu? KPSS’de 95 puan almışa açılan bir mahkeme kararı var. Hukuku bu kadar yok
saymayalım, bir gün hepimize lazım olacak. Danıştay diyor ki: “Mülakatta 3 puan
aşağı 3 puan yukarı verebilirsin, daha farklı veremezsin.” Ama bu uygulama
bugüne kadar yapılmadı. Komisyonda Millî Eğitim Bakanlığı temsilcileri bize
“KPSS’de aldıkları puanın aynısını mülakatta da vereceğiz.” diyorlar. Bu güzel,
o zaman mülakat işlevsiz oluyor. Mülakatı ne yapacağız, kaşına gözüne mi
bakacağız? O zaman gelin, mülakatı tümden kaldıralım. Bu sorunun köklü çözümü
bu olur. Buradan size bir zarar gelmez, artı gelir. Dört yıl sonra bir seçim
var, bugünden eğer bu adımları atarsanız öğretmenler ve öğrencileri ve de
velileri yeniden sizi seçebilirler. Ama bugünden bu adımı atmazsanız
öğretmenler belalıdır, hangi partiden olduğuna bakmaz, kendi partisinden de
olsa kesinlikle dersini verir. Öğretmenin görevi ders vermek. İstanbul’da 130
bin öğretmen -ataması yapılmayan öğretmen hariç, sözleşmeli, ücretli
öğretmenler hariç- çok ciddi olarak bizim karşımıza çıktılar. Ben sandık
başkanı olan öğretmenlerle görüştüm sandıkları gezerken. Söyledikleri şu:
“Vekil vekil, burada geziyorsun, hani 3600 ek gösterge, buna söz vermediniz
mi?” Evet verdik. Kim verdi? Cumhuriyet Halk Partisi Genel Başkanı meydanlarda
söz verdi, Milliyetçi Hareket Partisi Genel Başkanı meydanlarda söz verdi, İYİ
PARTİ Genel Başkanı meydanlarda söz verdi, Halkların Demokratik Partisi Genel
Başkanı meydanlarda söz verdi, Adalet ve Kalkınma Partisi Genel Başkanı
meydanlarda söz verdi. Peki, biz bu partilerin temsilcileri değil miyiz? Gelin,
3600 ek göstergeyi çıkartalım tüm kamu çalışanlarına. Niye çıkartmıyoruz? Biz
teklif ettik. Eğer bizim teklifimizle çıktığında bize yazacağını
düşünüyorsanız, Komisyonda da söyledim, biz teklifimizi geri çekiyoruz, Adalet
ve Kalkınma Partisinin ve Milliyetçi Hareket Partisinin teklifine Cumhuriyet
Halk Partisi Grubu olarak tam destek vereceğiz. (CHP sıralarından alkışlar) 
Emeklilikte
yaşa takılanlarda yaşadığımızı yaşamayalım. Onların da sorununu çözmek bizim
boynumuzun borcu, söz verdik. Siyasetçi verdiği sözün arkasında durandır. Eğer
siyasetçi verdiği sözün arkasında duramıyorsa, biz o zaman -Sayın Komisyon
Başkanımız “2023 vizyonunda açıkladıklarımız var.” dedi. Biz iki 100 günlük
program açıklamasını da izledik. Birinci 100 günde yapılmadı, ikinci 100 günde
yapılmadı- şimdi 2023’te zaten biz iktidar olacağız, dolayısıyla sizin söylediklerinizin
gerisi kalmayacak, bunu yapacağız zaten. (CHP sıralarından alkışlar) 
Sözleşmeli
öğretmenler meselesi ortadan kalkacak. 
Mülakatla
atamayı hep birlikte ortadan kaldıralım. 
Atanmayan
öğretmenler Türkiye’nin kanayan bir yarasıdır, bu yarayı derhâl iyileştirelim. 
Değerli
milletvekilleri, 15 Temmuz hain darbesi kim tarafından organize edildi? FETÖ
tarafından değil mi? FETÖ’nün örgütü içerisinde olanları ihraç ettiniz, peki,
EĞİTİM SEN, EĞİTİM-İŞ, BİRLEŞİK KAMU-İŞ, KESK ve bunlara bağlı olan kamu çalışanlarını
niye ihraç ettiniz? Bunlardan FETÖ’cü çıkmaz, bunlardan FETÖ’cü bulamazsınız.
Dolayısıyla o ihraçların tamamı sendikal mücadeleye darbe vurmaktır. Bakın, ben
size söyleyeyim: 12 Mart, öğretmen hareketinin en önemli örgütü olan Türkiye
Öğretmenler Sendikasını kapattı, Fakir Baykurt’u yurt dışına sürgüne gönderdi;
öğretmen hareketi durmadı. Daha sonra, 12 Eylül askerî darbesi gerçekleşti,
TÖB-DER’in kapısına kilit vurdunuz ama öğretmen hareketi yine durmadı. Daha
sonra, EĞİTİM SEN’in kapısına kilit vurmaya çalışıyorsunuz, 28 Şubat süreci de
bunu denedi, 12 Eylül denedi, 12 Mart denedi; hiçbir darbenin aydınlanmanın
önünde durma şansı yok. Biz karanlığa karşı özgür ve demokratik bir Türkiye
mücadelesi veren gelenekten geliyoruz. (CHP sıralarından alkışlar) Dolayısıyla,
eğer bu süreçleri birlikte yöneteceksek, birlikte bu yasaları tartışacaksak
yapılması gereken şu… 
Daha Kurtuluş
Savaşı bitmemiş, cumhuriyet ilan edilmemiş, Sakarya Meydan Savaşı devam ederken
Ankara’da öğretmenler toplanıyor, Gazi Mustafa Kemal Atatürk öğretmenler
şûrasına katılıyor. Cumhuriyeti ilan edeceğini kafasına koymuş ama bir koşulla:
“Savaşı kazanacağım, cumhuriyeti ilan edeceğim.” diyor. Savaşı kazandı,
cumhuriyeti ilan etti ama eğitim sistemini öğretmenlerle tartışarak gerçekleştirdi.
Şimdi, Mustafa Kemal Atatürk’ün kurduğu cumhuriyete ve Mustafa Kemal Atatürk’ün
kurduğu Türkiye Büyük Millet Meclisine düşen görev, öğretmenlerin sözünü
dinlemektir, onlarla birlikte bu süreci ortaklaştırmaktır. Bunlar yapılabilir
mi? Elbette yapılabilir. Mutlaka, Cumhuriyet Halk Partisi iktidarında
öğretmenler arasında ayrıma son vereceğiz, birinci öncelik bu; atanmayan
öğretmen kalmayacak. 
Grubumuz olarak
Türkiye Büyük Millet Meclisine öğretmenler kanunu teklifini verdik, bu kanun
teklifinin bir an önce gündeme gelmesini istiyoruz; komisyona getirme
çoğunluğumuz yok. Adalet ve Kalkınma Partisi milletvekillerine sesleniyorum:
Lütfen, gelin -Millî Eğitim Bakanı Sayın Ziya Selçuk da döne döne bu konularda
söz verdi- Millî Eğitim Bakanının verdiği şu sözleri hayata geçirelim. 
İkinci bir söz
verdi, dedi ki: “Özel okullara artık kaynak aktarmayacağız.” Bir yılda ne kadar
kaynak aktarılıyor, biliyor musunuz? 1 milyar 200 milyon lira kaynak
aktarılıyor. Özel okulu kurmuş muyum ben? Param yoksa kurmayayım kardeşim.
Devletin okuluna sahip çık. Cumhuriyet Halk Partili belediyeler devletin
okulunun badanasını yapmak zorunda değil. Yapacağız, kreşi açacağız, etüt
merkezlerini açacağız, ana sınıflarını açacağız. İşte, İstanbul’un o zaman 60
kişilik, 70 kişilik sınıflarda eğitimde yaşadığı drama son vereceğiz çünkü
iktidar olduğumuz alanlarda bu söylediklerimizi yapmazsak bizim kalbimiz
kurusun. Biz, iktidar olduğumuz belediyelerin tümünde bunları yapacağız.
Mutlaka, öğretmenler de diğer kamu çalışanları gibi 3600 ek gösterge hakkına
kavuşacaklar. Ücretli öğretmenlerin dramına son vereceğiz.
(Mikrofon
otomatik cihaz tarafından kapatıldı) 
BAŞKAN – Buyurun
tamamlayın Sayın Kaya, buyurun.
YILDIRIM KAYA
(Devamla) – Öğretmen yetiştiren kurumları yeniden ayağa kaldıracağız. Öğretmen
atamalarında, idareci atamalarında liyakate önem vereceğiz, siyasete değil,
liyakate. Bunu, Cumhuriyet Halk Partili ve Millet İttifakı’nın kazandığı
belediyelerde göreceksiniz. Kadro atamalarımızın tamamı liyakate göre olacak,
siyasete göre olmayacak. Bunu takip edin. (CHP sıralarından alkışlar) 
Biz, ihraç
edilen öğretmenleri, tıpkı benim gibi… Ben de 12 Eylül darbesinde ihraç
edildim, cezaevinde yattım ama daha sonra döndüm, hem mesleğimi yaptım hem de
kaybedilen haklarımın tamamını faiziyle birlikte aldım. Devlete faiz ödetmeyin,
faiz haramdır, devlete faiz ödetmeyin. Gelin, bu ihraç ettiğiniz öğretmenleri
ve kamu çalışanlarını göreve başlatın. (CHP sıralarından alkışlar)
Evet, sevgili
dostlar, değerli arkadaşlarım; İstanbul’da İsmail Tarman Ortaokulu bir yasayla
kapatıldı, imam-hatibe dönüştürüldü. 
(Mikrofon
otomatik cihaz tarafından kapatıldı) 
BAŞKAN – Buyurun
sözlerinizi bağlayın Sayın Kaya. 
YILDIRIM KAYA
(Devamla) – Bağlıyorum.
Yaklaşık olarak
bin iki yüz gündür veliler direnişte. 3 mahkeme kararı var. Ben soru önergesi
verdim, Sayın Millî Eğitim Bakanı bana verdiği yanıtta “Mahkeme kararı
uygulandı.” diyor. Sayın Ziya Selçuk, mahkeme kararı uygulanmadı, hâlâ orası
öğrencisi olmayan bir imam-hatip olarak devam ediyor. Mahkeme kararını
uygulayın; hukuka isyan bayrağı açmayın. Bu, devlete isyan bayrağı sayılır.
Devlet hukukla vardır, hukuka isyan bayrağı açılmaz. 
Bir
de taşımalı eğitime son verin. Kırşehir’in bir kasabası vardı, beş yüz yıllık
bir yerdi; Dulkadirli kasabası. Beldeydi, Adalet ve Kalkınma Partisi döneminde
beldelikten köye dönüştürüldü. Şimdi, bu köyün okulu kapatılıyor, 17 köyün
eğitim gören çocukları bir başka yere taşınıyor. Beş yüz yıllık tarihi geçmişi
olan ve Adalet ve Kalkınma Partisinin en yüksek oy aldığı bu beldeye bu
zulümden de vazgeçin çünkü… 
(Mikrofon
otomatik cihaz tarafından kapatıldı)
BAŞKAN
– Sözlerinizi bağlamanız için son bir kez bir dakika daha süre veriyorum Sayın
Kaya. 
YILDIRIM
KAYA (Devamla) – …eğer o okulu kapatırsanız beş yüz yıllık tarihin kapısına
kilit vurursunuz. Bunu size oy veren seçmenler hak etmiyor, bunu eğitimde her
dönem birinci noktada olan Kırşehir’in bir köyü hak etmiyor. Lütfen, hakkını
teslim edelim. 
Önümüzdeki
yasama yılında da eğitime dair çok yasa teklifiyle gelineceğe benziyor.
Birlikte tartışarak eğitimin sorunlarını birlikte çözebiliriz. Buradan Adalet
ve Kalkınma Partisi milletvekillerine sesleniyorum: Gelin, birlikte bir eğitim
çalıştayı düzenleyelim; paydaşlarıyla birlikte tartışalım, onların önümüze
koyacağı kararların altına hep birlikte imza atalım. Hepimizin yolu açık olsun.

İnsan
beyni vatan toprağı kadar kutsaldır. Vatan toprağı işgal edildiğinde nasıl
mücadele etmişsek insan beyni işgal edildiğinde de öyle mücadele edeceğiz.
Hepinize
saygı ve sevgilerimi sunuyorum. (CHP sıralarından alkışlar)
BAŞKAN
– Teşekkürler Sayın Kaya. 
Böylece,
teklifin tümü üzerinde gruplar adına konuşmalar tamamlanmış oldu. 
Şimdi,
şahıslar adına konuşmalara geçiyoruz. 
İlk
söz Muğla Milletvekili Suat Özcan’a ait. 
Buyurun Sayın
Özcan. (CHP sıralarından alkışlar) 
Süreniz on
dakikadır.
SUAT ÖZCAN
(Muğla) – Sayın Başkan, değerli milletvekilleri; sizleri saygıyla selamlıyorum.
Ben de Bazı Kanunlarda ve 652 Sayılı Kanun Hükmünde Kararnamede Değişiklik
Yapılmasına Dair Kanun Teklifi’yle ilgili değerlendirmelerde bulunacağım. 
31 Martta
yapılan İstanbul seçimi sonrasında hukuksuz olarak mazbatası elinden alınan
Sayın Ekrem İmamoğlu’nun 23 Haziranda -İstanbul halkımızın iradesiyle- yeniden
hakkının teslim edilmesinin güzelliğini yaşıyoruz. Bu, bize, hepimize, bütün
siyasi partilere, ülkemize iyilikler getirecektir ve ülke siyasetini her açıdan
yeniden gözden geçirme fırsatı verecektir. (CHP sıralarından alkışlar) Çünkü
bu, burada hoşgörü, sevgi, saygı, ötekileştirmeme, ayrıştırmama ve iş birliği kültürünün
bir sonucu gibi görünmektedir. Bunu, bu kültürü geliştirebiliriz -bu kültürü
ülkemizin yararına- her kanun çıkarılırken iş birliğini artırabiliriz. Bu kanun
teklifi Komisyonda görüşülürken bunu bir anlamda gerçekleştirdik. Görüş ve
önerilerimizi orada tartıştık, olumlu bulduk ama şimdilik bu kadar sonuç
alabildik. Umarım önümüzdeki süreçte, kanun tekliflerinin görüşülmesinde bu,
hem komisyonlara hem de Genel Kurula yansır beklentisi içindeyim.
Bu kanun teklifi
Millî Eğitim, Kültür, Gençlik ve Spor Komisyonu tarafından Genel Kurula
getirildi ve görüşlerimi de şöyle ifade ediyorum: Eğitim, bireyin doğumundan
ölümüne süregelen bir olgu olduğundan ve politik, sosyal, kültürel ve bireysel
boyutları aynı anda içinde bulundurduğundan çok önemli ve ciddiye alınması
gereken en temel alandır.
Eğitim, bireyin
davranışlarında kendi yaşantısı yoluyla değişimi meydana getirme sürecidir ve 3
tane temel öğesi vardır. Bunlar öğrenci, öğretmen ve program. Bunlar aynı
zamanda uyumlu bir süreci yaşamalıdır. Eğer uyumsuzluk olursa ve yanlış
adımlar, eksik adımlar atılırsa eğitim, kısa süreli, orta süreli ve uzun süreli
yansımalarıyla bazen de telafisi olmayan bir süreci getirir. 
Atatürk’ün
“Eğitimdir ki bir milleti ya özgür, bağımsız, şanlı, yüksek bir topluluk
hâlinde yaşatır ya da esaret ve sefalete terk eder.” sözüyle eğitimin gücünü ve
önemini, Atatürk’ün eğitime verdiği önemi bir kez daha anlamış oluyoruz.
Tabii, 24
Haziran İsmail Hakkı Tonguç’un ölüm yıl dönümü. Ülkemizde karma eğitimi;
yaparak, yaşayarak eğitimi; köyden gelişimin gerekliliğini gösteren ve eğitimi
oradan başlatan bir anlayışı bize sağlaması dolayısıyla İsmail Hakkı Tonguç’u
da saygıyla anıyorum. (CHP sıralarından alkışlar)
Evet, 1’inci
maddede “Gerçek ve tüzel kişiler tarafından yemekli ve yemeksiz öğrenci
yurtları ve buna benzer kurumlar açılması ve işletilmesi ortaokul ve
ortaöğrenim düzeyinde Millî Eğitim Bakanlığının, yükseköğrenim düzeyinde
Gençlik ve Spor Bakanlığının iznine bağlıdır. İlgili Bakanlıklar bu yurt ve
kurumları tespit edecekleri esaslara göre denetler.” denilmektedir. Tabii,
burada, uzun yıllardan beri Millî Eğitim Bakanlığı bu konuda deneyim sahibi
olmuştur; Millî Eğitim Bakanlığı personelinin ve bu konudaki eğitimcilerin Spor
Bakanlığına verilmesi bazı tereddütleri ortaya koymaktadır; çünkü denetim
önemli bir iş, denetimle beraber rehberlik de önemli bir iş. Çocuklarımızın,
ortaokul ve lise düzeyindeki çocuklarımızın rehberlik anlamında çok önemli
desteklere ihtiyaçları vardır, bu konuda da bu rehberliği yapacak Millî Eğitim
Bakanlığıdır. 
Ayrıca, öğrenim
yaşı konusunda ben de bir şeyler söylemek istiyorum çünkü bir öğretmen olarak,
emekli bir öğretmen olarak bu konuda benim de deneyim ve tecrübelerim var. 72
ay Türk millî eğitim sisteminin uzun yıllardan sonra belirlediği bir sınırdır,
süreçtir. 72 aya gelindiğinde, çocuğun bilişsel, duyusal, motor gibi
becerilerinin gelişmesi nedeniyle… 1’inci sınıfa gelen çocuk okuma yazmayla
karşı karşıya geldiği anda eğer yaşı küçük ise hem kendi baskı altında kalıyor
hem öğretmen baskı altında kalıyor hem de anne baba baskı altında kalıyor. Hele
hele şimdi velinin isteğiyle bir sene önce, bir sene sonraya bırakılması da
ayrı bir sakınca getirecektir diyorum. Ben önümüzdeki süreçlerde bunun da
değişeceğine inanıyorum çünkü eğitim paydaşlarıyla değerlendirildiğinde
yanlışları arındırırız. Öğretmen, veli, uzmanlar ve hatta öğrencilerle birlikte
eğitim değerlendirilmelidir. O nedenle o bir sene önce, bir sene sonraki
tercihlerin de değiştirilmesinde yarar vardır diyorum. Çünkü küçük yaşlarda
okula başlatılan çocukların kazandığı olumsuz davranışlar o çocukla beraber
ölene kadar devam edecektir, etmektedir. Temel beceriler 14 yaşına kadar, 14
yaşından önce edinilen beceriler ömür boyu sürmektedir. 14 yaşından sonraki
beceriler, deneyimlerle geliştirilmedir sadece. Bu anlamda -öğretmenlerimizden
de görüş ne kadar alındı, tam bilemiyoruz- öğretmenlerimizi mutlaka bu sürece
dâhil etmemiz gerekiyor. Sağlıklı kararlar, sağlıklı yeni bir süreç
oluşturulması için onların da görüşlerine ihtiyacımız var. 
Öğretmenler
arasında ayrıştırma durumu söz konusu “sözleşmeli” “ücretli” gibi. Gönül ister
ki -biz tabii bunu Komisyonda da istedik- hepsi kadrolu olsun, böylelikle
öğretmenler arasındaki ayrıma son verilsin.
Atama bekleyen
bir sürü öğretmen var; sözleşmeli öğretmenlerden anne baba ayrı yerlerde
olanlar var, en çok da çocuklar mağdur olmakta. Bu mağduriyetin en kısa zamanda
giderilmesi gerekir. 
Ve yine,
Meclisimize, bütün milletvekillerimize gelen öğretmen arkadaşlarımız var. Hatta
usta öğreticisinden, fizyoterapistinden psikoloğuna, daha birçok alanda
öğretmenler atanmayı bekliyor, görev bekliyor. Zaten bu da -öğretmen
eksiklikleri- Sayıştay denetim raporlarında görülüyor. Eksiğimiz var, bu
eksiğin en kısa zamanda tamamlanması gerekir.
(Mikrofon
otomatik cihaz tarafından kapatıldı) 
BAŞKAN –
Buyurun, tamamlayın sözlerinizi Sayın Özcan.
SUAT ÖZCAN
(Devamla) – Demokrasi, ideolojik ve düşünsel açıdan bütün kimlikleri eşit gören
bir rejim olmalıdır ki beklentimiz de odur. Demokrasi, bireysel açıdan eğitim
ve bilinç işidir diyorum. Bu nedenle eğitime çok önem vermemiz gerekir, eğitimi
ciddiye almamız gerekir, eğitimle ilgili her kararı hep birlikte vermemiz
gerekir diyorum. 
Genel Kurulu
saygıyla selamlıyorum. (CHP sıralarından alkışlar) 
BAŞKAN –
Teşekkürler Sayın Özcan.
Şahıslar adına
ikinci söz Sinop Milletvekili Nazım Maviş’e ait.
Buyurun Sayın
Maviş. (AK PARTİ sıralarından alkışlar) 
Süreniz on
dakikadır.
NAZIM MAVİŞ
(Sinop) – Sayın Başkan, değerli milletvekilleri; hepinizi saygıyla
selamlıyorum. Görüşülmekte olan kanun teklifiyle ilgili şahsım adına söz aldım.
Bu vesileyle bir kere daha Genel Kurulu saygıyla selamlıyorum.
Sözlerime
başlarken, hemen, birkaç teşekkürü borç bildiğim için onları sizlerle paylaşmak
istiyorum. Öncelikle, bu teklifi Komisyonumuza getirdiğimizde değerli
görüşleriyle katkı veren Komisyonumuzun çok kıymetli üyelerine teşekkür
ediyorum. Genel Kurulda da değerli görüşleriyle bu teklifimize katkı sunacak,
oylarıyla destek verecek olan bütün arkadaşlarımıza da şimdiden teşekkür
ediyorum. Ayrıca teklifin oluşum sürecinde bizlerle kanaatlerini paylaşan çok
değerli paydaşlara, hem eğitimci paydaşlarımıza hem de diğer paydaşlarımıza da
huzurlarınızda teşekkür ediyorum.
Tabii,
milletlerin istiklal ve istikbali eğitimle çok yakından ilgili. Eğitim sadece
bir politika meselesi değil, aynı zamanda -birçok mütefekkirin de bizlerle
paylaştığı gibi- bir dava meselesi. Nurettin Topçu’nun meşhur “Türkiye’nin
Maarif Davası” kitabı bu anlamda eğitimin ülke açısından, millet açısından
taşıdığı kıymet ve değeri bize çok iyi ifade eden önemli metinlerden bir
tanesidir.
Bugüne
kadar, on yedi yıllık iktidarımız döneminde eğitimle ilgili çok iyi işler
yaptık. Bir kere, okullarımızın fiziki koşullarını iyileştirdik, derslik
sayısında çok önemli artışlar sağladık. Öğretmen başına düşen öğrenci sayısında
çok önemli gelişmeler sağladık, iktidara geldiğimizde 400 bin civarında olan
öğretmen sayısını 1 milyonlara çıkardık. Eğitime erişimi herkes için eşit ve
kolay hâle getirdik; velilerimizin ve öğrencilerimizin üzerindeki mali yükleri,
eğitimin oluşturduğu mali yükleri, ücretsiz ders kitabı, dershane düzenlemesi
ve sağladığımız burs imkânlarıyla azalttık ve hepsinden önemlisi de eğitimin
müfredatında çok ciddi bir demokratikleşmeye imza attık, eğitimdeki, insan
haklarına, demokrasiye ve vatandaşlık haklarına aykırı olan içerikleri
temizledik.
Şimdi, önümüzde
yeni bir vizyon var, 2023 Eğitim Vizyonu kamuoyuyla paylaşıldı. Eğitim,
hepimizin, bütün eğitimci arkadaşlarımızın bildiği gibi çok dinamik bir süreç.
Ayrıca, içinde yaşadığımız çağ bütün değişimlerin çok süratli ve hızlı
yaşandığı bir çağ. Dolayısıyla toplumun dinamikleri, yaşanan değişim süreci ve
yaşanan değişimin dinamikleri dikkate almadan, eğitimi statik bir yaklaşım
olarak değerlendirmek çok yanlış olur. Eğitim, her zaman, ihtiyaç duyulduğunda
birtakım değişikliklerin yapılması gereken bir alan, bunu da hepimizin bilmesi
gerekir. Dünyanın en önemli eğitim uygulamalarına sahip ülkelerinde bile,
Finlandiya başta olmak üzere, eğitimin standartları, eğitimin kalitesi, eğitimle
ilgili yaşanan sorunlar her gün tartışılmaktadır. Dolayısıyla ülkemizde de
eğitimle ilgili meselelerin tartışılması, eğitimle ilgili ciddi bir sorun
yaşadığımız anlamı taşımamaktadır. Eğitimle ilgili meselelerin tartışılması
“Ülkemizde eğitimin niteliğini daha çok nasıl artırabiliriz? Eğitimi daha
nitelikli bir noktaya nasıl taşıyabiliriz?” ihtiyacının bir karşılığı olarak
ortaya konulmaktadır. 
Şunu ifade etmek
istiyorum: Elbette ki öğretmenlerimiz eğitimin temel taşlarından bir tanesidir,
hatta temelidir; dolayısıyla eğitimin ana omurgasını öğretmenlerimiz
oluşturmaktadır. Eğitimde yapılacak bütün iyileştirme çalışmalarında, öğretmen
yetiştirme kuramlarında ve öğretmenlerin meslek içi eğitimlerinde, meslek içi
süreçlerinde de öğretmenlerin niteliklerinin artırılması çok önem taşımaktadır.
Ancak şunu da hep birlikte paylaşmamız lazım: Arkadaşlar, eğitim bir taraftan
da popülist politikalara kurban edilemeyecek kadar -en başta söylediğim gibi-
kıymetli bir süreçtir. Burada, son aldığımız veriler itibarıyla baktığımızda,
şu anda kamunun öğretmen ihtiyacı, öğretmen açığı 92 bin civarındadır. Ancak
eğitim fakültelerinden mezun olmuş olan eğitim fakültesi mezunu sayısı da
400-500 bin civarındadır. Mesleki kabiliyetlerine çok saygı duyduğum ve
Komisyonda da eş güdüm içerisinde çalıştığımız Yıldırım Kaya Bey biraz önce
bütün atanamayan öğretmen arkadaşlarımızın kendilerinin iktidarında atanacağına
dair çok umut verici, pozitif bir şey söyledi ama bir taraftan da hayatın
gerçekleriyle bunları örtüştürerek planlamamız lazım. Dolayısıyla bu açıdan,
öğretmen arkadaşlarımızın da taşıdıkları eğitim standardı, niteliği ve
taşıdıkları bilinçle popülist politikalara karşı mesafeli olacağını da zaten
biliyoruz.
Değerli
arkadaşlar, öbür taraftan, PISA, TIMSS ve LGS sınav sonuçları, üniversite sınav
sonuçları gibi hususlar her zaman Türkiye’de tartışılmış hususlardır. Ancak
bunları geçmiş yılların verileriyle kıyasladığımızda, burada da önemli bir
başarı grafiğinin olduğu görülmektedir.
Şimdi,
bu kanun neler getiriyor, bir de ona bakalım isterseniz. Arkadaşlar, bu kanun
içerisindeki 1’inci ve 5’inci maddelerde yükseköğrenim öğrenci yurtlarıyla
ilgili iş ve işlemler Millî Eğitim Bakanlığı bünyesinden Kredi ve Yurtlar
Kurumu Genel Müdürlüğü bünyesine kaydırılıyor.
Şimdi,
yine, burada bazı arkadaşlarımız ifade ettiler; 7,5 milyon üniversite öğrencisi
var, dolayısıyla 7,5 milyon üniversite öğrencisinin tamamına Kredi ve Yurtlar
Kurumu Genel Müdürlüğünü barınma imkânı sağlaması gerektiğini ifade ettiler.
Bakın, arkadaşlar, evet, 7,5 milyon öğrencimiz var bizim, üniversite öğrencimiz
var ancak bunun 4 milyonu açık öğretim fakültelerinde yani yaygın eğitimde
okumaktadır. Kredi ve Yurtlar Kurumu Genel Müdürlüğünün başarısını ya da
yerleştirmede barınma ihtiyaçlarını karşılamadaki başarısını kıyaslayacağımız
yer kendisine başvuran öğrencilerin ne kadarına barınma imkânı sağladığıyla
ilgilidir. Buradan baktığımızda, Kredi ve Yurtlar Kurumuna son yılda yapılan
başvuru 427.148’ken 381.837’si yurtlara kabul edilmiş, böylelikle, başvuran
öğrencilerin yüzde 89’una barınma imkânı sağlanmıştır. Kredi ve Yurtlar Kurumu
Genel Müdürlüğünün bugüne kadar elde etmiş olduğu, uzun yıllar boyunca elde
etmiş olduğu başarı, elde etmiş olduğu tecrübeyle birlikte zaten Millî Eğitim
Bakanlığı bünyesindeyken… Biliyorsunuz, yükseköğrenim öğrenci yurtları YURTKUR
adı altında Millî Eğitim Bakanlığına bağlıyken Millî Eğitim Bakanlığından
çıkarılmak suretiyle Başbakanlığa geçmiş, sonra da müstakil bir başkanlığa
dönüştürülmüştü. Zaten, o zaman da yükseköğrenim öğrencilerinin yurtlarıyla
ilgili bütün iş ve işlemler YURTKUR üzerinden yapılıyordu. Dolayısıyla, burada
bir yeni düzenlemeden ziyade “YURTKUR” diye başlayan o süreçteki yetki ve
sorumlulukları yeniden Kredi ve Yurtlar Kurumu Genel Müdürlüğüne, asli kurumuna
geri çeviriyoruz. 
Okula
başlama yaşıyla ilgili de şunu ifade etmem lazım: Burada aslında bir taraftan
da bir zorunlulukla karşı karşıyayız, o zorunluluk da şu arkadaşlar: 2023
Eğitim Vizyonu’nda, biliyorsunuz, okul öncesi eğitimin zorunlu eğitime
dönüştürülme hedefi ortaya konuldu ve şu anda da 5 yaş öğrencilerinin yüzde
84’ü okul öncesi eğitime devam ediyor. Dolayısıyla, buradan kaynaklanan bir
zorunluluk, uygulamada karşılaşılan birtakım problemler ve sınıf içerisinde
okula başlama yaşı açısından doğan yaş farklılıklarının oluşturduğu muhtemel
akran zorbalığı gibi uygulamalar da dikkate alınarak 69 aya çıkarılmış ancak
burada da öğrencilerin kendi kişisel öğrenme kabiliyetlerini de hesaba katarak
bir esneklik oluşturulmuş bulunuyor. 
Sözleşmeli
öğretmenlerimizle ilgili hususu yine Millî Eğitim Komisyonumuz olarak birlikte
tartışmıştık, o zaman 4+2 olarak kararlaştırmıştık. Arkadaşlar, bizim bu
konudaki ihtiyacımız belli. Türkiye'nin dezavantajlı bazı bölgelerinde ortalama
on bir ayı aşmayan öğretmen süresi var yani bir öğretmeni gönderiyoruz, on bir
ayı aşmadan, maksimum on bir ay içerisinde yer değişikliği söz konusu oluyor. 
MEHMET
RUŞTU TİRYAKİ (Batman) – Lojman yapın, ek ücret verin, başka yolları var. 
NAZIM
MAVİŞ (Devamla) – Dolayısıyla, ülkemizin bazı bölgelerindeki eğitimin
niteliğini stabil hâle getirebilmek, kalıcı hâle getirebilmek ve bazı
dezavantajlı bölgelerde öğretmen hareketliliğini engelleyebilmek için bu kanun
teklifi hep birlikte tartışılarak getirilmişti. Şimdi, 4+4+4 kademe sistemi de
hesaba katılmak suretiyle 4+2 yerine 3+1 getirilmiş oldu. Bununla birlikte,
4+2’de dördüncü yılın sonunda kadro, altıncı yılın sonunda da tayin hakkı
kazanan aynı statüdeki personelimize, Diyanet İşleri Başkanlığındaki ve Sağlık
Bakanlığındaki personelimize de bu vesileyle aynı hak sağlanmış oldu.
Mesleki eğitimle
ilgili burada düzenlemeler var. Tabii, mesleki eğitim bizim en çok tartışmamız
gereken, üzerine en çok kafa yormamız gereken alanlardan bir tanesi. Ülkemizin
ekonomisiyle ilgili, ülkemizin temel ihtiyaçlarıyla ilgili temel alanlardan bir
tanesi. Bu konuda da 2016 yılında hep birlikte bir yasa çıkardık -yine
Komisyonumuzda tartıştığımız bir yasaydı- ve çıkardığımız yasa ile başka
kanunlarda ilgili maddeleri uyumlu hâle getirmek, burada bir uyumlaştırma çalışması
yapmak üzere bir düzenleme yapılıyor.
Burada şunu
ifade edeyim, yanlış bazı bilgiler paylaşıldı. Birinci paylaşmam gereken husus
şu: Mesleki eğitim merkezleri, arkadaşlar, şu anda çıraklık eğitimiyle ilgili
çok önemli bir fonksiyon icra ediyor. Ancak mesleki eğitimle ilgili, özellikle
organize sanayi bölgelerinin ve özel sektörün ihtiyaçları da dikkate alınarak,
başka eğitim kademelerinde olduğu gibi mesleki eğitim merkezlerinde de hem
OSB’lerimizin hem de özel sektörün bu alanda da okullaşmasına imkân tanıyan bir
düzenleme var.
Şimdi, bunu
çocuk işçiliğiyle ve buralara yapılacak özel öğretim teşvikleriyle
ilişkilendirerek eleştiren arkadaşlarımız oldu. Şunu ifade etmem gerekiyor: Bir
kere, zaten, bunlar öğrenci vasfını taşıyan arkadaşlarımız olduğu için çocuk
işçiliğiyle bunu ilişkilendirmek doğru değil.
(Mikrofon
otomatik cihaz tarafından kapatıldı)
BAŞKAN –
Buyurun, tamamlayın Sayın Maviş.
NAZIM MAVİŞ
(Devamla) - Kaldı ki ILO sözleşmeleriyle de kendimizi bağladığımız için böyle
bir durum hiçbir biçimde söz konusu olamaz.
Ayrıca, mesleki
eğitim merkezlerine özel eğitim, özel öğretim desteğinden söz edildi.
Arkadaşlar, 2019-2020 eğitim öğretim sezonunda, belki dikkatli takip edememiş
olabilirsiniz, özel öğretim desteği Millî Eğitim Bakanlığımız tarafından hiçbir
özel kuruma verilmeyecek. Kaldı ki mesleki eğitim merkezleri de özel öğretim
desteğinin kapsamı dışında olan kuruluşlardı, bu bilgileri tashih etme ihtiyacı
duydum. 
Özel Öğretim
Kurumları Genel Müdürlüğü aracılığıyla bütün özel öğretim kurumlarımız hangi
standartlarda, hangi sıklıkta ve hangi titizlikte denetime tabi tutuluyor ise
mesleki eğitim merkezleri de aynı sıklıkta aynı titizlikte denetime tabi
tutuluyor. 
Aynı şekilde
özel mesleki eğitim kursları da hiç kimsenin kuşkusu olmasın ki aynı titizlik,
disiplin ve kararlılıkla denetime tabi tutulacak.
İSMAİL KONCUK
(Adana) – Kaç tane müfettişiniz kaldı elinizde Nazım Bey? Müfettiş
bırakmadınız. Müfettiş kaldı mı bakanlıkta?
NAZIM MAVİŞ
(Devamla) – Ben, Komisyonda teklifimize destek veren bütün milletvekili
arkadaşlarımıza teşekkür ediyorum, İsmail Koncuk da dâhil olmak üzere. (AK
PARTİ sıralarından alkışlar)
(Mikrofon
otomatik cihaz tarafından kapatıldı) 
BAŞKAN –
Bağlayın sözlerinizi Sayın Maviş, buyurun.
NAZIM MAVİŞ
(Devamla) – Genel Kurulda da teklifimize destek verecek olan bütün milletvekili
arkadaşlarımıza teşekkür ediyorum. 
Şunu da ifade
etmek istiyorum müsaadenizle Sayın Başkan.
Arkadaşlar, çok
güzel bir müzakere yöntemiyle Komisyonda bunları tartıştık. Tabii ki kanunların
oluşum süreçlerini hepimiz biliyoruz. Teklifler ilk geldiği hâliyle Genel
Kuruldan çıkmıyor. Teklifler, teklif sahibi olan arkadaşın paydaşlarla yaptığı
müzakereler de, teklif veren diğer arkadaşlarıyla birlikte yaptığı
müzakerelerde bir şekil alıyor. Komisyona geliyor, muhalefetimizin çok değerli
katkıları, verdikleri önergelerle yeni bir şekil alıyor, Genel Kurula geliyor,
başka bir şekil alıyor. İşte demokrasinin gücü budur, işte müzakerenin gücü
budur, işte tekliflerde müzakere, uzlaşma ve birlikte oydaşmanın gücü budur.
Ben, bu anlamda,
bu müzakere sürecine katkısı olan bütün milletvekili arkadaşlarımıza teşekkür
ediyor, teklifin kabul edilmesi durumunda hayırlı uğurlu olmasını diliyorum.
Hepinize
saygılar sunuyorum. (AK PARTİ sıralarından alkışlar)
BAŞKAN – Teşekkürler
Sayın Maviş.
ŞENOL SUNAT
(Ankara) – Önergeler kabul ediliyor mu Sayın Başkan? Bir söyle Allah aşkına!
BAŞKAN – Sayın
Özel…
IV.- AÇIKLAMALAR (Devam)
55.- Manisa Milletvekili Özgür Özel’in, Sinop Milletvekili Nazım
Maviş’in 90 sıra sayılı Kanun Teklifi’nin tümü üzerinde şahsı adına yaptığı
konuşmasındaki bazı ifadelerine ilişkin açıklaması
ÖZGÜR ÖZEL
(Manisa) – Sayın Başkan, Sayın Maviş’in, tabii, Komisyon çalışmalarına teşekkür
eden nazik üslubu bir yana -ona biz de teşekkür ederiz- ama çok kabul edemeyeceğimiz
ifadeler var konuşmasının içinde. 
Atanamayan
öğretmenlerle ilgili Cumhuriyet Halk Partisinin vaadine “popülist bir yaklaşım”
diyor. Çocuklarımız okuyorlar, büyüyorlar, meslek seçiyorlar. “Öğretmenlik en
kutsal meslek.” diye hep bir ağızdan söyleyeceksiniz, onların okuyacağı
okulları ihtiyaç gözetimiyle bir denge kurmadan açacaksınız, çocuklarımız
öğretmen olacak, sonra onları atamayacaksınız, “atarız” diyene de “popülist
yaklaşım” diyeceksiniz, bu kabul edilebilir bir durum değil. Bir kere, bu söylemin
derhâl düzeltilmesi gerekiyor. 
İkincisi, bu
Meclis adına denetim yapan Sayıştay var. Biz de denetim görevimizi halk adına
yapıyoruz. 
(Mikrofon
otomatik cihaz tarafından kapatıldı) 
BAŞKAN – Devam
edin Sayın Özel, buyurun.
ÖZGÜR ÖZEL
(Manisa) – Sayıştay diyor ki “153 bin öğretmen ihtiyacı var.” 40 bin öğretmen
atanacağı söyleniyor. En basit çıkarma hesabıyla 113 bin ama sayın hatip diyor
ki: “90 bin kaldı.” O 23 bini nasıl ortadan kaldırıyorsunuz? 23 bin öğretmen
bu. Kaldı ki bugün Türkiye’de atanamayan 400 bin öğretmen varken… Bunu yaratan
da iktidarınızın yanlış politikalarıdır. Atanamayan öğretmen sorununu yaratan
sizlersiniz. Şimdi çıkmış bir de burada, zaten Sayıştayın bile 153 bin ihtiyaç
olduğunu söylediği yerde 40 bin atamayı bir marifet gibi göstermek kabul
edilebilir bir yaklaşım değil. 
“Popülizm”
demenize biz çok alışkınız. Ekrem İmamoğlu “200 bin istihdam” dediğinde “İş
bulmak senin işin mi?” diyenler, “Biz 500 bin istihdam yaratacağız.” deme
noktasına gelmişlerdi seçimi kaybettiklerini görünce. 
(Mikrofon
otomatik cihaz tarafından kapatıldı) 
BAŞKAN –
Buyurun, bağlayın sözlerinizi Sayın Özel.
ÖZGÜR ÖZEL
(Manisa) – Ekrem İmamoğlu’nun yüzde 40 su indirimine “Kimin parasını kime
veriyorsun?”, 85 liralık abonman indirimini 40 liraya düşürme vaadine “Kimin
parasından yapacaksın?” diyenler, daha sonra “Efendim, biz de vadettik, bizim
önergede o oldu.” noktasına gelmişlerdi. İstanbul’da geçen ay 80 lira gelen su
faturası bugün 48 lira geliyorsa bunu İstanbullu görüyor da, biliyor da, orada
son derece de memnun. Kaynak nasıl bulundu? Atanamayan öğretmeni nasıl
atayacaksın? İstanbul’un başına Ekrem İmamoğlu’nu getirdik, on altı günde 85
liralık paso nasıl 40 liraya düştüyse, pide 1 liradan satıldıysa, 100 liralık
su faturası 60 lira olduysa, israfın ve peşkeşin önüne geçerek nasıl kaynak
yaratıldıysa Cumhuriyet Halk Partisi bu konuda da son derece vaadinin
arkasındadır, ayakları yere basmaktadır. 
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen Sayın Özel.
ÖZGÜR ÖZEL
(Manisa) – En geç 2023 yılında da bu öğretmenleri atamak Cumhuriyet Halk
Partisinin iktidarında mümkün olacaktır, bunu milletimiz görmüştür.
Öğretmenlere bunu müjdeliyoruz. Bundan rahatsızlık duymak, buna “popülizm”
demek, mensubu olduğu bir meslek dalına karşı hiç doğru bir ifade olmamıştır.
Saygılar
sunuyorum. (CHP sıralarından alkışlar)
BAŞKAN –
Teşekkürler Sayın Özel.
İSMAİL KONCUK
(Adana) – Sayın Başkan…
BAŞKAN
- İç Tüzük 60’a göre söz talebi var, onu karşılayacağım.
Sayın
Koncuk, buyurun.
56.- Adana Milletvekili İsmail Koncuk’un, “Atanamayan öğretmen”
ifadesinin yanlış olduğuna ve Sinop Milletvekili Nazım Maviş’in 90 sıra sayılı
Kanun Teklifi’nin tümü üzerinde şahsı adına yaptığı konuşmasındaki bazı
ifadelerine ilişkin açıklaması
İSMAİL
KONCUK (Adana) – Efendim, teşekkür ediyorum.
Öncelikle
bir yanlış ifadeyi düzelteyim: “Atanamayan öğretmen” değil “ataması yapılmayan
öğretmenler.” Zaman zaman bazı milletvekillerimiz bu tabiri yanlış
kullanıyorlar. “Ataması yapılmayan öğretmenler” çünkü bunlar atanabilecek her
türlü şartı haiz öğretmenler, atanamamak gibi bir durum söz konusu değil.
Şimdi,
Sayın Maviş dedi ki: “Biz, diğer kurumlarda nasıl yapıyorsak bu okullarda
derinlemesine denetimi yapacağız.” Sayın Vekilim Halil Etyemez de alkışladı.
Hâlbuki kendisi müfettiş kökenli bir milletvekilimizdir, yıllarca da birlikte
sendikacılık yaptık. Millî Eğitim Bakanlığında şu anda 450 civarında Bakanlık
müfettişi kaldı. Yani denetimi böyle, bu sayıyla yapabilmek mümkün değil ve
diğer müfettişlerimizin de soruşturma, denetleme yapma yetkisi kanunen
ellerinde kaldı ve bir köşede atıl vaziyette duruyor.
(Mikrofon
otomatik cihaz tarafından kapatıldı) 
İSMAİL
KONCUK (Adana) – Bir dakika daha…
BAŞKAN
– Usulden değil ama bir dakika daha süre vereyim ama son kez.
Buyurun.
İSMAİL
KONCUK (Adana) – Onun için bu müfettişlerimiz de atıl vaziyette duruyorlar.
Gerçi bazı görevler veriliyor ama kanuna uygun değil, aykırı olarak veriliyor. Sayın
Bakan Yardımcım da bunu teyit edecektir çünkü kanunda bunlara soruşturma görevi
verilmeyeceği ifade ediliyor.
Bir
de 460 bin öğretmen ataması “tribünlere oynamak” olarak lanse edildi. Sayın
Cumhurbaşkanımızın 2002’de, muhalefet partisi genel başkanı olduğu dönemde “72
bin öğretmeni bunlar atamayı beceremedi.” diye bir ifadesi var, “Biz
iktidarımızda hepsini atayacağız.” demişti. Kulakları çınlasın, 72 binden 460
bine çıktı ataması yapılmayan öğretmen sayısı. Demek ki popülizm o tarihte
yapılmış. E, şimdi yapılana da “popülizm” demeyeceğiz. 460 bin öğretmeni atama
iradesinin Türkiye Cumhuriyeti devletinde olduğuna inanıyorum, yeter ki
gençlerimize yönelik öncelikli projeler yapabilme…
(Mikrofon
otomatik cihaz tarafından kapatıldı) 
BAŞKAN
– Teşekkürler Sayın Koncuk.
Sayın
Ok, sizin de 60’a göre söz talebiniz var ama bir dakika lütfen…
Buyurun.
57.- Balıkesir Milletvekili İsmail Ok’un, bakanlıklarda adalet için,
hukuk için mülakat sınavlarının kaldırılmasını talep ettiğine ilişkin
açıklaması
İSMAİL
OK (Balıkesir) – Öncelikle, gerçekten yürekleri dağlayan bir konuya değinmek
istiyorum. Dün FETÖ soruları çalarak gençlerimizin geleceğini karartıyordu,
bugün de “sözlü mülakat” adı altında maalesef hak ettiği hâlde atanamayan...
Bir başka ifadeyle, kendisinden çok düşük puan alanların, mülakatlarda çok
yüksek puanlarla atandığının onlarca şahidi var. Dolayısıyla, bu mülakatların
sadece Millî Eğitim Bakanlığında değil, bütün bakanlıklarda, kurumlarda
kaldırılmasını gençlerimiz ve onların aileleri adına adalet için, hukuk için
talep ediyorum; vicdan sahibi olan herkese sesleniyorum. 
BAŞKAN –
Teşekkürler. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
2.- Sinop Milletvekili Nazım Maviş ile 52 Milletvekilinin Bazı
Kanunlarda ve 652 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/1963) ile Millî Eğitim, Kültür, Gençlik ve Spor Komisyonu
Raporu (S. Sayısı: 90) (Devam)
BAŞKAN - Değerli
milletvekilleri, sisteme giren milletvekili bulunmadığından soru-cevap işlemi
yapılmayacaktır. 
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) – Sayın
Başkan...
BAŞKAN
- Teklifin tümü üzerindeki görüşmeleri tamamladık ama Sayın İşler’in söz talebi
var. 
Buyurun
Sayın İşler. 
IV.- AÇIKLAMALAR (Devam)
58.- Millî Eğitim, Kültür, Gençlik ve Spor Komisyonu Başkanı Emrullah
İşler’in, üniversiteleşme oranının artması neticesinde öğretmenlik yapabilecek
üniversite mezunu sayısının yüz binlerle ifade edildiğine ilişkin açıklaması
MİLLÎ
EĞİTİM, KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) –
Teşekkür ediyorum Sayın Başkan.
Burada
katkı veren bütün vekillere teşekkürlerimi sunuyorum yalnız bir iki hususun
açıklanması gerekiyor. Sayın Maviş kürsüden rakam verdi, bu rakam Millî Eğitim
Bakanlığı yetkililerinden alınan resmî rakam; 92 bin öğretmen ihtiyacı var,
bunun 20 bininin de bu yıl ataması yapılacak biliyorsunuz. 
Malumunuz,
üniversiteleşme oranı son yıllarda çok arttı Türkiye’de. Bunun neticesinde
öğretmenlik yapabilecek üniversite mezunu sayısı yüz binlerle ifade ediliyor.
Sayın Maviş de Sayın Kaya’nın “Bütün hepsini atayacağız.” sözüne binaen o
konuşmasını yaptı. Gönül ister ki üniversite mezunu bütün vatandaşlarımızı
-ziraatçilerimizi, mühendislerimizi, öğretmenlerimizi- hepsini devlette öyle
bir imkân olsa da kadroya geçirsek ama böyle bir imkân olmadığını sizler de biliyorsunuz.

Sayıştayın
görevi, benim bildiğim, mali denetleme yapmaktır. Sayıştay herhangi bir kurumda
kaç kişi istihdam edileceğini belirlemez. Eğer öyle bir rakam ifade ettiyse o
da geçmiş yıllara ait olabilir diye düşünüyorum. O konunun da Genel Kurula
bilgisini sunuyorum. 
Bugüne
kadar da 2002 yılından itibaren, değerli milletvekilleri, 631.650 öğretmenin
ataması yapılmıştır. Bu rakama bu yıl yapacağımız atamayı da eklediğimiz zaman
20 bin ilave etmemiz gerekiyor. 
Bir husus da şu
var: Bu görüştüğümüz kanun teklifiyle “4+2”yi “3+1”e indirerek aslında bir
yerde sözleşmeli öğretmenlik meselesini zaten gündemden çıkarıyoruz. Ülkenin
ihtiyacına binaen, ülkenin doğusunda, güneydoğusunda öğretmensiz okul kalmasın,
öğrenci kalmasın diye, velilerin şikâyetlerine bir cevap olarak, Bakanlık
ihtiyaca binaen bu kadro karşılığı sözleşmeli uygulamasını başlattı.
Dolayısıyla şu an “4+2”, bu yasayı geçirdiğimiz zaman “3+1” neticesinde,
aslında öğretmenlerimiz zaten kadroya geçecek. Bunu da bir kez daha
hatırlatmakta fayda görüyorum.
Tekrar
katkılarınızdan dolayı teşekkürlerimi sunuyorum. 
BAŞKAN
– Teşekkürler Sayın İşler. 
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel. 
ÖZGÜR
ÖZEL (Manisa) – Sadece tutanağa geçsin: Burası Türkiye Büyük Millet Meclisi. Burada
bir rakamda çelişki varsa kendi adına, Meclis adına denetim yapan Sayıştayın
rakamına bakılır; Bakanın dediğine, teknisyen bakanın söylediğine, oradan
verilen bilgi notuna bakılmaz. Sayıştay, bu yüce Meclis adına denetlemiş,
verdiği rakam 153 bin; 40 bini düştüğünüzde kalıyor 113 bin; 90 bin rakamıyla
arasında 23 bin fark var. Biz Sayıştaya inanırız kardeşim. (CHP sıralarından
alkışlar)
BAŞKAN
– Teşekkürler Sayın Özel. 
Birleşime
iki dakika ara veriyorum. 
Kapanma Saati: 20.06
DÖRDÜNCÜ OTURUM
Açılma Saati: 20.08
BAŞKAN: Başkan Vekili Mithat SANCAR
KÂTİP ÜYELER: Rümeysa KADAK (İstanbul), Burcu KÖKSAL (Afyonkarahisar)
----- 0 -----
BAŞKAN – Türkiye
Büyük Millet Meclisinin 93’üncü Birleşiminin Dördüncü Oturumunu açıyorum.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
2.- Sinop Milletvekili Nazım Maviş ile 52 Milletvekilinin Bazı
Kanunlarda ve 652 Sayılı Kanun Hükmünde Kararnamede Değişiklik Yapılmasına Dair
Kanun Teklifi (2/1963) ile Millî Eğitim, Kültür, Gençlik ve Spor Komisyonu
Raporu (S. Sayısı: 90) (Devam)
BAŞKAN – 90 sıra
sayılı Kanun Teklifi’nin görüşmelerine devam ediyoruz. 
Komisyon? Yok.
Ertelenmiştir. 
Gündemimizde
başka bir konu bulunmadığından, alınan karar gereğince kanun teklifleri ile
komisyonlardan gelen diğer işleri sırasıyla görüşmek için 26 Haziran Çarşamba
günü saat 14.00’te toplanmak üzere birleşimi kapatıyorum.
Kapanma Saati: 20.09
X.- KOMİSYONLAR BÜLTENİ
1.- 01/07/2018-31/12/2018 tarihleri arasında komisyonlara gelen,
komisyonlardan çıkan ve 31/12/2018 tarihinde komisyonlarda bulunan kanun
hükmünde kararnameler, Cumhurbaşkanı teklifleri, milletvekili teklifleri ve
tezkereler (x)




(X) 69 S.
Sayılı Basmayazı 11/6/2019 tarihli 87’nci Birleşim Tutanağı’na eklidir.


(x) Açık
oylama kesin sonuçlarını gösteren tablo tutanağa eklidir.


(x) 90 S. Sayılı Basmayazı tutanağa
eklidir.


(x) Komisyonlar Bülteni tutanağa eklidir.




