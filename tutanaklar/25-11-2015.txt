



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 4’üncü
Birleşim
 25
Kasım 2015 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


 İÇİNDEKİLER




I.- GEÇEN TUTANAK ÖZETİ
II.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman'ın,
26’ncı Yasama Döneminin milletimiz ve ülkemiz için hayırlı olmasını dilediğine
ilişkin konuşması
III.- AÇIKLAMALAR
1.- Amasya Milletvekili Mehmet Naci Bostancı'nın, 24
Kasım Öğretmenler Günü’ne ilişkin açıklaması
2.- Manisa Milletvekili Özgür Özel'in, 26’ncı Yasama
Döneminin hayırlı olmasını ve Meclis Başkanına görevinde başarılar dilediklerine
ve 24 Kasım Öğretmenler Günü ile 25 Kasım Kadına Yönelik Şiddete Karşı
Uluslararası Mücadele ve Dayanışma Günü’ne ilişkin açıklaması
3.- Diyarbakır Milletvekili İdris Baluken'in, 26’ncı Yasama
Döneminin hayırlı olmasını ve Meclis Başkanına görevinde başarılar
dilediklerine ve 24 Kasım Öğretmenler Günü ile 25 Kasım Kadına Yönelik Şiddete
Karşı Uluslararası Mücadele ve Dayanışma Günü’ne ilişkin konuşması
4.- Manisa Milletvekili Erkan Akçay'ın, 24 Kasım
Öğretmenler Günü’ne ve 25 Kasım Kadına Yönelik Şiddete Karşı Uluslararası
Mücadele ve Dayanışma Günü’ne ilişkin açıklaması
5.- İstanbul Milletvekili Pervin Buldan'ın, 26’ncı
Yasama Döneminin hayırlı olmasını ve Meclis Başkanına görevinde başarılar
dilediklerine ve 24 Kasım Öğretmenler Günü ile 25 Kasım Kadına Yönelik Şiddete
Karşı Uluslararası Mücadele ve Dayanışma Günü’ne ilişkin açıklaması
6.- Aksaray Milletvekili İlknur İnceöz'ün, 26’ncı
Yasama Döneminin hayırlı olmasını ve Meclis Başkanına görevinde başarılar
dilediklerine ve 24 Kasım Öğretmenler Günü ile 25 Kasım Kadına Yönelik Şiddete
Karşı Uluslararası Mücadele ve Dayanışma Günü’ne ilişkin açıklaması
7.- Bursa Milletvekili Nurhayat Altaca Kayışoğlu'nun,
26’ncı Yasama Döneminin hayırlı olmasını ve Meclis Başkanına görevinde
başarılar dilediğine, 25 Kasım Kadına Yönelik Şiddete Karşı Uluslararası
Mücadele ve Dayanışma Günü’ne ilişkin açıklaması
8.- Aydın Milletvekili Deniz Depboylu'nun, 26’ncı
Yasama Döneminin hayırlı olmasını ve Meclis Başkanına görevinde başarılar
dilediklerine ve 24 Kasım Öğretmenler Günü ile 25 Kasım Kadına Yönelik Şiddete
Karşı Uluslararası Mücadele ve Dayanışma Günü’ne ilişkin açıklaması
IV.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, Başbakan Ahmet Davutoğlu’nun
önerisi üzerine kurulan yeni Bakanlar Kurulunda yer alan bakanlıklara, Türkiye
Cumhuriyeti Anayasası’nın 109’uncu maddesi gereğince ekli listede gösterilen
kişilerin atandığına; 27/9/1984 tarihli ve 3046 sayılı Kanun’un 4’üncü maddesi
uyarınca, Başbakan Yardımcısı unvanıyla görev yapmak üzere 5 bakanın
görevlendirilmesinin onaylandığına ilişkin tezkeresi (3/3)
V.- ÖNERİLER
A) Siyasi Parti Grubu Önerileri
1.- AK PARTİ Grubunun, 64’üncü Bakanlar Kurulu
Programı’nın, Genel Kurulun 25 Kasım 2015 Çarşamba günkü birleşiminde
okunmasına, üzerindeki görüşmelerin 28 Kasım 2015 Cumartesi günü yapılmasına ve
güven oylamasının 30 Kasım 2015 Pazartesi günü yapılmasına; Genel Kurulun
çalışma gün ve saatleri ile gündemin belirlenmesine; Türkiye Büyük Millet
Meclisi Başkanlık Divanı üyelerinin siyasi parti gruplarına dağılımına; ihtisas
komisyonlarının oluşumu ile siyasi parti gruplarına düşen üyeliklere ilişkin
önerisi


VI.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı'nın,
Ankara Milletvekili Sırrı Süreyya Önder’in AK PARTİ Grup önerisi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması
2.- Ankara Milletvekili Sırrı Süreyya Önder'in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
3.- Diyarbakır Milletvekili İdris Baluken'in, İzmir
Milletvekili Oktay Vural’ın AK PARTİ Grup önerisi üzerinde yaptığı konuşması
sırasında HDP Grubuna sataşması nedeniyle konuşması
VII.- SEÇİMLER
1.- Başkanlık Divanı üyeliklerine seçim 
VIII.- HÜKÛMET PROĞRAMI
1.- Başbakan Ahmet Davutoğlu tarafından Bakanlar Kurulu
Programı’nın okunması
25 Kasım 2015 Çarşamba
BİRİNCİ OTURUM
Açılma Saati: 15.00
BAŞKAN: İsmail KAHRAMAN
KÂTİP ÜYELER : Geçici Kâtip Üye Dilek ÖCALAN (Şanlıurfa),
Geçici Kâtip Üye Sena Nur ÇELİK (Antalya)
-------0-------
BAŞKAN –
Türkiye Büyük Millet Meclisinin 4’üncü Birleşimini açıyorum.
Toplantı
yeter sayısı vardır, gündeme geçiyoruz.
MAHMUT
TANAL (İstanbul) – Ama toplantı yeter sayısı yok Başkanım.
BAŞKAN –
Görüyorum efendim. 
MAHMUT
TANAL (İstanbul) – Bir sayın Sayın Başkan.
BAŞKAN –
Görüyorum Beyefendi, var.
MAHMUT
TANAL (İstanbul) – 184 kişi yok. 
BAŞKAN –
Mahmut Bey, toplantı yeter sayısı vardır efendim.
MAHMUT
TANAL (İstanbul) – Elektronik oylama yapın Sayın Başkanım.
MUSA ÇAM
(İzmir) – Elektronik oylama yapalım.
MAHMUT
TANAL (İstanbul) – İç Tüzük öyle diyor, itiraz varsa elektronik oylama yapılır.

BAŞKAN –
O okuduğunuz İç Tüzük’te, tereddüte düştüğüm takdirde yoklama yaparım.
Tereddüte düşmüyorum ve toplantı yeter sayısı var. (AK PARTİ sıralarından
alkışlar)
II.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman'ın,
26’ncı Yasama Döneminin milletimiz ve ülkemiz için hayırlı olmasını dilediğine
ilişkin konuşması
BAŞKAN –
Sayın milletvekilleri, öncelikle siz değerli milletvekillerini ve şahsınızda
necip milletimizi saygıyla selamlıyorum. Milletimiz ve ülkemiz için hayırlı
çalışmalar ve başarılarla dolu bir dönem olmasını temenni ediyorum. 
Sayın
milletvekilleri, Meclisimizin temeli Birinci Meşrutiyet’te açılan Meclis-i
Mebusana dayanır. Arada kesinti ve aksamalar olsa da yüz otuz sekiz yıllık bir
maziye sahibiz. 23 Nisan 1920 Cuma günü dualarla açılan millî Mecliste Meclis-i
Mebusandan gelen 88 milletvekili doğrudan yer almışlardır. Meclisimiz İstiklal
Harbi’ni bizzat yönetmiş gazi bir Meclistir ve dünya parlamentolarındaki tek
örnektir. 
Meclisimiz, 1911 ila 1918 arasındaki üç
harbin açtığı yaraları sarmak, dünya ülkeleri içinde yeniden layık olduğumuz
konuma ulaşabilmemizi sağlamak için, yokluklar içinde milletimizle birlikte
büyük fedakârlıklarla çalışmıştır. Meclisin elektrikle aydınlatılması açılıştan
dört yıl sonradır. Zorluk ve yokluklar içinde… (AK PARTİ sıralarından alkışlar)
Hoş geldiniz Sayın Başbakanımız. 
Zorluk ve yokluklar içinde, hak için,
halk için mücadele edenleri hürmet ve minnetle yâd ederim. Bu mücadelede yer
alanları, başta Kemal Atatürk ve silah arkadaşları olmak üzere, hiçbir dünyevi
düşünce taşımadan fedakârca gayret gösteren birçok meçhul kahramanı saygıyla
anıyorum. 
Sayın
milletvekilleri, bu dönemde oldukça yüklü bir gündem bizi beklemektedir.
Türkiye’mizin huzur ve dayanışma içinde, insan haklarına ve hürriyetlerine
dayalı, çağdaş, demokratik bir hukuk devleti olması için gereken düzenlemeleri
yapmalıyız. En öncelikli konularımızdan biri yeni bir anayasa yapmaktır, bunun
yanında yeni bir iç tüzük tanzim etmektir. Mevcut 1982 Anayasası’nda otuz üç
yılda 17 ayrı tarihte değişiklikler yapılmıştır. Anayasa’nın 84 ayrı maddesinde
113 ayrı değişiklik yapılmıştır. Bu, 19’u geçici olmak üzere 196 maddeden
oluşan Anayasa’nın yüzde 43’ünün değiştiği anlamına gelir. Anayasa’nın
yenilenmesi konusu toplumumuzun ve partilerimizin ortak talebidir. Mümkün olan
en geniş mutabakatla bu görevi yerine getirmeliyiz. Mevcut İç Tüzük’ümüz 1973
tarihinde kabul edilmiştir. 186 maddedir ve 13 ayrı tarihte -bazı maddeleri
birkaç kere ele alınarak- 155 madde de değişikliğe gidilmiştir. 
Ele alınması
gereken kanunlardan birisi Siyasi Partiler Kanunu’dur ve diğeri de Seçim
Kanunu’dur.
Türkiye’mizin
birlik ve bütünlüğünü, kalkınmasını ve misyonunu ifa etmesini engellemek
isteyenlere karşı mücadele verilecek, terörün sona erdirilmesi için gereken
çalışmalar yapılacaktır.
Millet, vatan, devlet
ve ay yıldızlı bayrağımızın tekliğini –inşallah- ilelebet sürdüreceğiz. (AK
PARTİ sıralarından alkışlar) 
Sayın
milletvekilleri, Meclisimizin 26’ncı Yasama Döneminde yapacağımız çalışmalarla
yüz akı olarak hatırlanacak bir dönemi birlikte tamamlamamızı niyaz ediyorum. 
Sizler üstün
şahsiyetleriniz, bilgi ve becerilerinizle kendini topluma kabul ettirip
illerimizden, milletimiz tarafından seçilen, gelen milletvekillerisiniz. 
Naçiz şahsıma
karşı gösterdiğiniz itimat ve teveccühe, tekrar, teşekkür ediyorum. Yüklendiğim
sorumluluğun idraki içinde yüce heyetinizi saygıyla selamlıyorum. (AK PARTİ
sıralarından alkışlar) 
Şimdi gündeme
geçiyoruz.
Sayın
milletvekilleri, 24 Kasım, Öğretmenler Günü idi. Toplantı olmadığı için, grup
başkan vekillerimiz arzu ederlerse, ikişer dakikalık, bulundukları yerden
konuşma yapabilirler. 
Böyle bir
istekte bulunuyorsanız ben söz vereceğim efendim. 
Adalet ve
Kalkınma Partisi…
Buyurun efendim.
III.- AÇIKLAMALAR
1.- Amasya Milletvekili Mehmet Naci Bostancı'nın, 24
Kasım Öğretmenler Günü’ne ilişkin açıklaması
MEHMET NACİ BOSTANCI (Amasya) – Sayın
Başkanım, teşekkür ediyorum.
24 Kasım Öğretmenler Günü’nü tebrik
ediyoruz, bütün öğretmenlerimizin ve elbette öğretmeni olan herkesin günü olan
bu günü tebrik ediyoruz.
Büyük medeniyetler öğretmenlerine her
zaman büyük değer veren bir anlayışla davranmışlardır. Tarih boyunca o büyük
Roma İmparatorluğu’nda, Osmanlı İmparatorluğu’nda öğretmenleriyle, hocalarının
ilişkilerinin nasıl olduğunu anlatan sayısız anekdot vardır. Biz, insanlığın bu
ortak mirasını bilen bir anlayışla 24 Kasıma, 24 Kasımlara ve bu ülkenin
geleceğine bakıyoruz.
Esasen, öğretmenlerimizin sosyoekonomik
şartlarına ilişkin durumlarının da farkındayız ve bunları iyileştirmek
doğrultusunda elbette genel manada çabalarımız söz konusudur ve “geçmişte
yaptıklarımız, gelecekte yapacaklarımız” hususları detaylı bir şekilde ortaya
konulacaktır. Şu anda mevcut olan öğretmenlerin büyük bir kısmının on üç yıllık
AK PARTİ iktidarı döneminde atanmış olduklarını hatırlatmak isterim. Bu
atamalar elbette imkânlar çerçevesinde devam edecektir. Yeni kadrolar var,
onlara ilişkin atamalar da yapılacaktır. Hükûmet programında muhakkak bunlara
da değinilecektir.
Biz, hem öğretmenlerin toplumlar için
taşıdığı o büyük anlamın ve değerin farkında olan hem de bu değere tekabül eden
o sosyoekonomik şartları sağlama gerekliliğini bilen bir anlayışla bundan sonra
da yolumuza devam edeceğiz.
Bu vesileyle saygılarımı sunuyorum.
Teşekkürler. (AK PARTİ sıralarından alkışlar) 
BAŞKAN – Çok teşekkür ediyorum efendim.

Cumhuriyet Halk Partisi… 
Özgür Bey, buyurun efendim. 
2.- Manisa Milletvekili Özgür Özel'in, 26’ncı Yasama
Döneminin hayırlı olmasını ve Meclis Başkanına görevinde başarılar
dilediklerine ve 24 Kasım Öğretmenler Günü ile 25 Kasım Kadına Yönelik Şiddete
Karşı Uluslararası Mücadele ve Dayanışma Günü’ne ilişkin açıklaması
ÖZGÜR ÖZEL (Manisa) – Teşekkür ederim
Sayın Başkan. 
Bir kez daha şahsınızı yeni
seçildiğiniz görevinizden dolayı kutluyoruz Cumhuriyet Halk Partisi Grubu
adına. 
Birazdan, Danışma Kurulunda uzlaşıya
varamadığımız için iktidar partisi grubunun grup önerisi üzerinde onar dakika
konuşacağız. Çünkü yeni yasama dönemiyle ilgili, özellikle sizin yönetiminizle
ilgili, çoğunluk partisinin Meclisi işletmesindeki yükümlülükleriyle ilgili fikirlerimizi
paylaşacağız. 
Ancak iki önemli günden bahsetmek
durumundayız. Dün 24 Kasım Öğretmenler Günü’ydü. Bugün de 25 Kasım, kadına
karşı şiddetin önlenmesi konusunda duyarlılığın en üst düzeyde olması gereken
bir gün. 24 Kasım Öğretmenler Günü’nde önce Başöğretmen Atatürk’ü Cumhuriyet
Halk Partisi Grubu olarak burada saygıyla ve minnetle anıyoruz. (CHP
sıralarından alkışlar) 
24 Kasım Öğretmenler Günü’nde,
Türkiye’nin en büyük sorunlarından bir tanesi olan, atanamayan, daha doğrusu
ataması yapılmamış öğretmenler sorununa bir kez daha dikkat çekmek istiyoruz.
Geçmiş yıllarda herkesin hayallerini süsleyen bir mesleğin mensuplarının şu
anda KPSS engeliyle karşı karşıya olduğunu, atanamadıklarını, sadece yüzde
17’sinin ilgili sınavlarda başarılı sayıldığını, intihara kadar uzanan bir
süreci yaşayan yoksul öğretmenlerin bir yandan da iktidar partisi eliyle tek
tipleştirici bir eğitimin dayatılması noktasında da zorlandıklarını görüyoruz. 
Kadına karşı şiddetin önlenmesinde ise,
bugün programı okunacak olan Adalet ve Kalkınma Partisinin yeni Hükûmetinin
programını bu gözle de dikkatle okuyacağız ve takip edeceğiz. Çünkü on üç yılda
Türkiye’nin kadına karşı şiddette, kadın ölümlerinde, kadın cinayetlerinde
geldiği noktanın istatistik bilimi açısından önümüze koyduğu nokta bazı
politikaların, bazı yanlış giden işlerin kadın cinayetlerini arttırdığı,
neredeyse azmettirdiği yönündedir. Bu konudaki hassasiyetin sadece ayrı ayrı
grupların hassasiyetlerinden öte Meclisin siyasetüstü ele alması gereken bir
hassasiyet olduğunu ancak kadın cinayetlerinin de eninde sonunda politik
cinayetler olduğunu ve siyasi kökleri olduğunu da dikkatinize sunmak isterim.
Verdiğiniz fırsat için teşekkür ediyor,
yüce Meclisi saygıyla selamlıyorum. (CHP sıralarından alkışlar) 
BAŞKAN – Teşekkür ediyorum efendim.
Halkların Demokratik Partisi…
İdris Bey, buyurun efendim.
3.- Diyarbakır Milletvekili İdris Baluken'in, 26’ncı
Yasama Döneminin hayırlı olmasını ve Meclis Başkanına görevinde başarılar
dilediklerine ve 24 Kasım Öğretmenler Günü ile 25 Kasım Kadına Yönelik Şiddete
Karşı Uluslararası Mücadele ve Dayanışma Günü’ne ilişkin konuşması
İDRİS BALUKEN (Diyarbakır) –
Teşekkürler Sayın Başkan.
Sayın Başkan, öncelikle ben de yeni
yasama yılının hayırlı uğurlu olmasını temenni ediyorum.
Şahsınıza da bu önemli görevde şimdiden
başarılar diliyorum. 
Sizin de ifade ettiğiniz gibi bugün 24
Kasım vesilesiyle eğitim emekçilerinin sorunlarını dile getirmek üzere grup
başkan vekillerine söz verdiniz. Ancak biz Halkların Demokratik Partisi olarak
şunu ifade etmek istiyoruz: 24 Kasım tarihi 12 Eylül darbesini yapanlar
tarafından Öğretmenler Günü olarak belirlenmiş bir tarihtir. Özellikle darbe
anlayışına karşı mücadele ettiğini söyleyen bir iktidar partisi döneminde de
hâlen darbe mirası olan bu anlayışın devam ettiriliyor olmasını kabul edilemez
buluyoruz. Bizim açımızdan bütün öğretmenlerin evrensel olarak Öğretmenler
Günü’nü kutlamış olduğu tarih esastır. 
Ancak bu
vesileyle öğretmenlerimizin ve eğitim emekçilerimizin yaşamış olduğu
sıkıntıları burada kısaca ifade etmek isterim. Birçok öğretmenimiz, birçok
eğitim emekçisi geçim sıkıntısı altında maalesef işini yapmak zorunda kalıyor.
Türkiye’de kendi görevini yaparken en fazla mutsuz olan meslek grubuna maalesef
öğretmenler ve eğitim emekçileri dâhil olmuş durumdalar ve hatta bu konuda başı
çekiyorlar. Pek çok öğretmenimiz geçinemediği için ek iş yapmak zorunda
kalıyor. Emekli olan birçok eğitim emekçisi yine ek iş yaparak kendi yaşamını
idame ettirmek zorunda kalıyor. Ataması yapılmayan öğretmenler sorunu çok
önemli bir sorundur. Yüz binlerce ataması yapılmayan öğretmenlerden gün yok ki
çaresizlikten intihar etmiş olan gençlerimizin, çocuklarımızın haberlerini
duymayalım. 
O nedenle, sorunlar yumağının çok fazla
olduğu, bir darbenin tanımladığı bir günde de ifade edilmeyecek düzeyde
yığınlarla çözüm bekleyen sorunların olduğu bir alan olduğunu ifade etmek
istiyoruz. Bu konuda yeni yasama yılında, döneminde de Halkların Demokratik
Partisi olarak öğretmenlerimizin ve eğitim emekçilerimizin sorunlarını Meclis gündemine
getirerek burada çözüm arayışı içerisinde olacağız. Umarız ki bütün siyasi
partiler de bu konuda aynı duyarlılık içerisinde olurlar. 
Son olarak, bugün kadına karşı şiddetin
kınandığı bir gün. Halkların Demokratik Partisi, demokratik, ekolojik çizgiyi,
özgürlükçü çizgiyi paradigma olarak benimseyen bir parti, aynı zamanda kadın
özgürlüğünü de temel mücadele alanı olarak belirlemiştir. Biz kadına karşı her
türlü şiddeti bu gün vesilesiyle bir kez daha kınıyoruz. Bu konuda belki kadın
arkadaşlarımız biraz daha detaylı açıklamalar yaparlar. Mecliste de kadına
karşı şiddeti önleyecek yasal düzenlemelerin hızla Genel Kurula getirilmesi, bu
konuda etkin tedbirlerin alınması gerektiğini bir kez daha ifade ediyoruz.
Teşekkür ediyorum.
BAŞKAN – Teşekkür ederim.
Bu arada şunu belirtmek isterim:
Güzellik kimin tarafından ne zaman yapılırsa yapılsın güzeldir.
Otuz dördüncü yıldayız, 1981’den
itibaren, böyle bir gün seçilmesi de güzel bir şeydir. Darbe yaptı, darbe
dönemi yaptı diye… Değil mi?
İDRİS BALUKEN (Diyarbakır) – Eğitim
emekçileri evrensel 5 Ekim gününü kabul ediyor Sayın Başkan.
BAŞKAN – Bir parantez
açalım müsaadenizle lütfen.
Teşekkür ediyorum.
Milliyetçi Hareket Partisi adına Erkan
Akçay Bey, buyurun efendim.
4.- Manisa Milletvekili Erkan Akçay'ın, 24 Kasım
Öğretmenler Günü’ne ve 25 Kasım Kadına Yönelik Şiddete Karşı Uluslararası
Mücadele ve Dayanışma Günü’ne ilişkin açıklaması
ERKAN AKÇAY (Manisa) – Teşekkür ederim
Sayın Başkan.
Değerli milletvekilleri, 24 Kasım
Öğretmenler Günü’nü kutluyoruz. Yeni öğretim yılı bu vesileyle maalesef eğitim
camiasının ve eğitimcilerin büyük temel sorunlarıyla birlikte başlamıştır ve bu
yeni dönemin de eğitimcilerimizin, öğretmenlerimizin ve eğitim kurumlarımızın
temel sorunlarının ele alınacağı bir dönem olmasını diliyorum. Biz Milliyetçi
Hareket Partisi olarak bu konuda gereken bütün çalışmalarımızı yaptık,
yapıyoruz ve bu konudaki bütün düzenlemelere de destek vereceğimizi ifade etmek
istiyorum. 
Buna ilişkin olarak yine, Türkiye Büyük
Millet Meclisine de öğretmenlerimizin başta özlük ve sosyal hakları olmak
üzere, bunlara ilişkin 5 kanun teklifimizi de Meclis Başkanlığına sunmuş
bulunuyoruz. Gerek ek göstergeleri gerek tazminatlarının düzenlenmesine, onun
dışında, nöbet tutan öğretmenlere nöbet ücretlerinin verilmesine ve diğer bazı
önemli düzenlemelere ilişkin kanun tekliflerimizi de verdik.
Sayın Başkan, değerli milletvekilleri;
24 Kasım Öğretmenler Günü’nü idrak ettiğimiz dün itibarıyla, maalesef
Türkiye’mizin bazı illerinde öğretmenlerimize ve eğitimcilerimize yönelik üzücü
ve hukuk dışı uygulamalar meydana gelmiştir. Bunlardan birincisi de Manisa’da
bir liseye emniyet güçleri tarafından baskın yapılmak suretiyle, ders sırasında
öğrencilerin gözü önünde öğretmenler tahkir edilerek gözaltına alınmışlardır ve
bu, hem velileri hem öğrencileri âdeta bir baskı ve korkutma eylemine
dönüşmüştür. Öğretmenlere, okulda ders sırasında, öğrencileri nezdinde yapılan
bu girişimi hukuk dışı bulduğumu belirtiyor ve kınıyorum. Yine, dün Bursa’da
Öğretmenler Günü kutlama programına TÜRK EĞİTİM-SEN mensuplarının alınmadığını
öğrenmiş buluyoruz. 
Ayrıca bir diğer
önemli konu da, malumunuz bundan yaklaşık bir yıl evvel binlerce okul müdürü ve
müdür yardımcıları, yapılan düzenlemelerle, ilgili görevlerinden alınmışlardı.
Bunların önemli bir kısmı yargıda davalarını kazandılar. Fakat bu yargı
kararları idare tarafından uygulanmamaktadır ve Hükûmetin de bu yargı
kararlarının uygulanması konusunda gereken hassasiyeti göstermesini diliyoruz. 
Yine, eğitimle alakalı olarak dile
getirmek istediğim son bir husus da şudur: YÖK, pedagojik formasyon kadrolarını
15 binle sınırlamıştır. Bu son derece yetersiz bir sınırlamadır, sayıdır. Bu
sayının artırılması da önümüzdeki dönem çalışmalarında dileğimizdir ve
gayretimiz olacaktır. 
Ayrıca, 25 Kasım vesilesiyle kadına
şiddetin kınanması gerekir. Her zaman kınanması gereken bir durumdur ancak 25
Kasım vesilesiyle de kadınlara yapılan -bütün- her türlü şiddeti kınadığımı
belirterek sözlerimi tamamlıyorum.
Teşekkür ederim.
BAŞKAN – Efendim, teşekkür ediyorum.
Öğretmenler Günü yanında bir de kadına
şiddet mevzusu gündemimizde mevcut. 
Söz isteyen hanım milletvekillerimiz
var. 
MİZGİN IRGAT (Bitlis) – “Kadın”
diyeceksiniz Sayın Başkan.
BAŞKAN – Ben, yine ikişer dakika olmak
üzere gruplarımızdan birer hanım milletvekiline söz vereceğim.
MAHMUT TANAL (İstanbul) – “Kadın”
denilir Sayın Başkan. Teknik literatürde “kadın” geçiyor, “hanım” geçmiyor.
BAŞKAN – Pervin Hanım, öncelik sizde,
önce siz istediniz.
Buyurunuz efendim.
5.- İstanbul Milletvekili Pervin Buldan'ın, 26’ncı
Yasama Döneminin hayırlı olmasını ve Meclis Başkanına görevinde başarılar
dilediklerine ve 24 Kasım Öğretmenler Günü ile 25 Kasım Kadına Yönelik Şiddete
Karşı Uluslararası Mücadele ve Dayanışma Günü’ne ilişkin açıklaması
PERVİN BULDAN (İstanbul) – Teşekkür
ederim Sayın Başkan.
Öncelikle “hanım” değil, “kadın” Sayın
Başkan. (HDP ve CHP sıralarından alkışlar)
BAŞKAN – “Kadın”, “hanım”,
“hanımefendi...”
PERVİN BULDAN (İstanbul) – “Kadın”
Sayın Başkan.
BAŞKAN – “Kadın”, “hanım”,
“hanımefendi”, “kız” bir aile ve bir bütünlüktür efendim. 
Teşekkür ediyorum.
MAHMUT TANAL (İstanbul) – “Hanım”
ifadesi tek başına bir şiddeti içeriyor Sayın Başkan.
BAŞKAN – Buyurun lütfen.
PERVİN BULDAN (İstanbul) – Evet,
teşekkür ederim Sayın Başkan.
Ben de öncelikle yeni görevinizde
başarılar diliyorum, hayırlara vesile olmasını temenni ediyorum. Hep birlikte
yeni yasama yılının kavgasız, gürültüsüz ve şiddetsiz bir yasama yılı olmasını
özellikle temenni ettiğimi ifade etmek istiyorum. 
Ayrıca, Öğretmenler Günü’nü ben de
kutluyorum fakat bugün 25 Kasım Kadına Yönelik Şiddete Karşı Uluslararası
Mücadele Günü. Dolayısıyla, bugün Türkiye'de kadının iradesi, bedeni ve emeği
sosyal, siyasal, kültürel ve ekonomik alanda çok boyutlu şiddet, sömürü ve
ayrımcılıkla kuşatılmıştır. 2014 yılında 300’ü aşkın kadının sırf kadın olduğu
için erkek şiddetiyle katledildiği, bir o kadarının da yaralandığı, taciz ve
tecavüze uğradığı Türkiye'de, 2015’in sadece ilk on ayında 255 kadının
katledilmesi, tek başına devletin kadına yönelik şiddeti ciddiyetiyle ele
almadığı, önleyici tedbirler geliştirmediğinin bir göstergesidir. Dolayısıyla,
yeni yasama yılında özellikle siyasi iradenin kadın meselesinde daha duyarlı ve
caydırıcı yasaları çıkarması konusunda büyük bir beklenti içerisinde olduğumuzu
ve olacağımızı ifade ediyor, erkek şiddetiyle yaşamını yitiren tüm kadın
yoldaşlarımızı saygıyla ve minnetle andığımızı da ifade ediyorum. 
Teşekkür ediyorum. 
BAŞKAN – Teşekkür ediyorum efendim. 
Adalet ve Kalkınma Partisi…
Buyurun İlknur Hanım.
6.- Aksaray Milletvekili İlknur İnceöz'ün, 26’ncı
Yasama Döneminin hayırlı olmasını ve Meclis Başkanına görevinde başarılar
dilediklerine ve 24 Kasım Öğretmenler Günü ile 25 Kasım Kadına Yönelik Şiddete
Karşı Uluslararası Mücadele ve Dayanışma Günü’ne ilişkin açıklaması
İLKNUR İNCEÖZ (Aksaray) – Sayın
Başkanım, ben de öncelikle yeni görevinizin ve yeni yasama dönemimizin ülkemize
ve milletimize hayırlar getirmesini temenni ediyorum. 
İnşallah, öncelikle şiddetin
Parlamentoda hiç yaşanmamasını temenni ediyorum çünkü geçtiğimiz dönemler
içerisinde burada çeşitli şiddetlere maruz kalındı. Bu anlamda da öncelikle
milletimizin temsilcisi olan milletvekili arkadaşlarımızdan, burada her biri
çok önemli görevleri üstlenmiş arkadaşlarımızdan bu nezaket ve zarafet
içerisinde bir yasama dönemi dilediğimi de belirtmek istiyorum. 
Bununla beraber, 24 Kasım Öğretmenler
Günü vesilesiyle tüm öğretmelerimizin, eğitime emek veren tüm
öğretmenlerimizin, insan yetiştirilmesine önem veren, değer veren
öğretmenlerimizin Öğretmenler Günü’nü kutluyorum. Bununla beraber, özellikle
şunu belirtmek istiyorum: Eğitimde, özellikle geriye doğru gittiğimizde, bugüne
kadarki yatırımlar hem insani anlamda, insan yetiştirilmesi, insan kaynağı
anlamında hem de fiziki koşulların iyileştirilmesi anlamında ciddi bir mesafe
almıştır ve önümüzdeki dönemde atanacak öğretmenlerimizle beraber,
öğretmenlerle beraber de çok ciddi anlamda bir öğretmenimiz istihdam
edilecektir. 
Bununla beraber,
25 Kasım, bugün kadına karşı uluslararası anlamda da şiddetle mücadele günü.
Biraz evvel söylediğim gibi, öncelikle meseleye kadın ve insan olarak yaklaşmak
lazım, en başta Parlamentonun bu konuda her yerde olduğu gibi örnek olması
lazım. Yine, bugüne kadar kadına karşı şiddet konusunda, aile içi şiddet
konusunda yapmış olduğumuz pek çok düzenleme var. Bu konuda samimi bir şekilde
yasal düzenlemelerin gerçekleşmesi ama bununla beraber toplumsal anlamda
bilincin, zihinsel dönüşümün ne kadar etkili ve önemli olduğunu -geçtiğimiz
dönemlerde aslında çok ciddi yasal düzenlemeler yapılmış olmasına rağmen hâlâ
günümüzde bu haberleri alabiliyorsak- bir oturup düşünmemiz lazım. Burada her
şeyden önce toplumun zihinsel dönüşümünü gerçekleştirmemiz lazım. Ve bu yük
sadece iktidar partisinin değil, tüm partilerin ve buna partilerüstü bir mesele
olarak bakılması gerekmekte. 
Bununla beraber,
gerek medyanın dilini gerekse söylem anlamında dilimizi de değiştirmemiz
gerektiği kanaatindeyim ki bu zihinsel dönüşümü hep birlikte
gerçekleştirebilelim. Yoksa, yasal tedbirler anlamında, Parlamentoda samimi bir
şekilde bundan önce kadına karşı aile içi şiddetin düzenlenmesi -6284 sayılı
Kanun’un gerçekleştirilmiş olması- burada çok ciddi tedbirlerin, dünyadaki
örneklerin Türkiye’de uygulanır olması, ülkemizde uygulanır olması… Yasal
anlamda tedbirlerin değil, bununla beraber medya da dâhil olarak dilimizin ve
davranışlarımızın hep beraber, toplumsal algının değişmesi konusunda birlik ve
beraberlik içerisinde ve siyaset üstü bir mesele olarak bu işin çözümünün bütün
tarafları olarak bir arada olmamız gerektiği kanaatindeyim. 
Bu anlamda,
şiddetin her türüne -kadına ve insana- bugün coğrafyamızda yaşanan insana karşı
şiddete, masum insanların ölümüne karşı da özellikle bir kez daha bu vesileyle
“Dur.” demek ve sesimizi daha çok yükseltmek temennisi içerisinde, umarım
şiddetsiz, şiddete sıfır tolerans anlayışı içerisinde karşı durulduğu bir ülke
ve dünya anlayışı içerisinde insan yetiştirebilmemiz temennisi içerisinde hem
Öğretmenler Günü’nü kutluyor hem de şiddete bir kez daha “Hayır.” diyoruz. 
Bu anlamda da
Sayın Başbakanımıza bugün kadına karşı şiddet konusunda vermiş olduğu destekten
dolayı da yürekten teşekkür ediyorum. 
Çok teşekkürler.
(AK PARTİ sıralarından alkışlar) 
BAŞKAN –
Teşekkür ederim efendim. 
Cumhuriyet Halk
Partisi adına Nurhayat Altaca Kayışoğlu. 
Buyurunuz
Hanımefendi. 
7.- Bursa Milletvekili Nurhayat Altaca Kayışoğlu'nun,
26’ncı Yasama Döneminin hayırlı olmasını ve Meclis Başkanına görevinde
başarılar dilediğine, 25 Kasım Kadına Yönelik Şiddete Karşı Uluslararası
Mücadele ve Dayanışma Günü’ne ilişkin açıklaması
NURHAYAT ALTACA
KAYIŞOĞLU (Bursa) – Sayın Başkan, öncelikle yeni görevinizde başarılar
diliyorum. Tüm yasama üyesi arkadaşlarıma da yeni dönemde başarılı çalışma
dönemi diliyorum. 
Bugün, 1990 yılında Birleşmiş Milletler
Genel Kurulu tarafından Kadına Yönelik Şiddetle Mücadele Günü ilan edilmiştir.
Biz bu sorunun elbette ki partilerüstü ve evrensel bir sorun olduğunu biliyoruz
ve bu sorunla mücadele için Cumhuriyet Halk Partisi olarak hem önerilerimiz hem
çalışmalarımız olmuştu. Bu anlamda yasama üyesi bütün arkadaşlarımızdan her
zaman destek bekliyoruz.
Sorunun elbette ki çok farklı boyutları
var. Öncelikli olarak eğitim sistemiyle ve diğer toplumsal, sosyal tedbirlerle
bu sorunun önüne geçilmesi gerektiğini düşünüyoruz ve eğitim sisteminde çocukların
bir birey olarak eğitilmesi, toplumsal cinsiyet rollerinin ötesine geçilerek
bir birey olarak yetiştirilmesi gerektiğini ve bu yönde politikaların
değiştirilmesi gerektiğini düşünüyoruz. Ki bu tedbirlerin alınması hâlinde dahi
biz bu sorunun ancak uzun yıllar sonra çözülebileceğini düşünüyoruz.
Bunun yanında, elbette ki sorunun
ekonomik boyutu, sosyal boyutu, başka boyutları da vardır ve bunun yanında da
bugün acil olarak cezai yönden de kamuoyunun beklentileri vardır. Cezaların
caydırıcı olması açısından “Özgecan yasası” diye bilinen ve cezai konularda bir
an önce caydırıcılık anlamında yasalarda değişiklik içeren teklifler sunulmuştu
-bizim de sunduğumuz teklifler vardı- ve bu yasal değişikliklerin, daha fazla
uzatılmadan bir an önce bütün Meclis tarafından desteklenerek yüce
Meclisimizden geçirilmesini istiyoruz ve zaman aşımının kaldırılmasını,
birtakım işte tahrik indirimi vesaire gibi konuların, ertelemenin, uzlaşmanın,
bazı hükümlerin kaldırılmasını… Ve bir nebze olsun caydırıcılığın ön plana çıkarılarak
en azından hani bir kadını olsa dahi şiddetten, cinayetten kurtarabilirsek
bunun çok önemli bir adım olacağını düşünüyoruz.
Bunun yanında, birçok kadın cinayetini
gözlemlediğimizde genellikle fiziki koşulların da buna sebebiyet verdiğini
görüyoruz. Örneğin sokak aydınlatmalarının olmaması, örneğin ulaşım sorunu gibi
birtakım sorunlar hem cinayet işleyenlere cesaret vermektedir hem
kadınlarımızın her an korku içinde yaşamasını sağlamaktadır. 
Bunun yanında aile içi şiddetle
birlikte maalesef kadınlarımızın, çocuklarımızın bazı noktalarda güvenlik
güçleri tarafından da şiddete maruz bırakıldığını ve insan haklarının bu
anlamda da ihlal edildiğini hepimiz görüyoruz, yaşıyoruz. Bu anlamda da
hassasiyetlerin göz önünde bulundurulmasını ve insan hakları temelli bakış
açısının geliştirilmesi gerektiğini düşünüyoruz. 
Ve bazı sorunlar var ki bir an önce
çözülmesi gerekiyor. Örneğin, sayın milletvekillerimiz biliyorlar mı bilmiyorum
ama engelli kadınlarımız şiddete maruz kaldıklarında sığınmaevlerine kabul
edilmiyorlar. Bununla ilgili, sığınmaevleri konusunda çok yetersiz bir
altyapımız var, bir an önce bunların da giderilmesi gerekiyor. 
Ekonomik anlamda gelirdeki adaletsizlik
şiddetin artmasına sebebiyet veriyor, bu anlamda tedbirlerin alınması
gerektiğini düşünüyoruz ve son yıllarda şiddetin, kadın cinayetlerinin çok
fazla arttığını, yüzde 1.400 gibi bir rakama ulaştığını… Biraz önce bir kadın
arkadaşımın söylediği, son on yılda 200’lü bir rakamdan bahsetti fakat verilere
baktığımızda 300’lerden, 400’lerden… 100’lerden çok farklı rakamlardan
bahsediliyor. Bununla ilgili maalesef görüyoruz ki elimizde çok sağlıklı
veriler dahi yok. Bu dahi aslında mücadele azmimizin ne kadar yetersiz olduğunu
ortaya koyuyor yani verileri bile bilmiyoruz ki biz nasıl bu konuyla mücadele
edeceğiz. 
Bu anlamda, bahsettiğimiz gibi,
eğitimden cezai anlamda caydırıcılığa kadar, diğer fiziki koşullara kadar bütün
tedbirlerin bir an önce alınması için yüce Meclisimize ne düşüyorsa bunu yerine
getirmesini talep ediyoruz. Bu konuda hiçbir şekilde siyasi çıkarımız,
beklentimiz yoktur, kim bunu samimi bir şekilde yaparsa -ki bizim verdiğimiz de
teklifler vardır- tabii ki destek oluruz ve herkesi bu anlamda mücadeleye
destek vermeye bekliyoruz.
Saygılarımla. (CHP sıralarından
alkışlar)
BAŞKAN – Çok teşekkür ediyorum.
Milliyetçi Hareket Partisi adına Deniz
Depboylu, buyurunuz Hanımefendi.
8.- Aydın Milletvekili Deniz Depboylu'nun, 26’ncı
Yasama Döneminin hayırlı olmasını ve Meclis Başkanına görevinde başarılar
dilediklerine ve 24 Kasım Öğretmenler Günü ile 25 Kasım Kadına Yönelik Şiddete
Karşı Uluslararası Mücadele ve Dayanışma Günü’ne ilişkin açıklaması
DENİZ DEPBOYLU (Aydın) – Sayın
Başkanım, konuşmama başlamadan önce yeni görevinizin hayırlı olmasını ve
başarılarınızı temenni ediyorum. 
Bilindiği gibi, bu gün 1999’dan beri
Birleşmiş Milletler tarafından kabul edilen, 25 Kasım “Kadına Yönelik Şiddetin
Ortadan Kaldırılması İçin Uluslararası Mücadele Günü” olarak andığımız bir gün
ama maalesef ülkemizde duruma baktığımızda, özellikle son beş yılda artan kadın
cinayetleri -ki bu 1.134 olarak belirtilmiş- bizim en büyük kanayan yaramız
olarak gördüğümüz bir sorun. 
1 Ocak 2015’ten itibaren sadece 255
kadınımız hayatını kaybetmiş. Ülkemizde yaşanan kadına yönelik bu işlenen
cinayetlerin yanı sıra aynı zamanda cinsel şiddet, psikolojik şiddet ve
ekonomik şiddet kadınlarımızın uğradığı haksızlıkların başında geliyor. Biz,
Milliyetçi Hareket Partisi olarak sadece kadına yönelik şiddet değil, aile
içerisinde yaşanan, ailenin tüm bireylerine yönelik şiddet, toplumda diğer
fertlere yönelik yaşanan şiddet ve çevreye duyarsızlıkla ilgili her türlü
sorunla mücadelede alınan kararların yanında olacağımızı ve özellikle hukuksal
alanda alınacak olan kararların yanında olacağımızı belirtmek istiyoruz.
Burada, tabii ki eğitimde de yapılması
gereken çalışmalar var. Kabul edelim ki ülkemizdeki eğitimde maalesef ortaya
çıkan eğitimle ilgili bu sorunlarda fertlerimize verilen psikolojik yardım,
yine aileye verilen psikolojik yardımlarda oldukça kalitesiz bir yaklaşım söz
konusudur. Özellikle alan dışı atamalarla ortaya çıkan sorunlarda bu sorunun
yaşanması ve yaşanmaya devam etmesi olası görünmektedir. Şiddete uğrayan
fertlerin yanı sıra şiddete maruz kalan ailelerin tamamının psikolojik yardım
alması bizim öngördüğümüz hedeflerden birisidir. 
Bu gün kadına
yönelik şiddetin kınandığı bir gün. Bunun yanı sıra, dün de öğretmenlerimizin
gününü kutlamıştık ancak öğretmenlerimizin yaşadığı sorunları da dile getirmek
istiyorum. Burada, biliyorsunuz ki, atanamayan öğretmenlerle ilgili sorunların
çözülmesi konusunda biz özellikle tedbirlerin en uygun şekilde alınmasını
istiyoruz.
Yine, görevden
alınan idareci arkadaşlarımızın yargı sonuçlarının belli olmasına rağmen bu
yargı sonuçlarının uygulamaya geçirilmemesiyle ilgili de sıkıntılarımızı
iletmek istiyoruz.
Teşekkür
ediyorum.
BAŞKAN –
Efendim, teşekkür ediyorum.
Her iki konuda
da siyasi partilerimize görüşlerini ifade etmeleri için söz vermiş bulunduk.
MAHMUT TANAL
(İstanbul) – Sayın Başkanım…
BAŞKAN – Bu
arada, grup başkan vekillerini seçmiş oldu siyasi partilerimiz, yeni seçilen
arkadaşlarımıza başarılar diliyoruz. Diğer milletvekillerimize de bütün
heyetimize de hayırlı çalışmalar temenni ediyorum.
Başkanlığın
Genel Kurula sunuşlarına geçebiliriz.
MAHMUT TANAL
(İstanbul) – Sayın Başkanım, özür diliyorum…
BAŞKAN – Buyurun
Mahmut Bey.
MAHMUT TANAL
(İstanbul) – İç Tüzük’ün 60’ıncı maddesine göre kısa bir söz almak istiyorum,
konu da şundan ibaret: Şimdi…
BAŞKAN – Gördüm
efendim ve ikişer kişiye, sizin partinizden de 1 kişiye söz verdim.
MAHMUT TANAL
(İstanbul) – …Nusaybin’in 3 mahallesinde sokağa çıkma yasağı var. Kadına yönelik şiddeti biz
burada Meclis olarak siyasi grubu bulunan 4 parti kınamakta ama oradaki
kadınlar şu anda bu mevcut olan sokağa çıkma yasağı nedeniyle bu baskı ve
şiddetle karşı karşıya. Yani, güvenlik politikası uğruna insan haklarından
vazgeçemeyiz; insan hakları uğruna güvenlikten vazgeçemeyiz. Bu dengeyi kurma
adına mümkünse ben kısa bir söz istiyorum, bu bir.
İkincisi,
Rusya’nın uçağı düşürüldü. Hakikaten çok sıcak bir gündem. Bununla ilgili,
mümkünse -yeni Kabine de hayırlı olsun, kutluyorum ben- en azından yeni Kabine
Meclise bilgi verirse kamuoyu açısından yararlı olur. Bu anlamda, pek kısa bir
süre istiyorum 60’ıncı maddeye göre.
BAŞKAN –
Efendim, teşekkür ediyorum, beyanlarınız tutanaklara geçti.
Başkanlığın
Genel Kurula sunuşlarına geçiyorum…
Yemin davetimiz
var, önce yemin davetimizi yapacağız.
Anayasa’ya göre milletvekillerinin
göreve başlamadan önce ant içmeleri gerekmektedir. 
Şimdi, geçen birleşimlerde ant içmemiş
olan sayın milletvekillerinin adlarını sırasıyla okuyup, ant içmek üzere
kürsüye davet edeceğim. 
Ağrı Milletvekili Sayın Leyla Zana… 
İstanbul Milletvekili Sayın Selahattin
Demirtaş… 
Mardin Milletvekili Sayın Ali Atalan… 
İDRİS BALUKEN (Diyarbakır) –
Nusaybin’de… 
BAŞKAN – Ve Mardin Milletvekili Sayın
Gülser Yıldırım…
İDRİS BALUKEN (Diyarbakır) – O da
Nusaybin’de. 
BAŞKAN – Ant içmemiş milletvekillerimiz
katıldıkları oturumda ant içebilirler. 
Teşekkür ediyorum. 
Sayın milletvekilleri, Başbakan Sayın
Ahmet Davutoğlu tarafından kurulan Bakanlar Kurulunun atandığına dair bir
Cumhurbaşkanlığı tezkeresi vardır, okutuyorum: 
IV.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, Başbakan Ahmet Davutoğlu’nun
önerisi üzerine kurulan yeni Bakanlar Kurulunda yer alan bakanlıklara, Türkiye
Cumhuriyeti Anayasası’nın 109’uncu maddesi gereğince ekli listede gösterilen
kişilerin atandığına; 27/9/1984 tarihli ve 3046 sayılı Kanun’un 4’üncü maddesi
uyarınca, Başbakan Yardımcısı unvanıyla görev yapmak üzere 5 bakanın
görevlendirilmesinin onaylandığına ilişkin tezkeresi (3/3)
24/11/2015
Türkiye Büyük
Millet Meclisi Başkanlığına
İlgi: 17/11/2015 tarihli ve
68244839-150.01-7-620 sayılı yazımız. 
Başbakan Sayın Ahmet Davutoğlu’nun
önerisi üzerine; 
1- Yeni Bakanlar Kurulunda yer alan
Bakanlıklara, Türkiye Cumhuriyeti Anayasası’nın 109’uncu maddesi gereğince ekli
listede gösterilen kişiler atanmıştır. 
2- 27/9/1984 tarihli ve 3046 sayılı
Kanun’un 4’üncü maddesi uyarınca, Başbakan Yardımcısı unvanıyla görev yapmak
üzere beş bakanın görevlendirilmesi onaylanmıştır. 
Bilgilerinize sunarım. 
  Recep
Tayyip Erdoğan
 
Cumhurbaşkanı
Bakanlar Kurulu
Listesi
1)
Konya Milletvekili Ahmet Davutoğlu Başbakan
2)
Ordu Milletvekili Numan Kurtulmuş Başbakan Yardımcısı
3)
Gaziantep Milletvekili Mehmet Şimşek Başbakan Yardımcısı
4)
Ankara Milletvekili Yalçın Akdoğan Başbakan Yardımcısı
5)
Ankara Milletvekili  Yıldırım Tuğrul Türkeş Başbakan Yardımcısı
6)
Mersin Milletvekili Lütfi Elvan Başbakan
Yardımcısı
7)
Yozgat Milletvekili Bekir Bozdağ Adalet Bakanı
8)
Denizli Milletvekili Sema Ramazanoğlu Aile ve Sosyal Politikalar
Bakanı
9)
İstanbul Milletvekili Volkan Bozkır Avrupa Birliği
Bakanı
10)
Kocaeli Milletvekili Fikri Işık Bilim, Sanayi ve
Teknoloji Bakanı
11)
Trabzon Milletvekili Süleyman Soylu Çalışma ve Sosyal Güvenlik
Bakanı
12)
Adana Milletvekili Fatma Güldemet Sarı Çevre ve Şehircilik Bakanı
13)
Antalya Milletvekili Mevlüt Çavuşoğlu Dışişleri Bakanı
14)
Kayseri Milletvekili Mustafa Elitaş Ekonomi Bakanı
15)
İstanbul Milletvekili Berat Albayrak Enerji ve Tabii
Kaynaklar Bakanı
16)
Samsun Milletvekili  Akif Çağatay Kılıç Gençlik ve Spor Bakanı
17)
Şanlıurfa Milletvekili Faruk Çelik Gıda, Tarım ve
Hayvancılık Bakanı
18)
Malatya Milletvekili Bülent Tüfenkci Gümrük ve Ticaret Bakanı
19)
Bursa Milletvekili Efkan Ala İçişleri Bakanı
20)
Bingöl Milletvekili Cevdet Yılmaz Kalkınma Bakanı
21)
Kahramanmaraş Milletvekili Mahir Ünal Kültür
ve Turizm Bakanı
22)
Bayburt Milletvekili Naci Ağbal Maliye Bakanı
23)
Eskişehir Milletvekili Nabi Avcı Millî Eğitim Bakanı
24)
Sivas Milletvekili İsmet Yılmaz Millî Savunma Bakanı
25)
Afyonkarahisar Milletvekili Veysel Eroğlu Orman
ve Su İşleri Bakanı
26)
Bursa Milletvekili Mehmet Müezzinoğlu Sağlık Bakanı
27)
İzmir Milletvekili Binali Yıldırım Ulaştırma,
Denizcilik ve Haberleşme Bakanı
(AK PARTİ sıralarından alkışlar)
BAŞKAN – Sayın Başbakan, zatıalinizi ve
şahsınızda Bakanlar Kurulu üyelerini tebrik ediyorum.
Bilgilerinize sunulmuştur.
Anayasa'nın 110’uncu maddesi ve İç
Tüzük’ün 123’üncü maddeleri uyarınca, Hükûmet programının Bakanlar Kurulunun
kuruluşundan en geç bir hafta içinde Türkiye Büyük Millet Meclisinde okunması
gerekmektedir. 
Sayın Başbakan, Hükûmet programını
Genel Kurula sunmak için 1 Aralık 2015 Salı gününden önce olmak üzere
düşündüğünüz bir tarih var mı efendim?
BAŞBAKAN AHMET DAVUTOĞLU (Konya) –
Bugün…
BAŞKAN – Bugün… Peki efendim. (AK PARTİ
sıralarından alkışlar) 
Sayın Başbakan Hükûmet programını
Türkiye Büyük Millet Meclisine bugün sunmak istiyorlar. 
Bu konuyla ilgili Adalet ve Kalkınma
Partisi Grubunun bir önerisi vardır. Önerinin işlemi tamamlandıktan sonra
gereği yerine getirilecektir.
Adalet ve Kalkınma Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
Buyurun.
V.- ÖNERİLER
A) Siyasi Parti Grubu Önerileri
1.- AK PARTİ Grubunun, 64’üncü Bakanlar Kurulu
Programı’nın, Genel Kurulun 25 Kasım 2015 Çarşamba günkü birleşiminde
okunmasına, üzerindeki görüşmelerin 28 Kasım 2015 Cumartesi günü yapılmasına ve
güven oylamasının 30 Kasım 2015 Pazartesi günü yapılmasına; Genel Kurulun
çalışma gün ve saatleri ile gündemin belirlenmesine; Türkiye Büyük Millet
Meclisi Başkanlık Divanı üyelerinin siyasi parti gruplarına dağılımına; ihtisas
komisyonlarının oluşumu ile siyasi parti gruplarına düşen üyeliklere ilişkin
önerisi
Türkiye Büyük
Millet Meclisi Başkanlığına
Danışma Kurulunun 25/11/2015 Çarşamba
günü (bugün) yaptığı toplantıda siyasi parti grupları arasında oy birliği
sağlanamadığından, İç Tüzük’ün 19’uncu maddesi gereğince grubumuzun ilişikteki
önerisinin Genel Kurulun onayına sunulmasını arz ederim.
İlknur
İnceöz
 Aksaray 
 AK PARTİ Grup Başkan Vekili
Öneriler:
64'üncü Bakanlar Kurulu Programı'nın 25
Kasım 2015 Çarşamba günkü birleşimde okunması; 25 Kasım 2015 Çarşamba günü
Bakanlar Kurulu Programı'nın okunması ile Bakanlar Kurulu Programı üzerinde 28
Kasım 2015 Cumartesi günü yapılacak görüşmeler ve 30 Kasım 2015 Pazartesi günü
yapılacak güven oylamasının gündemin “Özel Gündemde Yer Alacak İşler”
kısmında yer alması ve bu günlerde Başkanlığın Genel Kurula sunuşları ve işaret
oyuyla yapılacak seçimler hariç başkaca konuların görüşülmemesi,
Genel Kurulun 28 Kasım 2015 Cumartesi
günü saat 14.00'te, 30 Kasım 2015 Pazartesi günü ise saat 18.00'de toplanması,
Bakanlar Kurulu Programı üzerinde 28 Kasım 2015 Cumartesi günü yapılacak
görüşmelerde Hükûmet ve siyasi parti grupları adına yapılacak konuşmaların
kırkar dakika (bu süre, iki konuşmacı tarafından kullanılabilir) kişisel
konuşmaların onar dakika olması, bu birleşimde program üzerinde görüşmelerin
tamamlanmasına kadar çalışma süresinin uzatılması,
Genel Kurulun 26 Kasım, 1 Aralık, 2
Aralık ve 3 Aralık Salı, Çarşamba ve Perşembe günkü birleşimlerinde Başkanlığın
Genel Kurula sunuşları ve işaret oyuyla yapılacak seçimler hariç başkaca
konuların görüşülmemesi,
Türkiye Büyük Millet Meclisi Başkanlık
Divanının Başkan dahil 23 üyeden kurulması ve görev yerleri dağılımının; Adalet
ve Kalkınma Partisi Grubuna 2 başkan vekili, 6 kâtip üye, 4 idare amiri;
Cumhuriyet Halk Partisi Grubuna 1 başkan vekili, 4 kâtip üye, 1 idare amiri;
Halkların Demokratik Partisi Grubuna 1 başkan vekili, 1 idare amiri ve
Milliyetçi Hareket Partisi Grubuna 1 kâtip üye, 1 idare amiri şeklinde
oluşması;
Türkiye Büyük Millet Meclisi
komisyonlarından; Dilekçe Komisyonunun 13 üyeden, Plan ve Bütçe Komisyonunun
Anayasa’nın 162'nci maddesi gereği 40 üyeden, Kamu İktisadi Teşebbüsleri
Komisyonunun 3346 sayılı Kanun’un 3’üncü maddesi gereği 35 üyeden, Güvenlik ve
İstihbarat Komisyonunun 2937 sayılı Kanun’un ek 2'nci maddesi gereği 17 üyeden,
Avrupa Birliği Uyum Komisyonunun 25 üyeden, diğer komisyonların 26 üyeden
kurulması ve komisyon üyeliklerinin siyasi parti gruplarına dağılımının ilişik
listedeki şekilde olması,
önerilmiştir.
KOMİSYON ÜYELİKLERİNİN SİYASİ PARTİ
GRUPLARINA GÖRE DAĞILIM LİSTESİ




Komisyonlar


Komisyonun
Üye Sayısı


Siyasi Parti Grupları ve Bağımsızlara
  Düşen Üyelik Sayısı
AK PARTİ CHP HDP MHP
  BAĞIMSIZ 




Anayasa Komisyonu


26


15


6


3


2







Adalet Komisyonu


26


15


6


3


2
_


-




Millî Savunma Komisyonu


26 -


15


6


3


2


-




İçişleri Komisyonu


26


15


6
_


3


2


-




Dışişleri Komisyonu


26


15


6


3


2


-




Millî Eğitim, Kültür, Gençlik ve Spor Komisyonu


26


15


6


3


2


-




Bayındırlık, İmar, Ulaştırma ve Turizm Komisyonu


26


15


6


3


2


-




Çevre Komisyonu


26


15


6


3


2


-




Sağlık, Aile, Çalışma ve Sosyal işler Komisyonu


26


15


6


3


2


-




Tarım, Orman ve Köyişleri Komisyonu


26


15


6


3


2


-




Sanayi, Ticaret, Enerji, Tabii Kaynaklar, Bilgi ve Teknoloji Komisyonu


26


15


6


3


2


-




Dilekçe Komisyonu


13


8


3


1


1


-




Plan ve Bütçe Komisyonu


40


25


9


4


2


O




Kamu iktisadi Teşebbüsleri Komisyonu


35


20


8


4


3


O




İnsan Haklarını İnceleme Komisyonu


26


15


6


3


2


O




Avrupa Birliği Uyum Komisyonu


25


14


6


3


2


O




Kadın Erkek Fırsat Eşitliği Komisyonu


26


15


6


3


2


O




Güvenlik ve İstihbarat Komisyonu


17


10


4


2


1


-




BAŞKAN – Öneri hakkında -lehinde,
aleyhinde- konuşmak isteyen varsa söz vereceğim efendim.
MEHMET DOĞAN KUBAT (İstanbul) –
Lehte...
LEVENT GÖK (Ankara) – Aleyhte Özgür
Özel…
BAŞKAN – O hâlde, lehinde Mehmet Doğan
Kubat, Adalet ve Kalkınma Partisi.
Buyurun efendim. (AK PARTİ sıralarından
alkışlar)
MEHMET DOĞAN
KUBAT (İstanbul) – Sayın Başkanım, çok değerli milletvekili arkadaşlarım;
grubumuzun önerisi lehinde görüşlerimi ifade etmek üzere söz almış bulunuyorum.
Bu vesileyle yüce heyetinizi saygılarımla selamlarım.
Değerli Başkanım, seçilmiş olduğunuz bu
yüce görevde sizlere ve yine, 26’ncı Dönemde seçilen bütün milletvekili
arkadaşlarıma çalışmalarında üstün başarılar dilerim.
Değerli arkadaşlar, grup önerimizde
Türkiye Büyük Millet Meclisinin bu hafta ve önümüzdeki hafta çalışma gün ve
saatleri ile gündemine dair bir değişiklik önerisi söz konusudur.
Bilindiği üzere, 64’üncü Türkiye
Cumhuriyeti Hükûmeti kurulmuş ve biraz önce burada sizlere takdim edilmiştir.
Anayasa’nın 110’uncu, İç Tüzük’ün 123 ve 124’üncü maddelerine göre hükûmet
programının okunması ve güven oyu işlemlerinin de yapılması lazımdır.
Anayasa’nın 110’uncu maddesi gereğince hükûmetin kuruluşundan itibaren en geç 1
hafta içerisinde programının okunması, okunmadan itibaren 2 tam gün geçtikten
sonra görüşmelerinin yapılması, görüşmelerinin bitiminden itibaren 1 tam gün
geçtikten sonra da güven oylamasına başvurulması gerekmektedir. İşte grup
önerimizde bu sürece ilişkin takvimin belirlenmesini teklif etmekteyiz. Buna
göre 64’üncü Bakanlar Kurulu Programı’nın “Özel Gündemde Yer Alacak İşler”
bölümüne alınmak suretiyle bugün okumasının yapılması, müzakerelerinin
cumartesi günü yapılması, güven oylamasının ise pazartesi günü saat 18.00’de
yapılmasını önermekteyiz.
Bu cumartesi günü yapılacak program
görüşmelerinde Hükûmet ve siyasi parti grupları adına kırkar dakikalık bir süre
öngörmekteyiz. Bu süre 2 konuşmacı tarafından bölünerek de kullanılabilecektir.
Kişisel konuşmaların da onar dakika olmasını önermekteyiz.
Genel Kurulun önümüzdeki hafta da… Şu
anda zaten Meclisin ihtisas komisyonları ve diğer süreçlerin tamamlanması
arifesinde olduğumuz için ve gündemimizde başkaca iş olmadığından dolayı
çarşamba, perşembe ve salı günleri sadece -varsa- seçimlerin yapılması ve
sunuşların yapılması, diğer konuların ise görüşülmemesini önermekteyiz.
Yine, değerli arkadaşlarım, Başkanlık
Divanı İç Tüzük’ün 9 ve 11’inci maddeleri uyarınca kural olarak 15 kişiden
oluşmakla birlikte Danışma Kurulu kararıyla bu sayı artırılabilmektedir. Biz
Başkanlık Divanının 23 üyeden teşekkül ettirilmesi ve burada siyasi partilerden
AK PARTİ Grubuna 2 başkan vekili, 6 kâtip üye, 4 idare amiri; Cumhuriyet Halk
Partisi Grubuna 1 başkan vekili, 4 kâtip üye, 1 idare amiri; Halkların
Demokratik Partisi Grubuna 1 başkan vekili, 1 idare amiri ve Milliyetçi Hareket
Partisi Grubuna da 1 kâtip üye, 1 idare amiri şeklinde bu üye görev dağılımının
yapılmasını önermekteyiz.
İhtisas komisyonları da… Yine, İç
Tüzük’ümüzün 20’nci maddesi ve kuruluşu düzenleyen özel kanunlarda yer alan
bazı hükümler gereğince, sayıları kanunla belirlenmiş olan komisyonların
dışındaki ihtisas komisyonları üye sayılarının da, tıpkı 24’üncü Dönemde olduğu
gibi, prensip olarak 26 üyeden oluşmasını ve bunun, biraz önce kürsüden okunan
şekilde siyasi parti gruplarına dağılımını önermekteyiz.
Önerimize desteklerinizi bekler, yüce
heyetinizi saygılarımla selamlarım. (AK PARTİ sıralarından alkışlar)
BAŞKAN – Mehmet Doğan Kubat Bey’e
teşekkür ediyorum.
Aleyhinde, Sayın Sırrı Süreyya Önder,
Ankara Milletvekili. (HDP sıralarından alkışlar)
SIRRI SÜREYYA ÖNDER (Ankara) – Sayın
Başkan, değerli arkadaşlar; öncelikle bu yasama yılının barışa, demokrasiye,
özgürlüğe, eşitliğe, adalete katkı sunmasını diliyoruz. Sayın Başkana, oluşacak
olan Başkanlık Divanına ve programı görüşülecek olan Kabineye de bu duygularla
başarılar diliyoruz. 
Sayın Başkan, keşke biraz önce…
Öncelikle sizinle başlayacağım ve bir cümlenizin tutanaklardan çıkarılmasını
dikkatinize sunacağım.
Dünya tarihinde ormancılık faaliyeti,
orman oluşturulması ya da orman vasfına yakın ağaçlık oluşturulmasının bilinen
en büyük mimarı Adolf Hitler’dir. “Her şeyin iyisi Almanlara layıktır.” diyerek
Almanya’da muazzam bir ağaçlandırma ve orman faaliyeti başlamıştır. Fakat o
meşum günden sonra, sadece Almanya’da değil dünyanın hiçbir orman toplantısında
Hitler’in bu vasfına atıf yapılmaz. Antifrizi bulmuşlardır; bugün kış
şartlarında yolculuk yapıyoruz, kimse atıf yapmaz. Siz, Sayın Başkan, bu
ülkenin tarihinde en kanlı, en zalim, en faşist cuntayı “Canım, onlar da güzel
bir şey yapmışlarsa anmayalım mı?” diyerek olumladınız. İlk işi Parlamentoyu
feshetmek, halkın iradesini yere sermek olan faşist bir cuntayı bu kürsüden
olumladığınız için sizi kınıyoruz. (HDP sıralarından alkışlar) Bu sözlerinizin
öncelikle tutanaklardan çıkarılmasını talep ediyoruz. Bu kürsüde, bu çatının
altında bu çatıyı yıkan bir diktatör olumlandırılamaz. Üstelik bu Türk sağı,
riyakârlık konusunda dünyadaki bütün sağcılara tur bindirir. E, siz daha düne
kadar İskilipli Atıf Hoca’ya burada ağıtlar yakıyordunuz. Siz 24 Kasımın hangi
gün olarak seçildiğine de bir bakın. Bence mürtetliğe kadar gider -tebliğ
vazifemi de yapayım- haşa, dinden çıkmış olabilirsiniz. Geri dönmeye niyetiniz
varsa onu da hatırlatmış olayım. Neyin müminliği bu? 24 Kasım iyi bir şeymiş,
cunta, faşist Evren bunu getirmiş. Vel hayâ, vel iman diyorum, bu konuda başka
da bir şey demiyorum, utanç verici.
Şimdi, hakkaniyetle işe başlanmazsa
hakkaniyetle gidilmez. Ben burada -Sayın Başbakan gitti sanırım ama- hem AK
PARTİ’lilere hem CHP’lilere şunu sormak istiyorum: Geçen dönem Başkanlık Divanı
kaç kişiydi? 18 kişiydi. Ondan önceki dönem kaç kişiydi? 17 kişiydi. Sayın
üyeler, niye bu dönem -yani bu bizim kendi işleyişimizi tek tek, birey birey,
vekil vekil ilgilendiriyor- 23? Niye 22 değil, 24 değil, 23 diye mesela siz
kendi grup başkan vekillerinize bir sorma ihtiyacı hissetmelisiniz. Niye? Bu
Bakanlar Kurulu mu? Yani, Başkanlık Divanı 18 kişi olunca, 15 kişi olunca bu
Meclisin işleyişi sakata mı gelecek, yani bir zaafa mı uğrayacak? Yok. Bunun
sebebini ben söyleyeyim: Bunun sebebi bir partiye ta RTÜK üyeliğinden beri
bugün gelinen Başkanlık seçiminde gösterilen özveriden dolayı bir diyet
ödemedir. Biz bütün partilerin eşit temsiline bile saygı gösteriyoruz yani bunu
da arzuluyoruz ama limitlerine bakılıyor. Ben ümit ediyorum ki Milliyetçi
Hareket Partisi bu 1 üyeliği, bu kadar zorlama 1 üyeliği kendisine zül
addetmelidir ve reddetmelidir bunu.
CELAL ADAN (İstanbul) – Sana ne ya!
SIRRI
SÜREYYA ÖNDER (Devamla) – Bana ne değil. Hak ve adalet söz konusuysa... Çünkü
Sayın Vekil, insanları söyledikleri bağlar. Sizin temsilciniz burada RTÜK
üyeliğinin kurayla mı, yoksa seçimle mi yapılacağı zaman daha tutanaklarda
mürekkebi uçmamış laflar etti. Bana ne değil. Evvela hepimizi ilgilendiriyor, daha
çok da sizi ilgilendiriyor. İnsan sözüyle tartılır. Ayıptır! Hele hele böyle
bir, kendinize bu kadar hasletler atfediyorsunuz… Ne olur yani, 1 tane fazla
olsa ne olur, 1 tane eksik olsa ne olur? Ama bunu 23’e çıkarmak hiçbirinizin
dikkatinden kaçmaması gereken bir şey. Bana ne… Evet, beni ilgilendiriyor çünkü
bu memlekete biraz önce olumlanan o faşist cunta lideri bu seçim barajını da…
Bir halkın iradesi Meclise yansımasın diye getirtildi ve böyle dillendirildi.
İnsansak, demokrasiye inanıyorsak hepimizi ilgilendiren, ilgilendirmesi gereken
bir şeydir. Yoksa tabii ki size ne, bana ne. Bizim açımız…
MAHMUT
TANAL (İstanbul) – Sayın Sırrı Bey, elektrik veriyor, personel veriyor;
devletin geliri ya!
BAŞKAN
– Sayın milletvekili…
SIRRI
SÜREYYA ÖNDER (Devamla) – Sayın Tanal, CHP de buna “Okey.” dedi. Sen hele önce
bir kendi grup başkan vekiline sor.
BAŞKAN
- Sırrı Bey, Genel Kurula hitap ediniz efendim.
SIRRI
SÜREYYA ÖNDER (Devamla) – “Niye ‘18’ demedik de ‘23’ dedik?” diye kendi grup
başkan vekilinize de bir sorun. 
İş;
bir halkı, yoksulları, mazlumları, emekçileri bu Parlamentoda az temsiliyet
alanına hapsetmeye geldiğinde muazzam bir ittifak oluyor. Bütün bunlar bir
fayda sağlamaz.
Değerli
vekiller, kaç gündür Sayın Tanal… O konuda da hem teşekkür ediyoruz hem eksik
verdiği bir bilgiyi düzeltiyoruz. Nusaybin’de 3 mahallede değil, 11 mahallede
sokağa çıkma yasağı var. O 3 mahalle kaldırılmayan mahalle. Şimdi, birçok
yurttaşımız, sivil yurttaşımız hayatını kaybetti.
Fazlaca
bir vaktimiz yok ama yeni yasama döneminin ilk kürsü konuşmasında bir şeyi
sizin ve değerli Kabinenin dikkatine sunmak istiyorum. Sayın Başbakanın,
Cumhurbaşkanının, güvenlik bürokrasisinin bu operasyonları, bu zulümleri, bu
katliam girişimlerini meşrulaştırma cümleleri: “Biz bu meseleyi kökünden
halledeceğiz.” Ben de…
Sayın
Başkan, şu bakanlar sırasına biraz sessizlik telkin edebilir misiniz. 
Arkadaşlar,
sonra gider, odalarında tebrik edersiniz.
BAŞKAN
– Devam ediniz Beyefendi, devam ediniz.
RAMAZAN
CAN (Kırıkkale) – Biz sizi dinliyoruz efendim.
SIRRI
SÜREYYA ÖNDER (Devamla) – Teşekkür ederim Sayın Can.
Sayın arkadaşlar, felaket nerede
biliyor musunuz? Felaket şurada: Siz PKK’yi bire kadar, bütün yöneticisiyle,
sempatizanıyla, ona gönül vereniyle bire kadar kırdınız diyelim, ortada hiçbir
ferdi kalmadı; siz ona sempati duyan bölge halkının tamamını sindirdiniz ya da
yok ettiniz diyelim, hiçbir gölgesi kalmadı, hep birlikte felaketimizin
başladığı gün o gündür. Dolayısıyla,
bu yöntemde ısrarın beyhudeliğini böyle bir örnekle anlatayım size. Dediklerinizin
tümüne nail olsanız, bu memleketteki bu zulmün, bu meselenin, bu kanayan
yaranın çözümüne dair en ufak bir şey yapmamış olursunuz; bu memleketi -hiç
sevmiyorum bu deyimi ama kestirme olduğu için kullanayım- Suriyelileştirirsiniz
çünkü bu yöntemi daha önce faşist cunta liderleri de denedi, “temsilî düşman
kuvveti” diye Kürt şalvarı giydirilip tatbikat yaptırdı. Sorun, içinizdeki
değerli vekiller size bunu bütün ayrıntılarıyla anlatırlar. Bir cezaevinde Türk
olmaya zorlandılar, tıpkı buradaki bu yemin meselesindeki garabet gibi. Ama ne
oldu? 300 kişiydi, 300 bin kişi oldu; 300 bin kişiydi, 3 milyon kişi oldu. Bu
yol, yol değil arkadaşlar. 
Hele bizim Meclis...
(Mikrofon otomatik cihaz tarafından kapatıldı) 
AYŞE SULA KÖSEOĞLU (Trabzon) – Terör de yol değil, terör de
yol değil. 
SIRRI SÜREYYA ÖNDER (Devamla) – ...olarak elimizde bir tek yol var:
Demokratikleşme ve bu meseleyi müzakere etme. Bu, asırlar da sürse...
BAŞKAN – Efendim, müddetiniz bitti. 
SIRRI SÜREYYA ÖNDER (Devamla) – ...şu an yürütülen yöntemlerden daha
hayırlıdır. Bana laf atmanıza gerek yok, bunun böyle olduğunu kalbinizde siz de
biliyorsunuz, bilmelisiniz...
AYŞE SULA KÖSEOĞLU (Trabzon) – Teröristi savunmayın bari. 
BAŞKAN – Sırrı Bey, teşekkür ediyorum efendim. 
SIRRI SÜREYYA ÖNDER (Devamla) – ...eğer bilmiyorsanız veyl size.
Hepinizi saygıyla selamlıyorum. (HDP sıralarından alkışlar)
AYŞE SULA KÖSEOĞLU (Trabzon) – Size yazık olsun. 
MEHMET NACİ BOSTANCI (Amasya) – Sayın Başkan...
BAŞKAN – Buyurun Sayın Başkan, ne ekleyeceksiniz? 
MEHMET NACİ BOSTANCI (Amasya) – Sayın Konuşmacı, “Türk sağının
riyakâr hâli” diyerek çok geniş kesimleri töhmet altında bırakıcı ve Meclisin
nezaketine uymayan bir ifade kullanmıştır. 
SIRRI SÜREYYA ÖNDER (Ankara) – Nezaket kısmı hariç, Türk
sağının hepsini töhmet altında bırakıyorum, tekrar ediyorum. 
MEHMET NACİ BOSTANCI (Amasya) – Buna ilişkin olarak söz hakkı
istiyorum. 
BAŞKAN – Zapta bir bakayım efendim. 
MEHMET NACİ BOSTANCI (Amasya) – Efendim, tekrar ediyor
arkadaşımız gördüğünüz gibi. 
BAŞKAN – Anlıyorum, bir dakika, benim söyleyeceğim bazı
hususlar var Sırrı Bey’e. 
Şimdi, bir
Aristo mantığı var: “Güneş doğudan doğar, batıdan batar.” Küba’da da böyledir. O hâlde, Küba Türkiye’ye
eşittir. Şu mantığa bakın. Ne biçim mantık. 
MAHMUT TANAL (İstanbul) – Efendim, Meclis Başkanı tartışmalara
katılamaz. Sayın Başkan, 64’üncü madde var. 
SIRRI SÜREYYA ÖNDER (Ankara) – Sayın Başkan...
BAŞKAN – Olamaz Beyefendi. Hayır, öyle
şey yok. (AK PARTİ sıralarından alkışlar) Kınamanızı size iade ediyorum. 
Ve bir beyanınız var: “Utanç verici” diyorsunuz, yanlış ediyorsunuz.
SIRRI SÜREYYA ÖNDER (Ankara) – Sayın Başkan, Aristo’nun mantığında öyle
değil. İlkokul düzeyinde bilgilerle bize yanlış şeyler anlatmaya kalkışmayın. 
BAŞKAN – Hayır efendim. 
SIRRI SÜREYYA ÖNDER (Ankara) – Aristo’nun mantığı öyle değil. Bakın,
Sayın Naci...
BAŞKAN – Böyle polemiklere müsaade etmem Sırrı Bey. 
HİKMET AYAR (Rize) – Otur, otur, otur!
SIRRI SÜREYYA ÖNDER (Ankara) – Konuşma! El kol hareketi...
BAŞKAN – Sırrı Bey, lütfen... Beyefendi...
SIRRI SÜREYYA ÖNDER (Ankara) – Sayın Naci Bostancı, kalksın, Aristo
mantığını hepimize anlatsın. Ben kabul ediyorum. 
BAŞKAN – Efendim, lütfen oturun da...
SIRRI SÜREYYA ÖNDER (Ankara) – Bakın, Aristo sizin anlattığınız gibi bir
şey değil. 
BAŞKAN – Demin ben size müdahale etmedim. Lütfen buyurun.
SIRRI SÜREYYA ÖNDER (Ankara) – Ama siz yanlış bilgi veriyorsunuz. 
BAŞKAN – Ama olmaz. Beyanınıza bakın: “Utanç verici”, “kınıyorum”,
“Hitler”, “odun”, “orman...”
SIRRI SÜREYYA ÖNDER (Ankara) – Yanlış bilgi veriyorsunuz. Siz burada
faşist cunta liderini olumladınız.
BAŞKAN – Ne alakası var Beyefendi?
SIRRI SÜREYYA ÖNDER (Ankara) – Olur mu efendim!
BAŞKAN – Yani, 1980’de doğanlar suçlu mudurlar? Siz darbe yılında
doğdunuz, suçlusunuz...
MAHMUT TANAL (İstanbul) – İddianame düzenlendi, suçlu o.
BAŞKAN – İyi bir iş yapıldı. 1982 Anayasası’na göre burada
bulunuyorsunuz. O da doğru mudur?
MAHMUT TANAL (İstanbul) – İddianame düzenlendi Sayın Başkan.
SIRRI SÜREYYA ÖNDER (Ankara) – Ben darbe yılında cezaevine girdim. 
MAHMUT TANAL (İstanbul) – Başkan, iddianame düzenlendi darbeyi yapanlar
hakkında. Suçlu o!
BAŞKAN – Sırrı Bey, böyle polemiklere girmeyelim efendim ve sözünüz,
sizinki öneri hakkındaydı.
SIRRI SÜREYYA ÖNDER (Ankara) – Bence tutanaklardan çıkartın, olsun
bitsin. Ayıptır. Bu çatı altında siz gelene kadar bir tek Celal Şengör sizin
mantığınıza yakın bir kavram kullandı. Bugüne kadar burada faşist cuntayı
olumlayan ilk insan olma şerefi size ait. Olur mu böyle şey efendim!
Tutanaklardan çıkarın. 
BAŞKAN – Beyefendi, ben ikili polemiğe girmeyeceğim de... Yalnız şunu
söyleyeyim, okuyorum benim söylediğimi: Güzellik kimin tarafından ne zaman
yapılırsa yapılsın güzeldir.
SIRRI SÜREYYA ÖNDER (Ankara) – Olmaz.
BAŞKAN – Bu, 1980’de veya 80’li yıllarda yapılan her şeyin reddini -sizin
mantığınıza göre- gerektirir. 
SIRRI SÜREYYA ÖNDER (Ankara) – Evet, doğrusu. 
BAŞKAN – Bana göre öyle değildir. 
SIRRI SÜREYYA ÖNDER (Ankara) – Size göre değildir. Bu ayıp size yeter.
BAŞKAN – Ve darbe o sene yapıldı diye, o seneyi mahkûm mu edeceksiniz?
SIRRI SÜREYYA ÖNDER (Ankara) – Orhan Miroğlu’na sorun, size anlatsın.
Ben onun da kefaletini kabul ediyorum. 
BAŞKAN – Beyefendi, ikili polemiklere girme yeri değil yüce Meclis ama
ben rica ediyorum: Böyle “kınama” gibi, “utanç” gibi birbiriyle bağdaşmayan
-“Hatasız teşbih olmaz.” derler ama- bu kadar büyük hatalı teşbihleri ve
benzetmeleri yapmamanızı tavsiye ediyorum bir arkadaşınız olarak. 
Teşekkür ediyorum. 
SIRRI SÜREYYA ÖNDER (Ankara) – Ben aynen aynı ricayı size yöneltiyorum.
Burada faşist cunta olumlanamaz.
BAŞKAN – Kim onayladı ki? Kim yüceltti ki? 
SIRRI SÜREYYA ÖNDER (Ankara) – Siz dediniz...
BAŞKAN – Yok efendim, sizin mantığınız o. O, zatıalinize ait bir görüş. 
İDRİS BALUKEN
(Diyarbakır) – 24 Kasımı darbeciler getirmiş diyoruz Sayın Başkan.
SIRRI SÜREYYA
ÖNDER (Ankara) – Kötü insanla iyi şey beraber olmaz, olmaz efendim!
BAŞKAN – Görüş
size ait Beyefendi, bu görüşünüzü… 
Sırrı Bey, bu
görüş size ait ve ben sizin görüşünüzdeki gibi onamıyorum, kabul etmiyorum, 80
darbesini uygun bulmuyorum. 
İDRİS BALUKEN
(Diyarbakır) – Bize dayatmayın bize.
BAŞKAN – Bu,
ayrı bir iş ama ben bir güzel günü kurdular diye, böyle bir şey ihdas edildi
diye ben bunu yok sayamam.
SIRRI SÜREYYA
ÖNDER (Ankara) – Bakın, o gün Atatürk Başöğretmen seçilmiştir. Atatürk niye
Başöğretmen seçilmiş? Eski yazıyı lağvettiği için. Buyurun, ondan sonra, size
pişmişse bize soğumuştur. Hayırlı, uğurlu, mübarek olsun!
BAŞKAN – Yine
devam ediyorsunuz. Ben sizinle ikili görüştüğümde çok iyiydiniz de burada biraz
tuhafsınız. (AK PARTİ sıralarından alkışlar)
SIRRI SÜREYYA
ÖNDER (Ankara) – Kamusal alan… Cunta, cunta.. Böyle bir şey olmaz Başkan, böyle
bir şey olmaz!
İDRİS BALUKEN
(Diyarbakır) – Sayın Başkan, bu sözünüzü geri alın lütfen.
PERVİN BULDAN
(İstanbul) – Bu yaklaşımınız doğru değil.
İDRİS BALUKEN
(Diyarbakır) – Sayın Başkan…
BAŞKAN – İdris
Bey, lütfen buyurun efendim, buyurun, fikirler şahıslara aittir. Lütfen,
buyurun.
İDRİS BALUKEN
(Diyarbakır) – Hayır, Meclis Başkanı milletvekiline “Tuhafsınız.” diyemez.
BAŞKAN – Der
efendim. O, Meclis Başkanına “Kınıyorum, utanç duyuyorum utanç.” derse…
Bana dediği söz
bütün heyetedir. 
İDRİS BALUKEN
(Diyarbakır) – Sayın Başkan…
BAŞKAN – Buyurun
İdris Bey.
İDRİS BALUKEN
(Diyarbakır) – Fikirlerinden dolayı bir milletvekili utanç duyabilir, bu normaldir,
sizi kınayabilir de. 
BAŞKAN –
Muhatabı kim?
İDRİS BALUKEN
(Diyarbakır) – Ama size “Tuhafsınız.” demedi, siz de diyemezsiniz. 
BAŞKAN –
Muhatabı kim? Meclis. İdris Bey, rica ediyorum, öyle bir şey olmaz.
İDRİS BALUKEN
(Diyarbakır) – Milletvekiline “Tuhafsınız.” diyemezsiniz.
BAŞKAN – Olmaz
efendim, olamaz efendim.
Biz ne
deneceğini bilen tecrübeye de sahibiz. 
Teşekkür
ediyorum. 
SIRRI SÜREYYA
ÖNDER (Ankara) – Neyin müminisiniz, karar verin kardeşim!
BAŞKAN – Naci
Bey, buyurunuz, iki dakika müddet tanıyorum. (AK PARTİ sıralarından alkışlar)
SIRRI SÜREYYA
ÖNDER (Ankara) – Yalnız, Naci Bey Türk sağının temsilcisi mi? AKP’ye bir şey
demedim ben, Türk sağı adına niye konuşuyor?
VI.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı'nın,
Ankara Milletvekili Sırrı Süreyya Önder’in AK PARTİ Grup önerisi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET NACİ
BOSTANCI (Amasya) – Sayın Başkan, değerli arkadaşlar; Sırrı Bey Hitler’den bahsetti,
Hitler hakkında bir yargısı olduğuna göre “Kavgam”ı okumuştur. “Kavgam”da
Hitler şöyle bir üslup kullanır: Bu iş şu şekilde anlaşılabilir, başka türlü de
asla anlaşılamaz. Mesele Hitler’e karşı olmak değil genel birtakım ifadelerle,
bazen Hitler’e karşı olursunuz ama mantık ve muhakeme olarak Hitler’le paralel
düştüğünüzü görmeyebilirsiniz, Sırrı Bey’in yaptığı gibi. (AK PARTİ
sıralarından alkışlar)
Sırrı Bey sadece bir partinin sözcüsü
olarak değil, âdeta, affedersiniz, Meclisin orkestra şefi gibi her şeyi
düzenlemeye kalkıyor, kendisi konuştuğu gibi, başkalarının da nasıl konuşması
gerektiğini ifade ediyor; bahsettiğim paralellik buna ilişkin Sırrı Bey. (AK
PARTİ sıralarından alkışlar)
SIRRI SÜREYYA ÖNDER (Ankara) – 24
Kasımı söyle, 24 Kasımı.
MEHMET NACİ BOSTANCI (Devamla) – Türk
sağının riyakârlık meselesine gelince: “Türk sağı” dediğiniz geniş bir
coğrafya, Türkiye’de çok çeşitli istatistiklerde yüzde 65 ile yüzde 70
civarında halk desteği olan bir sosyal ve politik mecradan bahsediyoruz. Siz elinizdeki
hangi kılıçla buradaki insanları şu veya bu şekilde riyakârlıkla bağdaşır bir
siyasetin arkasında görüyorsunuz? Ben şimdi Türk solunun riyakâr sureti gibi
bir genelleme yapsam bu ne kadar akla ters bir yorum olur, yaklaşım olur. O
yüzden, bu tür genelleyici, küçümseyici, hakir görücü ifadeler karşıdakine bir
şey yapmaz ama konuşanı küçültür.
Saygılar. (AK PARTİ sıralarından
alkışlar)
BAŞKAN – Teşekkür ediyorum.
SIRRI SÜREYYA ÖNDER (Ankara) – Sayın
Başkan…
BAŞKAN – Buyurun Sırrı Bey.
SIRRI SÜREYYA ÖNDER (Ankara) – Sayın
Hatip ismimi de geçirerek bir sataşmada bulundu, cevap vermek istiyorum.
İDRİS BALUKEN (Diyarbakır) – Hitler’le
benzeştirdi Sayın Başkan.
BAŞKAN – Efendim, inceleyeyim, bilahare
kararımı vereceğim.
SIRRI SÜREYYA ÖNDER (Ankara) – Ama Sayın
Bostancı’yı inceleyecektiniz, incelemeden verdiniz Sayın Başkan. Dün bir, daha
bugün bismillah. 
İDRİS BALUKEN (Diyarbakır) – Sayın
Başkan, sataşma açık, net, ortada. Yani “Hitler’le aynı mantıkla…
BAŞKAN – İdris Bey, müsaade ediniz,
bakacağım efendim. Sataşma maddesini okuyunuz, “Başkan inceler, oturum içinde
gereken kararı verir.”
Lütfen buyurun.
İDRİS BALUKEN (Diyarbakır) – …aynı
paralelle düşünüyor.” dedi.
BAŞKAN – Rica ediyorum, İdris Bey,
lütfen buyurun efendim. 
İDRİS BALUKEN (Diyarbakır) – Sayın
Başkan, o zaman lütfen oturumları takip edin, böyle olmaz ki. 
BAŞKAN – Olur efendim, olur. 
İDRİS BALUKEN (Diyarbakır) – Yani
Hitler’le özdeşleştiriyor, siz “Sataşma yoktur.” diyorsunuz, “İnceleyeceğim.”
diyorsunuz. 
BAŞKAN – Efendim, gördüm, gereken bilgiyi
aldım, onun için söz verdim. 
İDRİS BALUKEN (Diyarbakır) – O zaman,
sizin takip etmeniz lazım.
SIRRI SÜREYYA ÖNDER (Ankara) – Sayın
Başkan, adilliğiniz hakkında epey fikir verdiniz. Bir “tuhafsınız” efendim.
BAŞKAN – O sizin görüşünüz. 
V.- ÖNERİLER (Devam)
A) Siyasi Parti Grubu Önerileri (Devam)
1.- AK PARTİ Grubunun, 64’üncü Bakanlar Kurulu
Programı’nın, Genel Kurulun 25 Kasım 2015 Çarşamba günkü birleşiminde
okunmasına, üzerindeki görüşmelerin 28 Kasım 2015 Cumartesi günü yapılmasına ve
güven oylamasının 30 Kasım 2015 Pazartesi günü yapılmasına; Genel Kurulun
çalışma gün ve saatleri ile gündemin belirlenmesine; Türkiye Büyük Millet
Meclisi Başkanlık Divanı üyelerinin siyasi parti gruplarına dağılımına; ihtisas
komisyonlarının oluşumu ile siyasi parti gruplarına düşen üyeliklere ilişkin
önerisi (Devam)
BAŞKAN – Oktay Bey, öneri hakkında
lehte söz veriyorum.
Buyurun Sayın Oktay Vural, İzmir
Milletvekili. (MHP sıralarından alkışlar)
OKTAY VURAL (İzmir) – Teşekkür ederim
Sayın Başkan.
Değerli milletvekilleri, öncelikle
bütün milletvekillerimize 26’ncı Dönemin şahsınızda ve temsil ettiğiniz aziz
milletimiz nezdinde hayırlara vesile olmasını diliyorum.
Sayın Başkan da ilk oturumu yönetiyor.
Sayın Başkan, sizi de tebrik ediyorum. İnşallah, hepimiz bizi buraya gönderen
aziz milletimizin menfaatleri doğrultusunda, kendi siyasi görüşlerimizi de
dikkate alarak, hep beraber, birlikte hizmet etme imkânı buluruz. 
Bakanlar Kurulu listesi de açıklandı,
atanan bakanlara da başarılar diliyorum. Gerçekten, parlamenter demokrasi
içerisinde Parlamentoda sorumluluklarını hissederek görev yapmalarını
içtenlikle diliyorum.
Sayın Başkan, ilk oturumun polemiklerle
ve tartışmalarla başlamasını arzu etmezdik tabii. Tabii, Milliyetçi Hareket
Partisi olarak bizim İç Tüzük’ten ve hukuktan kaynaklanan hakkımız var.
Dolayısıyla, Adalet ve Kalkınma Partisinin grup önerisinin hangi ihtiyaca
binaen verildiği konusunu zaten grupları açıkladı. Biz Milliyetçi Hareket
Partisi olarak Başkanlık Divanının teşekkülü konusunda “bir eksik, bir fazla”
gibi bir yaklaşım içerisinde olmadık. İç Tüzük’te 15 üyeden oluşur diyor.
Milliyetçi Hareket Partisi olarak biz 15 üyeden oluşmasını arzu ettik. 15
üyenin dağılımı nasıl olacaksa İç Tüzük’te öyle olsun diye söyledik ama
Parlamentoyu çalıştıracak çoğunluk iradesinin, açıkçası bu konuda tercihinin
Meclisi çalıştırmak açısından da kendi tercihleri olduğunu ifade etmek isterim.
“Bir eksik olsa, bir fazla olsa ne ifade eder?” diyenlerin aslında bir eksik ya
da bir fazla olmasını sorun yapmasını da kendi takdirlerine bırakıyorum tabii.
Doğrusu, Milliyetçi Hareket Partisi olarak biz İç Tüzük’ten kaynaklanan
hakkımızı, hukukumuzu siyasi partilerin isteklerine, arzularına
bırakamayacağımız gayet açık ve net.
Radyo ve
Televizyon Üst Kuruluyla ilgili konuda da Milliyetçi Hareket Partisi ilkesel
tutumunu ortaya koymuştur. Milliyetçi Hareket Partisi olarak RTÜK üyeliği
konusunda, eşit olması hâlinde tercihin nasıl olması gerektiğine ilişkin bir
sav dikkate alındığında, Milliyetçi Hareket Partisi olarak Siyasi Partiler
Kanunu’nun 35’inci maddesine göre, ana muhalefet partilerine ait
milletvekillerinin eşit olması hâlinde en fazla oy alanın ana muhalefet
olacağına ilişkin hususun kriter olarak ele alınması ve RTÜK dağılımında da
bunun yapılmasını istemiştik. Ne enteresandır ki o zaman Başkanlık Divanında –zannederim
Naci Bey de oradaydı- bu savı kabul etmediniz, Milliyetçi Hareket Partisinin bu
iddiasını Başkanlık Divanında kabul etmediniz. Dolayısıyla, öyle olunca da bu
durumda da belki de o sonucu dikkate aldığımızda, Milliyetçi Hareket Partisinin
Siyasi Partiler Kanunu’na dayalı olarak haklı olan isteğini Başkanlık Divanında
çoğunlukla kabul etmeyen de Adalet ve Kalkınma Partisiydi. Bu durumda Adalet ve
Kalkınma Partisinin kimin lehinde hareket etmiş olduğunu da sizlerin takdirine
bırakıyorum. 
Tabii, riyakârlık meselesi... Değerli
arkadaşlar, riyakârlığın gruplara, kişilere atfedilmesi çok büyük
talihsizliktir; partilere, gruplara atfedilmesi talihsizliktir. Tabii,
riyakârlık konusunda çok çeşitli örnekler vermek mümkün olabilir. Tabii, bir
taraftan terörü bir araç olarak kullanıp da ondan sonra “Barış istiyoruz.”
diyenler; diğer taraftan terör örgütünün acımasız talimatlarıyla, baskıları
karşısında bölgede, çeşitli bölgelerde yaptığı uygulamaları dikkate almayıp da
“Demokrasi istiyoruz.” diyenlerin de riyakârlığının takdirini zannederim aziz
milletimiz dikkate alacaktır.
Milliyetçi Hareket Partisi olarak şunu
ifade etmek istiyorum: Bu yeni dönemde, bundan önceki dönemde olduğu gibi,
diyalog ve uzlaşmayla Parlamentonun yönetilmesi gerektiğini düşünüyoruz.
Danışma Kurulunda Sayın Başkana da ifade ettim. Bu eksende, Sayın Başkanın da
özellikle Parlamentoda iktidarın sayısal çoğunluğu olmakla birlikte muhalefetin
de İç Tüzük ve Anayasa’dan kaynaklanan hakları olduğunu, İç Tüzük ve
Anayasa’dan kaynaklanan haklarını da özellikle ortadan kaldıracak girişimler
karşısında Başkanlığın da inisiyatif oluşturması gerektiğini belirttim. Bu
çerçevede de grup başkan vekillerine ve Meclis başkan vekillerine İç Tüzük’ün
uygulanması ve muhalefet partilerinin bu konudan kaynaklanan haklarının sayısal
çoğunlukla değil tamamen hukuk çerçevesinde ele alınması ve uygulamanın bu
şekilde yapılması gerektiğini de belirttim. İnşallah bundan sonraki dönemde bu
konuda diyalog ve uzlaşma temin edilir.
Tabii, Türkiye Büyük Millet Meclisinin
muhabbeti ve saygınlığı çok önemli. Dolayısıyla, hepimiz aynı gemideyiz. Aziz
milletimizin iradesiyle burada bulunduğumuza göre, aziz milletimizin terbiyesi
istikametinde de hareket etmemiz, millî terbiyemizi, aile terbiyelerimizi
dikkate alarak gerçekten üslubumuzun da bu şekilde oluşması gerektiğini bu
vesileyle ifade etmek istiyorum. 
Biraz önce ifade ettiğim gibi,
Milliyetçi Hareket Partisi olarak bizler, gerçekten, Parlamentoda iktidar ya da
muhalefet çatışması yerine, tamamen kendi partimiz zaviyesinden aziz
milletimizin menfaatleri, ihtiyaçları, değerleri doğrultusunda tercihlerimizi
ortaya koyup görüşlerimizi ifade edeceğiz. Burada bulunan 40 milletvekilim de,
kendilerini Parlamentoya gönderen aziz milletimizin sorunlarını ve aziz
milletimizin menfaatlerini ve değerlerini dikkate alarak Milliyetçi Hareket
Partisinin kırk altı yıllık şerefle yürüttüğü mücadeleyi burada demokrasi
içerisinde dile getirme konusunda kararlı bir tutum sergileyecektir. Bu yeni
dönemin bu vesileyle hayırlara vesile olmasını diliyorum. 
Ben, bu çerçevede güncel birkaç konu
hakkında da görüşlerimi ifade etmek istiyorum. Özellikle, maalesef Suriye’de
meydana gelen gelişmeler, PKK ve PYD’nin sınır bölgemizde egemenlik alanı
oluşturmasının yanında Türkmenlerin tehcire zorlanması, yurtlarından edilmesi,
Bayır Bucak Türkmenlerine yönelik Esad rejiminin ve özellikle Rusya’nın da
müdahil olmasından sonra burada güçler dengesi içerisine Amerika Birleşik
Devletleri ve Rusya’nın yaptığı uygulamalar Türkiye’nin millî menfaatlerini ve
millî güvenliğini tehdit ettiği gibi Türkmen varlığını da yok edecek noktaya
götürmüştür. Milliyetçi Hareket Partisi olarak, bu son gelişmeler istikametinde
23-24 Kasım 2015 tarihlerinde bölgede inceleme yapmak üzere milletvekillerimiz
Sayın Genel Başkanımız tarafından gönderildi. Sayın Profesör Doktor Ümit Özdağ
Genel Başkan Yardımcısı Başkanlığında, Sayın Ruhi Ersoy Osmaniye Milletvekili,
Sayın Fahrettin Oğuz Tor Kahramanmaraş Milletvekili ve Mehmet Necmettin
Ahrazoğlu Hatay Milletvekili bölgede araştırmalar yaptılar. Türkmen Dağı’nda
verilen mücadelede özellikle 19 ve 22 Kasım tarihleri arasında yapılan
saldırılarda 70’in üzerinde şehit 250’nin üzerinde de yaralı olduğu bilgisi
edinildi. 
Özellikle bu vesileyle ifade etmek isterim
ki Türkiye sınırına yakın birkaç yüz metrede kurulan Yamadı Kampı’na da 500
aile sığınmış, yaklaşık 2 bin kişi kampta yaşamaktadır. Maalesef, Rusya ve
Suriye güçleri, bölgede âdeta bir etnik temizlik girişiminde bulunmaktadır. Ne
kadar ilginçtir ki PKK, PYD egemenlik alanında da bu tehcir ve temizlik
girişimi önemli ölçüde göçlere yol açmıştır. Bölgede Türkmenler, tıpkı millî
mücadele yıllarını andıran bir direniş göstermektedir. Bu çerçevede yaptığımız
incelemelerde, arkadaşlarımızın yaptığı incelemelerde, bu bölgede Türkmenler
arasında IŞİD ve benzeri örgütlerin yer almadığı, aslında iki yıl önce bölgeden
IŞİD terörünün Türkmenler tarafından defedildiği bilgisine ulaşılmıştır. İnsani
yardımların, onların hayati varlığının artırılması, hayati varlığının
sağlanması, hayatlarının idame ettirilmesi için destekler çok önemli. Bu
çerçevede, Ülkü Ocaklarının yaptığı desteklerin önemli boyuta ulaştığını Sayın
Hatay Valisi de ifade etmiştir. 
Ayrıca şunu ifade etmeliyim ki Rus hava
kuvvetlerinin 16-22 Kasım arasındaki saldırılarında 5 kilometre angajman
kuralına uymadığı bu saldırıdan bir gün önce öğrenilmiştir. Bu bakımdan,
Milliyetçi Hareket Partisi olarak, sınır güvenliğimiz çok önemli, millî
güvenliğimiz çok önemlidir. Sınır güvenliğimizi ihlal eden girişimler
karşısında ortaya konulmuş, angajman kurallarına uymayanlarla ilgili verilen
karar… Açıkçası herkes tarafından bilinmelidir ki Türkiye’nin millî güvenliği
ve sınır güvenliği bizim en temel vazgeçilmez menfaatlerimizdir. Bu konuda kim
ne yaparsa yapsın, bu ihlali yapanlar karşısında da elbette gerekli tedbirlerin
alınması kaçınılmazdır. Bu bakımdan da bu Rus uçağının düşürülmesi
münasebetiyle meydana gelen gelişmeler karşısında Türkiye-Rusya ilişkilerinin,
ikili ilişkilerinin diplomatik alanda karşılıklı bir soruna yol açmadan
çözülmesi ama Suriye’de de özellikle Türkmen bölgesine yönelik olarak da
yapılan bu girişimler karşısında Türkiye’nin caydırıcılığını kullanmak
suretiyle bu bölgede Türkmen varlığının…
(Mikrofon otomatik cihaz tarafından
kapatıldı)
OKTAY VURAL (Devamla) – …hayatiyetini
devam ettirecek tedbirler alması gerektiğini bu vesileyle ifade etmek
istiyorum. 
Sayın Başkan, hayırlı uğurlu olsun.
Tekrar hepinize saygılarımı arz
ediyorum. (MHP sıralarından alkışlar)
BAŞKAN – Teşekkür ediyorum Sayın Vural.
İDRİS BALUKEN (Diyarbakır) – Sayın
Başkan…
BAŞKAN – AK PARTİ
Grubunun önerisinin aleyhinde Sayın Özgür Özel, Manisa milletvekili.
Buyurun Özgür Bey. (CHP sıralarından
alkışlar)
İDRİS BALUKEN (Diyarbakır) – Sayın Başkan, söz talebimiz var, önce o… Bir
siyasi partinin Grup Başkan Vekili olarak söz talebinde bulunuyoruz, hiç
dikkate almıyorsunuz. 
BAŞKAN - Buyurun İdris Bey, buyurun
söyleyin efendim.
İDRİS BALUKEN (Diyarbakır) – Sayın
hatip konuşması sırasında “Terör örgütüne destek verip barış diyenler.” demek
suretiyle grubumuza sataşmada bulunmuştur, ona cevap vereceğiz.
BAŞKAN - Efendim, Sırrı Bey’in de,
sizin de talepleriniz var, inceleyeceğim, ara vermeden önce düşüneceğim
efendim.
Buyurun.
İDRİS BALUKEN (Diyarbakır) – Sayın Başkan, “riyakârlık” kelimesini kullanan
hatibimize cevap verirken terör örgütüne destek verip de barış diyenleri
riyakârlıkla itham etti. Dolayısıyla grubumuza sataşmada bulundu. 
BAŞKAN – İdris Bey, herhâlde tekrar
ifade etmem lazım, oturuma ara vermeden önce sizin de, Sırrı Bey’in de talebini
inceleyip ona göre kararımı vereceğim efendim.
Sayın Özgür Bey, buyurun efendim. (CHP
sıralarından alkışlar)
ÖZGÜR ÖZEL (Manisa) – Sayın Başkan,
değerli milletvekilleri; hepinizi saygıyla selamlıyorum.
Sayın Başkan, yönetim anlayışınızla ve
bundan sonrasıyla ilgili temennilerimiz, beklentilerimiz var, bunları dile
getireceğiz. Ama bir hatırlatmayla başlamak durumundayım. Zatıaliniz, geçmişten
bu Meclis çatısına yabancı birisi değil ama üstlenmiş olduğunuz görev
açısından, ben de sizin önerilerinize açık olacak ve kendi yürütmekte olduğu
görevinde yeni olan birisi olmanın verdiği yeniler dayanışması içinde size şunu
hatırlatmak isterim: İç Tüzük’ümüzün 64’üncü maddesi, ki bu İç Tüzük’e sadakat,
bu İç Tüzük’ten uzaklaşmama hepimiz için aslında sorunların başlanmadan
çözülebileceği doğru bir yaklaşım olacaktır. İç Tüzük’ün 64’üncü maddesinin ilk
iki fıkrası, Genel Kurula Başkanlık eden Başkan ve Başkan Vekilinin asıl konu
görüşülürken ve oylanırken hiçbir surette görüşünü açıklayamayacağını, Başkan
ve Başkan vekillerinin görevlerinin yerine getirilmesinin gerektirdiği hâller
dışında tartışmalara katılamayacağını ifade ediyor. Şimdi, bu durumda, biraz
önce yaşanan olaylarda zatıalinizin İç Tüzük’ün 64’üncü maddesinden uzaklaşmak
yerine, eğer düzeltilmesi gereken, müdahale edilmesi gereken bir şey varsa onu
siyasi partilerin sayın grup başkan vekillerine, değerli milletvekillerine ve
Bakanlar Kuruluyla ilgili bir konuysa Bakanlar Kuruluyla ilgili sayın bakanlara
bırakmanız bence sorunu ilk baştan çözerdi. 
Bitmekte olan bir tartışmayı
alevlendirmek için değil ama Cumhuriyet Halk Partisi Grubu iki grup arasında
yaşanan tartışmalara hiçbir zaman taraf olma ve orada iki grubun arasındaki bir
tartışmadan bir siyasi rant elde etme çabasında olmadığından bu nezaketi geçmiş
dönem olduğu gibi bu dönemde de göstermeye devam edeceğiz. Ancak, kullanılan
ifadeler sırasında, başta zatıalinizin bulunduğu makamın ilk seçilmiş temsilcisi,
sonra ülkenin ilk Cumhurbaşkanı ve Cumhuriyet Halk Partisinin kurucusu Gazi
Mustafa Kemal Atatürk’ün, 24 Kasım 1928’de Millet Mektepleri Başöğretmenliğini
kabul ettiği günün yıl dönümü olan bir günle ilgili, iki taraf arasında
maksadının ne olduğunu bilemediğimiz ama bizleri fevkalade rencide eden bir
tartışma yaşanmıştır. Bu tartışmanın bu boyutuyla esas tarafından tarafıyız ve
bu konuda her iki taraftan da düzeltme talep ediyoruz. (CHP sıralarından
alkışlar) 
Sayın Başkan, yeni göreve geldiniz. Yeni
göreve gelen sayın bakanların heyecanını, tebrik etmek telaşını anlıyoruz ama
kürsüdeki hatibe saygısızlık boyutunda yaşanan bu duruma da ilk günlerden
müdahale ederseniz… (CHP sıralarından alkışlar) 
BAŞKAN – Genel Kurulu sükûnete davet
ediyorum.
Buyurun. 
ÖZGÜR ÖZEL (Devamla) – Şimdi, Sayın
Başkanım, sizden en önemli beklentilerimizden bir tanesi, geçen dönem ayaklar
altına alınmış olan kuvvetler ayrılığına sahip çıkmanız, saygı duymanız ve
görevinizin gereğini yapmanızdır. Yasama ile yürütmenin ayrı ayrı organlar
olduğu ve bunların arasındaki ayrılığın anayasal bir zorunluluk ve modern hukuk
devletinin bir gereği olduğunu baş olarak gözetecek kişinin siz olduğunu
hatırlatmak istiyoruz. 
Biz geçen dönem, sizler buralarda
yokken yine bir yemin kriziyle, bu Parlamentonun 8 milletvekili hapishanelerde
tutulurken ve 3 muhalefet partisi bu işten mahrumken bir yemin kriziyle
açılmıştı. O dönem Sayın Meclis Başkanı verdiği sözü, hatta altına imza attığı,
atılmasına refakat ettiği protokolü, yürütmenin başındaki, Bakanlar Kurulunun
başındaki kişiden gelen bir telefondan sonra o sözünü çiğnemeseydi bu
Parlamento yemin krizini yaşamayacak, üyeleri çok uzun süre demir parmaklıklar
altında kalmayacaktı. (CHP sıralarından sıra kapaklarına vurmalar, “Hatibe
saygı yok mu?” sesleri) 
MUSA ÇAM (İzmir) – Sayın Başkan,
kuyruğa girdiler.
ÖZKAN YALIM (Uşak) – Burada konuşmacıya
saygı yok mu?
BAŞKAN – Sayın milletvekilleri, lütfen
sükûneti muhafaza edelim, sükûnete avdet edelim, rica ediyorum efendim, lütfen
efendim, lütfen. 
ÖZGÜR ÖZEL (Devamla) – Size görevinizi
hatırlatmak bizim işimiz olmamalı ama eğer buna bugünden müsamaha gösterirseniz
daha sonra sayın milletvekillerini, sayın bakanlara illeriyle ilgili talepleri
aktardıkları ve dışarıdan altına “Yine filanca milletvekili iş takibinde.” diye
bu Parlamentonun tamamını rencide edecek başlıkların atılmasına sebebiyet
verirsiniz. İlk günden buna izin vermeyiniz efendim, çok rica ediyoruz. (CHP
sıralarından alkışlar)
BAŞKAN – Sayın Özel, endişe etmeyin
efendim, endişenizin yersiz olduğunu ileride anlarsınız. 
ÖZGÜR ÖZEL (Devamla) – Bu yemin
krizinin devamında burada bir İç Tüzük değişikliği için geldi bu sefer iktidar
partisi ve İç Tüzük’ü değiştirip muhalefetin konuşma sürelerini kısaltmaya
çalışıyorlardı. O gün Cumhuriyet Halk Partisinin milletvekilleri milletin
kendilerine vermiş olduğu, halkın kendilerine vermiş olduğu görevi yerine
getirmek, söz haklarını korumak ve Türkiye Büyük Millet Meclisinde muhalefet
olma sorumluluğunu yerine getirmek için burada çok önemli bir direniş
gerçekleştirdiler. O gün eğer yürütmeden gelen talebi yasamanın başı “Ne
münasebet, böyle bir şeye izin veremem.” deseydi o gün bu Mecliste yaşanan
kavgalar, darplar ve dünyaya rezil olduğumuz, unutmak istediğimiz o utanç
gecesi yaşanmazdı. Bugün gelinen noktada 4+4+4 geçerken ilk 7 maddenin
saatlerce müzakere edilip dönemin Başbakanı “Bu işi pazar günü bitirecek
inşallah arkadaşlar.” dedikten sonra, yukarıda 20 maddenin yirmi dakikada tekme
tokatla geçtiğini ve oradaki tutanaklarda “Söz isteyen var mı?” derken, 25
milletvekilinin “Evet, istiyorum Sayın Başkan.” dediğini stenograflar yazmış
ama o Komisyonun Başkanı “Söz isteyen olmadığına göre maddeyi oyluyorum.” demiş
ve Sayın Cemil Çiçek’in önüne bu tutanaklar geldiğinde kararı, Komisyonun
işlevinin tamamlandığı yönünde olmuştu. 
Sayın Başkan, bunların hiçbir tanesi
kuvvetler ayrılığıyla ve sizin bulunduğunuz makamla ilgili değil. İlk başta
gördüğümüz tablo bu konuda endişe yaratıyor ama biz sizin görevinizi
hakkaniyetle yapacağınıza, tarafsızlık ilkesinden ayrılmayacağınıza, geçmişte
hangi gömleği giymiş olursanız olun -bugün bir başka gömlek giydiniz mi
giymediniz mi bilmem ama- o gömleği çıkarıp bir tarafsızlık gömleği
giyeceğinize inanmak istiyoruz. (CHP sıralarından alkışlar) 
Elbette sadece sizden beklentilerimiz
olamaz. Parlamentonun tamamından çok yüksek beklentileri var bizi seçen halkın.
Biz, 550 milletvekilinin her bir tanesinin kendi vicdanlarıyla, kendi
kalpleriyle, kendi beyinleriyle burada görev yapacaklarına, demokrasimizi
geçmişte eleştiri aldığımız parmak demokrasisinden uzaklaştırıp yürek ve
vicdan, akıl ve bilim demokrasisi noktasına yaklaştıracaklarına, bir lidere,
bir isme bağlılıktan ziyade halka ve halkın verdiği göreve bağlılık içinde
davranacaklarına, sayısal üstünlüğü konuşturmak yerine fikirlerin üstünlüğünden
kaliteli bir yasama çıkarmaya çalışacaklarına ve bu Meclise yakışanın tekme
tokat değil, fikir çatışmaları olduğuna ve buna 550 milletvekilinin de
yürekleriyle, gönülleriyle katkı vermek istediklerine inanmak istiyoruz. 
Cumhuriyet Halk
Partisi olarak bu kürsüyü bugün sizin Başkanlığınızda ilk kez kullandığımız bu
anlarda bu hatırlatmaları yapıyor ve böyle davranılacağına yürekten inanıyor,
aksi davranışlar gerçekleşene kadar da gerçek anlamda parlamenter demokrasiye,
gerçek anlamda, birilerinin Meclise verdiği, dayattığı görevlere, verdiği
istikamete uygun hareket etmek değil, sadece ve sadece halktan alınan yetkinin
kullanıldığı bu makamların hakkını vereceklerine inanıyoruz. Ayrılıkları değil
birliktelikleri savunmak istiyoruz, tek bir kişinin, zümrenin değil Türkiye’nin
dört bir yanındaki insanların menfaatlerini savunmak istiyoruz. 
Koltuklarıyla,
parmaklarıyla değil yürekleriyle, kimsenin kurşun askeri değil demokrasinin,
cumhuriyetin bekçisi, yolsuzlukları örten değil üzerine giden, namuslu ve
dürüst bir yasama ortamının bu Mecliste sağlanması için hem size hem siyasi
partilere hem de bugün programı okunacak olan Hükûmete çok önemli görevler
düşüyor. Bu konuda geçmiş pratiklerimize bakarak iyimser değiliz ancak ön yargılarımızla
davranmak yerine demokrasiye bir şans verme, etkin, içerik olarak yoğun, üslup
olarak düzeyli ama haksızlığın karşısında dimdik duran ve bu Meclisi, halk
iradesini tahakküm altına almaya çalışacak her ne güç her ne kuvvet olursa
olsun ona direnen bir Cumhuriyet Halk Partisini göreceksiniz. 
Cumhuriyet Halk
Partisi Grubu adına hepinizi sevgiyle, saygıyla selamlıyorum. (CHP sıralarından
alkışlar) 
BAŞKAN – Çok
teşekkür ediyorum Sayın Özgür Özel. 
Efendim,
başlangıçta bir beyanınız var Özgür Bey. O maddeyi tekrar sizinle bir
aklıselimle, şöyle bir rahat okuyalım: “Genel Kurula başkanlık eden Başkan veya
Başkanvekili, asıl konu görüşülürken ve oylanırken hiçbir surette görüşünü
açıklayamaz.” Gayet tabii, çok tabii, açıklayamaz çünkü tarafsızdır ama bizzat
“Sayın Başkan, size söylüyorum.” diyen bir beyana karşı da herhâlde sessiz
kalmamalıdır. Bunu hatırlatayım; bir. (AK PARTİ sıralarından alkışlar) 
İki; kuvvetler
ayrılığı, demokrasinin temel prensiplerindendir. Yasama, yürütme, yargı
birbirine karışmamalıdır. Demokrasi varsa, bu, bir esastır. Bendeniz hem
tecrübemle hem de hukuk tahsilimle, endişe etmeyin, endişe buyurmayın -bunu
ileride göreceksiniz- buna çok hassasiyetle riayet edeceğim. 
Gömlek meselesinde de… Yine benzetme
yaptınız. Yine, benim gömleğim… Benim gömleğim beyaz ve “gömlek” tabiriyle
ifade etmek istediğiniz hedefleri de ben, bence bir daha gözden geçirin derim.
MUSA ÇAM (İzmir) – Her şeye cevap
vermeyin. 
BAŞKAN – Sizi ilgilendirmez beyefendi,
sizi ilgilendirmez. 
MUSA ÇAM (İzmir) – İlgilendirir, grup
başkan vekilleri var, orada oturuyor, her şeye cevap veriyorsun. Başkan, her
şeye cevap veriyorsun.
BAŞKAN – Sırrı Bey, zatıalinize de
İdris Bey’e de ikişer dakikalık bir konuşma hakkı vereceğim.
Affedersiniz… Ne dediniz beyefendi?
MUSA ÇAM (İzmir) – Her şeye cevap
veriyorsunuz. Grup başkan vekilleri cevap verir.
BAŞKAN – Beyefendi, ben bana ait
olanları konuşurum. 
MUSA ÇAM (İzmir) – Ne sizinle alakalı?
Her şeye müdahale ediyorsunuz. 
BAŞKAN – Siz kendinize ait olan
fikirleri kendiniz müdafaa ediniz. Bana karışmayın, olmaz mı? Sizden akıl
istemiyorum. (AK PARTİ sıralarından alkışlar)
MUSA ÇAM (İzmir) – Vereceğiz, akıl
vereceğiz. 
MAHMUT TANAL (İstanbul) – Sayın Başkan,
orası karar makamı, burası talep makamı. Yani “Akıl istemiyoruz.” deme hakkına
sahip değilsiniz siz.
BAŞKAN – Beyefendi, Sırrı Bey, buyurun
efendim, lütfen buyurun. Yeni bir sataşmaya meydan vermemenizi istirham
edeceğim.
VI.- SATAŞMALARA İLİŞKİN KONUŞMALAR (Devam)
2.- Ankara Milletvekili Sırrı Süreyya Önder'in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
SIRRI SÜREYYA ÖNDER (Ankara) – Tabii
ki, tabii ki. Süremi yeniden başlatırsanız… Mahmut Tanal gasbetti. 
Sayın Başkan, değerli arkadaşlar; derdimiz
burada retorik ya da böyle sert tartışmalar üzerinden bir gerginlik yaratmak
değil. Sayın Bostancı Kavgam’a bir atıf yaptı, onu bile talihsiz kabul
ediyorum. Hepimiz insan isek -yani sadece bu kadarcık payda yeterli; sağcı,
solcu, Kürt, Laz, Türkmen, bunlar ikinci planda- insan olmamız referanslarımızı
ortak iyilik değerleri üzerinden oluşturmamızı gerektirir. 
Benim derdim, burada, Sayın Başkanın bu
kadar ısrar etmesine gerek yoktu aslında, bir irfan göstermesini bekliyoruz.
Bir faşist cunta liderine referans iyi değil, üstelik bu Parlamentoyu
lağvetmiş, itibarsızlaştırmış, üyelerini hapse atmış bir faşist cunta
liderinden bahsediyoruz, bu birincisi.
İkincisi: Riyakârlık meselesinde bir
dikkat çektim, şu: Siz bu faşist cuntanın seçtiği günü olumluyorsanız İskilipli
Âtıf Hoca’ya burada ağlayamazsınız; ona ağlıyorsanız bunu olumlayamazsınız,
riyakârlık dediğim bu. Benim kendi düşüncelerim ayrı, burada kimseyi ilzam
ediyor falan da değilim, düzeltilecek bir şey yok -bir riyakârlığa işaret var
Sayın Özel- o anlamda bu tartışmayı ben daha fazla uzatmayacağım. Faşizm
dünyanın en utanç verici, en ayıp olgusudur.
Hepinizi saygıyla selamlıyorum. (HDP
sıralarından alkışlar)
BAŞKAN – Teşekkür ediyorum.
İdris Bey, buyurun.
3.- Diyarbakır Milletvekili İdris Baluken'in, İzmir
Milletvekili Oktay Vural’ın AK PARTİ Grup önerisi üzerinde yaptığı konuşması
sırasında HDP Grubuna sataşması nedeniyle konuşması
İDRİS BALUKEN (Diyarbakır) – Teşekkür
ediyorum.
Sayın Başkan, değerli milletvekilleri;
hepinizi saygıyla selamlıyorum.
Şimdi, burada Sırrı Bey’in dile
getirdiği konuya önce bir açıklık getireyim. Neden 18 değil de 23 Başkanlık
Divanı üyesi meselesi. Hepiniz bir araştırın, bir sorun. Yani geçmiş yıllarda
18 iken niye aynı rakamda kalmadı ya da 25 olmadı da 23 oldu diye bir bakın.
Tesadüftür ki, işte, yedi aydır çözülmeyen RTÜK’te de birdenbire bugün AKP ve
MHP grubunun anlaşmasıyla RTÜK Başkanı seçiliyor, başkan vekili seçiliyor ve
böylece bunun da burada bir yansıması oluyor. Buna bütün milletvekillerinin
bakma hakkı var. 
Diğer taraftan,
bu, Suriye’yle ilgili söylenen söylemler tamamen yalan spekülasyonlardan
ibarettir. PYD’nin öyle şu anda Türkmen halkıyla falan bir çatışması yok.
Türkmen halkının şu anda katliam tehlikesiyle PYD’nin bir ilgisi yok. Eğer
oradaki gelişmeleri yakından takip etmiyorsanız açın okuyun. Orada rejim ve
Rusya ordusunun aslında o kırsal alandaki çete yapılarına yapmış olduğu bir
operasyonel süreç var. Siz bunu getirip burada, Türkmen halkı üzerinden, bir
PYD karşıtlığı, bir Kürt-Türkmen karşıtlığı üzerinden sunmaya çalışıyorsunuz.
Bakın, Türkmen konusunda bu kadar hassassanız 2014’te Musul’da, Telafer’de IŞİD
Türkmen halkını katletti, ne yaptınız? Tuzhurmatu’da günlerce Türkmen halkı
katliam tehlikesinden geçti, hangi grup ne yaptınız? Yine Beşir kasabası iki ay
boyunca kuşatma altında tutuldu, ne yaptınız? Oradaki Türkmenleri katliamdan
kurtaran yine Kürtlerdi. Şu anda da Suriye’de Kürtlerin Türkmen halkıyla
herhangi bir düşmanlığı falan yok, tam tersine Kürtlerin olduğu yerde, PYD’nin
olduğu yerde kurulan halk meclislerinde Türkmenler en üst düzeyle temsil
ediliyorlar. Irak’ta Türkmen halkının kendi ana…
(Mikrofon otomatik cihaz tarafından
kapatıldı)
İDRİS BALUKEN (Devamla) – …dilinde
eğitimden tutun da kamusal alanda kendi bütün haklarını kullanmasına kadar
bütün hakkına hukukuna saygı gösteriliyor, riayet ediliyor. Dolayısıyla, bu
kürsüden, var olan algıları çarpıtıp halkları düşmanlaştırmanın hiç kimseye bir
faydası yok diyorum.
BAŞKAN – Teşekkür ediyorum.
İDRİS BALUKEN (Devamla) – Genel Kurulu
saygıyla selamlıyorum. (HDP sıralarından alkışlar)
BAŞKAN – Teşekkür ediyorum İdris Bey.
V.- ÖNERİLER (Devam)
A) Siyasi Parti Grubu Önerileri (Devam)
1.- AK PARTİ Grubunun, 64’üncü Bakanlar Kurulu
Programı’nın, Genel Kurulun 25 Kasım 2015 Çarşamba günkü birleşiminde
okunmasına, üzerindeki görüşmelerin 28 Kasım 2015 Cumartesi günü yapılmasına ve
güven oylamasının 30 Kasım 2015 Pazartesi günü yapılmasına; Genel Kurulun
çalışma gün ve saatleri ile gündemin belirlenmesine; Türkiye Büyük Millet
Meclisi Başkanlık Divanı üyelerinin siyasi parti gruplarına dağılımına; ihtisas
komisyonlarının oluşumu ile siyasi parti gruplarına düşen üyeliklere ilişkin
önerisi (Devam)
BAŞKAN – Efendim, AK PARTİ’nin vermiş
olduğu öneri hakkında lehte, aleyhte konuşmalar yapıldı ve şimdi öneriyi
reylerinize sunacağım.
Kabul edenler... Kabul etmeyenler...
Kabul edilmiştir efendim.
Gruplar arası bir mutabakat var
gündemin “Seçim” kısmının hükûmet programından önce görüşülmesi hakkında.
Dolayısıyla, Türkiye Büyük Millet Meclisi Başkanlık Divanı üyelikleri için
seçim yapacağız. 
VII.- SEÇİMLER
1.- Başkanlık Divanı üyeliklerine seçim 
BAŞKAN – Başkanlık Divanı üyeliklerine
siyasi parti gruplarınca belirlenen adayları içeren listeyi okutup oylarınıza
sunacağım. 
Cumhuriyet Halk Partisi Grubunca bir
kâtip üyeliki için daha sonra aday bildirimi yapılacaktır.
ÖZGÜR ÖZEL (Manisa) – Sayın Başkan…
BAŞKAN – Buyurun lütfen.
ÖZGÜR ÖZEL (Manisa) – Sayın Başkanım, o
konuya bir açıklık getirme ihtiyacı var.
BAŞKAN – Buyurun efendim, hayhay,
lütfen.
ÖZGÜR ÖZEL (Manisa) – Şimdi, burada
Cumhuriyet Halk Partisi tarafından aday gösterilememe durumu bizi olumlu
anlamda ayıran bir durumdur. Cumhuriyet Halk Partisi tüm görevlere kendi grup
iç yönetmeliği gereğince kendi grubunda yaptığı bir kapalı toplantıda tüm grup üyelerinin
kullandığı oylarla karar verebilir. Bugünkü farklılıktan dolayı grubumuza düşen
bir kâtip üyelik artışını da önümüzdeki günlerde yedi gün önceden ilan ederek
yapacağımız bir seçimle belirleyeceğimizden bugün bu adayı burada
söyleyemiyoruz. Bunun grubumuza yönelik bir eksiklik değil, grup içi
demokrasinin bir yansıması olarak Meclis tarafından telakki edilmesi için
durumu izah ettim.
Saygılar sunuyorum. 
BAŞKAN – Teşekkür ediyorum.
Grubunuza ait takdir hakkıdır,
zatıalilerinize aittir efendim. 
Teşekkür ediyorum, kararınız hayırlı olsun. 
Türkiye Büyük Millet Meclisi
Başkanlık Divanı Üyelikleri
Aday Listesi



Başkan Vekillikleri




Adı-Soyadı


Seçim Çevresi


 Siyasi Parti Grubu















Ahmet
  Aydın


Adıyaman


AK PARTİ




Ayşe
  Nur Bahçekapılı


İstanbul


AK PARTİ




Pervin
  Buldan


İstanbul


HDP




Mehmet
  Akif Hamzaçebi


İstanbul


CHP







Katip Üyelikler




Adı-Soyadı


Seçim
  Çevresi


Siyasi
  Parti Grubu




Ali
  Haydar Hakverdi


Ankara


CHP




Sema
  Kırcı


Balıkesir


AK PARTİ




Fehmi
  Küpçü


Bolu


AK PARTİ




Ömer
  Serdar


Elâzığ


AK PARTİ




Özcan
  Purçu


İzmir


CHP




İshak
  Gazel


Kütahya


AK PARTİ




Mustafa
  Açıkgöz


Nevşehir


AK PARTİ




Mücahit
  Durmuşoğlu


Osmaniye


AK PARTİ




Zihni
  Açba


Sakarya


MHP




Emre
  Köprülü


Tekirdağ


CHP







İdare Amirlikleri




Adı-Soyadı


Seçim
  Çevresi


Siyasi
  Parti Grubu















Seyfettin
  Yılmaz


Adana


MHP




Ahmet
  Gündoğdu


Ankara


AK PARTİ




Sırrı
  Süreyya Önder


Ankara


HDP




Tufan
  Köse


Çorum


CHP




Salim
  Uslu


Çorum


AK PARTİ




Orhan
  Karasayar


Hatay


AK PARTİ




Erdoğan
  Özegen


Niğde


AK PARTİ




BAŞKAN – Evet efendim, Başkanlık Divanı
için bildirilen adayların isimleri okundu, takdirlerinize sunuyorum: Kabul
edenler… Kabul etmeyenler… Kabul edilmiştir. 
Başkanlık Divanı üyeliklerine seçilen
sayın milletvekillerini kutluyor ve kendilerine başarılar diliyorum. 
Birleşime saat 17.00’ye kadar ara
veriyorum efendim. 
Kapanma Saati:
16.44
İKİNCİ OTURUM
Açılma Saati:
17.05
BAŞKAN: İsmail
KAHRAMAN
KÂTİP ÜYE: Fehmi
KÜPÇÜ (Bolu), Özcan PURÇU (İzmir)
---o---
BAŞKAN – Sayın milletvekilleri, Türkiye
Büyük Millet Meclisinin 4’üncü Birleşiminin İkinci Oturumunu açıyorum. 
Alınan karar gereğince gündemin “Özel
Gündemde Yer Alacak İşler” kısmına geçiyoruz. 
VIII.- HÜKÛMET PROĞRAMI
1.- Başbakan Ahmet Davutoğlu tarafından Bakanlar Kurulu
Programı’nın okunması
BAŞKAN – Şimdi, Başbakan
Sayın Ahmet Davutoğlu tarafından kurulmuş bulunan Bakanlar Kurulunun Programı
okunacaktır. 
Bakanlar Kurulu Programı’nı okumak
üzere Başbakan Sayın Ahmet Davutoğlu’nu kürsüye davet ediyorum. 
Buyurun Sayın Başbakan. (AK PARTİ
sıralarından ayakta alkışlar) 
BAŞBAKAN AHMET DAVUTOĞLU (Konya) –
Sayın Başkan, değerli milletvekilleri; cumhuriyetimizin 64’üncü, Adalet ve
Kalkınma Partisinin 6’ncı Hükûmeti adına aziz milletimizi ve siz değerli
vekillerini saygıyla selamlıyorum. 
Meclisimizin 26’ncı Döneminin
milletimize, ülkemize ve demokrasimize hayırlı olmasını Cenab-ı Allah’tan
temenni ediyorum. 
Sözlerime başlarken, Kadına Yönelik
Şiddetle Mücadele Günü vesilesiyle, kadına yönelik her türlü şiddetin son
bulmasına yönelik temennilerimi ve kararlılığımızı bir kez daha vurgulamak
istiyorum. Bu vesileyle, Bakanlar Komitesi Başkanlığını yaptığım dönemde,
Kadına Yönelik Şiddetin Önlenmesiyle İlgili Avrupa Konseyi Sözleşmesi yani
İstanbul Sözleşmesi’nin oluşmasında bizzat öncülük etmekten gurur duyduğumu da
ifade etmek istiyorum. 
Biraz önce bir
milletvekili arkadaşımız, şiddet mağduru engelli kadınların konukevlerine kabul
edilmediklerini burada ifade etti, iddia etti. Bu arada bunu bizzat tetkik
ettim. Şunu bir kez daha söylüyorum: Bu, kesinlikle doğru bir bilgi değildir.
Şiddet mağduru engelli kadınlar konukevlerine, sığınmaevlerine kabul
edilmektedirler. İlk birkaç günlük misafirlikten sonra, bu engelli kadınlarımız
engelli bakım merkezlerine yollanarak orada rehabilitasyonları ve bakımları
sağlanıyor.
Ayrıca, dün bütün öğretmenlerimizin
Öğretmenler Günü’nü kutlamıştım, bir kez daha kutluyorum. Dün 81 vilayetten
konuk ettiğimiz öğretmenlerimizin şahsında bütün öğretmenlerimizin gününü
kutlamış, öğretmenlerimizle ilgili gerçekleştirdiğimiz politikaları ve gelecek
vizyonumuzu ayrıntılı bir şekilde anlatmıştım. Bugün, tekrar, öğretmen olmaktan
gurur duyan biri olarak meslektaşlarımın gününü kutluyor, her an yanlarında
olacağımızı vurgulamak istiyorum.
Değerli milletvekilleri, 1 Kasım 2015
seçimleriyle Türkiye Büyük Millet Meclisinde temsil yetkisi alan bütün siyasi
partileri ve milletvekillerini yürekten tebrik ediyor, hep birlikte milletimize
yapacağımız hizmetlerde başarılar diliyorum. Huzur ve güven ortamı içerisinde
gerçekleşen, hızlı bir şekilde sonuçlandırılan adil ve özgür bir seçim süreci
yaşadık. Yüce heyetiniz önünde, seçim sürecine katkıda bulunan tüm kişi ve
kurumlara bir kez daha teşekkür ediyorum. 
1 Kasım seçimleri, 7 Haziranda yapılan
seçimlerin bir anlamda tamamlayıcı devamı niteliğinde gerçekleşmiş, 7 Haziran
sonrası sürdürülebilir bir hükûmet yapısının oluşmaması sonrasında halkımızın
hakemliğiyle bugünlere gelmiş bulunuyoruz. Bu süreçte, AK PARTİ olarak kendi iç
muhasebemizi yapma fırsatı bulduk. Aynı zamanda bu süreçte, ülkemizde bir
yönetim boşluğu oluşmasına asla müsaade etmeyerek siyasi sorumluluk içinde
hareket ettik. Tüm bu çabaların halkımızda geniş bir teveccüh gördüğünü
memnuniyetle müşahede etmiş bulunuyoruz. Bu yönüyle, halkımıza şükranlarımızı
bir kez daha ifade ediyorum.
1 Kasım seçimleriyle oluşan bu Meclis,
yurt içinde yüzde 87,4 gibi oldukça yüksek düzeyde bir katılım oranıyla
şekillendi. Meclisimize girmeye hak kazanan milletvekillerinin temsil ettiği
seçmen oranı ise yüzde 97,5 gibi yine uzun zamandır dünyada dahi eşine az
rastlanır bir seviyede gerçekleşti. Bu şekilde hem istikrar hem de güçlü temsil
milletimiz tarafından teminat altına alınmış oldu. 
Meclisimizin, milletimizin beklentileri
doğrultusunda dört yıl boyunca büyük bir özveriyle çalışacağına inancımız
tamdır. Milletimiz her konuda çözüm bekliyor ve bu Meclis de inşallah bu beklentiyi
en iyi şekilde karşılayacaktır. 1 Kasım seçimlerinde halkın tercihi yönetime
güçlü bir şekilde yansımış ve demokrasimiz seçimlerden güçlenerek çıkmıştır. 1 Kasım 2015 seçimlerinin asıl galibi hiç ama hiç
şüphesiz Türkiye’dir, ve Türk demokrasisidir, bu aziz millettimizdir. Hayırlı
olsun. (AK PARTİ sıralarından alkışlar)
Değerli
milletvekilleri, daha önceki dönemlerde demokratik siyaset kurumunu
zayıflatmaya yönelik her türlü tahrik ve tertibi büyük bir sağduyuyla aştık.
Bundan sonra da millî irade önüne çıkarılan her engeli, kararlı ve cesur bir
duruşla, milletimizin desteğiyle aşma noktasında hiçbir tereddüt
göstermeyeceğiz.
Bundan
önceki dönemlerimizde sorunlardan değil, çözümlerden beslenen ve büyüyen bir
iktidar olduk. Tüm reform ve dönüşüm süreçlerinde gücümüzü milletimizden ve
onun temsilcisi Türkiye Büyük Millet Meclisinden aldık. Yeni Türkiye,
cumhuriyetimizin yüzüncü yılına yürürken insana, zamana ve mekâna hakkıyla
hitap eden kapsayıcı bir yenilenmenin ve süreklilik içinde yeniden inşa sürecinin
eseri olacaktır. 
Türkiye
Cumhuriyeti devletinin en temel ilkesi insan onurunun korunmasıdır. Bu ilkeyi,
Şeyh Edebali’nin siyasal bilincimizin ve devlet ahlakımızın temelini dokuyan
“İnsanı yaşat ki devlet yaşasın.” ilkesinin çağdaş siyaset dilindeki karşılığı
olarak görüyor ve gelenek ile çağdaşlığı bu çerçevede bir zıtlık içinde değil,
ayrılmaz bir bütünlük içinde değerlendiriyoruz.
Bu
çerçevede, 1 Kasım seçimleri sonrasında oluşan Meclisimizde ortak değerlerimizi
koruyacağımıza, kardeşlik iklimini tesis edeceğimize ve hukuk devletini
güçlendireceğimize inancımın tam olduğunu belirtmek isterim.
Bu
Meclis, Türkiye’nin ve 78 milyonun Meclisidir. 6’ncı AK PARTİ Hükûmeti de hiç
kuşkusuz partimize oy vermiş olsun veya olmasın tüm vatandaşlarımızın
hükûmetidir.
Yeni
dönemde de Meclisimiz içinde birlikte çalışma, uzlaşma arayışı ve iş birliğine
önem vereceğiz. Tüm siyasi partilerle yakın bir diyalog ve iş birliği içinde
olacağımızı buradan bir kez daha ifade etmek isterim. Hükûmetimiz ülkemizin ve
siyasetin normalleşmesini hayati bir mesele olarak ele almaktadır. Bu hususta
üzerimize düşen sorumlulukları yerine getireceğimizden milletimiz emin
olmalıdır. Aynı şekilde, siyasi partilerimizin insicam içerisinde çalışacağı
bir yasama dönemi yaşama arzumuzu da bir kez daha tekrar etmek isterim.
Özellikle,
geçen sene milletimizin büyük bir teveccühü ile seçilen Sayın
Cumhurbaşkanımıza, Meclis çalışmalarımız başta olmak üzere, kurumlarımızın uyumlu ve etkin
çalışması için vereceği destekten dolayı şimdiden teşekkür ediyorum. Aynı
şekilde, 2002’den sonraki büyük dönüşümü gerçekleştiren Sayın
Cumhurbaşkanımızdan devraldığımız güçlü mirası aynı doğrultuda geleceğe
taşıyacağımızdan emin olunmasını rica ediyorum. 
Değerli milletvekilleri, 1 Kasım
seçimleriyle Türkiye’de yeni bir atılım döneminin önü sonuna kadar açılmıştır.
Bu çerçevede, 64’üncü Hükûmet de önceki AK PARTİ hükûmetleri gibi ülkemizin
kritik bir döneminde tarihî bir sorumluluk üstlenmektedir. Geçmişteki
hükûmetlerimizden aldığımız güç ve tecrübeyle, ülkemizi belirlemiş olduğumuz
hedefler doğrultusunda çok daha parlak bir geleceğe taşıyacağız. Son on üç
yılda gerçekleştirilen reformlar zemininde, inşa edeceğimiz yeni nesil
reformlar ile 2023 hedeflerimize ve ötesine yürüyüşümüz güçlü ve kararlı bir
şekilde devam edecektir. 
AK PARTİ hükûmetleri, cumhuriyet
tarihinde hiçbir partiye nasip olmamış bir kurumsal sürekliliğe, reform
hafızasına ve tecrübesine sahiptir. 64’üncü Hükûmetimiz, bu engin ve sağlam
tecrübeden de istifade ederek Türkiye’nin hedeflerine yürümesinin devamlılığını
sağlayacaktır.
Önümüzdeki dönemde de ülkemizi
zenginleştiren, demokratik standartlarını yükselten, ülkemizin itibarını daha
da artıran politikalarla, daha güçlü bir Türkiye için milletimizden aldığımız
yetkiyi yine milletimizin hizmetine sunacağız. Son on üç yılda yapılanları yeni
bir atılım dönemiyle taçlandırmak Hükûmetimizin temel görevi olacaktır.
Amacımız; çok daha güçlü, müreffeh, saygın ve demokratik bir Türkiye’ye
ulaşmak, ekonomisi, bilim ve teknolojisi, siyaseti, sosyal ve kültürel politikalarıyla
örnek olarak alınan bir ülke hâline gelmektir. 
Genç ve dinamik nüfusu ile bu milletin
sahip olduğu muazzam enerjiyi iç çekişmelere değil, cumhuriyetimizin 100’üncü
yılında 2023 vizyonuyla çerçevesi çizilen yeni hedeflere yönlendireceğiz.
Meclis içinde
olduğu kadar Meclis dışında da tüm kesimlerle yakın bir istişare içinde
politikalarımızı şekillendirecek ve hayata geçireceğiz. Sivil toplum, meslek
kuruluşları, akademik dünya, iş dünyası, çalışan kesimler, kültür ve sanat
insanları, basın ve medya ile yerel yönetimler başta olmak üzere katılımcı bir
anlayış içinde toplumun tüm yelpazesini kucaklayacak şekilde çalışacağız.
Tüm
vatandaşlarımızın diline, inancına, kültürüne, değerlerine, yaşam tarzına, tüm
farklılıklarına saygı göstermeye devam edeceğiz. Fırsat eşitliğini ve sosyal
adaleti en üst düzeyde yaşayan bir ülkede, vatanımızın her karışını,
milletimizin her kesimini kucaklayan bir hükûmet olma azmindeyiz. Bir tek
insanımız bile kendisini kıyıda köşede kalmış hissetmeyecektir. 
Değerli milletvekilleri,
halkımız, 1 Kasım seçimlerinde istikrar içinde yenilenmeye verdiği desteği
açıkça ortaya koydu. Hepimize düşen görev, işte bu çatı altında milletimizin
kutlu çağrısına cevap vermektir. Milletimizin sandıkta verdiği mesajı en iyi
şekilde okuyarak ülkemizi her alanda güçlendirmek üzere programımızı
hazırladık. 
Sizlere sunmakta
olduğum 64’üncü Hükûmet Programı’mız, son seçim beyannamemizde yer alan
hedeflerimizi, 10’uncu Kalkınma Planı’mızı, yapısal dönüşüm programlarımızı,
projelerimizi, kamuoyuyla paylaştığımız çeşitli strateji belgelerimizi ve
taahhütlerimizi esas almaktadır. Geçmişte olduğu gibi, bugün de halkımıza
verdiğimiz sözleri esas alıyor, siyasete olan güveni bu zeminde daha da
güçlendirmeyi hedefliyoruz. Güven ve istikrarı pekiştirerek öngörülebilir bir
ortam içinde ülkemizi hızlı bir şekilde büyütme kararlılığındayız. 
Takdirinize
sunduğumuz ve güveninizi beklediğimiz bu program, yeni bir hamle döneminin
perdesini açacak ve yeni yüzyılın yükselen ülkesi Türkiye’yi, bölgesinde ve dünyada
hak ettiği konuma ulaştıracaktır. 
Ülkemiz,
2002’den bu yana, AK PARTİ hükûmetleriyle oluşan istikrar ve liderlikle, hem
bölgesindeki kaostan hem de küresel ekonomik krizlerden pozitif bir şekilde
ayrışmayı başarmıştır. 64’üncü Hükûmet döneminde de küresel ve bölgesel anlamda
en değerli sermayeye dönüşen istikrarımızı koruyacağımızı, zorlu süreçlerde
liderlik göstereceğimizi milletimizin bilmesini isterim. Türkiye tarihî bir
dönemeçte istikrar ve güven adası olmaya devam edecektir. Aynı şekilde dinamik
nüfus ve ekonomisiyle kurumlarını güçlendirirken, ihtiyaç duyduğumuz reformlar
da bir bir hayata geçirilecektir. 
64’üncü Hükûmet tam anlamıyla bir
reform hükûmeti olacaktır. Dünyanın ve ülkemizin değişen şartları ve 2023
vizyonumuz çerçevesinde, kritik alanlarda yapacağımız reformlar ile
milletimizin bize verdiği emanete en güçlü şekilde sahip çıkacağız. Bugünün
ihtiyaçlarına cevap vermenin ötesinde, başta çocuklarımız ve gençlerimiz için
olmak üzere, geleceğin Türkiye’sini inşa edeceğiz. Reformlarımız sonucunda daha
özgür, daha rekabetçi ve insan odaklı bir anlayış içerisinde refahını daha adil
paylaşan bir Türkiye’ye kavuşma idealini sürdüreceğiz. 
Bu kapsamda, 6 temel alanda
reformlarımızı yoğunlaştıracağız. Bunlar; demokratikleşme ve adalet, eğitim, kamu
yönetimi, kamu maliyesi, reel ekonomide köklü değişim ve öncelikli dönüşüm
programları alanında gerçekleştireceğimiz reformlardır. 
Değerli milletvekilleri,
demokratikleşme ve adaleti insan onurunun yüceltilmesinin bir gereği olarak
gördüğümüz gibi ekonomik ve sosyal gelişmemizde de kritik bir zemin olarak
değerlendiriyoruz. Öncelikle, demokratikleşme perspektifimizin odağında insan
onuru bulunduğunun altını çizmemiz gerekiyor. İnsan onurunu zedeleyen hiçbir
uygulama ve politika meşru görülemez ve gösterilemez. İnsan onuru ile
taçlandırılan Türkiye Cumhuriyeti vatandaşlığı kimliği taşıyan hiç kimse, hiç
bir makam ve güç sahibi tarafından tahkir edilemez; inancı, rengi, cinsiyeti,
dili, ırkı, siyasi düşüncesi, felsefi anlayışı ve hayat tarzı sebebiyle ayrımcılığa
maruz bırakılamaz, herhangi bir şekilde nefret söylemine muhatap kılınamaz. 
Özgürlük alanlarını genişletmenin yanı
sıra, diğer bir temel önceliğimiz, insanımıza yapacağımız yatırımlar olacaktır.
İçinde bulunduğumuz yüzyılda gerçek rekabet üstünlüğü insan unsurundan bağımsız
düşünülemez. Eğitimde erişim meselesini büyük oranda çözmüş hükûmetler olarak,
önümüzdeki dönemde temel önceliğimiz eğitimin her seviyesindeki kaliteyi
artırmak olacaktır. Çocuklarımızı ve gençlerimizi, ortak değerlerimizi özümsemiş
olarak bilgi tabanlı ekonomiye ve geleceğe en iyi şekilde hazırlayacağız.
Devletin millet için var olduğu anlayışı içinde, kamu yönetiminde ve kamu
maliyesinde halkımızın ve ekonomimizin ihtiyaçları doğrultusunda reformlar
gerçekleştireceğiz. Devletin gerçek ve tek sahibi olarak gördüğümüz
vatandaşlarımız adına kamu yönetiminin tüm işlerinin şeffaf, katılımcı ve hesap
verebilir bir biçimde gerçekleştirilmesi temel şiarımızdır. 
Kamu maliyesinde yapacağımız
reformların hedefi, değişen koşullara uygun olacak şekilde daha etkin, hesap
verebilir ve şeffaf bir mali yönetim sistemini sağlamak olacaktır. 
Bir diğer reform alanımız ise reel
sektördür. Bu sektörde köklü değişimler gerçekleştirmek ana hedeflerimiz
arasındadır. Üreten, istihdam oluşturan, ihracatını artıran bir ülke olma
yolunda, reel sektörün yatırım ve işletme aşamalarında çok daha güçlü ve
rekabetçi olmasını amaçlıyoruz. Bu çerçevede atacağımız adımlarla, üretim
yapımızda ileri teknolojiye dayalı, yüksek katma değerli ürünlerin payını
artıracağız. İnsan gücümüzün niteliğini geliştirecek, iş ve yatırım ortamını
iyileştirecek, stratejik sektörlerde dönüşümü gerçekleştirecek ve bilgi
toplumuna dayalı bir altyapı oluşturacağız. 
Bütün bu alanları kapsayan,
ekonomimizin kılcal damarlarına dokunan, çok daha ayrıntılı bir reform paketi
olarak, öncelikli dönüşüm programlarımızı da kararlı bir şekilde hayata
geçireceğiz. Bu programlarımızla tasarruf oranlarımızı artırmayı, artan
tasarrufları daha üretken alanlara yönlendirmeyi ve potansiyel büyümemizi daha
üst noktalara yükseltmeyi hedefliyoruz.
Değerli milletvekilleri, yeni anayasa
ve yargı reformu başta olmak üzere yapacağımız çalışmalarda, en geniş uzlaşma
arayışı içinde ülkemizin uzun zamandır beklediği adımları atacağız. Böylece,
özgürlük alanlarının daha da genişletileceği, herkesin birlik içinde
farklılığını yaşamasının mümkün olacağı, çok daha yenilikçi ve rekabetçi bir
toplumsal düzen de oluşmuş olacaktır. 
Bu bağlamda, geleneksel irfan
merkezleri ve Alevi vatandaşlarımızın inanç ve kültür temelli talepleri
karşılanacaktır. Cemevleri, eğitim sisteminde bilgilendirme, üniversitelerde
araştırma ve uygulama merkezleri oluşturma gibi çeşitli konularda Alevi kanaat
önderleri ile diyalog içinde, demokratik uzlaşı temelinde gerekli adımları
atacağız. Geleneksel irfan merkezleri ve cemevlerine bu çerçevede hukuki statü
tanıyacağız. 
Başta eğitim, istihdam ve iskân
sorunları olmak üzere, Roman vatandaşlarımızın sorunlarının çözümüne hız
vererek her türlü ayrımcılık zeminini ortadan kaldıracağız. 
Türkiye Cumhuriyeti vatandaşı olan
gayrimüslim azınlıkları herhangi bir ayrımcılığa maruz bırakmayacak şekilde
bütün hukuki ve fiili tedbirleri almaya devam edeceğiz. Temel hak ve
özgürlükler alanında uluslararası normlar tüm politikalarımıza esas teşkil
edecektir. 
Türkiye Büyük Millet Meclisi İnsan
Haklarını İnceleme Komisyonu, Kamu Denetçiliği Kurumu ve Türkiye İnsan Hakları
Kurumunu etkinleştirecek ve uluslararası düzeyde üstlendikleri sorumlulukları
güçlendireceğiz. 
Yeni dönemde temel hak ve özgürlüklere
ilişkin uluslararası sözleşmelerin iç hukuka dâhil edilmesine devam edilecek,
özgürlükçü demokratik anlayışla bağdaşmayan bütün şerhler kaldırılacaktır.
Benzer şekilde, mevzuatımızda anti-demokratik dönemlerden kalan düzenleme ve
uygulamaların ayıklanması süreci tamamlanacaktır. Ekonomik ve Sosyal Konsey ile
ilgili yasal düzenlemeyi gerçekleştirerek konseyi yönetim, yönetişim ilkeleri
çerçevesinde etkin bir biçimde çalıştıracağız. Sivil toplumun geliştirilmesi ve
güçlendirilmesine dair çerçeve yasa çıkaracağız. Bu kapsamda, sivil toplum
kurumlarının hukuki statülerinin, kurumsal yapılarının, faaliyetlerinin, kamu
kurumlarıyla ilişkilerinin, mali kaynaklarının düzenlenmesini sağlayacağız. 
Değerli milletvekilleri, ülkemizin
demokratikleşmesinde ve refahının artmasında millî birlik ve kardeşlik süreci
tarihî bir çabaya karşılık gelmektedir. AK PARTİ olarak ilk günden itibaren
millî birlik ve kardeşlik perspektifiyle şekillendirdiğimiz siyasetle,
vatandaşlarımızın devletimize aidiyetini zedeleyen, milletimizin farklılıklarını
zenginlik yerine tehdit olarak gören anlayışların terkedilmesi için büyük çaba
gösterdik. Yakın tarihimiz boyunca hiçbir seçilmiş hükûmetin gösteremediği
cesaret ve kararlılıkla sorunların üzerine gittik. Çözüm iradesini ortaya
koyduğumuz millî birlik ve kardeşlik sürecinde dönüm noktası, Sayın
Cumhurbaşkanımız Recep Tayyip
Erdoğan’ın Başbakan olarak 2005 yılında Diyarbakır’da yaptığı konuşma olmuştur.
Bu konuşmayla tabular yıkılmış, etnik temelli sorunlara demokratik süreç
içerisinde çözüm bulunacağı açık bir şekilde dile getirilmiştir. İlk kez bir
hükûmet bu sorunla açıkça yüzleşme cesaretini göstermiştir. AK PARTİ
hükûmetlerinin halkımız tarafından destek gören bu cesur adımları, çeşitli
terör saldırıları ve provokatif eylemler ile sekteye uğratılmaya çalışılmış,
buna rağmen ülkemizin bu temel ve tarihî sorununun çözümü için kararlılıkla bu
politika sürdürülmüştür. Hükûmetimiz bir yandan terörle kararlı bir şekilde
mücadele edecek, diğer yandan demokratikleşmeyi ve çözüm iradesini
sürdürecektir. Demokratikleşme ile eş zamanlı olarak yatırım, üretim ve
istihdam imkânlarının geliştirilmesi başta olmak üzere, terörden etkilenen
yörelerimizin ekonomik ve sosyal rehabilitasyonuna dönük çalışmaları
hızlandırarak devam ettireceğiz. Kalıcı huzuru tesis etmek amacıyla
çıkardığımız 6551 sayılı Terörün Sona Erdirilmesi ve Toplumsal Bütünleşmenin
Güçlendirilmesine Dair Kanun ile silahın tamamen gündemden çıktığı bir noktaya
ulaşmak için gereken tüm tedbirleri alacağız. 
Süreci sabote etmeye, akamete uğratmaya
çalışan terör örgütü, kamu düzenini bozmaya çalışarak silahlı çatışmaya geri
dönmüştür. Özellikle, doğu ve güneydoğuda yaşayan insanlarımıza yönelik her
türlü baskı, şiddet ve illegaliteye başvuran örgüt, Türkiye’yi terk etmemiş,
silah bırakmaya direnç göstermiştir. Terör örgütünün eylem ve sabotajları,
süreci sürdürülebilir olmaktan çıkarmıştır. 
Halkın hakkını, hukukunu koruyabilmek
için kamu düzenini tahkim ederek özgürlük, güvenlik dengesini kurmak mutlak
gerekliliktir. Daha önce olduğu gibi 64’üncü Hükûmet olarak da hukuk içinde
yürüttüğümüz terörle mücadelede, vatandaşın mağduriyet yaşamamasını, aksine
vatandaşların temel haklarını garanti altına alacak bir kamu düzeninin tesis
edilmesini amaçlamaktayız. Bu anlayışla, reformlardan, hizmetlerden, yatırımlardan
asla vazgeçmeyecek, geri adım atmayacağız. 
Süreçte, farklı sebeplerle oluşan
güvenlik risklerini gidermek, bölge insanını ceberut ve zalim örgütün
baskısından korumak, devletimizin en öncelikli görevidir. Akan kan duruncaya ve
kamu düzeni tesis edilinceye kadar terörle mücadelemize, hukuk ve kardeşlik tam
anlamıyla tesis edilinceye kadar da çözüm irademize ve demokratikleşme
sürecimize devam edeceğiz. 
Değerli milletvekilleri, önümüzdeki
dönemde, demokratikleşme çabalarımızı sürdürürken tüm meşru toplumsal kesimleri
muhatap alan bir anlayış içinde hareket edecek, hiçbir kesimin tek tipçi bir
anlayışı vatandaşlarımıza dayatmasına izin vermeyeceğiz. İktidara geldiğimiz
günden beri, bütün AK PARTİ hükûmetlerinin programlarında “çoğulcu ve
özgürlükçü yeni bir anayasa” vaadi bulunmaktadır. Önümüzdeki dönemde sivil,
katılımcı, çoğulcu, özgürlükçü bir demokratik ve sivil anayasanın yapımına
öncülük etmeye kararlıyız. Bu dönemin yüce Meclisini de Türkiye’nin ilk sivil
anayasasını demokratik şartlarda yapmış olan bir Meclis olarak taçlandırmak
istiyoruz. (AK PARTİ sıralarından alkışlar) Diğer siyasi partileri de aynı
anlayış içinde katkı vermeye davet ediyoruz.
Yeni anayasa, çağdaş demokrasi
anlayışını yansıtmalı, mümkün olan en geniş mutabakatla ve demokratik yöntemlerle
hazırlanmalı, geniş toplumsal kesimlerce sahiplenilmelidir. 
Yeni anayasa, bireysel özgürlüklere
dayanmalı, yargı bağımsızlığı ve tarafsızlığını sağlamaya yönelik kurumsal
güvenceleri içermeli ve siyasi sistemin işleyişindeki belirsizlikleri ortadan
kaldırmalıdır. Bu anlayışla, yeni dönemde yeni anayasayı Türkiye’de demokrasi,
insan hakları ve hukukun üstünlüğünün kökleşmesi bakımından hayati bir aşama
olarak görmekteyiz.
Yeni anayasa, cumhuriyetimizin insan
hakları ve demokrasi konularındaki kazanımlarını geleceğe taşımalı ve vesayetin
izlerini kökten silmelidir. 
Hükûmetlerimizin öncülüğünde
gerçekleştirilen 2004, 2007 ve 2010 Anayasa değişikliklerini ve Mecliste
oluşturulan Anayasa Uzlaşma Komisyonu çalışmalarını yeni anayasa için güçlü bir
zemin olarak görüyoruz. 
Yeni ve sivil anayasamız, bireysel hak
ve özgürlükleri esas alırken, Türkiye’nin birikimi üzerine inşa edilecek, taraf
olduğumuz uluslararası normları gözeterek demokratik bir anlayışla
hazırlanacaktır. 
Yeni anayasa, milletimizin kültürel ve
toplumsal çeşitliliğini tanıyan, kapsayıcı ve kuşatıcı bir vatandaşlık tanımını
temel alacaktır. 
64’üncü Hükûmet döneminde doğrudan
anayasal sistemle bağlantılı seçim kanunları, Siyasi Partiler Kanunu ve sair
temel kanunlar yeni anayasa metniyle birlikte bir bütün olarak yenilenecektir. 
Yeni anayasayla Türkiye’nin,
katılımcılığı ve çoğulculuğu esas alan ve etkili işleyen bir hükûmet modeline
kavuşmasını elzem görüyoruz. Sadece temsilin değil, istikrarın da oluşmasına
imkân sağlayan, vesayet odaklarının önünü tamamen kapatan çağdaş ve etkin bir
hükûmet sisteminin hayata geçmesini arzu ediyoruz. 
AK PARTİ hükûmetleri döneminde hayata
geçirilen demokratik reformlar, vesayete karşı mücadelede elde edilen
kazanımlar ve Mecliste sağlanan güçlü temsil sayesinde mevcut sistemin zaafları
dönemsel olarak aşılarak istikrarlı ve etkin bir yönetim imkânı sağlanmıştır
ancak mevcut sistemin yetki, görev ve sorumluluk paylaşımında pek çok
muğlaklıklar barındırması, siyasal sistemin şümullü bir yaklaşımla yeniden düzenlenmesini
zorunlu kılmaktadır. Bir yandan vesayetçi bir şekilde kurgulanarak demokratik
doğasından koparılmış parlamenter sistemin yol açtığı siyasal
istikrarsızlıklar, öte yandan yeni Türkiye vizyonumuzun ihtiyaç duyduğu etkin
ve dinamik yönetim dolayısıyla başkanlık sisteminin daha uygun bir yönetim
modeli olduğuna inanıyoruz. Bu konuda hiçbir dayatma tutumu içine girmeden,
farklı önerilere açık olarak, tam bir özgürlük ortamı içinde, meseleyi
kişiselleştirmeden verimli bir tartışmanın gerçekleşmesini arzu ediyoruz.
Milletimizin teveccühüyle hazırlayacağımız özgürlükçü ve insan odaklı yeni
anayasayla seçimlerin istikrar üretebildiği, yasama ve yürütmenin müstakil
olarak etkin olduğu, güçler ayrılığının tahkim edildiği, demokratik denge ve
kontrol mekanizmalarının öngörüldüğü, toplumsal farklılıkların siyasal
temsilinin sağlandığı, ademimerkeziyetçi bir idare sisteminin güçlendirildiği,
karar alma süreçlerinin hızlandığı yeni bir siyasal sisteme geçebiliriz. 
Adaleti mülkün ve meşruiyetin temeli,
hukuk devletinin esası olarak görüyoruz. Bizim için yargı sistemi, hukukun
üstünlüğüne dayalı, herkesin güven duyduğu, her türlü güç odağından bağımsız,
tarafsız, vatandaş taleplerine hızlı cevap verebilen bir yapıda olmalıdır.
Yargının hukuk güvencesi oluşturması, uluslararası standartlarda ve demokratik
usullerle işlemesi temel prensibimizdir. Yargı erkinin güven veren,
öngörülebilirliği sağlayan, ideoloji, siyasal tasavvur veya inanç dikte etmeyen
ve bunların etkisinde kalmayan bir çerçeveye kavuşması gerektiğine inanıyoruz. 
Değerli milletvekilleri, önümüzdeki
dönemde 64’üncü Hükûmet olarak temel önceliklerimizden biri, yargı sistemimizde
köklü düzenlemeler yaparak ileri standartlarda bir yapı oluşturmak olacaktır.
Yargı sistemimizi, başta Avrupa Birliği olmak üzere, uluslararası norm ve
standartları esas alarak hazırlayıp daha önce ilan ettiğimiz yargı reform
stratejisi çerçevesinde yeniden yapılandıracağız. Demokratik bir ülke olarak
Türkiye, hukuk düzeniyle kendi yurttaşlarının özgürlüklerini korumaya, uluslararası
topluma güven vermeye, yerli ve yabancı yatırımcılar için güvenli bir liman
olmaya devam edecektir. İkincil düzenlemelerle oluşturulabilecek detayları
yasalardan ayıklayacak ve mevzuat enflasyonuna son vereceğiz. Yeni Yargı Reform
Stratejisi Belgesi’ni etkin bir biçimde uygulayarak hayata geçireceğiz. 64’üncü
Hükûmet olarak yargıda etkinlik, hızlılık, hesap verebilirlik, ekonomiklik ve
şeffaflığı sağlayacağız.
Anayasal değişikliklere bağlı olarak
yüksek yargıda içtihat düzeyindeki dağınıklığı gidereceğiz. Bu çerçevede,
askerî yargı, disiplin mahkemeleri çerçevesinde sadece faaliyet gösterecektir.
Temyiz mahkemelerinin alt dereceli mahkemeler üzerindeki hukukilik denetiminin
ötesine taşan etkilerini azaltacağız ve temyizi hukuki denetim ile sınırlandıracağız.
Yargı üst yönetiminin oluşumunda bu
yüce Meclisin, Türkiye Büyük Millet Meclisinin rolünü güçlendireceğiz. Böylece
yargının toplumsal meşruiyetini artıracağız. Yüksek mahkeme üyeliğini Avrupa
örneklerine benzer şekilde makul sürelerle sınırlayacağız. HSYK’yı yeniden
yapılandırarak Hâkimler Yüksek Kurulu ve Savcılar Yüksek Kurulunu ayrı ayrı
kuracağız. 
Hukuk eğitimini güçlendireceğiz. Adalet
alanında meslek içi eğitimi, meslek hayatı boyunca ölçme ve değerlendirmeyi
mümkün kılacak şekilde yeniden düzenleyeceğiz. Yargı mensuplarının alanlarında
uluslararası gelişmeleri yakından takip etmelerini sağlayacak çalışmaları da
artıracağız. 
Bilirkişilik müessesesini yeniden
yapılandıracağız. Hukukun tüm dallarında alternatif uyuşmazlık çözüm yollarına
ağırlık verecek, yargıya ulaşılabilirliği kolaylaştırmak amacıyla savunma hakkı
ve adli yardımı güçlendireceğiz.
Koruyucu ve önleyici hukuk yaklaşımını
yaygınlaştıracağız. Bireysel başvurunun Anayasa Mahkemesine getirdiği aşırı iş
yükünün mahkemenin işlevselliğine zarar verme ihtimali karşısında bu uygulamayı
gözden geçireceğiz.
Ülke genelinde ideal yargılama
sürelerinin belirlenmesini ve yargıda zaman yönetiminin uygulanmasını
sağlayacağız. Adli ve idari yargıda istinaf mahkemelerinin hayata geçmesini
temin edeceğiz. 
Ceza infaz sistemini mükerrer suçluluğu
önleyecek şekilde etkili hâle getireceğiz. Denetimli serbestlik sistemini daha
etkin hâle getirecek ve kamu-sivil toplum iş birliğinin artırılmasını
sağlayacağız. 
Adli Tıp Kurumunun kapasitesini
geliştireceğiz. Bu alandaki hizmetleri ülke geneline yaygınlaştıracak, dosya ve
raporların bekleme sürelerinin daha da kısalmasını sağlayacağız. Ayrıca, Adli
Bilimler Akademisini kurarak bu alandaki ileri araştırmalara ve eğitimlere
ortam hazırlayacağız. 
Değerli milletvekilleri, siyaset
anlayışımız insanı, insan onurunu merkez kabul eder. Bu onurun güvencesi ise
özgürlük ve güvenlik dengesidir. Bunlar birbirini dışlayan değil birbirini
bütünleyen kavramlardır. Geçmişte kaygılar ve korkularla şekillenen devletin
güvenliği yaklaşımını vatandaşa güven temelinde yeniden ele alarak
devlet-toplum-fert ilişkisini güçlendirecek bir yaklaşımı öne çıkaracağız. 
64’üncü Hükûmet döneminde de
icraatlarımızda özgürlüklerin güven içinde ve hukukun üstünlüğü çerçevesinde
yaşanmasına yönelik prensibimizi hayata geçirmeye kararlıyız. Etnik, dinî veya
mezhebî kavramları suistimal eden tüm terör örgütlerine yönelik mücadelemizi
kararlılıkla sürdüreceğiz. Bu duruş ve mücadelemizde hukukun üstünlüğünü temel
alacak, güvenlik hizmetlerini şeffaflık, katılımcılık ve hesap verebilirliği
artıracak mekanizmalarla daha fazla destekleyecek, masum vatandaşlarımızın
zarar görmemesi için azami hassasiyeti göstermeye devam edecek ve güvenlik
birimlerine olan güveni daha da pekiştireceğiz. Önümüzdeki dönemde de terörizm,
örgütlü suçlar, siber suçlar, narkotik suçlar ve kaçakçılıkla mücadelede ulusal
ve uluslararası kuruluşlar arasındaki iş birliğini güçlendirecek, bugüne kadar
olduğu gibi bundan sonra da bu suçlarla ilgili kararlı mücadelemizi
sürdüreceğiz. 
Uyuşturucu ile mücadeleye yönelik
güvenlik önlemlerini artıracak, bu alandaki suç örgütlerinin üzerine
kararlılıkla gitmeye devam edeceğiz. Önleyici ve koruyucu güvenlik hizmetlerine
öncelik verecek ve risk yönetimine geçeceğiz. Önümüzdeki dönemde de vatandaşla
kolluk güçleri arasındaki ilişki güven esasına dayalı olacaktır. 
Toplum destekli kolluk yaklaşımını
güçlendireceğiz. Sınırlarımızın korunmasından sorumlu olacak yeni, profesyonel
bir sınır kolluğu teşkilatının da kurulmasını sağlayacağız. 
Ülkemizde vesayetçi aktör ve kurumların
siyaset üzerindeki nüfuzunu kırmak üzere kararlı bir irade sergilenmiş ve
siyasal sistemi demokratikleştirme hedefinde ciddi ilerlemeler kaydedilmiştir
ancak geleneksel vesayetçi aktör ve kurumlarla yürüttüğümüz mücadele neticesinde
ülkemiz millî iradeye dayalı demokratik bir siyasal sistemi inşa etme hedefine
odaklanmışken yeni bir vesayet odağının saldırılarına maruz kalmıştır. Millî
güvenliğimizi ve meşru demokratik sistemimizi tehdit eden bu yeni vesayet odağı
paralel devlet yapılanmasıdır. Yargı ve güvenlik bürokrasisini, sivil toplumun
çeşitli kesimlerini ve iş dünyasını tesiri altına almaya çalışan bu yeni
vesayet odağının siyaseti kendi hedefleri doğrultusunda dizayn etme çabaları,
bürokrasi içinde şeffaflığı yok eden gayretleri ve vesayetçi anlayışı millî
güvenliğimizi tehdit etmektedir. Millî iradeden aldığımız güçle bu ve benzer
yapıları tamamen ortadan kaldıracak şekilde kararlı mücadelemize devam
edeceğiz. Kamu yönetimi reformunu etkili bir şekilde hayata geçirmeye ve
koordinasyonu güçlendirmeye yönelik olarak bir başbakan yardımcısı
koordinatörlüğünde reform görev gücü oluşturacağız. Avrupa Yerel Yönetimler
Şartı’yla uyumlu olarak merkezî idare ve yerel yönetimler arasındaki ilişkileri
yeniden düzenleyeceğiz. Ayrıca yerelleşmeyi, yerel yönetimlerin
güçlendirilmesini sağlamak üzere etkin bir denetimi esas alan yasal
düzenlemeleri hayata geçireceğiz. Merkezî yönetim ve mahallî idarelerin
sundukları hizmetler için ülke çapında asgari hizmet standartları belirleyerek
standartlara uygunluk denetimini merkezî idare eliyle yapacağız. Devlet
personel rejimimizi etkinleştirecek, kamuda insan gücü planlaması yapacağız.
Nispeten geri kalmış yörelerimizde yeterli ve nitelikli personel istihdamına
yönelik tedbirleri geliştireceğiz. 
Değerli milletvekilleri, güvenlik ve
adalet dengesini gözeterek özgürlük alanlarını genişleteceğimiz 64’üncü Hükûmet
döneminde diğer bir temel önceliğimiz insanımıza yapacağımız yatırımlar
olacaktır. İçinde bulunduğumuz yüzyılda gerçek rekabet üstünlüğü insan
unsurundan bağımsız düşünülemez. Eğitimde erişim meselesini büyük oranda çözmüş
hükûmetler olarak önümüzdeki dönemde temel önceliğimiz eğitimin her seviyesinde
kaliteyi artırmak olacaktır. Ülkemizin insan kaynağını çağdaş dünya ile rekabet
edebilir donanıma kavuşturan ve hayat boyu süren bir süreç olarak eğitimi
insani kalkınmamızın odağına yerleştiriyoruz. AR-GE ve yüksek teknoloji
yatırımlarına büyük destekler vererek teknoloji tüketen değil, teknoloji üreten
bir ülke olacağız. Niceliksel kalkınma niteliksel derinlik kazanacaktır.
64’üncü Hükûmet olarak da eğitim kalitesini yükselten; etkili sağlık hizmeti
sunan; nüfusun dinamizmini ve aile yapısını koruyarak geliştiren; kadınına,
gencine, çocuğuna ve çalışanına hak ettiği yeri, önemi ve desteği veren bir
yaklaşımda olmayı benimsiyoruz. Bu yaklaşımla Türkiye’nin yüksek insani
gelişmişlik kategorisinden çok yüksek insani gelişmişlik kategorisinde olan
ülkeler arasına girmesini hedefliyoruz. Devletin gerçek ve tek sahibi olarak gördüğümüz
vatandaşlarımız adına kamu yönetiminin tüm işlerinin şeffaf, katılımcı ve hesap
verebilir bir biçimde gerçekleştirilmesini sağlayacağız. Bu çerçevede, kamu
yönetimindeki politika uygulamalarımızda yolsuzlukla mücadeledeki
kararlılığımız sürecektir. Halkımızı gerektiğinde en üst siyasi ve bürokratik
düzeyde bilgilendirmeyi ve onlara hesap vermeyi demokratik hukuk devleti
anlayışımızın bir parçası olarak görüyoruz. Geçtiğimiz dönemde kamuoyuyla
paylaştığımız şeffaflık paketini süratle hayata geçireceğiz. Siyasi partilerin
ve seçim kampanyalarının finansmanının şeffaflaştırılmasına yönelik Seçimlerin
Temel Hükümleri ve Seçmen Kütükleri Hakkında Kanun ile Siyasi Partiler
Kanunu’nda değişiklikler yapacağız. Mal bildirimlerinin şeffaf olmasını
sağlayacağız. Yüksek mahkeme başkan ve üyeleri ile daire başkanlarının Türkiye
Büyük Millet Meclisi Başkanlığına mal bildiriminde bulunmasını sağlayacağız. 
Değerli
milletvekilleri, her alanda olduğu gibi ekonomi alanında da yeni bir döneme
giriyoruz. AK PARTİ hükûmetleri olarak sürdürülebilir bir ekonomik kalkınma
için ileri demokratik standartları ve evrensel hukuk normlarına dayalı olarak
işleyen adil bir yargı düzenini esas aldık. Yargı reformu başta olmak üzere
katılımcı demokrasi ve yönetim alanında sağlamakta olduğumuz ilerlemeler önemli
bir aşamaya gelmiş olan ekonomik dönüşüm sürecimizi sağlamlaştırmak ve
geliştirmek açısından da kritik bir rol oynamaktadır. 64’üncü Hükûmet döneminde
de bir yandan makroekonomik istikrar ve kazanımlarımızı güçlendirirken diğer
yandan da mikroekonomik ve sektörel dönüşümlere odaklanacağız. Son on üç yılda
üst-orta gelir grubuna yükselttiğimiz ülkemizin yüksek gelir grubu ülkeleri
arasına girmesi temel amacımızdır. Güven ve istikrar içerisinde büyüyecek olan
ekonomimizin temelini nitelikli, girişimci ve yenilikçi insanımız, bilgi ve
teknoloji ile katma değeri yükselten işletmelerimiz oluşturacaktır. Yeni
dönemde de ekonomide temel prensibimiz enflasyonun kalıcı bir biçimde düşük,
tek haneli oranlara çekilmesidir. Para politikalarının temel amacı fiyat istikrarını
sağlamak ve sürdürmektir. Bu dönemde de para politikası finansal istikrarı
gözetecek ve fiyat istikrarını sağlama amacıyla çelişmemek kaydıyla
uygulayacağımız büyüme ve istihdam politikalarını destekleyecektir. Bugüne
kadar olduğu gibi bundan sonra da mülkiyet hakkı ve girişim özgürlüğünü
koruyacağız. Mevzuatın öngörülebilir ve sarih olmasını sağlayacak, kazanılmış
hakların korunmasını temin edeceğiz. Kamunun etkin olarak işletilmesini ve
öngörülebilirliği sağlayacağız. Özel sektörün ihtiyaç hissettiği hizmetlere
yönelik temel fiziki ve sosyal altyapıyı da sunacağız. Üretken alanlarda
yenilikçi ve girişimci özel sektör öncülüğünde büyüyeceğiz. Dışa açık bir
ekonomi olarak her alanda rekabetçiliği geliştirecek, küresel yatırımları ve
nitelikli insan gücünü cezbedeceğiz.
Bir diğer reform
alanımızsa reel sektördür. Bu sektörde köklü değişimler gerçekleştirmek ana
hedeflerimiz arasındadır. Üreten, istihdam oluşturan, ihracatını artıran bir
ülke olma yolunda reel sektörün yatırım ve işletme aşamalarında çok daha güçlü
ve rekabetçi olması için gerekli tedbirleri alacağız.
Değerli
milletvekilleri, günümüzde ekonomik gelişmenin ana dinamiğini bilgi üretimi ve
bilginin katma değere dönüşümü oluşturmaktadır. Doğal kaynaklara ve geleneksel
üretim biçimlerine dayalı ekonomik yapıların sürdürülebilir olmadığını
görüyoruz. Geleceğin dünyasını, insana ve insanla var olan bilim ve
teknolojiye, bunların ticarileşmesine ortam hazırlayan bilgi tabanlı bir
ekonomi inşa eden ülkeler kuracaktır. 
64’üncü Hükûmet
olarak, kalkınma stratejimizin özünü; daha donanımlı, daha yenilikçi ve
girişimci, bilgi üreten ve bunu yüksek katma değere dönüştüren insanımız ve
işletmelerimiz kuracaktır. Büyük ekonomiler arasına girme hedefimize ulaşmak
için teknoloji üreterek katma değeri yüksek ürünler ihraç eden bir konuma hızlı
bir şekilde ulaşmayı planlıyoruz. Bunun için bilgi üreten ve bilgiyi nitelikli
bir biçimde kullanarak ticari değere dönüştüren, etkin işleyen bir AR-GE ve
yenilik ekosistemini oluşturacağız. Yeni dönemde AR-GE ve yenilik
faaliyetlerinin artırılmasına yönelik destek sağlayan kurumlar arasında
koordinasyonu güçlendirecek ve desteklerin etkinliğini artıracağız. Dışa
bağımlılığın yüksek olduğu sektörlerde yerli ürün ve teknolojiler
geliştirilmesine yönelik araştırma programlarını destekleyerek
etkinleştireceğiz.
Küresel kriz sanayisi güçlü olan
ülkelerin dayanıklılığını bir kez daha ortaya koymuştur. Sanayi başta olmak
üzere, üretken alanlara yatırım yapan ülkeler zor dönemlerde gerekli
esneklikleri gösterebilmekte, yeni üretim biçimleriyle krizleri aşabilmektedir.
Sanayinin geliştiği ülkeler aynı zamanda iş gücü donanımının ve iş yapma
disiplininin yüksek olduğu ülkelerdir. Sanayisi yükselen bir ülke olarak,
gelecekte de güçlü bir sanayi ve üretim kültürünün destekleyicisi olacağız. 
Önümüzdeki dönemde büyük çaplı ve
yatırım niteliğindeki kamu alımlarında alıcı kurumların yerli sanayiyi
geliştirecek yönde kamu alım sürecini yönetme kapasitesini geliştireceğiz. 
Kamunun oluşturduğu uygun ortamda
girişimcilik kültürünün güçlenmesi ve girişimci dostu bir ekosistemin oluşması
temel politikamızdır. 
64’üncü Hükûmet olarak, hızlı büyüyen
ve büyüme potansiyeline sahip girişimler ile yenilikçi KOBİ’leri desteklemeyi
istikrarlı ekonomik büyümenin ve sosyal gelişmenin önemli bir gereği olarak
görüyoruz. 
Yeni dönemde bilgi toplumuna dönüşüm
sürecimizi daha da hızlandırmayı temel bir amaç olarak benimsiyoruz. Bilgi ve
iletişim teknolojilerinden etkili bir araç olarak faydalanarak bilgi tabanlı
ekonomiye dönüşümü ve nitelikli istihdamı geliştirmeyi hedefliyoruz. 
Değerli milletvekilleri, çevreyi
gelecek nesillere karşı bir sorumluluk bilinciyle ele almakta ve bir emanet
olarak görmekteyiz. 
Diğer yandan, dünyada giderek artan
oranda nüfusun şehirlerde yaşadığını, zenginliğin ve kültürün şehirlerde
geliştiğini dikkate aldığımızda, yaşanabilir şehirler oluşturmak temel
önceliğimizdir. Bu süreçte medeniyetimizin üzerinde yükseleceğini düşündüğümüz
şehirlerimizin kültürümüzün renklerini yansıtan ve yaşadığımız zamanın
çizgilerini barındıran, altyapısı sağlam, afetlere dayanıklı ve çevreye duyarlı
bir biçimde gelişmesini hedefliyoruz. 
64’üncü Hükûmet olarak, ülkemizin
bölgeleri arasındaki farklılıkları azaltarak, yaşam standartlarını birbirine
yaklaştırarak topyekûn kalkınmayı sağlama anlayışını sürdürmekteyiz. 
Şehirlerimizin
sosyal ve iktisadi durumuna bakmadan her insanı kuşatan, kucaklayan mekânlar
olması gerektiğine inanıyoruz. Sadece bugünün şehirlerine, bugünün insanına,
bugünün Türkiye'sine karşı sorumlu değiliz. Bugünden yarını inşa etmenin,
yarını imar etmenin sorumluluğunu omuzlarımızda taşımanın bilinciyle,
insanımızı şehrin odağı hâline getirmek, şehirlerimizi huzurlu, mutlu ve
özgüven içinde yaşayan insanlardan oluşan kaliteli birer yaşam merkezi hâline
dönüştürmek mekân planlamamızın temel prensibidir. Önümüzdeki dönemde, başta
kadim şehirlerimiz olmak üzere tüm mekânlarımızda politikamız, dikey değil
yatay yapıyı desteklemek olacaktır. Şehirlerimizi tabiat ve kültürle iç içe
yaşanacak ortamlar olarak korumak ve geliştirmek en önemli önceliklerimiz
arasında yer alacaktır. Hedefimiz, şehirlerimizi insan dostu, çevre dostu,
estetik, katılımcı ve müreffeh marka şehirler hâline getirmektir. Bu
doğrultuda, imar mevzuatını günün ihtiyaçlarına uygun olarak revize edeceğiz.
Kentsel tasarım ilkelerini ve uygulamalarını, engelli, yaşlı, hareket
kısıtlılığı olanlar gibi özel ilgi bekleyen kesimlerin hizmetlere erişimini
kolaylaştırmak üzere geliştireceğiz. 
Değerli
milletvekilleri, AK PARTİ iktidarları olarak, ilk günden itibaren adaleti
sadece ekonomik ve sosyal hayatta değil, siyasette ve dış politikada da tesis
etmeyi görev edindik. Kutsal bildiğimiz bu görev bilincini iç ve dış şartlar ne
olursa olsun hiç bırakmadık. Dış politikamızı hakkaniyet eksenine oturttuk.
Modern Türkiye tarihinde geçmiş hükûmetlerle mukayese götürmeyecek şekilde dış
politikamıza etkinlik kazandırdık. Dış politikada hem süreklilik hem de
değişimi esas aldık. Türkiye’yi hükûmetlerimiz döneminde bağımsız, etkin ve
perspektif üreten bir dış politikaya kavuşturduk. Bölgemizde krizlerin
yoğunlaştığı bir dönemde krizlere dirayetli bir şekilde muhatap olmaktan imtina
etmedik. Siyasi istikrara dayalı güçlü sivil yönetimimiz diğer alanlarda olduğu
gibi, dış politikada da büyük bir avantaj oluşturdu. Dış politika alanında
Türkiye pasif bir izleyici değil, inisiyatif ve sorumluluk alan bir ülkedir.
Bölgemizdeki gelişmelere cevap üretmenin ötesine geçerek, küresel meselelerde
pozisyonlarını belirlemiş olan Türkiye, insanların hak ve hukuk taleplerini
merkeze koyan, ahlaki ve vicdani yaklaşımı samimiyetle içselleştiren çok
boyutlu dış politikasıyla, son derece çalkantılı bir dönemde unutulmuş veya
dışlanmış mazlum halklar için bir ümit ışığı olmuştur. Türkiye’yi öncü bir ülke
hâline getirmeyi hedefledik. Gücümüzü şefkat, merhamet ve adalet ekseninde
büyütme ilkesinden hareket ettik. Dünyadan kopuk değil, her alanda dünyayla
bütünleşen bir ülke olmayı şiar edindik.
Dış politikamız vizyona dayalı ve çok
boyutlu olmuştur, çok boyutlu olmaya devam edecektir. Yeni dönemde de al
bayrağı dünyanın her köşesinde dalgalandırabilmek için Türkiye’nin çevresindeki
bütün havzalarda etkin ve sonuç alıcı, vicdani bir dış politika takip etmek
için gece gündüz çalışacağız. Ümitlerini bize bağlamış hiçbir kardeş halkı
yalnız bırakmayacağız. Küresel çapta, bölgesel etkinlikte uyguladığımız
politikalarımız, oluşturduğumuz bölgesel ve ulusal iş birlikleriyle önümüzdeki
dönemde de ülkemizin itibarını artırmayı ve küresel kalkınmaya daha fazla katkı
vermeyi sürdüreceğiz. Dış politikada elde ettiğimiz kazanımlar öncelikli olarak
ticareti ve uluslararası doğrudan yatırımları artırarak ekonomik refahımızı
ileriye taşımakta ve karşılıklı etkileşime dayalı olarak sosyal gelişimimizi
beslemektedir. 
Değerli milletvekilleri, adil bir dünya
tasavvurumuz dış politikamızı hem güçlendirmiş hem de zenginleştirmiştir. Bugün
Türkiye’nin dünyanın her tarafındaki mazlumların, mağdurların, mültecilerin ve
muhtaçların yardımına koşmasının temelinde tarihî misyonumuz olan adalet ve
yardımlaşma ilkeleri yatmaktadır. Bu açıdan, ülkemizin ısrarla takip ettiği
değer odaklı dış politika; dünyada giderek yükselen uluslararası sistemin
demokratikleştirilmesi, adalet ilkesinin hem siyasete hem de ekonomiye hâkim
kılınması taleplerine önemli bir güç katmaktadır. 
MUSA ÇAM (İzmir) – İflas etti dış
politika, iflas etti.
BAŞBAKAN AHMET DAVUTOĞLU (Devamla) –
Son G20 Zirvesi’nde de bu yöndeki çabalarımızın ne ölçüde güç kazandığını bütün
dünya ve ülkemiz, toplumumuz görmüş bulunmaktadır. 
64’üncü Hükûmet döneminde de, uzun
dönemli bir perspektifle sağlam değerlere dayalı olarak geliştirdiğimiz dış
politikamızı, önümüzdeki dönemde de dünya ve ülke şartlarını da dikkate alarak
geliştirmeye devam edeceğiz. Tarih önünde doğru yerde duruyoruz, doğru yerde
durmaya devam edeceğiz. (AK PARTİ ve Bakanlar Kurulu sıralarından alkışlar) Bu
duruşumuzu daha geniş, etkili ve fazla çabayla önümüzdeki dönemde de
sürdüreceğiz. 
Kıbrıs’ta müzakere edilmiş bir çözüm ve
Kıbrıs Türk halkının uluslararası toplum içerisindeki haklı yerini alabilmesi
temel önceliklerimizden biridir. Kuzey Kıbrıs Türk Cumhuriyeti’nin ekonomik
altyapısının güçlendirilmesi ve refahının artırılması için bugüne kadar
kararlılıkla attığımız adımlara devam edeceğiz. Ve nitekim yakın zamanda ana
vatan ile yavru vatanı su üzerinden, su borularıyla birleştirip ana vatandan
yavru vatana aziz Anadolu suyunu da götürme imkânına kavuştuk. (AK PARTİ ve
Bakanlar Kurulu sıralarından alkışlar) Kıbrıs’ta her iki halkın asli kurucu
iradelerini, siyasi eşitliklerini ve Ada’nın ortak sahibi olmalarını temel
alan, müzakere edilmiş, adil ve kalıcı bir çözüm için garantör ülke olarak
yapıcı katkımızı sürdüreceğiz ve Birleşmiş Milletlerin bu yöndeki çabalarını
destekleyeceğiz. 
2011 yılından bu yana sancılı bir
dönüşüm sürecinden geçmekte olan Kuzey Afrika ve Orta Doğu coğrafyasında,
geçmiş iktidarlarımız döneminde olduğu gibi birleştirici ve yapıcı bir rol
oynamaya devam edeceğiz. Bölgedeki kriz ve çatışmalara adil, kalıcı ve
sürdürülebilir siyasi çözümler üretilmesi yönündeki çabalarımız da sürecektir.
Orta Doğu’da etnik ve mezhebi ayrılıklara dayalı çatışmaların ve dışlayıcı
yaklaşımların karşısında sosyal bütünleşmeyi ve kapsayıcı siyasi birliği
destekleyeceğiz. 
Suriye’de dört buçuk yıldır devam eden
ihtilaf, her geçen gün daha da derinleşen insani yıkıma ilave olarak, bölgesel
olarak başlayan ve giderek küresel bir hâl almakta olan güvenlik ve istikrar
açısından oluşturduğu tehditler bakımından da gündemimizde en öncelikli konumda
bulunmaktadır. Bu ülkede siyasi bir dönüşüm sağlayacak gerçek bir geçiş
sürecinin hayata geçirilmesi için çabalarımızı kararlılıkla sürdüreceğiz.
64’üncü Hükûmet olarak da insani ve vicdani sorumluluk gereği, rejimin
zulmünden ve terörden kaçarak ülkemize sığınan Suriyeli ve Iraklı
kardeşlerimizin yaralarının sarılması için gerekli yardımı sağlamaya, zor
günlerinde Suriyeli ve Iraklı kardeşlerimizin yanında yer almaya devam
edeceğiz. 
Orta Doğu’da kalıcı istikrarın
sağlanmasının en önemli koşullarından birisi olan Filistin sorununun adil,
kapsamlı ve yaşayabilir bir çözüme ulaştırılması amacına yönelik gayretlerimiz
da sürecektir, Filistin Ulusal Birlik Hükûmetine yönelik güçlü desteğimiz de
devam edecektir. Başta Haremi Şerif’in kutsiyetinin ve statüsünün muhafazasına
yönelik gayretlerimiz olmak üzere, Filistin makamları ve İslam ülkeleriyle yakın
iş birliği içinde tarihî bir miras ve emanet olarak gördüğümüz Mescidi Aksa’nın
ve Kudüs’ün özgürleştirilmesi için her türlü çabayı göstermeye devam edeceğiz.
(AK PARTİ ve Bakanlar Kurulu sıralarından alkışlar) 
Köklü tarihî, insani ve kültürel bağlarımızın
bulunduğu Balkanlarda, güzelim Rumelimizde barış ve istikrar ortamının
korunması Hükûmetimizin öncelikleri arasında yer almaktadır. Bu çerçevede temel
hedefimiz, bölgedeki bu ortamı tehdit etme potansiyeli barındıran etnik, dinî,
toplumsal ve siyasi gerginliklerin önlenmesine katkıda bulunmaktır. 
Avrupa Birliğine tam üyeliğimiz
stratejik hedeflerimiz arasında en öncelikli sıralarda yer almaktadır. 
Hükûmet olarak Avrupa Birliği
müktesebatına uyum sürecini hızlandıracağız. Bu önceliğimizin de güzel bir
yansıması olarak, hükûmet programını sunduktan hemen sonra, bu hafta sonu pazar
günü inşallah Türkiye-Avrupa Birliği zirvesini de gerçekleştirmiş olacağız. (AK
PARTİ ve Bakanlar Kurulu sıralarından alkışlar)
Ancak, Hükûmetimizin göstermiş olduğu
samimi yaklaşıma Avrupa Birliği kurumlarının ve üye ülkelerin de gerekli
karşılığı vermesi gerekmektedir. Avrupa Birliği müktesebatına yüksek oranda
uyum sağladığımız hâlde belirli fasılların siyasi mülahazalarla açılmaması
Avrupa Birliğinin temel ilkeleriyle bağdaşmamaktadır. Önümüzdeki dönemde AB’yle
uyum sürecini devam ettirirken Meclisteki tüm partilerimizin desteğini
göreceğimize inanıyoruz. Geniş bir kabul gören üyelik hedefimiz yasal
düzenlemelerde partiler arası iş birliği için güçlü bir zemin oluşturmaktadır. 
Son dönemlerde Suriye’de yaşanan iç
çatışmaların etkisiyle artan mülteci akını, bölge ülkelerini aşarak başta
Avrupa Birliği olmak üzere uluslararası ölçekte bir meseleye dönüşmüş
bulunmaktadır. Bu alanda Avrupa Birliği ile Türkiye diyaloğu ve iş birliğinin
önemi giderek artmaktadır. Avrupa Birliğiyle sürdürdüğümüz ilişkiler bütünlüğü
içinde bu alanda da yeni inisiyatifler geliştirilmesi önem arz etmektedir. Bu
çerçevede, AB sürecine yeni bir ivme kazandırmak ve her alanda reform
çalışmalarını hızlandırmak amacıyla hazırlanan AB’ye Katılım İçin Ulusal Eylem
Planı’nı titizlikle hayata geçireceğiz. Avrupa Birliği sürecine ve bu süreçte
yaşanan değişime, dönüşüme inanan Hükûmetimiz, Avrupa Birliği üyeliği konusunda
kararlı ve istikrarlı politikasını sürdürecektir. Sürecin tüm zorluklarına
rağmen, bizim için Avrupa Birliğiyle yürütülen müzakerelerin amacı tam
üyeliktir. 
Geniş bir coğrafyada yakın iş birliği
yaptığımız, bölgesel ve uluslararası sorunlara karşı dayanışma içinde
bulunduğumuz, müttefikimiz Amerika Birleşik Devletleri’yle ilişkilerimizi ve iş
birliğini karşılıklı saygı ve güven temelinde geliştirmeye devam edeceğiz.
Önemli ortağımız ve bölgesel iş birliği bakımından önem taşıyan bir komşumuz
olan Rusya’yla ilişkilerimizin dinamiği, merkezinde bulunduğumuz geniş
coğrafyayı yakından ilgilendirmektedir. Önümüzdeki dönemde, enerji ve ticaret
başta olmak üzere, Rusya’yla ilişkilerimizi karşılıklı hassasiyetlere saygı
içerisinde ve müşterek menfaatler doğrultusunda güçlendirmeye gayret
göstereceğiz. 
Bu vesileyle, dün sabah saatlerinde
Hatay Yayladağı bölgesinde Türk hava sahasını ihlal eden, müteaddit uyarılara
rağmen hava sahamızı terk etmeyen ve o dakika itibarıyla milliyeti bilinmeyen
bir uçağın Hava Kuvvetlerimizce düşürülmesiyle ilgili birkaç hususu da
huzurunuzda ifade etmek istiyorum.
İhlali yapan uçak beş dakikada 10 defa
uyarılmış, sonuç alınamayınca uluslararası angajman kuralları çerçevesinde
F-16’larımız tarafından kendilerine verilen talimatla müdahale
gerçekleştirilmiştir. Suriye hava sahasından ülkemiz hava sahasına giriş
yaparak ihlalde bulunacak hava araçlarına yönelik angajman kurallarımız ilgili
bütün ülke ve taraflara açık bir şekilde defaatle izah edilmiştir. Buna rağmen
kara ya da hava sahamızda bir ihlal gerçekleşiyorsa ona karşı her türlü tedbiri
almak bizim hem hakkımız hem de görevimizdir. (AK PARTİ sıralarından alkışlar)
Burada bir noktayı özellikle kaydetmek
istiyorum. Bizim Rusya’yla ekonomik, siyasi, ticari ve kültürel bağlarımız son
derece güçlüdür. Ancak, ulusal güvenliğimiz de her dost ülke arasında olduğu
gibi uluslararası hukuk çerçevesinde saygı esasına dayalı olmak zorundadır.
Ülkemizin çevresinde âdeta bir ateş çemberi bulunmaktadır. Bu ateş çemberi
içinde ülkemizin bekası, vatandaşlarımızın hayatı ve izzeti söz konusu
olduğunda her türlü tedbiri alacağımızı da buradan bütün dünyaya ilan ediyorum.
(AK PARTİ sıralarından alkışlar)
Bugün Türk hava sahasını ihlal eden
uçaklara Silahlı Kuvvetlerimizin gösterdiği tepkiyi de bu çerçevede ele almak
gerekir. Türkiye’nin hiçbir ülkenin toprağında gözü yoktur. Kendi topraklarını
ve hava sahasını korumak ise uluslararası hukuktan kaynaklanan en doğal
hakkıdır. Türkiye bölgede her gerilime karşıdır. Rusya yahut bir başka ülkenin
hedef alınması söz konusu değildir, herhangi bir ülkeyle de gerilim yaşama
arzumuz yoktur. Buna karşılık, bu ülkenin her karış toprağının güvenliğini
sağlamak noktasında hiçbir tereddüt göstermedik, göstermeyeceğiz. (AK PARTİ
sıralarından alkışlar)
Kardeş devlet can Azerbaycan’la
ilişkilerimiz dış politikamızda müstesna bir yere sahip olmaya devam edecektir.
Kardeş Azerbaycan’la tarihî ilişkilerimizi Kafkasya jeopolitiğine, her iki
ülkenin çıkarına olacak şekilde yansıtmaya devam edeceğiz. Ülkemiz Güney
Kafkasya’daki anlaşmazlıkların barışçı yollardan çözümü doğrultusunda Yukarı
Karabağ başta olmak üzere Azerbaycan topraklarındaki işgalin sona erdirilmesi
ve Azerbaycan ile Ermenistan arasındaki gerginliklerin sonlanması için çaba
göstermeye devam edecektir. Önümüzdeki dönemde Ermenistan’la ilişkilerin normalleşmesine
yönelik adımlarımız da sürecektir. Ermenistan’ın karşılıklı yarar ve iş
birliğinin önünü açacak, kapsayıcı, adil hafıza arayışı içerisinde tarihi
araştıran bir anlayışa yönelmesini ve açılımlarımıza ileri görüşle mukabelede
bulunmasını bekliyoruz. Barış, istikrar ve refah ortamının Kafkaslara
teşmilinin ancak böylelikle mümkün olabileceğini düşünüyoruz. 
Kafkasya’da oluşturduğumuz
Türkiye-Azerbaycan-Gürcistan, Türkiye-Azerbaycan-İran ve
Türkiye-Azerbaycan-Türkmenistan üçlü mekanizmaları da meyvelerini vermeye
başlamış, Kafkasya ve Orta Asya ülkeleriyle ticaret hacimlerimiz istikrarlı bir
artış göstermiştir. Kafkasya ve Orta Asya ülkeleriyle ilişkilerimizin daha da
geliştirilmesi ve geçtiğimiz dönemde kurduğumuz Türk Konseyinin daha da
güçlendirilmesi temel hedeflerimiz arasında yer almaktadır. 
Afrika bizim için çok önem verdiğimiz
önceliklerimizden biridir. Önümüzdeki dönemde de Türkiye için dünyanın her
yerinde mevcut ilave iş birliği imkânlarını tespit etmeyi hedefleyen bu
yaklaşımımızı sürdüreceğiz. Geride bıraktığımız beş yıllık dönemde sayılarını
12’den 39’a yükselttiğimiz Afrika kıtasındaki büyükelçiliklerimizin sayısını
daha da arttıracağız. Türk firmalarının ve iş adamlarının Afrika pazarında
etkin hâle gelebilmeleri ve pazar payını artırmaları için sarf ettiğimiz
gayretler neticesinde 20 milyar dolar seviyesini aşan toplam ticaret hacmimizi
daha da yukarılara taşımak için gayret göstereceğiz. 
Başta İslam İşbirliği Teşkilatı olmak
üzere, bütün bölgesel ve küresel örgütlerde aktif olmaya özen göstereceğiz ve
dünyada doğrudan üye olmadığımız ya da ortaklık geliştirmediğimiz hiçbir
küresel ya da bölgesel örgüt, yapı kalmayacaktır. 
Yeni coğrafyalara erişim sağlama
politikamız çerçevesinde ticari ve diplomatik bağlarımızı güçlendirdiğimiz bir
diğer bölge olan Latin Amerika ve Karayipler’le ticaret hacmimiz son on yılda 9
kat artarak 8 milyar dolar seviyesine ulaşmıştır. Bu yaklaşımımızı muhafaza
edecek, ilişkilerimizi karşılıklı saygı ve iş birliği temelinde geliştirmeyi
sürdüreceğiz. Özetle dış politikamızda al bayrağın ulaşmadığı hiçbir kıta,
hiçbir ülke, hiçbir bölge, hiçbir havza kalmayacaktır. (AK PARTİ sıralarından
alkışlar) 
Değerli milletvekilleri, bütün bu
reformları, vaatlerimizi ve projelerimizi belirli bir takvime bağlayan,
sorumlulukları netleştiren, hesap verebilirliği sağlayacak olan eylem planımızı
da ayrıca halkımızla paylaşacağız. Üç ay, altı ay ve bir yıl içinde ayrıntılı
ve şeffaf bir şekilde neleri yapacağımızı içeren eylem planımız uygulamanın
etkinliği ve takibi bakımından da sağlam bir zemin oluşturacaktır. Geçmişte
olduğu gibi bugün de, yarın da halkımıza verdiğimiz her sözü mutlaka hayata
geçireceğiz. (AK PARTİ sıralarından alkışlar)
64’üncü Hükûmet, Türkiye'nin
reformlarla birlikte siyasi istikrar ve ekonomik büyüme sürecinin tahkim
edilmesi için çalışacaktır. Bu sorumluluğu alırken milletimizin desteğine,
siyasi partilerimizin basiretine ve kurumlarımızın enerjisine duyduğumuz güven
tamdır. 
64’üncü Hükûmet Programı’mızın insan
onurunu esas alan müreffeh Türkiye hedefimiz için hayırlara vesile olmasını
diler, saygılar sunarım. (AK PARTİ ve Bakanlar Kurulu sıralarından ayakta
alkışlar) 
BAŞKAN – Teşekkür ederim Sayın
Başbakan. 
Sayın milletvekilleri, Bakanlar
Kurulunun programı Sayın Başbakan tarafından Genel Kurula sunulmuştur. 
Anayasa’nın 110’uncu ve İç Tüzük’ün
124’üncü maddeleri Bakanlar Kurulu programı üzerindeki görüşmelerin programın
okunmasından iki tam gün geçtikten sonra yapılmasını öngörmektedir. Buna göre,
program üzerindeki görüşmeler 28 Kasım 2015 Cumartesi günü yapılacaktır. 
Gündemimizde görüşülecek başka bir konu
bulunmamaktadır. 
Sayın milletvekilleri, gündemimizde yer
alacak konuları görüşmek üzere 26 Kasım 2015 Perşembe günü saat 15.00’te
toplanmak üzere birleşimi kapatıyorum. 
Teşekkür ederim. 
Kapanma Saati:
18.03



