



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 42’nci
Birleşim
 16
Aralık 2016 Cuma

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER



I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM
Başkanı İsmail Kahraman’ın, İstanbul’da yaşanan terör saldırısında şehit
olanları rahmet ve minnetle andığına, Halep’te büyük bir trajedi yaşandığına,
terörün bir insanlık suçu olduğuna ve bütçe çalışmalarında emeği geçenlere
teşekkür ettiğine ilişkin konuşması 

IV.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 2017 Yılı Merkezi Yönetim Bütçe Kanunu
Tasarısı (1/774) ile Plan ve Bütçe Komisyonu Raporu (S. Sayısı: 433)
2.- 2015 Yılı Merkezi Yönetim Kesin Hesap
Kanunu Tasarısı (1/733), 2015 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2015 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/828), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 211 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/829), 2015 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/830), 2015 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/831), 2015 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/832), 6085 Sayılı Sayıştay
Kanunu Uyarınca Hazırlanan 2015 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/834) ile Plan ve Bütçe
Komisyonu Raporu (S. Sayısı: 434)
V.- AÇIKLAMALAR
1.- Samsun Milletvekili Erhan Usta’nın,
Isparta Milletvekili Süreyya Sadi Bilgiç’in 433 sıra sayılı 2017 Yılı Bütçe
Kanunu Tasarısı ile 434 sıra sayılı 2015 Yılı Kesin Hesap Kanunu Tasarısı’nın
tümü üzerinde AK PARTİ Grubu adına yaptığı konuşmasındaki bazı ifadelerine
ilişkin açıklaması
2.- Manisa Milletvekili Özgür Özel’in,
Çanakkale Milletvekili Bülent Turan’ın 433 sıra sayılı 2017 Yılı Bütçe Kanunu
Tasarısı ile 434 sıra sayılı 2015 Yılı Kesin Hesap Kanunu Tasarısı’nın tümü
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
3.- Samsun Milletvekili Erhan Usta’nın,
İstanbul Milletvekili İlhan Kesici’nin sataşma nedeniyle yaptığı konuşmasındaki
bazı ifadelerine ilişkin açıklaması
4.- Çanakkale Milletvekili Bülent Turan’ın,
Ankara Milletvekili Levent Gök’ün sataşma nedeniyle yaptığı konuşmasındaki bazı
ifadelerine ilişkin açıklaması
5.- Ankara Milletvekili Levent Gök’ün,
Çanakkale Milletvekili Bülent Turan’ın yaptığı açıklamasındaki bazı ifadelerine
ilişkin açıklaması
6.- İstanbul Milletvekili Filiz
Kerestecioğlu Demir’in, Kırıkkale Milletvekili Ramazan Can’ın 433 sıra sayılı
2017 Yılı Bütçe Kanunu Tasarısı ile 434 sıra sayılı 2015 Yılı Kesin Hesap
Kanunu Tasarısı’nın tümü üzerinde şahsı adına yaptığı konuşmasındaki bazı
ifadelerine ilişkin açıklaması

VI.- SATAŞMALARA İLİŞKİN KONUŞMALAR
1.- İstanbul Milletvekili İlhan Kesici’nin,
Isparta Milletvekili Süreyya Sadi Bilgiç’in 433 sıra sayılı 2017 Yılı Bütçe
Kanunu Tasarısı ile 434 sıra sayılı 2015 Yılı Kesin Hesap Kanunu Tasarısı’nın
tümü üzerinde AK PARTİ Grubu adına yaptığı konuşması sırasında şahsına
sataşması nedeniyle konuşması
2.- Ankara Milletvekili Levent Gök’ün,
Çanakkale Milletvekili Bülent Turan’ın 433 sıra sayılı 2017 Yılı Bütçe Kanunu
Tasarısı ile 434 sıra sayılı 2015 Yılı Kesin Hesap Kanunu Tasarısı’nın tümü üzerinde
AK PARTİ Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
3.- İstanbul Milletvekili İlhan Kesici’nin,
Çanakkale Milletvekili Bülent Turan’ın 433 sıra sayılı 2017 Yılı Bütçe Kanunu
Tasarısı ile 434 sıra sayılı 2015 Yılı Kesin Hesap Kanunu Tasarısı’nın tümü üzerinde
AK PARTİ Grubu adına yaptığı konuşması sırasında şahsına sataşması nedeniyle
konuşması
4.- Amasya Milletvekili Mehmet Naci
Bostancı’nın, İstanbul Milletvekili Filiz Kerestecioğlu Demir’in 433 sıra
sayılı 2017 Yılı Bütçe Kanunu Tasarısı ile 434 sıra sayılı 2015 Yılı Kesin
Hesap Kanunu Tasarısı’nın tümü üzerinde HDP Grubu adına yaptığı konuşması
sırasında Adalet ve Kalkınma Partisine sataşması nedeniyle konuşması
5.- Ankara Milletvekili Sırrı Süreyya
Önder’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
6.- Amasya Milletvekili Mehmet Naci
Bostancı’nın, İzmir Milletvekili Musa Çam’ın 433 sıra sayılı 2017 Yılı Bütçe
Kanunu Tasarısı ile 434 sıra sayılı 2015 Yılı Kesin Hesap Kanunu Tasarısı’nın
tümü üzerinde şahsı adına yaptığı konuşması sırasında Adalet ve Kalkınma
Partisine sataşması nedeniyle konuşması
7.- İzmir Milletvekili Musa Çam’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması

VII.- TEBRİK, TEMENNİ VE TEŞEKKÜRLER
1.- Başbakan Binali Yıldırım’ın, bütçenin
kabulü nedeniyle teşekkür konuşması 

VIII.-
OYLAMALAR
1.-
(S.Sayısı 433) 2017 Yılı Merkezi Yönetim Bütçe Kanunu
Tasarısı’nın oylaması
2.-
(S.Sayısı: 434) 2015 Yılı Merkezi Yönetim Kesin Hesap Kanunu Tasarısı’nın
oylaması

IX.- YAZILI SORULAR VE CEVAPLARI
1.- İstanbul Milletvekili Gamze Akkuş
İlgezdi'nin, bazı hapishanelerde işkence ve kötü muamele iddialarına ilişkin
sorusu ve Adalet Bakanı Bekir Bozdağ’ın cevabı (7/8285)
2.- Adana Milletvekili Meral Danış
Beştaş'ın, FETÖ'yle mücadele kapsamında gerçekleştirilen operasyonlarda
gözaltına alınan ÇHD'li avukatlara ilişkin sorusu ve Adalet Bakanı Bekir Bozdağ’ın
cevabı (7/8606)
3.- Balıkesir Milletvekili Namık
Havutça'nın, Balıkesir'deki bir orman yangınına müdahalede endüstriyel atık su
kullanıldığı iddiasına ilişkin sorusu ve Orman ve Su İşleri Bakanı Veysel
Eroğlu’nun cevabı (7/9191)
4.- Niğde Milletvekili Ömer Fethi
Gürer'in, yaban hayvanlardan gelen kuduz vakalarına, nesli tükenen hayvanlara
ve yasak avcılığa ilişkin sorusu ve Orman ve Su İşleri Bakanı Veysel Eroğlu’nun
cevabı (7/9192)
16 Aralık 2016 Cuma
BİRİNCİ OTURUM
Açılma Saati: 14.06
BAŞKAN: İsmail KAHRAMAN
KÂTİP ÜYELER: İshak GAZEL (Kütahya), Zihni AÇBA
(Sakarya)
-----0-----
BAŞKAN
– Türkiye Büyük Millet Meclisinin 42’nci Birleşimini açıyorum. 
Toplantı
yeter sayısı vardır. 
III.- OTURUM BAŞKANLARININ KONUŞMALARI
1.- Oturum Başkanı
TBMM Başkanı İsmail Kahraman’ın, İstanbul’da yaşanan terör saldırısında şehit
olanları rahmet ve minnetle andığına, Halep’te büyük bir trajedi yaşandığına,
terörün bir insanlık suçu olduğuna ve bütçe çalışmalarında emeği geçenlere
teşekkür ettiğine ilişkin konuşması 
BAŞKAN
– Değerli milletvekilleri, birkaç hususu arz etmek istiyorum. 
İstanbul’da
menfur bir terör saldırısı oldu. 44 şehit oldu. 25 ilimizde cenaze töreni
yapıldı. Bütün 81 ilimiz ve bütün Türkiye’miz kanadı, bağrı yandı, ateş düştü
ve bunu şiddetle kınadık. 3 partinin ortak deklarasyonu oldu, 1 parti kendisi
ayrıca bir deklarasyon yayınladı ve teröre karşı tek yürek ve tek ses olarak
güzel bir imtihan verildi. AK PARTİ Genel Başkanı, Sayın Başbakan Binali
Yıldırım Bey, CHP Genel Başkanı Sayın Kemal Kılıçdaroğlu Bey ve Milliyetçi
Hareket Partisi, MHP Genel Başkanı Sayın Devlet Bahçeli bir araya geldiler.
Millet olarak herhangi bir parti farkı gözetmeksizin millî menfaatlerde,
bütünlükte, devleti yüceltmekte ve daha ötelere yürümede birlikte olacağımıza
dair fevkalade güzel beyanda bulundular. Kendilerine teşekkürlerimizi
sunuyoruz.
Bunlar
bizim vazifemiz zaten. Bu noktada hiçbir şekilde inhiraf yok. Bu bana 15 Temmuz
gecesini de hatırlattı. Hatırlarsınız, gene burada 3 partinin grup başkan
vekili kâtiplik yaptı, bendeniz de buradaydım; birlikte tek ses… Birlikte biz
tek sesiz. 
Her
zaman söylediğim bir husus var, parmaklar değişik olsa dahi aynı bileğe
bağlıdırlar. DNA’mız aynı, milletimizi, devletimizi, bayrağımızı, vatanımızı
severiz, hiç kimsenin bir diğerinden daha fazla seviyorum iddiası yok, olamaz
ve olmamalıdır. Vatan hepimizin ve bu bayraktaki kırmızı kan, bizim
dedelerimizin, şehitlerimizin akıttığı kan. Ne ona dokundururuz ne devletimize
ne milletimize ne bütünlüğümüze katiyen dokundurtmayız ve dokundurtmayacağız.
(AK PARTİ sıralarından alkışlar) 
Şehitlerimizi
rahmetle, minnetle anıyoruz. Onların şahsında bütün şehitlerimizi anıyoruz.
Tabii, şehitlik, biliyorsunuz, inancımızda en yüksek rütbe. Akif’in “Çanakkale
Şehitlerine”de dediği gibi “Ey şehit oğlu şehit, isteme benden makber/ Sana
aguşunu açmış duruyor Peygamber." En üst rütbe. Hepsinden Allah razı
olsun, gani gani rahmet eylesin. Her ömrün bir sonu var. Ailelerine sabır,
milletimize sabır, başsağlığı diliyoruz, yaralılarımıza acil şifalar diliyoruz.

İnşallah,
yarın Şehitler Tepesi’ni Meclis adına Meclis Başkanlık Divanı üyeleri olarak
ziyaret edeceğiz ve oradan vilayete, Çevik Kuvvete, hastaneye geçeceğiz,
ziyaret görevimizi ifa edeceğiz. Meclis müzakereleri devam ettiği için ilk
anda, ilk fırsatta gitmiş oluyoruz. 
Bu
arada, hepimizi üzen tablolarla karşı karşıyayız. Halep diye bir şehir ortadan
kaldırılıyor. Milattan önce 3000’inci yılda kurulmuş Halep yerle bir ediliyor
dünyanın gözü önünde, perişan. Televizyondaki manzaraları hep beraber görüyoruz,
seyrediyoruz ve Birleşmiş Milletlerin maalesef 2 üyesi ateşkesi veto ettiler.
Bir büyük trajediyle karşı karşıyayız ve çok üzgünüz. Bir travma, tarihte ender
görülen bir dram. “Halep orada, arşın burada.” deniliyordu, arşın burada ama
Halep artık orada değil. Bu, çok hazin. Bunu takbih ediyoruz. 
Evet,
bir büyük oyun Türkiye’yi de saracaktı. Eğer 15 Temmuz tahakkuk etseydi,
16’sını bir düşünelim, bir fecaatti. Cenab-ı Hak korudu, Meclisiyle,
milletiyle, basınıyla, bütün partileriyle bir tavır ortaya konuldu ve önlendi.
On altı saat gibi kısa bir zamanda Türkiye normale döndü. Bütün emek
verenlerden, emeği olanlardan Allah razı olsun. 
Cumhurbaşkanımızın
millî seferberlik ilanı var. Evet, teröre karşı zaten daha önceden beri devam
eden bir tek yürekliliğimiz var. Elbette ki bu devam edecek. Güzel bir
hadisedir. Terörün her türlüsüne karşıyız; PKK’sına da, DEAŞ’ına, PYD’sine de.
İsmi ne olursa olsun terör, terördür ve insanlık suçudur. 
Bunun
yanında, İç Tüzük’e göre, bir önceki toplantıda yapılmış bazı konuşmalar var
ama çok önemli bir gündeyiz ve önemli bir kanunu görüşüyoruz; müzakerelerin
sonunda, bütçenin bitiminden sonra o konuya temas edeceğimi ifade ediyorum.
Sayın
milletvekilleri, bugün 2017 Yılı Merkezi Yönetim Bütçe Kanunu Tasarısı ile 2015
Yılı Merkezi Yönetim Kesin Hesap Kanunu Tasarısı’nın tümüyle ilgili son
müzakereleri yapacağız. Bugüne kadarki çalışmalarda gerek Komisyon gerekse
Genel Kurul müzakerelerine katkı yapan, özverili çalışmalar yapan bütün
milletvekillerimize, bürokratlarımıza, emeği geçenlere teşekkür ediyorum. 2017
yılı bütçesinin şimdiden milletimize, memleketimize hayırlı ve uğurlu olmasını
niyaz ediyorum.
Gündeme
geçiyoruz. 
Programa
göre 2017 Yılı Merkezi Yönetim Bütçe Kanunu Tasarısı ile 2015 Yılı Merkezi
Yönetim Kesin Hesap Kanunu Tasarısı üzerindeki son görüşmelere başlıyoruz.
IV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- 2017 Yılı Merkezi Yönetim Bütçe Kanunu Tasarısı
(1/774) ile Plan ve Bütçe Komisyonu Raporu (S. Sayısı: 433) (x)
2.- 2015 Yılı Merkezi Yönetim Kesin Hesap Kanunu
Tasarısı (1/733), 2015 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2015 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/828), Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 211 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/829), 2015 Yılı Dış Denetim Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/830), 2015 Yılı Mali İstatistikleri
Değerlendirme Raporunun Sunulduğuna İlişkin Sayıştay Başkanlığı Tezkeresi
(3/831), 2015 Yılı Faaliyet Genel Değerlendirme Raporunun Sunulduğuna İlişkin
Sayıştay Başkanlığı Tezkeresi (3/832), 6085 Sayılı Sayıştay Kanunu Uyarınca
Hazırlanan 2015 Yılı Kalkınma Ajansları Genel Denetim Raporunun Sunulduğuna
İlişkin Sayıştay Başkanlığı Tezkeresi (3/834) ile Plan ve Bütçe Komisyonu
Raporu (S. Sayısı: 434) (x)
BAŞKAN
– Komisyon? Yerinde.
Hükûmet?
Yerinde.
Sayın
milletvekilleri, Genel Kurulun 1/12/2016 tarihli 30’uncu Birleşiminde alınan
karar gereğince bütçe görüşmelerinin sonunda gruplara ve Hükûmete birer saat
süreyle söz verilmesi (bu süre birden fazla hatip tarafından kullanılabilir) İç
Tüzük’ün 86’ncı maddesine göre yapılacak lehte ve aleyhteki kişisel
konuşmaların ise 10’ar dakika olması kararlaştırılmıştı.
Şimdi,
grupları ve şahısları adına söz alan sayın üyelerin isimlerini okuyorum: 
Cumhuriyet
Halk Partisi Grubu adına İstanbul Milletvekili Sayın İlhan Kesici; Adalet ve
Kalkınma Partisi Grubu adına Isparta Milletvekili Sayın Süreyya Sadi Bilgiç ve
Çanakkale Milletvekili ve Grup Başkan Vekili Sayın Bülent Turan; Halkların
Demokratik Partisi Grubu adına Ankara Milletvekili Sayın Sırrı Süreyya Önder ve
İstanbul Milletvekili ve Grup Başkan Vekili Sayın Filiz Kerestecioğlu Demir;
Milliyetçi Hareket Partisi Grubu adına Bursa Milletvekili Sayın İsmet
Büyükataman ile Antalya Milletvekili Sayın Mehmet Günal. 
Hükûmet
adına Adalet ve Kalkınma Partisi Genel Başkanı ve Meclis Grubu Başkanı İzmir
Milletvekili Başbakan Sayın Binali Yıldırım.
Şahsı
adına lehinde, Kırıkkale Milletvekili Sayın Ramazan Can; aleyhinde, İzmir
Milletvekili Sayın Musa Çam. 
Şimdi
ilk söz Cumhuriyet Halk Partisi Grubu adına İstanbul Milletvekili Sayın İlhan
Kesici’ye aittir. 
Buyurun
beyefendi. (CHP sıralarından alkışlar)
Süreniz
bir saattir. 
CHP
GRUBU ADINA İLHAN KESİCİ (İstanbul) – Sayın Başkan, değerli milletvekilleri;
2017 yılının bütçesi üzerinde Cumhuriyet Halk Partisinin görüşlerini arz etmek
üzere huzurlarınızda bulunuyorum. Heyetinizi saygıyla selamlıyorum. 
Değerli
milletvekilleri, sözlerimin başında, bu bütçenin milletimiz için hayırlara
vesile olmasını temenni ediyorum, Allah çok daha güzel bütçeler hazırlamak ve
uygulamak nasip etsin. 
Değerli
milletvekilleri, cumhuriyet tarihimizin en zor, en sıkıntılı günlerinden
geçtiğimiz kanaatindeyim. Etrafımızda, komşularımızda, yaklaşık bin, 1.500
kilometrelik sınırı olan komşularımızda, on seneden fazla bir zamandan bu yana,
on dört, on beş senelik bir zaman dilimi içerisinde hem sıcak savaş hem iç
savaş mahiyetinde çok ciddi işler olmaktadır. Bu sıcak savaş, iç savaşın içinde
1 milyondan fazla insan ölmüştür, 5 milyon civarında insan sakat kalmıştır, 10
milyon civarında insan yerinden yurdundan, evinden barkından olmuştur; bunun 4
milyon civarında bir insan grubu da bizim ülkemize, memleketimize iltica etmiş,
sığınmıştır. Çok ciddiye almak lazım, yani son dönemlerin en ciddi
hadiselerinden birisidir. Henüz süreç tamamlanmamıştır, bunun hangi süreçte
tamamlanacağını tahmin etmekte güçlük çekeriz. 
İkinci
bir bölümü içimizle ilgilidir, terör hadisesidir. Terör, çok azmış, azdırılmış
bir terör mahiyetindedir. Şimdiye kadar karşılaştığımızın çok ötesinde bir
mahiyet kazanmış durumdadır. Ben, Sayın Başkanımızın da biraz önce ifade ettiği
gibi, en son İstanbul’da meydana gelmiş olan menfur hadiseden itibaren cümle
şehitlerimize, taa Asala terörüne kadar uzanan bir süreç içerisinde cümle
şehitlerimize Cenab-ı Allah’tan rahmet niyaz ediyorum; Allah rahmet eylesin,
cümlesinin mekânı cennet olsun, makamları ali olsun, sebep olanlar kahrolsun. 
Bir
üçüncü hadise değerli milletvekilleri, darbe. Yani 21’inci yüzyılın neredeyse
birinci çeyreğinin sonuna yaklaşmışız ama bundan beş ay kadar önce 15 Temmuzda
ülkemiz bir menfur darbe teşebbüsüyle karşı karşıya kaldı; bunu da ciddiye
almak lazım her hâlde. 
Bir
başka hadise: En son iki gün önce bir gazeteci arkadaşımız, Hüsnü Mahalli Bey,
devlet büyüklerine hakaret ettiği gerekçesiyle, ondan itibaren bir yığın
gazeteci tutuklu olarak yargılanmaya başlanmışlardır. Bizim kanaatimiz odur ki
bu yargılanmaların yapılıp yapılmaması ayrı bir bahistir ama bunların neredeyse
çok büyük bir bölümü, milletvekilleri de dâhil olmak üzere, tutuksuz yargılanabilecek
durumdaki insanlardır. Bu da son günlerin sıkıntılı alanlarından birisidir. 
Ekonomimiz
her ne kadar iktidar partisi yöneticilerinin, Sayın Cumhurbaşkanımızdan
itibaren Sayın Başbakanımız dâhil, bütün Hükûmet sözcüleri dâhil, çok
ballandıra ballandıra anlattıkları bir ekonomik durum olmuş olsa bile
uluslararası organizasyonlar son beş senedir Türkiye’yi en kırılgan 5 ülke
içerisinde nitelendiriyorlar. Son üç senede de bu, 5’ten aşağıya doğru indi, en
kırılgan 3 ülkeden birisi, hatta bazı şeylere göre de 1’incisi olarak tavsif
ediliyor. Bütün bunlar ciddi olaylardır. 
Şimdi,
bunların üstüne bir de içinde bulunduğumuz hâl var, ilan edilmiş olan OHAL var,
Sayın Cumhurbaşkanımızın telaffuz ettiği, henüz ne şekil alacağını bilmediğimiz
bir de seferberlik hâli var. Bütün bunları topladığımız zaman, Türkiye'nin ne
kadar ciddi bir durumla karşı karşıya olduğu net olarak anlaşılır. 
Bütün
bunların sonucunda ne oluyor? Özellikle iktidar partisi yöneticilerinin ve
Hükûmetimizin inanmalarını istiyorum ki çok ağır bir karamsarlık hâkim
Türkiye'nin üstünde. Bunu belki arkadaşlarımız, iktidar partisindeki
arkadaşlarımız yeteri kadar algılamıyor, algılayamıyor olabilirler ama çok ağır
bir karamsarlık var, çok ağır bir umutsuzluk var, çok ağır bir gelecek endişesi
ve gelecek korkusu var. İnsanlar -Allah sizi inandırsın- yani en küçük iş
dünyasından yani bir berber dükkânından diyelim en büyük holdinge kadarki bir
spektrum içerisinde hiç kimse ertesi günün, yarının nasıl olacağını tahminde
herhangi bir berraklık içerisinde değil. Ben bunları biraz da şunun için
söylüyorum: Hükûmetimizin bu hâli yeteri kadar algıladığını görmüyorum. Zaten
konularla ilgili, geldiğimiz zaman, birkaç tane de küçük örnek vermeye
çalışacağım. 
Değerli
milletvekilleri, yaklaşık on küsur gündür Genel Kurulda konuştuğumuz bütçe,
işte, devletin gelirleri, devletin harcamaları nasıl toplanır, nasıl harcanır
vesaire bütün bunlarla tarif edilebilen bir şeydir ama ben bir arkadaşımdan
öğrendiğim yeni bir tabirle yeni bir bütçe tarifi getirdim, o da rızık, Türk
milletinin rızkı, 80 milyonun rızkı. O yüzden, buradaki paraların hem nasıl
toplandığına dair hem nerelere harcandığına dair çok fazla hassas davranmamız
lazım geldiği kanaatindeyim. 
Şimdi,
AK PARTİ’nin… Belki de, Allahualem olur, olmaz, onu henüz bilmiyoruz; bu
parlamenter sistem değişecek mi, değişmeyecek mi, değişirse nasıl hâl alacak, o
henüz meçhul bizim için ama Allah bilir, bu parlamenter düzen bu bütçe
itibarıyla son düzen olmuş olabilir. Bu bakımdan, teker teker bu yılın bütçesinin
bazı rakamlarının üstünden gitmek yerine ben AK PARTİ yöneticilerimizin
sevdikleri bir tabirle, “Nereden nereye?” gibi bir yaklaşım içerisinde, 2003
ile 2016, bu yılın Ekim ayı itibarıyla yani bir iki ay öncesi itibarıyla
ekonomik performansını arz etmek istiyorum, sunmak istiyorum. 
Bunlardan
-son beş senedir hiç konuşulmuyor bu ama bir ara çok konuşulan tabirlerden
birisiydi- ekonomide ulaşılmış olan, Türkiye'yi getirmiş oldukları noktayı
–işte, o zaman henüz “Rabia” lafı yoktu, olsaydı herhâlde onda da Rabia
tarzında bir işaretle anlatırlardı- 4 efsaneyle tavsif ediyorlardı. 
Bunların
birincisi, bir: “Türkiye'yi ekonomik büyüklük itibarıyla dünyanın 17’nci büyük
ekonomisi yaptık.”
İki:
“Türkiye millî gelirini 4 kata katladık, 4’e katladık.”
Üç:
Yine, buna bağlı olmak üzere, “Türkiye’de kişi başına düşen millî geliri 4’e
katladık.”
Dört:
“IMF’ye olan borcu sıfırladık.” Ama “Bu IMF’ye olan borcu sıfırladık.” aynı
zamanda, sanki öyle takdim edilir ki yani dış borcu filan da sıfırladık yani
kamunun dış borcu vardı, onu da sıfırladık gibi, mündemiç gibi, içinde onu da
ihtiva ediyor gibi, muhtevi gibi takdim edilen bir şeydi. Ben bu süreç
içerisinde bunlara da temas edeceğim. En kolayından başlamak istiyorum: En
kolayı, bu 17’nci büyük ekonomi hâlidir.
Değerli
arkadaşlar, bu ekonomileri hepimizin, bütün dünyanın aynı kaynaktan
öğrendiğimiz, takip ettiğimiz birkaç tane müşir kaynak var. Bunların bir tanesi
Dünya Bankası, bir tanesi IMF’dir, bir tanesi OECD’dir vesaire. Bu, daha çok
millî gelir, kişi başına düşen millî gelir, ülkelerin büyüme hızları gibi
bilgiler Dünya Bankası raporlarında daha çok değerlendirilen bilgilerdir.
Arkadaşlarımız bu Dünya Bankasının her yıl yayımladığı -İngilizcesi için
bağışlamanızı diliyorum: “World Development Report”, Dünya Kalkınma Raporu-
Dünya Kalkınma Raporu’nun 1991, 1992, 1993 yıllarına bakılırsa, orada 1991 yılı
itibarıyla Türkiye’nin millî geliri itibarıyla dünyanın 16’ncı, 17’nci büyük
ekonomisi olduğunu bilinir. Yani AK PARTİ henüz daha o zaman kurulmuş falan
değildir, AK PARTİ’nin şimdiki yöneticilerinin o zaman henüz böyle yönetici
olacakları filan da belli değildir ama 1991’den itibaren biz 16’ncı, 17’nci
büyük ekonomiyiz. Burada yirmi senedir aşağı yukarı niye böyle devam ediyoruz?
Bizim önümüzdeki ülke ile bizim hemen bir arkamızdaki ülkenin arasında
nüfusları itibarıyla büyük bir fark var. O yüzden birisi birisini kolay kolay
geçemedi, o yüzden böyle geldi yani 1991’den işte, şu geçen yıla kadar ama bu
yıl 18’inci olduk. Muhtemelen önümüzdeki yıl bu yılın ortalama kuru son kurdaki
gelişmeler itibarıyla birazcık daha oynar ise -ortalama kuru ne kadar
etkileyeceğini henüz göremiyorum ben- belki de, Allahualem, arkamızda 8 milyon
nüfuslu İsviçre var, İsviçre’nin geçen seneki rakamı 697 milyar dolar idi, eğer
birkaç milyar dolarlık bir oynama olursa İsviçre de gelir bizi geçmiş olur; onu
temenni etmeyiz. 
Şimdi,
değerli arkadaşlar, bu ekonomiyi değerlendirmeyle ilgili olmak üzere, tabii,
yüzlerce parametre falan var, bunun hepsini tadat etmek, teker teker bakmak
doğru da değildir, yaklaşım itibarıyla da doğru değildir. O yüzden bu daralır,
daralır, daralır, daralır, daralır, bir tek maddeyle izah etmek mümkün
olabilir, o da yıllık ortalama büyüme hızı veya yıllık ortalama kalkınma hızı.
Biz buna “kalkınma rakamı” dersek bence daha doğru bir laf etmiş oluruz. Onunla
ilgili, çok göstermeyeceğim ama -zaten bu tür tabloları göstermek de o kadar
şey olmayabilir ama- birkaç tane huzurlarınıza tablo getirdim, bu hem
televizyondan görünmesi sadedinde doğru düşündüğüm bir şey hem de hiç olmazsa
ön sıralardaki arkadaşlarımızın görmeleri bakımından, belki orta ve arka
sıralardaki arkadaşlarımız göremeyebilirler. Bunlardan bir tanesi şöyle bir
tablo. Bu, bütün cumhuriyet döneminin -şöyle alayım, beni de kapatmış olmasın-
dönemler itibarıyla yıllık ortalama büyüme hızları. Bunlardan bir tanesi,
hâliyle en son bölümü AK PARTİ’nin 2003-2016 tahminî olarak -hatta biraz da
normalinden, gerçekleşmesinden 1 puan da fazla koydum ben- büyümesini de
kattığımızda her yıl üst üste AK PARTİ döneminde, 2003-2016 yıllık yüzde 4,6
büyüme elde edilmiş. Bu rakam iyi midir, kötü müdür; az mıdır, çok mudur; onu
henüz yeteri kadar bilmiyor olabiliriz. Bunun ilk dört yılını çıkarırsak -neden
çıkardığımızı başka bir münasebetle arz edeceğim ben- son on yıl süzme bal AK
PARTİ dönemidir. Neden “süzme bal AK PARTİ dönem” diyorum? İki sebepten. 
Bir:
Sayın Cumhurbaşkanımız Başbakanken de “Bu bizim ustalık dönemimiz.” yani “İlk
dört yıl çıraklık dönemimiz.” diyordu, ondan sonraki dönem, 2007’den itibaren
ki dönem “Ustalık dönemimiz.” diyordu; bir bu sebepten. 
İki:
O andan itibaren, 2007’den itibaren, Cumhurbaşkanından itibaren bütün Türk
devleti neredeyse AK PARTİ’nin elinde olmuştur. Yani Cumhurbaşkanı AK PARTİ,
Başbakan AK PARTİ, Meclis Başkanı AK PARTİ, arkamızdaki Bakanlar Kurulu AK
PARTİ, Meclisin çoğunluğu AK PARTİ, neredeyse bütün büyükşehir belediye
başkanlıkları vesaire AK PARTİ, tam süzme bal AK PARTİ dönemi denilebilir. Bu
on yılın ortalama her yıl üst üste büyüme hızı yüzde 3,3. 
Değerli
milletvekilleri, bu çok zayıf bir büyüme hızıdır. Yani Türkiye geleneği
itibarıyla da çok zayıf bir büyüme hızıdır; Türkiye'nin normali itibarıyla da,
dünyanın normali itibarıyla da. Hele bu 2000’den itibaren dünya, 2000’den
önceki dünyaya nispetle çok daha büyük büyüme hızları elde etti. İki tane
sebebi var. 
Bir:
Dünyanın yarı nüfusu 2000’den önce neredeyse dünya ekonomik sisteminin içinde
değildi yani Çin, Hindistan, Sovyetler Birliği. Bunların nüfusu, dünya şimdi 7
milyarsa 3,5 milyar sadece bu ülkelerde var yani. Onlar dünya ekonomik
sisteminin içerisine entegre oldular. 
İkincisi
de: Yine dünyanın görmediği kadar büyük şeyler, büyük yabancı sermaye
hareketleri olmaya başladı, Türkiye’de bundan herkes istifade etti, Türkiye de
bundan istifade etti.
Şimdi,
benim bu sıralarda gözlemlediğim hususlardan bir tanesi -Sayın Maliye
Bakanımızın da gözünde öyle hisseder gibi oldum biraz önce o tarafa doğru
bakarken- Türkiye çok bölündü, daha doğrusu böldüler. Bu “böldüler”den muradım,
böyle fiziki olarak bölmek filandan daha çok, zihniyetler itibarıyla çok
böldüler, ötekileştirmeler itibarıyla ötekileştirdiler; mevcut olanları da daha
çok artırdılar, yabancılaştırdılar, yalnızlaştırdılar vesaire, itildi filan.
Fakat, şimdiye kadar rakamların üstünde bu kadar bölünme olmazdı. Şimdi, rakam
söylediğimiz zaman da neredeyse aynı rakamı konuşuyor olduğumuz zaman bile
farklı farklı şeyler elde ediyoruz. Buna da dikkatinizi çekmek istedim. 
Bu
tabloya geçmeden, bağışlayın, tabii, en önemli bölümünü anlattım. Yani, demek
ki on dört yılın ortalaması yüzde 4,6; son on yılın ortalaması yüzde 3,3; son
beş yılın ortalaması 3,2. Bu sene büyüme 4,5’ten başladı, 3,3’e indi; 4,5; 4;
3,3; şimdi 3,2; 3,2’nin de altına doğru gidiliyor filan. Peki, bunu neyle
mukayese edelim yani az mı, çok mu; iyi rakam mı, büyük rakam mı, küçük rakam
mı? Mesela, şöyle bir dönemle mukayese edebiliriz: Bizim çok partili düzene
geçtiğimiz yıl, 1946 yılı. 1946 yılından 2002 yılına kadar, AK PARTİ iktidara
gelinceye kadarki elli yedi yıllık bir dönem var. Bu elli yedi yıllık dönemin
içinde neler var? İkinci Dünya Savaşı’nın olumsuz etkileri devam ediyor; 1960
ihtilali, 1971 darbesi, 1980 ihtilali; 1974 Kıbrıs Barış Harekâtı, bu
münasebetle Türkiye’ye konulmuş olan ekonomik ambargo; petrolün varilinin
1970’lerde 1 dolar, 1980’lerde 36 dolar, daha yukarıya doğru 100 dolar olduğu,
1 dolardan 100 dolara çıktığı bir dönem; 1994 krizi, 2001 sizin mevcudiyet
sebebiniz, daha doğrusu, AK PARTİ’nin -ben öyle bakıyorum- neredeyse bir
anlamda mevcudiyet sebebi olan 2001 krizi filan da bütün bunlar bunun içinde; 5
partili koalisyonlar, 6 partili koalisyonlar da var. Bütün bunların ortalaması,
ortalama büyüme hızı yüzde 5,1. Allah Allah! (CHP sıralarından alkışlar) Yani,
dünyanın en iyi dönemlerinde “Böyle uçurduk. 4 tane büyük efsane yarattık.” vesaire
filan denilen dönemde 3,2; 3,3’ler, en kabadayı 4,6’lar ama şu saydığım bütün
bir spektrum içindeki büyüme hızı yüzde 5,1.
Buna
bir tane, bir başka dönemi, izin verirseniz, güzel bir anı hatırlatma sadedinde
arz etmek istiyorum, o da mesela 1923-1938. Elbette ekonomiler küçükken büyüme
hızları daha büyük filan olabilir ama onun da içinde ne var, 1923-1938’in
içinde şu var: Balkan Harbi, Cihan Harbi, Millî Mücadele, İstiklal Harbi; on
senede Türkiye en kıymetli gençlerini, varlıklarını, okumuş insanlarını
kaybetmiş; kaybettikleri şehit olmuş, olmayanlar sakat kalmış, yaralı kalmış
yani bir ekonomik, iktisadi anlamda genç nüfusu da kalmamış. İçine
1929-1932-1933 Büyük Cihan Buhranı da girmiş. Bütün o döneminde yıllık ortalama
on beş sene üst üste her yıl yılık ortalama büyüme hızı da yüzde 7,3. (CHP
sıralarından alkışlar) 
Şimdi,
değerli milletvekilleri, buradan öbür ikinci büyük efsaneye geliyorum, hem
millî geliri itibarıyla “Millî geliri 4’e katladık, 5’e katladık.” hem de
hâliyle onun kişi başına yansıması itibarıyla “Kişi başına millî gelir…” Ha,
bunun arkası da görünüyor, eyvah! Arkasına da yazmışım, görünüyormuş buradan.
Neyse Allah’tan fazla bir şey yok, bütçe, evet. Önden göstereyim daha iyi.
Bu
da kişi başına düşen millî gelir, bir diyagram. Buradaki maviler, görebilen
arkadaşlarımız için çok şey değil, hem biraz renk katsın hem başka amaçla
yaptığımız bir çalışmaydı o, sabit fiyatlarla kişi başına düşen millî gelirdir
yani. Kırmızılar da her yılın kendi cari fiyatlarıyla…
Şimdi
Mehmet Şimşek Bey’i demin gördüm, burada, evet. Şimdi, bizim arkadaşlarımızın
bir bölümü yani Bakanlar Kurulundaki arkadaşlarımızın bir bölümü, görevden
ayrıldıktan sonra veya görevden alındıktan sonra doğru söylüyorlar. Mehmet
Şimşek Bey’in geçenlerde mesela bir şeyi vardı, diyor ki: “Kalıcı olarak
işsizliği yüzde 10’un altına indirebilmek için yapısal reformlar yapmak lazım.”
El Hak, çok doğru. Başka bir münasebetle iş tasarruf oranının yüzde 14’ler
civarına düştüğünü, bunun çok düşük bir rakam olduğunu, tekrar yüzde 20’lere,
20’lerin üstüne çıkılması lazım geldiğini söylüyorlar. El Hak, çok doğru.
Fakat, görevdeyken söylemiyorlar, her ne hikmetse böyle bir münasebetle
görevden ayrıldıktan veya alındıktan sonra falan söylüyorlar. (CHP sıralarından alkışlar) 
MUSTAFA ILICALI (Erzurum) – Görevdeyken söylüyor ya. 
BAŞBAKAN YARDIMCISI YILDIRIM TUĞRUL TÜRKEŞ (Ankara) –
Burada, görevde. 
İLHAN
KESİCİ (Devamla) – Ben şimdi oradaki tarifi şöyle yaptım: Görevdeyken…
Gerçekten görevdeyse ama şimdi burada makamda. (CHP sıralarından alkışlar)
Mehmet Şimşek Bey’in bağışlamasını da diliyorum, ben kendisini de seviyorum
ayrıca ama makamda. Bir makamı var, Başbakan Yardımcısı, elbette çok kudretli
bir şey ama evet… Şimdi, böyle olsun yani. (CHP sıralarından alkışlar) Şimdi,
bu ayrıma da arkadaşlarımız dikkat etsinler.
Şimdi,
değerli arkadaşlar, şu kırmızılara bakarsak -parmağım kapatmasın- mesela 2008
yılı -şuradan itibaren 2008, hepsini teker teker doldurursak olmuyor- 2008’den
itibaren şu kırmızı çizgiler hep aynı görünüyor. Sayın Genel Başkanım, siz de
görüyorsunuz herhâlde? 
KEMAL
KILIÇDAROĞLU (İstanbul) – Görüyorum. 
İLHAN
KESİCİ (Devamla) – Sayın Başkan, efendim siz görebiliyor musunuz oradan? 
DEVLET
BAHÇELİ (Osmaniye) - Görüyorum. 
İLHAN
KESİCİ (Devamla) – Bu hep böyle, buradan hep böyle görülüyor yani 2008, 2009,
2010, 2011, 2012, 2013, 2014, Allah ne verdiyse hep aynı rakam ya. 
MUSTAFA
ILICALI (Erzurum) – Bir yanlışlık vardır. 
İLHAN
KESİCİ (Devamla) – Bir yanlışlık olmalı. Şimdi, o yüzden bu çubukların üzerinde
rakam da yazıyor, televizyonlar görüyor, görsün diye de yazıldı. Biz de burada,
bu sıralarda çok oturduk, şerefle. Oradaki arkadaşlarımızı da çok kutlarım ben,
severim de orada oturan arkadaşlarımızı. Onların bilgisayarları ellerinde
-eskiden yoktu biz oturduğumuz zaman filan ama- bu rakamları ben Sayın Meclis
Başkanımıza, Aziz Başkanımıza da takdim edebilirim buradan ayrılırken veya
onlar görürler, gelirler isterler, ben veririm bir ilgilisine. Bu rakamların
bir tanesinde herhalde bir hilaf olmalıdır mesela yani değil mi? Olduktan sonra
da işte, biz çok mahcup oluruz bu piyasalarda. 
Şimdi,
bu ne demek? Yedi sene yerinde sayıyoruz. Ya, Allah'tan korkun yani. Buna bir
ara -şimdi çok telaffuz etmiyorlar- bir laf buldular “orta gelir tuzağı” diye
bir laf buldular buna. “Ya, bu orta gelir tuzağına düştük biz. İşte, bundan
çıkmak…” Bu ne biçim tuzaksa yani; yiğit olan adamın işi, orta gelir tuzağıysa
tuzak, ondan çıkmak; her neyse ondan çıkmak. Bu patinaj. Peki, patinajdan sonra
son iki üç senesi ne oldu? Tekrar ben göstereyim -bağışlayın- tekrar böyle
inmeye başladı, öyle değil mi? Artık, patinaj hâli de bitti, aşağı doğru inmeye
başlıyor. Bu şu demektir değerli arkadaşlar: Mevcut AK PARTİ yönetimi,
ilgilileri, Bakanlar Kurulumuz, bürokrasimiz artık tıkanmış hâldedir. Çünkü, bu
çok uzun bir zaman. On dört sene gerçekten… Bütün dünyada verimli yöneticilik
süresi olarak altı buçuk yıl filan gibi görünüyor. Yani, bir başka bahis
olmakla birlikte arz ediyorum. O yüzden de böyle cumhurbaşkanlarının süreleri
çok uzun süreler filan olmaz. İşte, altı buçuğu yediye tamamlamışız biz, yedi
etmişiz. Efendim, işte, Amerika iki tane dört etmiş, sekiz etmiş. Çünkü, ondan
sonra artık, yeni bir heyecan, yeni bir ruh, yeni bilgi, yeni görgü filan
gelmiyor. 
ŞAHAP
KAVCIOĞLU (Bayburt) – Almanya kaç? Yani, işinize gelen şeyleri söylüyorsunuz.
Avrupa’yla da karşılaştırın. 
İLHAN
KESİCİ (Devamla) – Yok, yok.
Şimdi,
değerli arkadaşlar, bunlar böyle geldi, geldi, geldi. 
Bir
başka tablo, bu ya son ya sondan bir evvelki tablo -fazla şeyinizi almayacağım-
bu da bir başka tablo. Çubuklar burada aşağıya doğru. Sebebi şu: Bu açık yani
dış ticaret açığı, kırmızı olan dış ticaret açığı; mavi olan cari işlemler
açığı, yeşil olan da -niye öyle gelmişse- faiz ödemeleri, faize ödediğimiz
rakamlar. Bu rakamlar çok büyük değerli arkadaşlar. Yine -AK PARTİ bürokrasisi
demeyelim ama ekonomi bürokrasimiz diyelim- hem ekonomi bürokrasimize hem
Hükûmetimize arzımızdır aynı zamanda. Şimdi, bu on dört senenin toplamında biz
aşağı yukarı 2,4 trilyon dolar ithalat yapmışız, olabilir. 1,6 trilyon dolar
ihracat yapmışız ama bizi ilgilendirecek olan bölümü 773 milyar dolar dış
ticaret açığı vermişiz. Yani cebimizde olmayan bir parayı kullanmışız bu dış
ticarette. 773 milyar dolar çok büyük bir rakam değerli arkadaşlar, aziz AK
PARTİ’li kardeşlerim benim, bu rakam çok büyük bir rakam gerçekten, yani bu
taşınamaz. Bu ne demek? İhracatımız ne kadardı? 1,6 trilyon dolar, bu ne kadar
800 milyar dolara yakın yani her 100 dolarlık ihracat yaptığımızda onun yarısı
kadar da dış ticaret açığı veriyoruz; bu çok. 
Peki,
bu bizi nereye götürmüş? İşte, o daha önceki, 1994 ve 2001 yılları krizine
sebep olan bir rakam var, cari işlemler açığı, 511 milyar dolarlık cari
işlemler açığına götürmüş. Tabii, bunu biz neyle taşıyacağız? Yani, bu cari
işlemler açığı çok önemli olmayabilir, efendim, finanse edildiği sürece çok
dert edilmeyebilir diye düşündüğümüz bir rakamdır. Finanse edilmiş ama neyle
edilmiş? Borçlarla. Borçlara ne ödemişiz? Faiz. Bu faizin tutarı ne kadar? 433
milyar dolar. Çok büyük, çok fazla büyük. Yani ne diyoruz biz ona: “Rant
ekonomisi, faiz lobisi.” Faiz lobisi, lobi olsa olsa anca bu kadar bir şey
yaptırabilir öyle değil mi? (CHP sıralarından alkışlar) 
Bu
433 milyar doları bir şeyle benzetmek istiyorum ben yani bizim mesela en
iftihar projelerimizden bir tanesi Atatürk Barajı’ydı. Atatürk Barajı yapıldığı
yıllardaki maliyeti 2,5 milyar dolar filan civarındaydı. Şimdiki dolar
fiyatlarıyla 4 milyar dolar civarında olsun, hatta 4,3 olsun, bir çarpma bölme
yapacağım, o hesaba uygun düşsün filan diye o 100 tane Atatürk Barajı eder. Ne
demek bu? Yani biz on dört senede 100 tane Atatürk Barajını faiz olarak
ödemişiz demek. İşte, bu faiz lobisi kim ise veya faiz lobisi iş birlikçileri
kim ise bu, bu demek yani. (CHP sıralarından alkışlar) 
Şimdi,
Sayın Başbakanımız, yüksek hanımefendilerinin de tabiriyle yüksek bir Ulaştırma
Bakanı. Benim de Devlet Planlama Teşkilatındaki uzmanlık dönemim ulaştırma,
haberleşme uzmanlığıydı. O yüzden bu ulaştırma projelerini çok severim. Daha
doğrusu bu mega projelere de bayılırım. Yani bu projeleri milim milim
tartışmaktan bile çok büyük zevk alırım ben de. Bizimle beraber çalışmış olan
arkadaşlarımız var, hem Milliyetçi Hareket Partisinin sıralarında o tür
arkadaşlarımız var, bizim sıralarımızda var, AK PARTİ’de daha çok, hâliyle
milletvekili çok olduğu için. Bakanlar Kurulunda, Devlet Planlama Teşkilatında
beraber çalıştığımız arkadaşlarımız filan var. Bu çok lezzetli, çok zevkli bir
şeydir, yani tartışma alanıdır. Şimdi, bunu şuna getireceğim. Bu Sayın Maliye
Bakanımızın bütçeyi sunuş kitapçığında duble yol, bölünmüş yolun kilometresi
var, 18.500 civarında filan yapıldığını söylüyor. Efendim bir evvelki Hükûmet
Programında onun bir de parası vardı. O para şöyle bir şey diyordu: “100 milyar
lira harcadık, 18.500 kilometre yeni bölünmüş yol, duble yol -ne kadarı duble
yol, ne kadarı bölünmüş diye ayrılmış filan değil ama- yapıldı.” filan. Şimdi,
bu rakamlar -detayına burada girmek istemiyorum ama çok yüksek rakamlar, çok
fazla, Allah sizi inandırsın çok fazla. Yani ona böldüğünüz zaman, o zamanki
kurlarına filan böldüğünüz zaman 2-2,5 milyon dolar bölü kilometre eder. Çok
yüksek. Diyelim ki öyledir, bu faize ödenen parayla iftihar ettiğimiz 18.500
kilometreye ilaveten 170 bin kilometre bölünmüş veya duble yol daha yapılabilirdi.
(CHP sıralarından alkışlar) Benim kendi hesabımı söyleyeyim. Suya atayım ben,
bunu suya, kaldırıp suya atayım, 1 milyon kilometre yapılır bu parayla. 1
milyon kilometre duble yol, bölünmüş yol yapılır. 
KEMALETTİN
YILMAZTEKİN (Şanlıurfa) – Niye yapmadınız?
ABDULLAH
NEJAT KOÇER (Gaziantep) – Niye yapmadınız daha önce? 
İLHAN
KESİCİ (Devamla) – Dur canım şimdi. 
Şimdi,
bu, bazen şöyle bir noktaya filan getirir… 
HÜSEYİN
FİLİZ (Çankırı) – Eskiden faiz nasıldı, eskiden? Eski faizi söyle, eski faizi
söyle.
İLHAN
KESİCİ (Devamla) – Bu işleri bazen şöyle bir noktaya getirir: Hoş bir Türkçe,
Kürtçe; daha doğrusu Kürtçe değil de içinde Kürtçe, Farsça kelime de olan bir
atasözü var. “Kurt ile yer, şivan ile ağlar.” diye bir laf var. Yani bir
hırsızlık olur, ağılı basarlar, sonra efendim, işte, oranın çobanı -başka bir
şey, neyse- kurtla beraber o parçalanmış olan şeyi yer, sonra da ağanın yanına
gider. Tabii, ağılın sahibi -şivan, çoban- efendim, çobanın yanına gider bir de
onunla ah vah eder, filan. Şimdi, AK PARTİ’nin iktidar ve muhalefet anlayışını
ben biraz buna benzetiyorum. Bir mertebeye çıkıyorlar, bir kürsüye, iktidar
oluyorlar; oradan iniyorlar, başka bir sandalyeye biniyorlar, muhalefet
oluyorlar. Ben de böyle bir söze benzetmiş oldum. (CHP sıralarından alkışlar) 
Eyvah,
eyvah, benim başka bir şeyim vardı, biraz hızlandırayım izin verirseniz. Hüsnü
Bey, senin de bana oradan bir işaret etmen lazım asıl anlatmak istediğimi
anlatmam bakımından; beş dakika sonra oraya geliyorum, hızlandırıyorum. 
Kur,
şimdi, aldı başını gidiyor. 
MUSTAFA
ILICALI (Erzurum) – Bölünmüş yol hesabınız…
İLHAN
KESİCİ (Devamla) – Dur, vaktim daralmış, daha sonra yaparım. 
Şimdi,
kur aldı başına gidiyor değil mi? Açık artırmaya çıkmış neredeyse yani değil
mi? 3-3,5… Bugün 3,51’di. Allahualem, şimdi nedir bilmiyorum. Televizyonlar “4
olur; 4 olur, olmaz; 5 olur, olmaz…” Açık artırmaya çıktı. Bu kur hesabını hem…
Bu Bakanlar Kurulunda bulunan arkadaşlarımızın ekonomiyle ilgili bir bölümü
burada, bir bölümü yok; bir bölümü eskiden varmış, şimdi yok. 
Devlet,
şu Onuncu Beş Yıllık Kalkınma Planı’nı hazırladılar. Yine, üstündeki karışık
kuruşuk çizimleri arkadaşlarımız bağışlasınlar ama burada asıl önemli olan laf
Onuncu Beş Yıllık Kalkınma Planı lafı, bunun 2014-2018 tarihlerini kapsamış olması.
Buradaki en önemli hesaplardan birisi, en kayda değer hesaplardan birisi
kurdur. Yani bu süreç içerisinde kur ne olacaktır? İhracatımız bu olacak,
ithalatımız bu olacak, büyümemiz bu olacak, filan, filan filan filan, hepsi
gelir bir düğüm olur, o kur da düğümlenir aynen şimdi olduğu gibi. Bu plan 1
Temmuz 2013 yılında -demek ki 24’üncü Dönemde- bu Türkiye Büyük Millet Meclisi
tarafından kabul edilmiş bir plan. Bunun 2018 yılının ortalama kuru olarak
verdiği rakam yani diyelim ki Ağustos, Temmuz 2018’e tekabül eder buradan iki
sene sonra 1,97. Böyle bir şey olabilir mi? 1,97… Diyor ki bu Onuncu Beş Yıllık
Kalkınma Planı: “2018 yılının ortalama kuru 1,97 olacak.” Şimdi, kaç bu sabah?
Şimdi,
değerli arkadaşlar, burada bazen AK PARTİ’li arkadaşlarımızın getirdiği
bahaneler, mazeretler filan var. Yani 17-25 Aralık filan, 15 Temmuz, işte,
başka, uluslararası komplolar, uluslararası bilmem neler, Suriye… Hâlbuki bu
hesaplanırken bunların hiçbirisi yoktu ama hesap yanlışı var, hesap eksiği var.
(CHP sıralarından alkışlar) Niye? Ehliyet, liyakat… Bizim Sayın Genel
Başkanımız çeşitli münasebetlerle hemen her konuşmasında bu liyakate vurgu
yapıyor, bence de çok doğru bir vurguda bulunuyor. Bunun bizim bir başka
vadideki şeyimiz işin ehline verilmesi, değil mi? Nisa suresi 58’inci ayet.
Bunu buradaki arkadaşlarımızdan AK PARTİ’de benden çok daha iyi bilenleri var,
bizim grubumuzda da benden iyi bilen arkadaşlarımız var, ben biliyorum
Milliyetçi Hareket Partisinde de var, HADEP’te de var, Halkların Demokratik
Partisinde de var. Bu şöyle diyor: 
(Hatip tarafından Nisa suresinin 58’inci ayetikerimesinin
okunmasına başlanması)
UĞUR
AYDEMİR (Manisa) – Allah’ım sen bize neler gösteriyorsun Ya Rabb’im!
İLHAN
KESİCİ (Devamla) – Evet. Ne demiş? 
(Hatip tarafından Nisa suresinin 58’inci ayetikerimesinin
okunmasına devam edilmesi)
İLHAN
KESİCİ (Devamla) – Allah emreder ki şüphesiz…
(Hatip tarafından Nisa suresinin 58’inci ayetikerimesinin
okunmasına devam edilmesi)
İLHAN
KESİCİ (Devamla) – Tevdi ediniz. Neyi? 
(Hatip tarafından Nisa suresinin 58’inci ayetikerimesinin
okunmasına devam edilmesi)
İLHAN
KESİCİ (Devamla) – Emaneti. Kime? 
(Hatip tarafından Nisa suresinin 58’inci ayetikerimesinin
okunmasına devam edilmesi)
İLHAN
KESİCİ (Devamla) – Var mı öyle bir şey? (AK PARTİ sıralarından
“sadakallahülazim” sesi, gülüşmeler)
Sadakallahülazim.
Şimdi,
bu da orta vadeli program, 2017-2019 Orta Vadeli Programı. Bunun hazırlanma
zamanı iki ay önce, değil mi? İki ay önce, taptaze bir şey yani. Her şey ayan
beyan ortada. Her şey ayan beyan ortada iken bu iki ay önce hazırlanmış olan
orta vadeli program da yine önümüzdeki üç yıla bakıyor, dört yıla; o önümüzdeki
üç yılın içerisinde -demin ifade ettiğim- 2018 yılının ortalama kurunu veriyor.
İki ay önce hazırlanmış olan program -program, evet, orta vadeli program- orada
2018 yılının ortalama kuru olarak, diyelim Ağustos 2018 için 3,30’u veriyor;
Allah’tan korkun. Yani şimdi, bütün bu hesaplar böyle geldikten sonra bu büyüme
hızlarının böyle düşmesi, patinaj yapmış olması yadırganacak bir şey olabilir
mi? İşin ehli… Yani artık heyecan bitmiş, aküler boşalmış, aküleri dolduracak
bir mekanizma olmamış; bunu böyle etmek lazım.
Bu
bakımdan, değerli arkadaşlar, şimdi, Sayın Başbakanımız aşağı yukarı dört saat
sonra bize, bütün muhalefet sözcülerine cevabi konuşma yapacaklar. Demek ki
arada dört saatlik bir zaman farkı var yani iyi bir zaman bu. Şimdi, hem bu
sıralardaki arkadaşlarımızdan bir bölümünü veya Bakanlar Kurulundaki
arkadaşlarımızdan 1 tanesini veya 2 tanesini görevlendirebilir. Ankara’da 5 tane
büyük organize sanayi bölgesi var; Başkent Organize Sanayi var, Anadolu
Organize Sanayi var, OSTİM var, hem Ankara’nın hem Türkiye'nin hem Allahualem,
işte, Balkanların, Orta Doğu’nun en büyük mobilya sanayi sitesi var, Siteler
var; İvedik var. Veya telefonla… Bu sanayi sitelerinin genellikle başkanları,
yönetimleri sağdaki partilerden olur. Eskiden de Adalet Partililer oluyordu,
Doğru Yolcular oluyordu, ANAP’lılar oluyordu, şimdi de AK PARTİ’liler; ben de
çoğunu tanıyorum, çoğuyla da konuşuyorum. O yüzden, ekonominin içinde bulunduğu
durumu, şu benim verdiğim rakamlarla değil de o sanayi odalarının başkanları,
yönetimindeki insanlarla konuşsalar gerçek ekonomik resim ortaya çıkar. 
Şimdi,
değerli arkadaşlar, bütün bunları söylemekten muradım, hem…
Allah
Allah, bizim öbür fişlerimiz nereye gitmiş? Hüsnü Bey, orada mı bıraktık biz
şeyi? Neyse, bıraktıysak da bıraktık. (Gülüşmeler) Evet, burada.
Benim
muradım, bunların hiçbirisini, hiçbir kelimemi, hiçbir rakamımı bir muhalefet
gayretiyle söylüyor değilim. Şimdi, bir laf söyleyeyim, buradan geçiyorum. Onu
da şunun için söyleyeyim: Osmanlı İmparatorluğu da, bu 1800’lerden itibaren
Türkiye Cumhuriyeti devleti onun bir sonucudur. Bu Türkiye Cumhuriyeti devleti
şudur: 200 yıllık, 1700’den itibaren yenilmişliğimize, geri kalmışlığımıza,
itilip kakılmışlığımıza karşı çare olarak, yüz sene kafa patlatarak ancak
bulabildiğimiz merhemin adıdır bu Türkiye Cumhuriyeti devleti. Şimdi, onlardan
bir tanesi 1800’lerin başlarında, II. Mahmut; evveli tabii 1797 Nizamı Cedit ve
onu devam eden yıllar. Osmanlı devlet yöneticilerinin -Hükûmet erkânı da
diyelim, Sayın Cumhurbaşkanımızdan itibaren olsun- aradıkları, buldukları
işlerden bir tanesi Meclisi Meşveret kurmak, Meclisi Meşveret. Ne yani?
Meşveret Meclisi. Ne yani? Danışma Meclisi. Ne yani? Yönetimdeki insanların
dışında başka akıllar var ise o akıllardan da istifade etmek meclisi. 
Şimdi,
Hazreti Ali halife iken bir gün sohbet ediyorlardı, arkadaşlarından birisi
sordu, dedi ki: “Ya Ali, içimizde en akıllımız kimdir?” Şimdi, ben bütün bu
işleri böyle kitaplardan filan okurken şöyle bir huyum var, kitabın sayfasını
kapatıyorum “Allah Allah, bu enteresan bir soru, hoş da bir soru, bunun
cevabını ben versem nasıl veririm?” filan diye. Biraz düşündüm, bulamadım;
acaba ilkokul mezunu olmayanlar mı en akıllı, doktora yapanlar mıdır, master
yapanlar mıdır, Amerika’da okuyanlar mıdır; bilemedim, açtım. Hazreti Ali
Efendimiz’in cevabı: “En akıllınız başkalarından en çok akıl alandır.” Güzel,
değil mi? 
Şimdi,
ben AK PARTİ yöneticisi olan arkadaşlarımızın hiçbirisinden başka birine “Ya,
sende de acaba bir kırıntı akıl var mıdır bize verecek?” diye sorduğunu, sual
ettiğini, danıştığını görmedim, Allah için. (CHP sıralarından alkışlar) 
Bununla
bağlıyorum, başka bahse geçiyorum çünkü, Şah-ı Nakşibend Hazretleri de bir gün
sohbet ediyordu talebeleriyle. Talebelerinden birisi sordu: “Sultanım, cahil
kime denir?” İyi bir soru. Ben yine kitabı kapattım, Sayın Başkanım. Allah
Allah, cahil kime denir yani? Ya, şu mu, bu mu? Çıkamadım işin içinden, açtım.
Şah-ı Nakşibend Hazretleri’nin cevabı: “Cahil, bilmediğini sormayana denir.”
Güzel bir şey değil mi? (CHP sıralarından alkışlar) 
HÜSEYİN
FİLİZ (Çankırı) – Millete soruyoruz. 
İLHAN
KESİCİ (Devamla) – Evet, bilmediğini sormayana denir. 
Şimdi,
değerli arkadaşlar, Sayın Başkanım, değerli milletvekilleri, özellikle değerli
AK PARTİ’li kardeşlerim, AK PARTİ’li milletvekilleri; bunu böyle hitap etmekten
muradım şudur: Türkiye’nin bu kötü gidişatında ağır karamsarlık, ağır
umutsuzluk, ağır gelecek endişesi karşısında en büyük irade sizin iradeniz.
Hükûmet olarak, icra olarak, Sayın Cumhurbaşkanımızdan itibaren Sayın
Başbakanımız, Sayın Meclis Başkanımız, Sayın Bakanlar Kurulumuz, sayın AK
PARTİ’li milletvekillerimiz; bizim irademiz yani muhalefetin toplamının
iradesi, sizin iradenizin yarısı kadar bile etmiyor. Bu bakımdan, bu bilgileri,
lütfen, muhalefet gayretiyle söylenmiş bilgiler, sözler olarak almayın, bunun
üstünde az da olsa -yine Osmanlıca benim çok sevdiğim bir tabir var-
“imâlifikr” edin yani oradan, buradan gelmiş olan bilgilerden yeni bir imalat
yapalım, “imâlifikr” edelim. 
Şimdi,
Sayın Başkan, değerli milletvekilleri; bu anekdotlardan biraz da cumhuriyet
tarihine getirmek istiyorum sizi. Yine, Sayın Cumhurbaşkanımızdan itibaren
başlamak üzere, en çok Sayın Cumhurbaşkanımız olmak üzere, kâh 1930’lara kâh
2023’lere kâh 2071’lere gidiliyor. Şimdi, bu, 1930’lara bir yol haritasıyla
gidiyorlar. 1930’a dair bir yol haritası da ben çizmek istiyorum, ben götürmek
istiyorum. Sene 1930’lar diyelim. Bu, 1930’lardaki Türkiye’yi
değerlendirebilmek için mutlaka, bir numarada dikkat edilmesi gereken şey:
“Acaba dünya ne hâldeydi bu 1930’larda? Öyle değil mi? Mesela, siyaset
yöneticileri, devlet yöneticileri kimlerdi? Almanya, Hitler, koyu Nazizm;
İtalya, Mussolini, koyu faşizm; İspanya, Franco; Portekiz, Salazar; Sovyetler
Birliği, Stalin… Değil mi? Bunlar, böyle, milyonları öldüren, öldürmekte
tereddüt filan etmeyen insanlar. Türkiye’nin siyasi hayatını değerlendirirken,
o 1930’ları filan, bu perspektif içerisinde değerlendirmek lazım. 
Bir
anekdot; bunu, yine, bu, kadrolarla ilgili olmak üzere, deminki “işin ehline
verilmesi” bahsiyle irtibatlandırmak üzere söylüyorum, arz etmek istiyorum:
1931, Dolmabahçe Sarayı, İstanbul, Atatürk’ün mutat akşam yemeklerinden birisi,
5-6 tane konuk var, o konuklardan misafirler var. Genellikle o günün konusu
millî eğitim meseleleri. İstanbul’da henüz darülfünun… İstanbul Üniversitesi,
üniversite reformu, üniversiteler filan konuşulacak; Millî Eğitim Bakanı Büyük
Atatürk’ün hocası, tabya hocası, Mekteb-i Harbiyeden, Harbiye Mektebinden
hocası, tabya hocası Esat Mehmet Efendi, güzel bir insan, Allah rahmet eylesin
tabii. Şimdi, millî eğitim meseleleri konuşuluyor. Bir de genç bir adam var,
37-38 yaşında, Aydın Mebusu, Türk Ocakçı aynı zamanda, efendim, böyle, diri,
atak filan, genç bir adam. Millî eğitim meseleleri filan konuşulurken
Atatürk’ün hocasını biraz hırpalar gibi oluyor yani laflar sert geliyor,
masanın, sofranın nezaketine filan biraz sert geliyor. Büyük Atatürk fazla…
Yani “kem küm filan” tolerans… Sonra diyor ki: “Ya, genç adam, Esat Bey, Esat
Efendi -o zamanki adıyla- benim bildiğin gibi tabya hocamdır Mekteb-i
Harbiyeden, ben de ayrıca çok da severim, azizlerim, ikramlarım. Benim yanımda
hocamı bu kadar hırpalar gibi olman iyi bir şey değil. Sen herhâlde çok
yoruldun, Ankara’dan da geldin, herhâlde biraz yorgunsun. En iyisi sofradan
biraz şöyle bir kenara çekilsen de istirahat etsen.” falan. Ya, makul bir şey
değil mi? Biz de her gün evimizde benzer işleri yapıyoruz aslında yani. Bu genç
adamın da dikleşeceği tutmuş, zaten dik bir adam, sonra göreceğiz, diyor ki:
“Burası, sizin sofranız değil sadece.” “Allah Allah, ya kimin sofrasıymış?”
“Burası, milletin sofrası.” “Allah Allah, ee?” “Burası, milletin sofrası, ben
de bu sofradan kalkmıyorum, ben de bu sofrada oturmaya devam edeceğim.” “Peki.”
Şimdi, ortalık soğudu, Atatürk ne yapsın yani, dedi ki: “Madem öyle, sen
oturmaya devam et, biz arkadaşlarımızla kalkıyoruz.” Masadan kalktılar,
Atatürk, uyumaya çekildi; öbür arkadaşları da dağıldılar. 
Ertesi
sabah oldu; Atatürk, başyaveri çağırdı, “Ne oldu akşamki arkadaş?” dedi.
“Efendim, işte, gece burada sabahladı, şu sandalyenin üstünde oturdu.” “Sabah
ne yaptınız peki?” “Parası yokmuş Ankara’ya gidecek.” “Ne yaptınız peki?”
“Benim de cebimde 30 lira vardı, o 30 lirayı verdim, Haydarpaşa Garı’na da
gönderdim –şimdi Haydarpaşa Garı’nı da elimizden alacaksınız Allah’ın izniyle-
oradan da Ankara’ya uğurladık.” Büyük Atatürk’ün cevabı tabii, çok hoş, her
tarafı itibarıyla öyle: “Allah Allah, adama bak, cebinde 30 lirası yok garibin,
kalkıyor yani Dolmabahçe Sarayı’nda bize böyle dik dik laflar ediyor, ne
muhteşem adammış.” diyor. Değil mi? Şimdi, gerçekten öyle. 
Aradan
iki üç ay geçti, o Millî Eğitim Bakanı olan Atatürk’ün Hocası, sağlık sebebiyle
Millî Eğitim Bakanlığından ayrıldı. Millî Eğitim Bakanlığına getirilen kişi
kim? Doktor Reşit Galip, işte, o adam, oradaki genç adam. Türkiye üniversite
reformunun yapılması, onun Millî Eğitim Bakanlığı zamanındadır; AK PARTİ
kaldırdı, ilkokullardaki “Türk’üm, doğruyum, çalışkanım…”, andı yazan, onu
okutan adam -büyük diyelim, adam demeyeyim, adam da şey olmuş olmasın- bu
Doktor Reşit Galip. 
Şimdi,
değerli arkadaşlar, 1930’lar Türkiyesinde böyle bir manzara yaşanabiliyordu
Türk yönetiminde. Şimdi, bunun binde birine acaba şimdiki arkadaşlarımız,
şimdiki yöneticilerimiz rastlayabilirler mi? Benim kanaatim, hayır. 
Şimdi,
Sayın Cumhurbaşkanımızın arada bir kullandığı, böyle diklendiği zaman
kullandığı bir tabir var, bazen iyi gidiyor, her zaman da iyi gitmiyor ama “Bu
da böyle biline.” diyor ya. Ben de şimdi diyorum ki “Bu da böyle biline” yani.
Bizim
grup da iyi seyrediyor, iyi dinliyor yani. Efsunlanmış gibisiniz yani. (CHP
sıralarından alkışlar.) 
Şimdi,
değerli arkadaşlar, bugünle irtibatlandıracağım bu Anayasa bahsine de
girecektim ben bu konuşmada. Fakat yarın, biz bütün milletvekilleri ve parti
meclisi üyelerimiz Anayasa tartışmaları münasebetiyle toplanıyoruz. O yüzden
mingayrihaddin olmasın diye, o toplantı ve onun sonuçları ortaya çıkmadan biz
bir laf etmeyelim diye o bahsi çektim ama onunla ilgili, irtibatlı bir
anekdotum var, onu da anlatayım: Bundan evvel, hem bizim grubumuz için hem
özellikle diğer sağ partiler için, özellikle ifade etmek istiyorum bu hâli. 14
Mayıs 1950, biz bunu Demokrat Partinin zaferi olarak kutlarız yani “biz”
dediğim, sağdan gelen insanlar olarak söylüyorum. Ben de onlardan birisiyim. 14
Mayıs 1950, asıl kutlanması gereken yer neresi? 14 Mayıs 1950 yılının sabahında
veya 15 Mayısında herhâlde, Çankaya’daki köşkten, on dört sene Başbakanlık, on
iki sene Cumhurbaşkanlığı, kurucu tek parti önderliğinden gelen İsmet Paşa,
Hanımefendisinin elinden tutup koltuğunun altına çantasını koyup, başına
fötrünü takıp gerçekten, essahtan böyle adım adım yürüyerek inen bir insan,
inen bir Türk devlet büyüğü. (CHP sıralarından alkışlar) Böyle bir hadise
dünyada var mı? Yani tek parti yönetiminden, ister kurucu tek parti olsun,
ister tek parti olsun, bütün dünya demokrasi tarihi için söylüyorum bunu. Bir
kişinin burnu kanamadan, o genel seçimlerde bir tane hadise yarattırmadan tek
parti rejiminden demokrasiye geçişi bu kadar asil, bu kadar vakur, bu kadar
düzgün teslim etmiş, Türkiye'de değil, dünyada bir tane devlet görebiliyor
musunuz? Ben, buradan, Türk milliyetçiliğini temsil eden arkadaşlarımıza da
ayrıca arz etmek istiyorum: Bu, Türklüğün, Türk milletinin, Türk devletinin,
Türk devlet yapısının bütün dünya demokrasisine de bir armağanı olmalıdır.
ABDULLAH
NEJAT KOÇER (Gaziantep) – Vay!
İLHAN
KESİCİ (Devamla) – Evet, aynen öyle. Bu, sadece Cumhuriyet Halk Partililerin,
İsmet Paşa’yı sevenlerin meselesi değil, bütün Türkiye'nin bunu böyle
algılaması filan lazım.
Bunun
ikinci bacağı Demokrat Parti, ihmal edersek olmaz. Demokrat Partililer de büyük
bir çoğunlukla o iktidarı aldılar. O iktidarı aldıktan sonra, tek parti
döneminde görev yapmış olan insanlardan tek bir kişiyi mahkeme kapılarına
düşürdüler mi? Düşürmediler. Niye? Devlette buna benzer hâller olabilir,
devlette yaralar da olabilir, yaralar da açılabilir ama netice itibarıyla,
devlet ve siyaset hayatında siyasi yaralar kaşınarak, kanatılarak, deşilerek
iyileştirilmez. Ya neyle iyileştirilir? Sarılarak, sarmalanarak, merhemlenerek,
okşanarak iyileştirilir. Bu da Demokrat Partinin büyük asaletidir. 
Buradan
iki şeye gelelim, iki noktayı birleştirmiş olalım: 14 Mayıs 1950 devir teslim
merasimi, töreni, usulü, tek partiden demokrasiye geçiş, Türkiye'nin bütün
dünya demokrasi tarihi için en büyük armağanıdır. (CHP sıralarından alkışlar)
Bizim, Türk milleti olarak, Türk tarihi olarak büyük armağanlarımız filan var
ama bunun böyle yapılması lazımdır. 
Şimdi,
ikinci nokta şu: Tam, bugünkü Sayın Cumhurbaşkanımızın üstünde en çok durduğu
noktalardan birisi, Cumhurbaşkanı partili, partisiz, partinin üyesi mi olacak,
partinin başına mı geçilecek; onunla ilgili olan hadise. 
1950’den
önce, 1946 ve çok partili rejime geçildikten sonra Cumhuriyet Halk Partisinin
yaptığı bir büyük kurultay var, 7’nci Büyük Kurultay bunun adı. Şimdiki parti
kongrelerimiz ne kadar sürüyor? Bir gün, bilemedin iki gün, üç gün yapan var mı
bilmiyorum, bilemedin üç gün; üç gün yok ama bir gün, iki gün tam. 1947
Kurultayı tam on sekiz gün yapılmış olan bir kurultaydır; bunun 2 tanesi pazar,
onu çıkın, çalışma günü olarak 16 çalışma günü “full-time”, tam zamanlı bir
kurultay. Burada çeşitli kararlar var: İmam-hatip okullarının açılması bu
kurultaydan sonradır, Türkiye’de ilk imam-hatip okullarının açılması; ilk toplu
hâlde hacca gitme izninin çıkarılması o kurultaydadır. Şemsettin Günaltay’ın
Başbakanlığı… Mesela, benim de rahmetli dedem o en ilk, 1949 hac kafilesiyle
hacca giden insanlardan birisiydi, Allah rahmet eylesin cümlesine. İşte, Ankara
İlahiyat Fakültesinin kurulması o kurultayın sonucudur; ilkokullara seçmeli din
dersinin konulması o kurultayın sonucudur. Bunlar, bu hâller…
O
kurultayın en çok konuşan insanlarından birisi de Hamdullah Suphi Tanrıöver.
Hamdullah Suphi Tanrıöver, Türk Ocaklarının on küsur sene Genel Başkanlığını
yapmış, daha sonraki hâlleriyle de beraber Türk Ocaklarının toplam yirmi yıla yakın
Genel Başkanlığını yapmış bir insan. 
Şimdi,
oradaki işlerden bir tanesi… Bunlar ara bilgi olarak verilmiş olsun, bugüne
getireceğim bilgi şu: Cumhurbaşkanı, partinin Genel Başkanı değil mi 1947
yılında? İsmet Paşa, hem parti Genel Başkanı hem de Cumhurbaşkanı. Bir tüzük
değişikliği yaptırıyor: “Cumhuriyet Halk Partisinin Genel Başkanı,
Cumhurbaşkanı olduğu zaman parti Genel Başkanlığından ayrılır.” Dikkat
buyurunuz değerli arkadaşlar, sene 1947, dünyada böyle doğru dürüst demokrasi
memokrasi yok, tek parti dönemi, Millî Şef, ne derseniz, o diyor ki o günkü
hâliyle, 1947 yılında: “Parti Genel Başkanı, Cumhurbaşkanı olur ise parti Genel
Başkanlığından ayrılır.” (CHP sıralarından alkışlar) E, ne yapacak? Parti,
başkansız mı kalacak? Hayır, partiye bir genel başkan lazım, genel başkan
vekili. Orada bir şey daha var; Cumhurbaşkanlığı dönemi bittikten sonra partiye
gelmek isterse gelebilir ama o zamana kadar partiyi genel başkan vekili
yönetir. Kim genel başkan vekili? Üç yıl mesela, 1950’ye kadar, zaten ondan
sonra hepsi bitti; Hilmi Uran, Parti Genel Sekreteri Hilmi Uran. 
646
tane delege katılmış bu seçime, değerli milletvekilleri. Hilmi Uran’ın aldığı
oy 328; Allah Allah, İsmet Paşa, Millî Şef, Cumhurbaşkanı, bir insanı aday
gösteriyor “Bu olsun parti genel başkan vekili” diye, delegelerin neredeyse
yüzde 50’si ona oy vermiyor yani, değil mi? Buna da kimse bir şey demiyor ama. 
İBRAHİM
ÖZDİŞ (Adana) – İşte bu, demokrasi. 
İLHAN
KESİCİ (Devamla) – 328 oy Hilmi Uran alıyor; mesela, Recep Peker de aday oldu,
aday olmuş daha doğrusu, o almış 159 oy. Bu zabıt yani bu 7’nci Büyük
Kurultayın zaptı, Türkiye Büyük Millet Meclisi kütüphanesinde vardır. Ben
oradan aldım, çoğalttım, hem hediye etmek istediğim arkadaşlara hediye ediyorum
veya kendileri bizzat aldırmak isteyen arkadaşlarımız olursa, aldırırlarsa çok
iyi olur. 
Bu,
ne zaman oluyor? Altmış dokuz sene önce ya, altmış dokuz sene önce dünyada
ancak 8-10 tane demokratik ülke falan var iken biz, parti genel başkanlığı ile
Cumhurbaşkanlığını ayırıyoruz. Şimdi geldik 21’inci yüzyıla, birinci çeyrek
neredeyse bitiyor; bir Cumhurbaşkanımız, gelip parti genel başkanı da olmak
için ayrıca neler ediyor, neler ediyor yani, değil mi? (CHP sıralarından
alkışlar) 
Şimdi,
bu bahse daha çok girerdim ama Sayın Genel Başkanımızdan dün talimatname geldi,
emirname “Ey bütün milletvekilleri ve parti meclisi üyeleri, duyduk duymadık
demeyin, yarın için saat birde bu anayasa işlerini konuşmak üzere
toplanıyoruz.” diye. Ben de hak tecavüzünde bulunmayayım, ağzımdan yanlış bir
şey de çıkabilir falan diye o bahsi burada kesiyorum ama buna dikkatinizi
çekmek istiyorum, çok önemli, değerli arkadaşlar. Yani, bu saatten sonra artık…
İçiyle çok şey değilim de bunun böyle olması, olmaması filan, zarif bir şey
değil, Türk demokrasisi bakımından doğru bir şey değil. 
Şimdi,
Allah’ın gönlüne güç varmasın, Sayın Cumhurbaşkanımız da alınmasın, alınsın
diye söylemiyorum. Allah korusun, hafazanallah, bir emrihak vaki olsa -Olur mu?
E olur, emrihak- bu Cumhurbaşkanlığına, Başbakanlığa, Anayasa’ya sahip çıkacak
insan var mı şimdi bu aramızda? Yani “aramızda” dediğim, biz değil de AK PARTİ
Grubunun içerisinde? Vallahi yok, olmaz yani. (CHP sıralarından alkışlar, AK
PARTİ sıralarından gürültüler, “’Vallahi’ deme.” sesleri)
ABDULLAH
NEJAT KOÇER (Gaziantep) – Hepsi, hepsi!
İLHAN
KESİCİ (Devamla) – Ha, “vallahi” demeyeyim, tamam, amenna. 
ŞAHAP
KAVCIOĞLU (Bayburt) – Bize söyleme, biz hepimiz sahip çıkarız.
İLHAN
KESİCİ (Devamla) - Yani bu, sadece Sayın Cumhurbaşkanımızın ölçülerine göre
tanzim edilmiş olan bir şey. Bu bakımdan, daha henüz yol yakındır ve her şey
olup bitmiş filan değildir. Bu bakımdan bunu da dikkatlerinize getirmek
istiyorum.
Sayın
Başkanım, bana herhâlde bir iki dakika daha ayrıca süre takdim ederler; burada
da iki dakika kalmış, bir şey daha söyleyeyim.
Şimdi,
değerli arkadaşlar, bu 1950’yi filan anlatırken bir şey daha söyleyeyim ben
size, o da şu: AK PARTİ, 363 milletvekili çıkardığı 2002 seçimlerinde yüzde kaç
oy aldı Engin Bey? 
ENGİN
ALTAY (İstanbul) – 367.
İLHAN
KESİCİ (Devamla) - Yüzde 34,3. 
ENGİN
ALTAY (İstanbul) – 34.
İLHAN
KESİCİ (Devamla) - Bu İsmet Paşa’nın 1950 seçimlerinde veya Cumhuriyet Halk
Partisinin 1950 seçimlerinde, Demokrat Parti ailelerine göre, yerle yeksan
olduğu seçimde, seçim hezimetine uğradığı seçimde aldığı oy ne? Yüzde 39,99.
Bir daha söylüyorum: Yüzde 39,9; öbür 9’unu attım. AK PARTİ’nin 363
milletvekili çıkardığı seçimde aldığı oy ne? 34,3. Allah Allah!
İkinci
bir rakam daha…
ŞAHAP
KAVCIOĞLU (Bayburt) –1977’de kaç?
İLHAN
KESİCİ (Devamla) – İkinci bir rakam daha vereyim…
ŞAHAP
KAVCIOĞLU (Bayburt) – 1977’de CHP ne kadar aldı?
İLHAN
KESİCİ (Devamla) – Hayır hayır, oraya gelmiyorum. 
ŞAHAP
KAVCIOĞLU (Bayburt) – Niye? Aynı.
İLHAN
KESİCİ (Devamla) – Gelmiyorum canım. Kürsü benim. Allah Allah. Yani
Bayburtluysa Şahap Bey, kürsüde ben varım yani. (CHP sıralarından
alkışlar) 
Bu
Şahap Bey, Bayburtlu, benim de aziz bir dostum yani severim, bir şey de demek
istemiyorum yani. 
Şimdi,
2009, daha dünkü seçimlerden bir tanesi değil mi? Belediyeler il genel meclisi
oylarının nispeti yüzde 38,8. Allah Allah, Türkiye’deki bütün belediyeleri
kazandığınızda aldığınız oy yüzde 38,8; İsmet Paşa’nın yerle yeksan oldu diye
düşündüğünüz seçimde aldığı oy yüzde 39,9! O bile bundan büyük, öyle değil mi?
Öbür
bir tane daha söyleyeyim: Şundan bir sene önceki seçimde, 7 Haziran 2015’te AK
PARTİ’nin aldığı oy ne? Ya, siz de hiç rakam sevmiyorsunuz galiba yani. Yüzde
40,8. Evet, herhâlde, yanlış söylüyor olabilirim, yüzde 40,8. 
RAVZA
KAVAKCI KAN (İstanbul) – CHP’ninki kaç?
İLHAN
KESİCİ (Devamla) – Ya, İsmet Paşa’nın 1957’de aldığı oy ne? Yüzde 41,4. (CHP sıralarından alkışlar)
TAHİR
ÖZTÜRK (Elâzığ) – Yanlış tespit, yanlış tespit.
İLHAN
KESİCİ (Devamla) – Şimdi, bak, bu “yanlış” diyen arkadaş, Elâzığ sen değilsin
herhâlde, değil mi? Allah Allah ya, aziz dostum, yani böyle bir şey olur mu?
TAHİR
ÖZTÜRK (Elâzığ) – Şimdi aldığı oy ne?
İLHAN
KESİCİ (Devamla) – Şimdi, bu rakamlar da elbette… Bu rakamlar, işte, burası
rakamların da er meydanı yani Kırkpınar nasıl pehlivanların er meydanıysa bu
Türkiye Büyük Millet Meclisi Genel Kurulu ve bütçe müzakereleri de rakamların
er meydanı. Şimdi, buradaki bilen arkadaşlarımız, Sayın Başbakanımız da… 
(Mikrofon otomatik cihaz tarafından kapatıldı)
BAŞKAN – Sayın Kesici, üç dakika ekliyoruz efendim.
İLHAN
KESİCİ (Devamla) – Çok teşekkür ediyorum Sayın Başkan.
BAŞKAN
– Rica ediyorum.
İLHAN
KESİCİ (Devamla) – Ayağımda bir şey oldu yani.
BAŞKAN
– Geçmiş olsun.
İLHAN
KESİCİ (Devamla) – Sağ olun, krampa benzeyen bir şey.
BAŞKAN
– Hayır, isterseniz ara veriniz.
İLHAN
KESİCİ (Devamla) – Hayır, hayır, estağfurullah, sağ olun.
BAŞKAN
– Peki, buyurun efendim.
İLHAN
KESİCİ (Devamla) – Şimdi, bunu şununla, başka bir edayla bitirmeyi
kurgulamıştım ama ona nasılsa daha sıra gelecek bu Anayasa tartışmaları
sırasında filan, o edaya; başka bir şekilde bitireyim ben. 
Biz
Demokrat Partili aileler olarak… Yani benim dedem, 1946’dan itibaren tam
Demokrat Partili; babam, 1950-1960 arasında Demokrat Partinin il genel meclisi
üyesi, 1960-1970 arası Adalet Partisinin il genel meclisi üyesi.
SEBAHATTİN
KARAKELLE (Erzincan) – Menderes’i kim idam etti, kim ettirdi?
İLHAN
KESİCİ (Devamla) – Ben de onun oğlu olarak, ben de benim, ben de burada
huzurlarınızdayım. 
EBUBEKİR
GİZLİGİDER (Nevşehir) – Sen şimdi tam CHP’lisin! CHP vekili…
İLHAN
KESİCİ (Devamla) – Şimdi, biz bu 1950’yi küçümsemek sadedinde, İsmet Paşa’nın
devir teslimini bu aileler, Demokrat Partili aileler -görüyorum siz de öyle-
küçümsemek sadedinde şöyle deriz: “İsmet Paşa kendiliğinden mi geçti yani?
Yok.” “Ya?” “Amerika bastırdı, Amerika’nın baskısıyla o da kabul etti, geçti.”
Çok iyi. Sene kaç? 1950. Şimdi? 2017. Altmış yedi sene sonra, bütün bir
Amerika, yanımızda birine bastırıyor, Suriye, Esad, değil mi? Amerika
bastırıyor, Avrupa bastırıyor, bütün dünya bastırıyor, adam geçiyor mu demokrasiye?
500 bin adamı öldürdüler; öldü, işte demin söyledim, 10 milyon insan yerinden
yurdundan oldu, onların 4 milyonu da bize geldi, birkaç milyonu da öbür komşu
memleketlere gittiler, iltica ettiler, sığındılar. Demek ki öyle dünyanın
baskısıyla, dünyanın zorlamasıyla bu işler olabilen işler filan değildir.
İnsanda bir asalet lazımdır, insanda bir millet terbiyesi, bir devlet örfü, bir
devlet terbiyesi lazımdır ki bu işler olmuş olsun. (CHP sıralarından alkışlar) 
Sayın
Başkanım, Aziz Başkanım, biz bu bütçenin aziz milletimize hayırlar getirmesini,
hayırlara vesile olmasını temenni ediyoruz ama hem içindeki rakamlar
münasebetiyle hem Türkiye’nin içinde bulunduğu umutsuzluk ve karamsarlığa,
derde deva olarak görmediğimiz için Cumhuriyet Halk Partisi Grubu olarak ret
oyu vereceğimizi arz ve beyan ediyorum.
Saygılar
sunuyorum, çok teşekkür ediyorum efendim. (CHP sıralarından alkışlar) 
BAŞKAN
– Çok teşekkür ediyorum Sayın Kesici.
Değerli
milletvekilleri, Adalet ve Kalkınma Partisi Grubu adına ilk söz, Isparta
Milletvekili Sayın Süreyya Sadi Bilgiç’e aittir.
Sayın
Bilgiç, süreniz otuz dakikadır.
Buyurun.
(AK PARTİ sıralarından alkışlar) 
AK
PARTİ GRUBU ADINA SÜREYYA SADİ BİLGİÇ (Isparta) – Sayın Başkan, değerli
milletvekilleri; 2017 Yılı Merkezi Yönetim Bütçe Kanunu Tasarısı ve 2015 yılı
Merkezi Yönetim Kesin Hesap Kanunu Tasarısı üzerinde AK PARTİ Grubu adına söz
almış bulunuyorum. Bu vesileyle, yüce heyetinizi ve bizleri şu anda
televizyonları başında izleyen kıymetli vatandaşlarımızı saygıyla selamlıyorum.

Yaklaşık
iki aydır Türkiye Büyük Millet Meclisinde yoğun bir biçimde yürüttüğümüz bütçe
görüşmelerinde başta Sayın Maliye Bakanımız olmak üzere tüm bakanlarımıza, Plan
ve Bütçe Komisyonu üyelerimize, milletvekillerimize, Türkiye Büyük Millet
Meclisi Bütçe Başkanlığımıza ve bakanlıklarımızın bürokratlarına teşekkürlerimi
sunuyorum.
10
Aralık gecesi yine bizler burada bütçe görüşmelerine devam ederken hain bir
terör saldırısı sonucu şehadete uğurladığımız 36’sı Emniyet görevlimiz, 8’i
sivil vatandaşımız olmak üzere 44 vatan evladımızı rahmet ve minnetle anıyor,
yaralı vatandaşlarımıza Allah’tan şifa diliyorum. O gece milletçe büyük bir acı
yaşadık. Milletimizin huzuruna, sükûnuna hem de bir kandil arifesinde haince
bir saldırı gerçekleşti. Bu saldırıyı yapanları, önünde, arkasında kimler varsa
nefretle lanetliyorum.
Yine,
2016 yılı bütçesinin komisyon görüşmeleri sırasında da hemen yanı başımızda,
Merasim Sokak’ta yine hain bir terör saldırısı gerçekleşmişti. Bu vesileyle,
Merasim Sokak saldırısındaki şehitlerimize, 15 Temmuz gecesi hayatını hiçe
sayarak ellerinde bayraklarıyla teröristlerin karşısına çıkıp şehadet
mertebesine eren aziz kardeşlerimize ve terör saldırılarında ve vatan
savunmasında hayatını kaybeden tüm şehitlerimize Allah’tan rahmet niyaz ediyor,
gazilerimize de acil şifalar diliyorum.
Sayın
Başkan, değerli milletvekilleri; bölücü terör örgütü PKK gibi, 15 Temmuz gecesi
darbe girişimiyle hainliği doruğa ulaşan FETÖ terör örgütü de, DEAŞ da
birbirlerinden hiçbir farkı olmaksızın Türkiye Cumhuriyeti’nin varlığına,
birliğine kasteden terör örgütleridir. Bu taşeron terör örgütlerinin ve onları
destekleyenlerin de net bir şekilde bilmesini istiyorum ki bu menfur
saldırılar, bu hain terör örgütleri, Türkiye Cumhuriyeti’nin çıktığı kutlu
yolun önünü kesemeyecek, milletimizin kazanımlarına, refah ve mutluluğu için
gayretlerimize asla sekte vuramayacaktır. Bu süreçte bizlere düşen her
zamankinden daha çok bir ve beraber olmak, kenetlenmek ve kardeşliğimizi 15
Temmuz gecesinde olduğu gibi dosta düşmana göstermektir. Terör gibi toplumsal
ve millî meselelerde bir olup teröre karşı ortak duruş sergileyip ortak
mücadele kararlılığımızı bir kez daha en güçlü şekliyle göstermeliyiz. Forma
değiştirerek askerimize, polisimize, vatandaşımıza saldıran kiralık terör örgütleri
asla başaramayacaklar. 
Suriye’de
beş yıldır yaşanan dehşet yerini soykırıma terk etmiş, milyonlar yurtlarından,
yuvalarından edilmiştir. Türkiye, milyonlarca kardeşine kucak açmış, bağrına
basmıştır. Bugün de benzer şekilde Halep’te yaşanan büyük bir insanlık dramı ve
zor kış şartlarında göçe zorlanan kadın, çocuk, yaşlı, hasta on binlerce
mazlum... Allah yardımcıları olsun. Ama Esed rejimi, tahliye edilen o mazlum
kardeşlerimize bir kez daha acımasızca saldırmıştır, dünyayı, insanlığı hiçe
sayarak mazlumları katletmiş, yaralamış, rehin almıştır. Hayatını kaybedenlere
Allah’tan rahmet, yaralılara acil şifalar diliyorum. Tüm dünyanın Esed rejimine
“dur” deme zamanı gelmiş ve geçmektedir. Esed rejimi bilmelidir ki mazlumun
ahı, tahtından indirir şahı. Türkiye, bir kez daha insani politikaların sadece
sözünün değil, uygulamasının da nasıl olması gerektiğini dünyaya göstermeye
devam etmektedir. 
Sayın
Başkan, değerli milletvekilleri; büyük hedeflerin ve büyük umutların, istikrar
ve güvenin teminatı olan ülkemizi engellerden yılmadan, zorluklardan korkmadan
daha ileriye taşımak için çok daha fazla çalışıp, üreterek yolumuza devam
edeceğiz. 
Aslında,
konuşmama AK PARTİ hükûmetleri süresindeki birtakım mali rakamlarla devam etmek
istiyordum ama burada, Sayın Kesici’nin konuşmasında vermiş olduğu birtakım
rakamlara değinmek istiyorum. 
Sayın
Kesici, dört efsaneden bahsediyor yani “17’nci büyük ekonomi” diyor. Millî
gelirin 4 kat artması, kişi başı millî gelirin 4 kat artması, IMF’nin borcunun
sıfırlanması. Ekliyor: “Sanki öyle bir algı yarattınız ki kamu dış borcunu da
sıfırlıyorsunuz algısı.” Biz, asla böyle bir şey söylemedik. Biz, inşallah,
dünyanın 10’uncu en büyük ekonomisi olacağımızı söyledik, kamu dış borcunu
sıfırlayacağımızı hiç söylemedik ama IMF’ye olan 22 milyar dolar borcu
ödeyeceğimizi söyledik. (AK PARTİ sıralarından alkışlar) Sayın Kesici, bunu
hiçbir şekilde konuşmasında dile getirmedi. Ödedik mi Sayın Kesici? Ödedik. 
Ben,
mazide kazı yapmak da istemiyorum yani bize devredilen enkazdan bahsetmek
istemiyorum. Vatandaşına borçlu, Tasarrufu Teşvik Mevduat Fonu’nda vatandaşına
13,5 katrilyon borçlu, KEY ödemelerinde, Konut Edindirme Yardımında vatandaşına
4,5 katrilyon borçlu, 21 bankası batırılmış, kamu bankalarının milyarlarca
zarar yazdığı bir dönemden ben bahsetmek istemiyorum ama şimdi Atay Uslu
kardeşim bir not göndermiş, ondan bahsetmek istiyorum. Mesela, Atay Uslu diyor
ki: 12 Aralık 1992, yer ODTÜ, konuşmacı İlhan Kesici, enflasyon yüzde 50, yüzde
60 -Sayın Atay, siz de talebeydiniz orada herhâlde- Sayın Kesici şunu söylüyor:
“Enflasyon sorununa çözüm bulmak zor, hatta imkansız.”
Değerli
arkadaşlar, 2015 yılı enflasyon 8,8; 2016 7,5; 2017 hedefimiz 6,5; 2018
hedefimiz 5. (AK PARTİ sıralarından alkışlar) 
Sayın
Kesici’nin bu konuşmasını kendi İnternet sitesi “ilhankesici.org” sitesinde
bulabilirsiniz, sitesinde bunu kendi de yayınlıyor.
Bir
başka konu, kara yollarındaki, bölünmüş yollardaki maliyetleri dile getirdi.
Yani şuna bakmak lazım: Hangi standartta yol yapıyorsunuz? Biz 2003’te 40 kilometre
tüneli olan bir yol almışız, Türkiye sadece, ama bugün baktığınızda 314
kilometre tünele ulaşmışız. Şöyle geçmişe dönüp baktığımda, Bolu Tüneli’nin bir
ucundan girmişiz, otuz sene tünelin öbür ucunda ışığı görmek bu millete nasip
olmamış ama bugün öyle değil.
Bakın,
biraz sonra vereceğim. Bizim bütçe görüşmelerine Komisyonda başladığımız günden
bu yana bölünmüş yol olarak Ulaştırma Bakanlığımızın -Genel Kurula kadar gelen
kısımda- ilave yapmış olduğu yol 165 kilometre bölünmüş yoldur değerli arkadaşlar.
(AK PARTİ sıralarından alkışlar)
Sayın
Kesici, viyadükler, köprüler… Bugün itibarıyla Türkiye'de 2.068 adet, 198
kilometre de ne yapmışız? Köprü yapmışız, viyadük yapmışız. O zaman, tabii ki,
bu rakamları verirken, eskale de etmek lazım sizin rakamlarınızı. Nereye
gittiğimizi, nereye geldiğimizi bilmiyorum.
Şimdi,
yeni süreli, güncellenmiş olarak verilere baktığımda değerli arkadaşlar,
1990-2000 döneminde 636 kat artan iç borç stoku, 2002-2016 Ekim döneminde 2,1
kat artmıştır. 1990-2000 döneminde 1.853 kat artan iç borç faiz giderleri,
2002-2016 Ekim döneminde ise sadece binde 2 artmıştır.
Şimdi,
rakamlar ortada. Bakın, 2000 yılında dış borç stoku 36 milyar, 2002’ye
geldiğimizde 149 milyar ki o tarihe geldiğinizde, 1980’le mukayese ettiğinizde
2.620 kat artmış ama biz almışız 149 milyarda, bugün nereye taşımışız? 465
milyara. Artış nedir? 2,1. Peki, iç borçlara ödediğimiz toplam faiz ödemesi ne?
2002’de ödenen rakam 43 milyar 649 milyon, bugün ödenen rakam sadece 33 milyar.
Bu da sizin borç kaliteniz, finansmanınız, vadeleriniz ve faiz oranlarınızla
ilgili bir hadise. Bunları bir kenara bırakarak sadece ve sadece belli
rakamları alıp vatandaşın önüne çıktığınızda işte her zamanki, bugünkü tabloyla
karşılaşırsınız. Bu aziz millet, 5 seçimde AK PARTİ’nin arkasında durmuştur;
4’ünde tek başına iktidar, 1 seçimde de gene 1’inci parti olarak çıkarmıştır.
Değerli
arkadaşlar, bugün AK PARTİ hükûmetlerinin 15’inci bütçesini görüşüyoruz. 2002
yılından bu yana millî gelirimiz 350 milyar liradan 2,2 trilyon liraya yükseldiyse,
2017 için 2,4 trilyon hedeflendiyse, 55 çeyreğin sadece 4 çeyreği yani 2009
yılı hariç tutulduğunda 51 çeyreğinde büyüme sağlandıysa, enflasyon sorunu
yapısal olarak çözülmüş ve tek haneli rakamlara indiyse, ihracatımız 36 milyar
dolardan 143 milyar dolara yükseldiyse, her 100 liralık verginin 85 lirası
faize gidiyorken bugün sadece 11 lirası faize gidiyorsa, bu ülkede toplam 735
milyar liralık yatırım yapıldıysa, Uluslararası Vergi Rekabeti Endeksi’ne göre
2016 yılında ülkemiz, OECD’ye üye 35 ülke arasında en rekabetçi 10’uncu ülke
seviyesine yükseldiyse, vatandaşımızın, kurumlarımızın üzerinden vergi yükleri
alındıysa, G7 ve OECD ortalamasının dörtte 1’i, Avrupa bölgesinin yaklaşık üçte
1’i kadar genel devlet açığı ve borç stokuna sahipsek, 2007-2015 yılları
aralığında OECD ülkeleri arasında en yüksek istihdam artışı sağlayan 2’nci ülke
konumuna geldiysek, ülkemizde artık IMF değil, aziz milletimize ve ülkemize
yakışan mega projeler konuşuluyorsa, 2023, 2053 ve 2071 vizyonlarını
düşünüyorsak, artık geçmişte olduğu gibi değil, temel atma törenleriyle
avunmayıp sadece yatırımların açılışlarını gündeme getiriyorsak ve gündem
oluyorsa millet emaneti yıllardır ehline teslim ediyor demektir arkadaşlar,
bundan hiç kimsenin şüphesi olmasın. 
Tabiidir
ki AK PARTİ iktidarının bu başarıları yakalamasının ve küresel dalgalanmalara
karşı ekonomimizin dirençli olmasının temelinde, hesap verilebilirlik ve
şeffaflıkla ilgili olarak uygulamaya koyduğu reformlar, mali disiplin, bütçe
disiplininden ve sürdürülebilir bu borçlanma politikasından asla taviz
vermemesi yatmaktadır.
Bu
nedenle, konuşmamın bu bölümünde gerçekleştirdiğimiz reformlara değinmek
istiyorum. 
Bu
reformlar kapsamında, kaynakların daha etkin ve verimli kullanılması ve
desteklenmesi amacıyla 5018 sayılı Kamu Mali Yönetimi ve Kontrol Kanunu’nu
çıkardık. Bu kanunla, kamu mali yönetiminde şeffaflık ve hesap verilebilirlik
güçlendirilmiştir. Bütçe uygulamalarında birlik sağlanmış, mali disiplin
artırılmış ve sistem odaklı bir denetim anlayışı getirilerek dış denetim
sistemi güçlendirilmiştir.
Bütçe
kanununun ve kesin hesap kanununun kapsamları genişletilmiştir. Bütçe kanunu
sadeleştirilmiş, özel ödenek ve özel gelir uygulaması sınırlandırılmıştır.
Bütçe dışı onlarca fon kapatılmış, sayısı sadece 5’e indirilmiştir. 
2006
yılından itibaren, cumhuriyet tarihinde ilk defa, mahallî idarelerin konsolide
bütçe istatistikleri kamuoyuyla paylaşılmaya başlanmıştır. Sadece merkezî
yönetim için yayınlanan mali istatistikler, sosyal güvenlik kurumları ve
mahallî idareleri de içerecek şekilde düzenli olarak kamuoyuyla paylaşılmaya
başlanmıştır. 
5018
sayılı Kanun’la uyumlu etkin bir dış denetim mekanizmasının tesis edilmesi
amacıyla, 6085 sayılı Sayıştay Kanunu’nu çıkardık 2010 yılında. Kanunla dış
denetimin kapsamı genişletilmiş, uluslararası denetim standartları benimsenmiş,
Türkiye Büyük Millet Meclisinin denetim fonksiyonu güçlendirilmiş ve Türkiye
Büyük Millet Meclisine sunulan raporların nitelik ve niceliği artırılmıştır.
Nitekim, bu sene de toplam 216 Sayıştay raporunun görüşmeleri
gerçekleştirilmiştir.
Hükûmetlerimiz
tarafından hayata geçirilen diğer önemli bir reform da 5510 sayılı Sosyal
Sigortalar ve Genel Sağlık Sigortası Kanunu’dur. Bu kanunla, sürdürülebilir bir
sosyal güvenlik sistemi hedefiyle sosyal güvenlik kurumları arasındaki norm ve
standart birliğini sağlayan mevzuat farklılıkları giderilmiş, farklı mevzuata
tabi çalışanlar arasındaki hüküm karmaşasına son verilmiş, sosyal güvenlik
hizmetlerinin tek elden yürütülmesi amacıyla hizmet veren kurumlar Sosyal
Güvenlik Kurumu çatısı altında birleştirilmiştir. 
Finans
sektöründe de Bankacılık Kanunu, Sermaye Piyasası Kanunu, Finansal Kiralama,
Faktoring ve Finansman Şirketleri Kanunu ve Bireysel Emeklilik Kanunu’nu
çıkardık. Böylece de finansal piyasaların etkinliğini daha da artırmış olduk.
Kamu yönetiminde şeffaflık, saydamlık ve hesap verilebilirliği artıran diğer
bazı düzenlemeler de Bilgi Edinme Hakkı Kanunu, Kamu Görevlileri Etik Kurulu
Kanunu ve Kamu Denetçiliği Kurumu Kanunu olmuştur. 
Yine,
yakın dönemde, büyüme oranına ilave artış ve ilave istihdam sağlayacak büyük
projelerin, uzun vadeli stratejik yatırımların makul maliyetlerde finansman
ihtiyacını giderecek ve ekonominin yapısal sorunlarının aşılmasını
kolaylaştıracak bir sistem olan Türkiye Varlık Fonu kurulmuştur.
Sayın
Başkan, değerli milletvekilleri; Türkiye ekonomisi ve Hükûmetin bütçe
perspektifini daha iyi kavramak ve analiz etmek için öncelikle bütçenin
hazırlandığı dönemde küresel ölçekte yaşanan gelişmeleri iyi anlamak
gerektiğini düşünüyorum. Yılın ilk yarısında ABD ekonomisinin beklenenden daha
düşük büyümesi ve gelişmekte olan ülkelerde büyümenin yavaşlaması gibi
nedenlerle küresel ekonomik büyümenin 2016 yıl sonu itibarıyla yüzde 3,1
seviyesinde kalarak beklentilerin altında bir büyüme performansı göstermesi
beklenmektedir. 
İçinde
bulunduğumuz dönemde küresel ekonomik görünüme ilişkin bazı aşağı yönlü riskler
de önemini korumaya devam etmektedir. Bu kapsamda FED’in faiz artırımları,
küresel piyasalarda emtia fiyatlarındaki düşüş, İngiltere’nin AB’den ayrılma
süreci dolayısıyla meydana gelebilecek dalgalanmalar, Avrupa bankacılık
sistemine ilişkin problemler, Çin ekonomisinde devam eden yeniden dengelenme ve
küresel ekonomide uzun süreli durgunluk önemli aşağı yönlü riskler olarak
sayılmaktadır. Öte yandan, ABD’de yaşanan başkanlık seçimi sonuçları,
bölgemizde yaşanan jeopolitik gerginlikler ve terör tehdidi gibi ekonomi dışı
unsurlar da küresel büyümeyi olumsuz anlamda etkilemeye devam etmektedir. 
Ancak,
aşağı yönlü risklerin olmasına karşın küresel ekonomi görünümündeki tedricî
iyileşmelerle birlikte 2017 yılında büyümenin ivme kazanması beklenmektedir.
Dünyada
ve bölgemizde yaşanan tüm sorunlara rağmen ülkemiz on dört yıldır çok iyi bir
ekonomik performans sergilemeyi başarmıştır. On dört yıllık dönemde siyasi ve
ekonomik istikrardan alınan güçle kamu mali dengeleri dirençli hâle
getirilmiştir, mali disiplini sağlayacak tedbirler kararlılıkla uygulanmıştır.
Birçok gelişmiş ve gelişmekte olan ülkede büyüme dalgalı seyrederken Türkiye 27
çeyrek kesintisiz büyüyerek diğer gelişmekte olan ülkelerden pozitif yönde
ayrışmaya devam etmiştir. 28’inci çeyrekte yaşanan sınırlı daralmaya rağmen
29’uncu çeyrekte sanayi ve hizmetler sektöründe katma değerin ivme kazanmasıyla
birlikte Türkiye’nin 2016 yılı sonunda da büyümesini sürdürmesi beklenmektedir.
Türkiye’nin 2016 yılının ilk yarısında yakaladığı yüzde 3,9 büyümeyle, Çin ve
Hindistan hariç, gelişmekte olan ülkelerin 2,5 katı hızla büyüdüğünü de
unutmayalım. Bilmenizi isterim ki Türkiye bu büyüme performansını ticaret
ortaklarındaki durgunluğa, jeopolitik gerginliklere ve azalan turizm
gelirlerine rağmen elde etmiştir.
Küresel
ekonomideki sorunlar, Orta Doğu’da yaşanan iç savaş, 7 Haziran seçimleri
sonrasında yaşanan kısa süreli siyasi belirsizlik, yurt içinde meydana gelen
terör saldırıları ve 15 Temmuzda yaşadığımız hain darbe girişimine karşın iç
talepteki canlılık devam etmektedir. Nitekim, yurt içi talep, yılın ilk
yarısında büyümeye 5,7 puan katkıda bulunmuştur. 2017 yılında da büyüme
hızımızın 4,4 olacağı tahmin edilmektedir.
Sayın
Başkan, değerli arkadaşlar; 2008 yılında yaşanan küresel ekonomik kriz
sonrasında dünyadaki toplam işsiz sayısının önemli ölçüde arttığı göz önünde
bulundurulduğunda, ülkemizin Avrupa Birliği ve OECD ülkelerinden daha başarılı
bir performans sergilediği açıkça görülmektedir. Ülkemizde de işsizlik oranının
2017 yılında 11,2 olarak gerçekleşmesi beklenmekte.
Burada,
tabii, iş gücü piyasalarını sadece işsizlik oranlarıyla değerlendirmek doğru
bir yaklaşım değildir. Yakın dönemde iş gücüne katılımdaki artışla birlikte
istihdamımızı da hızla artırmayı başardık. Nitekim, 2007 yılından bu yana iş
gücüne katılım oranı yüzde 44’ten yüzde 52,7’ye yükselmiştir. Küresel krizin
hemen öncesi olan 2007 yılına kıyasla 2015 yılında istihdam oranı, Avrupa
Birliğine üye 28 ülkede 1 puan, avro bölgesinde ise 2 puan azalırken Türkiye’de
4,5 puan artmıştır. Türkiye'nin 2005 yılında yüzde 41,5 olan istihdam oranı
2015 yılı sonunda yüzde 46’ya yükselmiştir. Böylece ülkemiz, Avrupa’da istihdam
oranını en fazla artıran 3’üncü ülke konumuna gelmiştir. OECD tarafından
açıklanan istihdam raporuna göre de Türkiye 2016-2017 yıllarında en fazla
yıllık istihdam artışı sağlayacak ülke olacaktır. 
Değerli
milletvekilleri, enflasyonla ilgili kısımları geçiyorum, onları konuştuk. 
Kamu
maliyesi, uygulanan borçlanma politikaları sonucu düşük bütçe açığı ve borç
yüküyle Türkiye ekonomisinin sağlam temellerini oluşturmaktadır. Türkiye, AB
ülkelerine kıyasla çok düşük bütçe açığı ve kamu borç yüküne sahiptir. Maastricht
Kriterleri açısından Türkiye, kriz yılları olan 2009 ve 2010 yılları hariç, bu
kriterleri fazlasıyla karşılamıştır. 2016 yılı sonunda yüzde 1,6 olarak tahmin
edilen genel devlet açığının gayrisafi yurt içi hasılaya oranının 2019 yılında
yüzde 1’in altına indirilmesi hedeflenmiştir. Bu oranlar, yüzde 3 olan
Maastricht Kriteri’nin oldukça altında ve gelişmiş ve gelişmekte olan ülkelerin
bütçe açıklarından da oldukça iyi durumdadır. Benzer şekilde, Türkiye’de borç
yükü küresel ölçekte oldukça düşüktür. 2002 yılında yüzde 72,2 olan AB tanımlı
genel yönetim borç stokunun millî gelire oranının 2016 yılında yüzde 27
civarında olacağı, 2017 yılında ise yüzde 20’nin de altına gerileyeceği
öngörülmektedir. 2002 yılında yüzde 60 olan kamu net borç stokunun millî gelire
oranı 2015 yılında yüzde 7’ye gerilemiştir, 60’tan 7’ye. Bunda, kamu sektörü
finansal varlık ve mevduatlarının, yükümlülüklerinden daha fazla artması etkili
olmuştur. 
Son
dönemdeki kurdaki hareketliliğin borçlanma üzerindeki etkisine bakacak olursak:
2003 yılından bu yana uygulanmakta olan ölçüt borçlanma politikaları kapsamında
Türk lirası cinsi borçlanmaya ağırlık verilerek borç stokunun kur değişimlerine
olan duyarlılığı önemli ölçüde azaltılmıştır. 2002 yıl sonunda döviz cinsi,
dövize endeksli senetlerin merkezî yönetim borç stoku içerisindeki payı yüzde
58,1 seviyesindeyken bu oran 2016 yılı Ekim ayı sonunda yüzde 35,9 düzeyine
gerilemiştir. 2001 yılındaki stok yapısı sürdürülüyor olsaydı Türk lirasının
yüzde 10 değer kaybı borç stokunun yüzde 4,4 artmasına sebep olacaktı. Ancak,
2015 yılındaki borç stok yapısında bu artış sadece 1,2’yle sınırlı kalmıştır.
Orta
vadeli programa göre yıl sonunda 32,8 olması beklenen genel yönetim borç
stokunun da gayrisafi yurt içi hasılaya oranının yüzde 33,9’a çıkması
beklenmektedir.
Son
olarak, söz konusu gelişmelerin faiz ödenekleri üzerindeki etkisi borç stokunun
vade yapısının uzaması sebebiyle son derece sınırlı kalmış olup bu çerçevede,
gerek içinde bulunduğumuz yıl gerekse 2017 yılı için bütçede görülen faiz
ödeneklerinin yeterli olacağı net olarak değerlendirilmektedir. 
Sayın
Başkan, değerli milletvekilleri; yapılan reformlar sayesinde rekabet gücüne,
yatırım ortamına ve kurumsal altyapıya ilişkin kurumsal göstergelerde de önemli
iyileşmeler sağlanmıştır. 2017 yılında özel sektör yatırımlarına kaldıraç
etkisi sağlayacak temel kamu yatırımlarına önemli miktarda kaynak ayrılmıştır.
Geçen yıla göre yatırım ödenekleri yüzde 30 oranında artırılarak 60 milyardan
2017 yılı için 78 milyar liraya çıkarılmıştır. Ayrıca, 2002 yılında 8,5 yıl
olan kamu yatırımlarının ortalama tamamlanma süresi de önemli bir iyileşme
sağlanarak 2016 yılı itibarıyla 3,7 yıla indirilmiştir. 
Değerli
arkadaşlar, Türkiye’ye gelen toplam doğrudan yabancı yatırım tutarı da
1980-2002 yılları arasında sadece 14,8 milyar dolar iken bu rakam son on dört
yılda 10 katından fazla artarak 171,4 milyar dolara ulaşmıştır. Ülkemizde
faaliyet gösteren yabancı sermayeli şirket sayısı da 50 bin rakamını aşmıştır. 
Bu
kapsamda, ülkemizde özel sektör yatırımlarının artırılması, üretim ve
istihdamın desteklenmesi, teşvik sisteminin etkinleştirilmesi, işlem
maliyetlerinin azaltılması, yatırım ortamının iyileştirilmesi ve
belirsizliklerin giderilmesine yönelik pek çok düzenleme de yakın dönemde
hayata geçirilmiştir.
Sayın
Başkan, değerli milletvekilleri; geçmiş dönemlerde olduğu gibi 2017 yılı
bütçesinde de en fazla payı ülkemizin geleceğine ve beşerî sermayesine yatırımı
ifade eden eğitime ayırdık. 2002 yılında eğitime 10 milyar lira ayrılmışken
2017 yılı için tahsis edilmesi öngörülen miktar 122 milyardır. 2002 yılına
baktığımızda, 2002 yılının toplam bütçesinin 115 milyar olduğunu
düşündüğünüzde, ondan 7 milyar fazlası bir rakam, 122 milyar lira eğitime
ayrılıyor. O günkü koşullar içerisinde değerlendirdiğinizde, siz bütçenizin
onda 1’ini dahi eğitime ayırmazken bu rakamı bugün onda 5,5’a taşımışız. Bu,
son derece önemli bir veridir.
Değerli
arkadaşlarım, 2017 Yılı Bütçe Kanunu Tasarısı’nda en büyük ikinci pay da sağlık
harcamalarına ayrılmıştır. 2002 yılında toplam kamu sağlık harcamaları yaklaşık
13,5 milyar lira iken bu rakam 2016 yılında 95 milyar lira; 2017 yılında da
yüzde 17’lik artışla 111 milyar liraya çıkarılması öngörülmektedir. 
Sağlık
alanında son on dört yılda yapılan reformlar ve atılan adımlar memleketimiz
adına iftihar etmemiz gereken gelişmelerdir. Koruyucu ve temel sağlık
hizmetlerine verilen önem ve ayrılan kaynaklar, vatandaşlarımızın daha sağlıklı
ve daha uzun bir ömür sürdürebilmesine yöneliktir. 
Sağlıkta
Dönüşüm Programı’nın ikinci fazı kapsamında obezite, diyabet ve tütün kullanımı
ve hareketsizlik gibi sağlıklı yaşamı olumsuz etkileyen risklerin önlenmesine
yönelik strateji ve programlar uygulanacaktır. Sayın Bakan ilk denek olarak da
beni seçti, obeziteyle ilgili.
Çok
değil, on beş yıl önce hastane kapılarından dönen vatandaşlarımız “Sağlık
olsun.” der geçerdi; bugün, hamdolsun, gerçekten “Sağlık oluyor.” diyorlar. 
2016
yılı itibarıyla kamu-özel iş birliği yöntemiyle vatandaşlarımızın sağlık
hizmetlerinden daha kaliteli bir biçimde faydalanması amacıyla 21 şehir
hastanesi projesi yürütülmektedir. İlk olarak 2017 yılında Mersin, Isparta ve
Yozgat şehir hastaneleri hizmete sunulacaktır. Bu vesileyle, seçim bölgem olan
Isparta’daki şehir hastanesine yönelik desteklerinden ötürü başta Sayın Cumhurbaşkanımıza,
Sayın Başbakanımıza, Sağlık Bakanımız Sayın Recep Akdağ’a ve eski Sağlık
Bakanımız Sayın Mehmet Müezzinoğlu’na şükranlarımı arz ediyorum. 
Son
on dört yılda ulaştırma alanında kamu-özel iş birliği yatırımları da dâhil
olmak üzere 304 milyar liralık yatırım yapılmıştır. Bunun 193 milyar lirası
kara yollarına, 54 milyar lirası demir yollarına, 30 milyar lirası
haberleşmeye, 23 milyar lirası hava yoluna ve 4 milyar lirası da deniz yoluna
ayrılmıştır. Bu rakamları söylemeyeceğim ama ifade ettiğim gibi, biz
görüşmelere başladığımızdan bugüne 165 kilometre yol yaparak bölünmüş yolumuzu
toplam 25.034 kilometreye ulaştırdık. Buradan da Ulaştırma Bakanımıza ve
bürokratlarına bir kez daha teşekkür ediyorum.
AK
PARTİ iktidarları döneminde vatandaşlarımız hızlı trenle hem tanışmış hem de
alışmışlardır, bu alışmanın neticesi olarak da yolcu sayısı bugün 29 milyona
ulaşmıştır. 26 adet aktif havaalanı sayısı 55’e, terminal kapasitesi yıllık 55
milyon yolcudan 248 milyona, toplam yolcu sayısı da ekim itibarıyla 150 milyona
ulaşmıştır. Dünyanın en büyük havalimanı olacak olan üçüncü havalimanı,
Türkiye’yi ve İstanbul’u bölgesinde tam bir buluşma noktasına dönüştürecektir.
2018’in ilk çeyreğinde projenin birinci fazı olan, 90 milyon yolcuya hizmet
eden kısmının da açılması hedefleniyor. 
Ulaştırma
alanında hükûmetlerimiz Marmaray, Yavuz Sultan Selim Köprüsü, Osmangazi
Köprüsü, Avrasya Tüneli, 3’üncü havalimanı, Kanal İstanbul gibi artık marka
projelerle anılmaktadır. İnşallah 20 Aralıkta da hep birlikte Avrasya
Tüneli’mizin açılışını gerçekleştirerek vatandaşlarımızın hizmetine sunacağız.
Nurlu sultan Abdülhamid Han’ın hayali, dünyanın ilham kaynağı olan Avrasya
Tüneli’ni hep beraber açacağız.
Sayın
Başkan, değerli milletvekilleri; AK PARTİ iktidarları döneminde yapısal
reformlar başta olmak üzere yatırımların ve istihdamın artırılması,
tasarrufların artırılarak ülkemiz ekonomisinin geliştirilmesi, çalışanların
maddi anlamda desteklenmesi kapsamında emeklilerden esnafımıza, kadınlarımızdan
şehit yakınları ve gazilerimize, engellilerimize, toplumun tüm kesimlerine, tüm
vatandaşlarımızı kapsayan, onların hayatını kolaylaştırmaya yönelik
iyileştirici düzenlemeler hayata geçirilmiştir; çok kısa da bunlara değinmek
istiyorum.
Emekli,
dul ve yetimlere ödenmekte olan aylıklara 100 lira seyyanen zam yapılmıştır.
Çalışan emeklilerden alınan yüzde 10’luk sosyal güvenlik destek primi kesintisi
tamamen kaldırıldı. Emeklilerimiz ile bakmakla yükümlü olduğu kişilerin yurt
dışında tedavi görmelerine imkân verildi. SSK emeklileri için intibak yasası
çıkarıldı, ay içerisinde otuz günden az çalışan işçilere eksik sürelerini
herhangi bir sınırı olmaksızın borçlanabilme imkânı getirildi.
Asgari
ücreti 1.300 liraya çıkardık.
26
Nisan 2016 tarihinden önceki dönemde sağlık sigortası prim borçlarını
ödeyemeyen 25 yaşın altındaki gençlerimizin primlerinin tahsilinden vazgeçildi.
Kısmi
süreli veya çağrı üzerine çalışanlar, çalıştığı saat karşılığı ücret alanlar,
on gün ve daha fazla süreyle ev hizmetlerinde çalışanlarımızın da gelir testi
yaptırma zorunluluğu ortadan kaldırıldı.
Emniyet
hizmetleri tazminat oranları yüzde 25 oranında artırıldı. Polislerin, uzman
jandarma ve erbaşlarımızın 2200 olan ek göstergeleri 3000’e çıkarıldı.
1.050
lira olan muhtar maaşları 2016 yılı itibarıyla 1.300 liraya yükseltildi.
1
Ocak 2017 itibarıyla 45 yaşını doldurmamış olan çalışanlar otomatik olarak
bireysel emeklilik sistemine dâhil edildi.
Şehit
yakınları ve gazilerimize yönelik yasal düzenlemeler 5 ayrı torba yasa
düzenlemeleriyle yapıldı. İnşallah da Aile ve Sosyal Politikalar Bakanlığımız
şehit yakınlarımız ve gazilerimizle ilgili bütünleşik yasa üzerindeki
çalışmalarını da tamamlamak üzere.
Gerçek
usulde vergilendirilen esnaf ve sanatkârların basit usule göre
vergilendirilmelerine imkân sağladık. Esnafımızın kredi ve kefalet
kooperatiflerinden yararlandığı kredi miktarı 2002 yılında yüzde 47 faizle 153
milyon iken 2016 yılında yüzde 5 faizle 20 milyar lirayı geçmiştir. Bu imkândan
toplam 1 milyon 100 bin küçük işletme, esnaf ve sanatkârımız yararlanmıştır.
Esnafımıza sıfır faizli kredi imkânı getirdik, bugüne kadar da 48 bin esnafımız
tarafından 1 milyar 350 milyon liralık kredi kullanımı gerçekleştirilmiştir.
Basit usulde vergilendirilen esnafın yıllık 8 bin liraya kadar olan kazancından
gelir vergisi alınmaması hususu düzenlenmiştir. 
1
Ocak 2017 tarihinde yürürlüğe girecek olan Ticari İşlemlerde Taşınır Rehni
Kanunu, özellikle küçük işletmelerimiz ve esnaflarımızın finansmana erişimine
önemli bir katkı sunacaktır. 
(Mikrofon
otomatik cihaz tarafından kapatıldı) 
SÜREYYA
SADİ BİLGİÇ (Devamla) – Sayın Başkan, iki dakikada toparlayabilir miyim?
BAŞKAN
– Sayın Bilgiç, lütfen toparlayınız. 
SÜREYYA
SADİ BİLGİÇ (Devamla) – İlk defa gelir vergisi mükellefiyeti tesis olunan ve
mükellefiyet başlangıç tarihi itibarıyla 29 yaşını doldurmamış gençlerimize 3
vergilendirme dönemi boyunca elde ettikleri kazancın 75 bin Türk lirasına kadar
olan kısmının gelir vergisinden müstesna tutulabilmesi sağlanmıştır. Vergiye
gönüllü uyumun artırılması amacıyla haklarında henüz vergi incelemesine
başlanılmamış veya takdir komisyonuna sevk edilmemiş mükellefler için “izaha
davet” olarak adlandırılan yeni bir müessese getirilmiştir. 6736 sayılı
Kanun’la mükelleflerin kamu kurumlarına olan birikmiş borçlarının faizleri
silindi, ana borçları yeniden yapılandırıldı. Şehir içi taksi, dolmuş, servis,
minibüs ve otobüs taşımacılığı faaliyeti ile ticari yük taşımacılığı
faaliyetleri kapsamında kullanılan taşıtların yenilenmesi amacıyla 30/6/2019
tarihine kadar ticari araçlarda özel tüketim vergisi kaldırıldı. Yem ve
gübredeki KDV kaldırıldı. İmalat sanayisinin makine ve teçhizat yatırımlarının
finansmanında kullanılan kredilere banka ve sigorta muameleleri vergisi
istisnası getirilmiştir. Dâhilde işleme ve geçici kabul rejimleri kapsamında
ihraç edilecek malların üretiminde kullanılan girdilerin teminindeki
tecil-terkin uygulaması 2020 yılının sonuna kadar uzatılmıştır. Kreş ve gündüz
bakımevlerinin işletilmesinden elde edilen kazançların 5 vergilendirme dönemi
boyunca vergiden istisna edilmesi sağlandı. İşlem maliyetlerini azaltmak
amacıyla çeşitli alım ve hizmetlere damga vergisi, emlak vergisi ve harç
istisnası getirildi. 
Değerli
arkadaşlar, daha kadınlarımız var, gençlerimiz var, engellilerimiz var ama
zaman yok. Konuşmam boyunca AK PARTİ iktidarlarının kuruluşundan bu yana
gerçekleştirdiğimiz reformlar ile halkımızın refah ve mutluluğunu artırmaya
yönelik düzenlemeleri özetlemeye çalıştım. Meclisimize sunulan Anayasa
değişikliği teklifiyle de inşallah bugüne kadar yapmış olduğumuz reformları taçlandırmış
olacağız. 
Ülkemizin
muasır medeniyetler seviyesinin üzerine çıkmasında kilometre taşlarından biri
olan 2017 yılı bütçemizin ülkemize ve milletimize hayırlar getirmesini temenni
ediyor, bu duygu ve düşüncelerle, Genel Kurulu ve bizleri ekranları başında
izleyen vatandaşlarımızı saygıyla selamlıyorum. (AK PARTİ sıralarından
alkışlar)
BAŞKAN
– Teşekkür ediyorum Sayın Bilgiç, sağ olunuz. 
LEVENT
GÖK (Ankara) – Sayın Başkan…
BAŞKAN
– Efendim, Milliyetçi Hareket Partisi Grup Başkan Vekili Erhan Usta Bey bir
açıklama yapmak istiyorlar. 
Buyurun,
bir dakika.
V.- AÇIKLAMALAR
1.- Samsun Milletvekili Erhan Usta’nın, Isparta
Milletvekili Süreyya Sadi Bilgiç’in 433 sıra sayılı 2017 Yılı Bütçe Kanunu
Tasarısı ile 434 sıra sayılı 2015 Yılı Kesin Hesap Kanunu Tasarısı’nın tümü
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
ERHAN
USTA (Samsun) – Teşekkür ederim Sayın Başkan. 
Sayın
Bilgiç’in, tabii, konuşmasında katılmadığımız birçok yön var ama onlara
girmeyeceğim. Yalnız, iki tane çok fahiş hata yaptı, onu mutlaka Genel Kurulun
takdirine arz etmem gerekir. 
Bir
tanesi, özel ödenek ve gelir uygulamasının kendi dönemlerinde sınırlandırıldığını,
bütçe dışı fonların da AKP dönemlerinde kapatıldığını söyledi. Bu yanlıştır; bu,
Milliyetçi Hareket Partisinin koalisyon ortağı olduğu dönemde yapılmıştır. 
Ama
daha büyük hata, “2006 yılından itibaren, cumhuriyet tarihinde ilk defa,
mahallî idarelerin konsolide bütçe istatistikleri kamuoyuyla paylaşılmaya
başlanmıştır.” dedi. Arkadaşlar, bu “cumhuriyet tarihi” laflarını söylerken
biraz dikkat etmek lazım, çok büyük bir hatadır. Mahallî idarelerin konsolide
mali istatistikleri 1975 yılından itibaren yayımlanmaktadır. Olsa olsa bu,
Maliye Bakanlığının sonradan yayımlamaya başladığı istatistiklerdir ama bunu
sanki ilk kez gibi kullanmanın bir anlamı yoktur. Maliye Bakanlığının bu
istatistikleri de dardır, kullanılmıyordur. Örnek olarak, Maliye Bakanlığının
kendi bütçe gerekçesinde, 1975 yılından itibaren yayımlanmış olan Kalkınma Bakanlığı
istatistikleri kullanılmaktadır. Dolayısıyla, çok ciddi bir hata vardır. Bu,
lütfen, “Cumhuriyet tarihinde ilk defa şöyle böyle oldu.” şeylerinde biraz daha
dikkatli olalım.
Teşekkür
ederim.
BAŞKAN
– Teşekkür ederim. 
LEVENT
GÖK (Ankara) – Sayın Başkan…
BAŞKAN
– Buyurunuz Levent Bey.
LEVENT
GÖK (Ankara) – Sayın Başkan, az önce konuşan Sayın Bilgiç, Cumhuriyet Halk
Partisi Grubu adına konuşan Sayın Kesici’ye atfen, kendisinin ODTÜ’de yapmış
olduğu bir konuşmada “Enflasyon düşmez.” dediğini belirterek, kendisine ismini
belirtmek suretiyle doğrudan bir ithamda, ifadede bulunmuştur. 
SÜREYYA
SADİ BİLGİÇ (Isparta) – İnternet sitesinde var efendim, ben onun için söyledim
Sayın Kesici’ye.
LEVENT
GÖK (Ankara) – İlhan Bey’e bu konuyla ilgili sataşmadan dolayı söz istiyoruz
efendim.
BAŞKAN
– Peki efendim.
İlhan
Bey, buyurun. (CHP sıralarından alkışlar)
Beyefendi,
iki dakika içinde rica edeyim. 
VI.- SATAŞMALARA İLİŞKİN KONUŞMALAR
1.- İstanbul Milletvekili İlhan Kesici’nin, Isparta
Milletvekili Süreyya Sadi Bilgiç’in 433 sıra sayılı 2017 Yılı Bütçe Kanunu
Tasarısı ile 434 sıra sayılı 2015 Yılı Kesin Hesap Kanunu Tasarısı’nın tümü
üzerinde AK PARTİ Grubu adına yaptığı konuşması sırasında şahsına sataşması
nedeniyle konuşması
İLHAN
KESİCİ (İstanbul) – Sayın Başkan, değerli milletvekilleri; Süreyya Sadi Bey
benim de arkadaşımdır, dostumdur. Çok böyle kuvvetli bir sataşma olarak da
görmem söylediklerini. 
1990
yılında ben öyle bir konferans vermiş olurum, uyar yani bana, uyuyor,
hatırlamıyorum ama. Enflasyonla ilgili…
SADİ
SÜREYYA BİLGİÇ (Isparta) – Ne yapalım? Atay Bey söyledi.
İLHAN
KESİCİ (Devamla) – Hayır hayır…
Enflasyonla
ilgili ona benzeyen şeyler söylemiş de olabilirim. O 1990’ların enflasyonist
ortamı gerçekten çok vahşi bir enflasyonist ortamdı. Onun, tabii, sizin
iktidara gelişinizle fazla bir ilişkisi yok ama sadece küçük bir düzeltme
yapmak isterim. Ben bu tür şeyleri iyi beceremiyorum yani cevap vermek,
kontrcevap vermek işlerini filan ama bir küçük nokta, bu IMF borcuyla ilgili
olmak üzere: 2002 yılında kamunun borcu, devlet sektörünün dış borcu 64 milyar
dolardı, bunun 22’si IMF’ye idi. 22’sinin IMF’ye olmasının sebebi, bir önündeki
2001 krizidir. Zaten o 2001 krizi olmuş olmasaydı muhtemelen AK PARTİ filan da
burada olmuş olmayacaktı. 22’si IMF’ye idi, IMF çok büyük bir kredi açtı bize,
çok iyi etti, yoksa çok daha kötü sonuçlarla karşılaşabilirdi Türkiye, Türkiye
çok kolay atlattı. Aslında, erken seçim olmamış olsaydı yani Kasım 2002’de
değil de 2003’te, 2004’te seçim olmuş olsaydı siyasi sonuçları da çok farklı
filan çıkardı. 
Şimdi,
buradan şunu söyleyeyim ben: Demek ki IMF’ye 22 milyar dolar borcumuz var,
IMF’nin dışında 42 milyar dolar daha borcumuz var, toplamı 64. Kamu sektörünün
şimdiki borcu 122 milyar dolar. IMF’ye sıfırlandı yani 64’ün içerisindeki bir
bölüm sıfırlandı ama geri kalanı duruyor. Şimdi onun ulaştığı nokta 122 yani 64
-IMF’li, IMF’siz, fark etmez- 122 olmuş, 2 katına çıkmış; bir. 
İki:
Bu borç kalemlerinde görünmeyen ama devletin dış borcu mahiyetinde kabul
edilmesi gereken bir kalem daha var; o da işte, bu büyük projelere, “mega
projeler” dediğimiz projelere verilmiş olan, ne kadarı verildi, ne kadarı bunun
içindedir, değildir, çok da bilmediğimiz hazine garantili krediler var, daha
doğrusu, kredilere karşılık verilmiş olan hazine garantileri var. Bu rakam 42
milyar dolar gibi benim hesaplarımda. Demek ki kamunun şimdiki bu dış borç
yükümlülüğü ne? Bu 122’ye 42 daha eklersek, işte, 164’lük filan bir rakam eder;
bu bir. 
(Mikrofon
otomatik cihaz tarafından kapatıldı) 
İLHAN
KESİCİ (Devamla) – İki: Bu dönem içerisinde 60 milyar dolarlık özelleştirme
yapıldı. O özelleştirme daha önceki dönemlerin yarattığı iktisadi kıymetlerdi.
Onu da şeyden çıkarırsanız zaten, neredeyse sıfırdan 122 milyar dolara çıkmış
olan bir dış borç görünüyor. Bu çok Süreyya Sadi Bey, bu iyi değil ama netice
itibarıyla böyle bir şey. 
Bu
bilgileri arz etmek istedim.
Çok
teşekkür ederim. (CHP sıralarından alkışlar)
BAŞKAN
– Teşekkür ediyorum Sayın Kesici, çok sağ olun.
IV.- KANUN TASARI
VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2017 Yılı Merkezi Yönetim Bütçe Kanunu Tasarısı
(1/774) ile Plan ve Bütçe Komisyonu Raporu (S.Sayısı 433) (Devam) 
2.- 2015 Yılı Merkezi Yönetim Kesin Hesap Kanunu
Tasarısı (1/733), 2015 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2015 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/828), Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 211 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/829), 2015 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/830), 2015 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/831), 2015 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/832), 6085 Sayılı Sayıştay Kanunu
Uyarınca Hazırlanan 2015 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/834) ile Plan ve Bütçe
Komisyonu Raporu (S.Sayısı: 434) (Devam)
BAŞKAN
– Efendim, şimdi, Adalet ve Kalkınma Partisi Grubu adına ikinci söz Çanakkale
Milletvekili ve Grup Başkan Vekili Sayın Bülent Turan’a aittir.
Buyurunuz
Sayın Turan. (AK PARTİ sıralarından alkışlar)
Süreniz
otuz dakikadır.
Buyurun
Beyefendi.
AK
PARTİ GRUBU ADINA BÜLENT TURAN (Çanakkale) – Sayın Başkan, değerli
milletvekilleri; 2017 Yılı Merkezi Yönetim Bütçe Kanunu Tasarısı için AK PARTİ
Grubu adına söz aldım. Bütçe kanununun ülkemiz, milletimiz, demokrasimiz,
Parlamentomuz için hayırlı olmasını ümit ediyorum. 
Bütçe
kanunu tasarısının hazırlanmasında emeği geçen başta Maliye Bakanımız ve
bürokratları, Plan ve Bütçe Komisyonu Başkanı ve üyeleri, tüm destek olan,
konuşmalar yapan, on iki gün boyunca burada her türlü müzakerede bulunan
muhalefet ve iktidar partisi vekillerine AK PARTİ Grubu adına teşekkür
ediyorum.
Öncelikle,
geçtiğimiz hafta Beşiktaş’ta kiralık katiller, kiralık örgütler tarafından
terör saldırısı sonucunda şehit olan polislerimize ve vatandaşlarımıza
Allah’tan rahmet diliyorum. Milletimizin başı sağ olsun.
Sayın
Başkan, değerli milletvekilleri; bütçe, devletin gelir kaynaklarını ve imkânlarını
karşılaştırarak bunlara rasyonel çözümler bulan bir çalışma sistemi. Bütçe bir
iktidarın yöneticilik başarısını ölçen, bütçe bir anlamda bir iktidarın
güvenoyu anlamına gelen kanun tasarısı.
Sayın
Başkan, değerli arkadaşlar; bütçe bizim için sadece teknik bir kanun değildir,
sıradan bir kanun değildir; bütçe bizim için bir emanettir, bütçe demokrasinin
özüdür, bütçe hesap verilebilirlik demektir. Biz bütçeyi sadece demokrasinin
bir unsuru olarak değil aynı zamanda milletin bize bir emaneti olarak görürüz.
Kars’ta dağın başında çobanlık yapan bir vatandaşımızın da, İstanbul’daki bir
bankacımızın da bu bütçede hakkı vardır, emeği vardır, emaneti vardır diye
düşünüyoruz. (AK PARTİ sıralarından alkışlar) Mali disiplini bu yüzden en üst
düzeyde tutmak istiyoruz. Şu ana kadar 14 bütçe yaptık, şu an 15’inciyi
görüşüyoruz, hepsinden alnımızın akıyla çıkmaktan dolayı Allah’a hamdediyorum.
Allah, aldığımız işlerin hakkını vermeyi bizlere nasip etsin.
Sayın
Başkan, değerli milletvekilleri; bütçe yapmak bir parti için, bir hükûmet için
büyük bir onurdur, ancak aralıksız on beş yıl boyunca bütçe yapmak apayrı bir
onurdur. Bizim yakın dönem çok partili tarihimize baktığımızda Demokrat
Partinin on yıl boyunca, Adalet Partisinin altı yıl boyunca, Anavatan
Partisinin de yedi yıl boyunca bütçe yaptığını görüyoruz. Hiçbir partiye on beş
yıl boyunca bütçe yapma imkânı verilmedi. O yüzden, milletin en çok teveccüh
ettiği, on beş yıl boyunca bütçe yapma imkânı verdiği bu harekete mensup
olmaktan çok ayrı bir gurur duyuyorum, bahtiyarlık duyuyorum. Allah bize bu
millete daha nice yıllar, nice on beş yıllar bütçe yapmayı nasip etsin. (AK
PARTİ sıralarından alkışlar) 
Sayın
Başkan, değerli milletvekilleri; bu on beş yıllık bütçe çalışmasının
öncesindeki Türkiye’ye baktığımızda enflasyonun yüzde 100’leri bulduğu, bir
yasama döneminde birden fazla hükûmetin değiştiği, çok stratejik olan adımların
atılamadığı, ekonominin, dış politikanın, her alandaki yatırımın geriye gittiği
bir dönemi beraber yaşadık. Düşünün ki 1950’den 2002’ye kadar yani çok partili
hayatımızda, elli iki yıllık dönemde tam 39 hükûmet kurulmuş. Bir daha
söylüyorum, elli iki yıllık çok partili dönemde toplam 39 tane hükûmet
kurulmuş. Bu bile başlı başına aslında ne demek olduğunun cevabı yani on altı
ayda bir hükûmet değişirse bu ülkenin büyüyemeyeceğinin, Edirne-Kars vizyonunu
aşamayacağının, geçmişten gelen sorunlarıyla beraber ileriye taşınamayacağının
en güzel göstergesi. O yüzden ki on beş yıllık bütçe öncesinde âdeta siyasetin
dümeninde, milletin adına iş yapanların önünde milletin kendisi değil,
patronlar vardı, bürokratlar vardı, medya patronları vardı ve iş adamları vardı
ama AK PARTİ bunların hepsini yerle bir etti, on beş yıl içerisinde bütçe onun
dışında bir siyasi kültür geliştirdi. (AK PARTİ sıralarından alkışlar) 
Değerli
arkadaşlar, yine o dönemlere baktığımızda siyasi istikrarın sonucu olarak çöp
dağları mı isterseniz, hastane kuyrukları mı istersiniz, hava kirliliği, banka
batmaları, işkence haberleri, IMF borçları, insan hakları ihlalleri,
enflasyonun coşması, ekonomik krizler hepimiz için sıradan bir haber hâline
gelmişti.
Değerli
arkadaşlar, daha on dört aylık bir partiyken bizim partimiz çıkıp değişim
vadettiğinde, “Bu sorunlara ancak AK PARTİ’nin iktidarı engel olur.” dediğinde
bu millet bize çok büyük bir destek verdi. Hatta, bu on beş yıl içerisinde 5
genel seçim, 3 yerel seçim, 2 referandum, 1 Cumhurbaşkanlığı olmak üzere toplam
11 seçim yaptık. Bir daha söylüyorum, şu on dört yıl içerisinde 11 seçim
yaptık. O yüzden, bu on dört yıldaki 11 seçime rağmen hiç kaybetmedik ancak hiç
de şımarmadık. Görevimizi artıran seçimler oldu, sorumluluğumuz arttıkça
boynumuz yere eğildi, oyumuz arttıkça daha sağlam durmak için, daha fazla
milletin hakkına dikkat etmek için gayret ettik. Bırakın şımarmayı, daha çok
çalıştık, daha çok yenilendik. Yenilendikçe güçlendik, milletimiz de bize âdeta
“İş bilenin, kılıç kuşananın.” dedi. (AK PARTİ sıralarından alkışlar) 
Sayın
Başkan, değerli milletvekilleri; peki bu halk bizi neden on beş yılda 11 seçim
kazandırarak destekledi ve anketler gösteriyor ki çok büyük bir oy oranıyla
hâlâ önlerdeyiz, neden? Hiç kimse bizim -tabiri caizse- kara kaşımıza kara
gözümüze oy vermedi. Biz çalışmasaydık, üretmeseydik, emanete hakkıyla sahip
çıkmasaydık, dürüst olmasaydık, sözümüzü namus bilmeseydik, cesur olmasaydık,
vesayet odaklarıyla kavga etmeseydik, daha önceki iktidarlar gibi bürokrasiye,
iş dünyasına, atanmışlara “Buyurun, siz yönetin.” deseydik, milletle beraber
yürümeseydik, gece gündüz çalışmasaydık, “Durmak yok, yola devam.” demeseydik
bu millet bize niye oy versin?
Sayın
Başkan, değerli milletvekilleri; on iki gün boyunca bütçeyi çok teknik olarak
değerlendirdik, rakamlar, sayfalar, grafikler verdik. Ben ayrıntıya girmeden
önce bütçeyle ilgili fotoğraf çekmek istiyorum izin verirseniz.
Bakınız
değerli arkadaşlar, öncelikle, 2017 yılı bütçesinin temel özelliği, 2002
yılındaki bizim bütçemizin 120 milyar olan karşılığı bugün itibarıyla 650
milyar. Bir daha söylüyorum, AK PARTİ’nin birinci bütçesi, 120 milyar olan
bütçemiz bugün 650 milyarı aşmış durumda, hamdolsun. (AK PARTİ sıralarından
alkışlar)
İkinci
bir cümle unutmamamız gereken: 2002 yılında yani on beş yılın başlangıcında 79
milyar olan bütçe gelirlerimiz bugün itibarıyla 600 milyarı aşmış durumda; 8
kat artmış. 2002’de 100 lira olan gelirin her 86 lirası faize giderken bugün
sadece 11 TL’si gidiyor. 
Az
önce Sayın Kesici’yi çok büyük keyifle dinledik. Keşke her konuşma böyle olsa;
hakaretten, iftiradan, Cumhurbaşkanına diklenmekten, farklı farklı, vizyonsuz
konuşmalardan öte bu tarz konuşmalar olsa. Ben, teşekkür ediyorum, keyifle
dinledik. Ancak, Sayın Kesici konuşmasında 2002 yılındaki faiz rakamlarını
söylemedi. Sayın Kesici’ye özellikle, geldiği siyaset kültürüyle tanınan bir
ifadeyle beraber söylemek istiyorum: “Bizi eleştirdiğiniz o yolların daha çok
yapılmasını, o köprülerin daha çok yapılmasını siz neden sağlamadınız?” desek,
muhtemelen bize “Ya, para vardı da biz mi yapmadık?” diyecekti; işte, paranın
kaynağı bu değerli arkadaşlar. (AK PARTİ sıralarından alkışlar) 100 liralık
gelirin 86 lirası faize giderken bugün sadece 11 lirası gidiyor değerli
arkadaşlar. 
Yine,
Sayın Kesici konuşmasında birçok örnek verirken “OSB’ler batıyor, sanayi
mahvoluyor.” dedi. O konuşmadan hemen sonra 3 tane OSB başkanından Kayseri’den,
Kocaeli’den, Denizli’den bir sürü fotoğraf geldi “İşçi arıyoruz.”, “Yatırım
yapıyoruz.” diye. Bu ülke batmadı arkadaşlar. Dönemsel olarak sıkıntılar
olabilir, dönemsel olarak kurun değiştiği anlar olabilir, çevremizdeki
savaşlarla beraber, Avrupa’nın ekonomisinin geriye gitmesiyle beraber
sıkıntılar da olabilir. Ama, bütçemiz de, enflasyon da, faiz de, yatırım da
tamamen kontrolümüz altında olmakla beraber yarınlar için daha iddialıyız,
göreceksiniz daha iyi şeyler yapacağız inşallah. 
Değerli
arkadaşlar, peki, bütçenin bu genel fotoğrafından sonra en öne çıkan başlığımız
ne diye baktığımızda şunu keyifle, gururla söyleyebiliyoruz: AK PARTİ eğitimin
yanında, eğitimcinin yanında. Biz iktidara geldiğimizde 2002 yılında eğitimin
bütçedeki payı sadece yüzde 10’du, şu an tam yüzde 20. Avrupa Birliğinde şu an
hâlâ yüzde 10,6; Avrupa’nın tam 2 katı fazla eğitime yatırım yapan bir
Hükûmetiz. İlk defa AK PARTİ’li bütçe yıllarında Millî Savunma bütçesinden daha
fazla bütçe Millî Eğitime verildi. 
Değerli
arkadaşlar, yıllarca değişik polemiklere, nümayişlere konu olan bir harç
meselesi vardı; üniversite harçları, kalksın, kalkmasın… Kavgalar olur,
eylemler olur. Sözüm ona sadece solcuların elindeymiş gibi bu üniversitelerdeki
harçlar kaldırılsın kavgası oldu. Haberiniz bile olmadı tabiri caizse, biz
kaldırdık, biz. Şu an ne harç var ne de bunlarla ilgili sorunlar var. (AK PARTİ
sıralarından “Bravo” sesleri, alkışlar) Burslarımız artıyor, yurtlarımız
artıyor, her ilde üniversite yapma iddiamız devam ediyor.
Değerli
arkadaşlar, sağlık meselesi… Yine, saatlerce eskileri, yenileri anlatabilirim
ama temel fotoğrafı ortaya koymak istiyorum. Bizler, hastane kuyruklarında
sabahlayan, ilaç alamayan, hastanede rehin kalma haberlerini duyan bir nesiliz.
Yıllarca bunu okuduk, gazetelerde gördük ama şimdi, her ilimizde neredeyse
şehir hastaneleri adıyla otel gibi hastane imkânlarımız oldu ve daha da olacak.
2002 yılında 618 olan ambulansımız, bugün, bin demiyorum, 2 bin demiyorum, 3
bin demiyorum, tam 5 bin oldu arkadaşlar. 2002’de 600 ambulans, bugün 5 bin
ambulans. 
Değerli
arkadaşlar, 2002 yılında eğitim ile sağlığın yani kişiye direkt dokunan bu ana
başlıkların bütçedeki oranı yüzde 20’yi geçmiyordu, şu an tam yüzde 37. Bir
daha söylüyorum, eğitim ve sağlığın bütçemizdeki oranı yüzde 37. Avrupa
Birliğinde kaç? Yüzde 25. Biz bu konularda iddiamızı tüm dünyaya gururla
söyleyeceğiz. 
BAKİ
ŞİMŞEK (Mersin) – Asgari ücret nasıl, asgari ücret? Ona bakalım, Avrupa
Birliğiyle bir de onu kıyaslayalım. 
BÜLENT
TURAN (Devamla) – Ulaşım ayrı bir başlık, saatlerce anlatabilirim.
Değerli
arkadaşlar, ulaşımda ülkenin çağ atladığını herkes gördü. (CHP sıralarından
gürültüler) Siz görmeyin ama vatandaşımız gördü. 25 bin kilometre oldu şu an
bizim sadece bölünmüş yollarımız. 2002’de 6 ilde olan bölünmüş yol, şu an 76
ile çıkmış durumda. Daha ne anlatayım sizlere? Ulaşımdaki köprüler, boğaz
köprüleri, Yavuz Sultan Selim, Marmara Köprüsü, hele ki şimdi Çanakkale’yi
görün inşallah 18 Martta Çanakkale köprümüzün temelini attığımızda. Tarımda,
sanayide, turizmde çok daha fazla vizyonu hep beraber yakalayacağız değerli
arkadaşlar.
Peki,
sadece kişiye dokunan yatırımlar mı? Millî Savunmaya bakın. Yine, 2002 yılında
sadece yüzde 24 oranında yerli silahımız, sanayimiz varken, bugün bu yerli
savunma sanayimiz yüzde 60’lara geldi. Millî taarruz helikopteri ATAK,
GÖKTÜRK-1, GÖKTÜRK-2, insansız hava araçları… Ki bugün bir gazete Türk malı
olan insansız hava aracı için “Çok pahalı” diye manşet atmış. Aslında şunu
demek istemiş: İsrail’in Heron’u varken neden Türkiye’nin ANKA’sı, Bayraktar’ı
var demek istemiş? Bizler daha çok ANKA yapmaya, daha çok Bayraktar yapmaya,
daha çok yerli, daha çok millî üretim yapmayı hep beraber gayret edeceğiz.
HÜRKUŞ eğitim uçuşu uçağı, Fırtına Obüsü, modern piyade tüfeğimiz, MİLGEM millî
gemimiz; hangisini anlatayım değerli arkadaşlar? 
Eskiden
bizim uluslararası anlamda markamız yok hükmündeydi neredeyse ama bugün sizin
çok eleştirdiğiniz TRT başlı başına bir marka değeri hâline geldi; Arapçası,
Kürtçesi, İngilizcesi, farklı dillerde uyduda bambaşka bir kanal hâline geldi.
En son adım TRT World. Tüm dünyada örnek gösterilen bir kanal hâline geldi,
vizyonuyla, içeriğiyle, renkleriyle bambaşka kanal hâline geldi değerli
arkadaşlar. 
2012
yılında Türk Hava Yolları orta ölçekli bir kurumken, bir şirketken bugün
dünyanın birçok noktasına uçan, 117 ülkeye uçan, 298 noktaya uçan bir hava
şirketi hâline geldi. Türk Hava Yollarını tanımayan insan kalmadı, TRT’yi
tanımayan insan kalmadı. Bunun ötesinde daha birçok kurum sayabilirim. Vaktimiz
kısa diye hızlı geçmek istiyorum. 
Değerli
arkadaşlar, bunları yaparken “Nasıl yaptık?” sorusunun bir iddiası var. Biz bu
millete sevdalıyız, biz iş yapmak istiyoruz, bizim derdimiz var. O yüzden
bunları başarıyoruz. Eğer zihinsel değişiklik olmasaydı, eğer biz eskiden gelen
hâlimizi devam ettirseydik bunları yapamazdık. Hani büyük şairlerimizden Yahya
Kemal’in dediği gibi “İnsan, âlemde hayal ettiği müddetçe yaşar.” Biz, bu
topluma hayal etmeyi öğrettik. Önceden kendi şehrinden dışarıya çıkmayan
insanlarımız vardı, Avrupa’nın, dünyanın hiçbir şehrine temsilcilik açmayan
yayınlarımız, yayın organlarımız vardı ama artık bugün şirketlerimiz de,
basınımız da, iş adamlarımız da herkes AK PARTİ’nin vizyonuyla beraber
Türkiye’ye yakışan adımları atmaya devam ediyor. Siz hayal ederseniz Yavuz
Sultan Selim Köprüsü olur, siz hayal ederseniz Çanakkale Köprüsü olur, siz
hayal ederseniz Marmaray olur, Körfez Köprüsü olur ve yeniden büyük Türkiye’nin
inşası başlar inşallah. 
Değerli
arkadaşlar, bugünlere kolay gelmedik; zaman oldu liderimizi hapse attılar,
zaman oldu davamızın önüne set vurdular, zaman oldu kapatma davası açtılar,
zaman oldu “Siz cumhurbaşkanı seçemezsiniz.” dediler, zaman oldu bizim önümüze
farklı atraksiyonlarla, darbelerle geldiler. Ama hep “ya sabır” dedik, “ya sabır”
dedik, hep milletimize sırtımızı dayadık. Birilerinin yaptığı gibi “Sırtımızı
falanca örgüte...” demedik, Avrupa’ya gitmedik, şikâyet etmedik, hendek
kazmadık, “Biz sadece milletle yürürüz.” dedik, milletle beraber yol yürüdük.
Allah’a hamdolsun ki bugünkü tabloyla karşılaşmış olduk. (AK PARTİ sıralarından
alkışlar) 
Sayın
Başkanım, değerli milletvekilleri; sadece eğitim, sağlık, silah gibi değil çok
şey söylemek istiyorum. Bakınız, yine insan hak ve özgürlüklerini güvence
altına alan kurumlar kurduk. İnsan Hakları ve Eşitlik Kurumu, Kamu Denetçiliği
Kurumu AK PARTİ döneminde kuruldu. Partimizde İnsan Hakları Başkanlığı bu
dönemde kuruldu, ana dilde savunma hakkı bu dönemde verildi, farklı dil ve
lehçelerde yayın yapma bu dönemde hayata geçirildi, azınlıklara kendi
mülkiyetlerini, vakıf mülkiyetlerini verme hakkı bu dönemde sağlandı, 4+4+4’le
eğitim özgürleştirildi, ceza sisteminde iyileştirmeler yapıldı, denetimli
serbestlik geldi, çocuklara özel ceza infaz sistemi geldi, cezaevleri
saydamlaştırıldı, orantısız güç kullanmanın önüne geçildi, idari bilgi
edinmenin önü açıldı, yerleşim yerlerinin eski isimlerinin önü açıldı, işkence
ve kötü muameleye son verildi, Türkiye için utanç vesilesi olan başörtüsü
yasağı, katsayı yasağı gibi kronik sorunlar yerle bir edildi, kadına yönelik
pozitif ayrımcılık hükmü Anayasa’ya girdi. Türkiye darbe zihniyetiyle AK PARTİ
döneminde yüzleşti çünkü Şeyh Edebali’nin dediği gibi “İnsanı yaşat ki devlet
yaşasın.” dedik. (AK PARTİ sıralarından alkışlar) AFAD gibi, TİKA gibi, Kızılay
gibi, Yunus Emre Enstitüsü gibi olağanüstü gurur duyduğumuz kurumlara vakit yok
diye girmiyorum.
Değerli
arkadaşlar, peki, ben, bu on iki gün boyunca konuşurken, bunları ortaya
koyarken daha çok muhalefetteki arkadaşlarımız ne söylemişler diye özel çalışma
yaptırdım. Danışmanlarımı topladım. Ne demişler? Bakın arkadaşlar, öne
çıkanlar: Bir, Saray; iki, diktatör; üç, Cumhurbaşkanlığı; dört, tırı vırı. (AK
PARTİ sıralarından alkışlar) 
Arkadaşlar,
sizin Saray dediğiniz bu milletin evi, bu milletin huzur bulduğu yer, siz tapu
kadastro müdürlüğüne bina yapıldığı zaman kızmıyorsunuz, valiliğe, adliye
sarayına kızmıyorsunuz, Avrupa’ya gittiğinizde, dünyanın değişik şehirlerine
gittiğinizde, “Başkanlık sarayı” dendiğinde fotoğraf çektiriyorsunuz, “Aman, ne
güzel!” diyorsunuz, orta hâlli, “bir saray” diye ifade ettiğiniz külliye bu
milletin gurur duyduğu bir mekân hâline geldi. 
Fakat,
oyunuz niye artmıyor, biliyor musunuz? Farkında olmayabilirsiniz, on beş yıldan
beri 25’i 26 yapamadınız, yapamazsınız. Her “saray” dediğinizde birilerini
kırıyorsunuz, her “kaçak” dediğinizde birilerini kırıyorsunuz. Sayıları aldım:
16 bin muhtar orada yemek yemiş, 10 binden fazla STK toplantı yapmış, millet
orada camiye gidiyor, kütüphaneye gidecek, kongreye gidecek, millet orada yaşıyor.
Siz hakaret ettikçe adam diyor ki, “Ya, ben gittim, senin dediğin altın
klozetin gördüğümle alakası yok. Sen yalancısın o zaman.” diyor. Bunu millet
görüyor arkadaşlar. (AK PARTİ sıralarından alkışlar) 
Bakınız,
“Tayyip Erdoğan” dediğiniz adam, Sayın Cumhurbaşkanımız, İstanbul Belediye
Başkanı olduğunda -ben İstanbul’u iyi bilirim- Florya’da, sahilde, ormanda
harika ötesi bir ev var, lojman var, konut var Büyükşehir Belediye Başkanı
için, bırakmadı, beş yıl başkanlık yaptı, Üsküdar’daki mahalleden çıkmadı o
adam. Devam ediyorum: Başbakan oldu, on iki yıl görev yaptı. Sizin
başbakanlığınızın, bu devletimizin yok muydu konutu, yok muydu misafirhanesi?
Ama Keçiören’de bir apartmanda on iki yıl boyunca kiracı oldu o insan. (AK
PARTİ sıralarından alkışlar)
Değerli
arkadaşlar, bizim gözümüz sarayda değil, bizim gözümüz iş yapmakta, bu ülkenin
onurunu ayağa kaldırmakta, tarihten gelen o medeniyetimizi, sorumluluğumuzu
tekrar dosta, düşmana göstermekte. Ev derdi, saray derdi olsaydı, belediye
başkanlığında, başbakanlığında krallar gibi yaşayamaz mıydı? Yaşardı
arkadaşlar. O yüzden, bunları niye söylüyorum biliyor musunuz; aynaya bakın,
aynaya. Dışarıda çay içerken gelecek buraya, önceki konuşmacıyı bilmiyor,
sonrakini bilmiyor, direkt “diktatör”, “Saray var, o var, bu var.” Yapmayın ya!

Oyunuzun
artmamasının sebebi biz değiliz, sizsiniz aynı zamanda. Aynı şeyleri yapıp da
farklı sonuçlar beklemek makul insanların tavrı değildir. Aynı şeyi
yapacaksınız, oyunuz artacak; artmaz. Kaldı ki, o yüzde 25 oyun da içerisinde
sizin payınız çok az arkadaşlar. Altı okun içerisinde Mustafa Kemal’in hatırası
var, İnönü’nün hatırası var, tarihiniz var. Adam diyor ki “Kanım aksa oyum
size.” Yani, size değil tarihinize oy veriyor. Çoğunuz çıkıyorsunuz
bağırıyorsunuz, hakaret ediyorsunuz; ortada ne var? 25, 26 olmadı, olmaz! (AK
PARTİ sıralarından alkışlar) Hâlâ buraya çıkanlar FETÖ’nün kasetçaları gibi;
“17 Aralıkta böyle oldu, dolar kutuları böyle oldu.” gibi hâlâ sizin önünüze
konan argümanlarla bize saldırıyorsunuz. O FETÖ ki -tırnak içerisinde- Müslüman
cemaatler içerisinde sayılırken karşıydınız ama hainler arasında olunca yanında
olmaya çalıştınız. Hüsnü Mahalli, beş on sene önceye kadar irticacıydı,
Arap’tı, kötüydü; ne zamanki Esad’ın yanında olmaya başladı alkışlamaya başladınız.
Bunlar yanlış arkadaşlar, bunlar doğru değil. Edirne’ye ciğer yemeye
gitmediniz. Niyetinizi biliyoruz, HDP’nin avukatlığı size kalmaz. Ses
çıkarmayın, Edirne’ye ciğer yemeye gitmediğinizi bir daha söylüyorum. 
Değerli
arkadaşlar, Cumhuriyet Halk Partisinin doksan yıllık hatırası kıymetli bir
hatıra.
ÖMER
FETHİ GÜRER (Niğde) – Ya, sen bütçeden konuş, bırak Cumhuriyet Halk Partisini.
BÜLENT
TURAN (Devamla) - Bu hatıraya sahip çıkın, bu hatıraya sahip çıkmazsanız kendi
aranızdaki arkadaşlarınızın uyarılarına sahip çıkın.
ÖMER
FETHİ GÜRER (Niğde) – Yaptığınız bir şey yok. Sen onları anlat.
BÜLENT
TURAN (Devamla) - Hadi bana kızıyorsunuz, Sayın Nevşehir, bana kızıyorsunuz
canın sağ olsun ama bakın, söylediğim, sadece benim eleştirilerim değil.
Bakınız,
değerli arkadaşlar… 
LEVENT
GÖK (Ankara) – Bülent, karıştırdın “Niğde” diyecektin herhâlde.
BÜLENT
TURAN (Devamla) - Niğde, patatesi bol Niğde. 
LEVENT
GÖK (Ankara) – Niğde, değil mi? 
BÜLENT
TURAN (Devamla) - Bakınız, kendi arkadaşlarınız bu tavırdan rahatsız bunu
yapmayın değerli arkadaşlar. İsim vermeyeceğim, sizin vekiliniz,
milletvekiliniz “Yeter artık, sabır, sabır, sabır bir yere kadar. Ben
Atatürk’ün kurduğu gibi bir CHP istiyorum, oraya buraya savrulan değil. Adana
mitinginde Nazlı Ilıcak, Mehmet Altan gibi Ergenekon, Balyoz süreçlerinin
savunucusu FETÖ’cülerin isimlerinin anılmasını kabul etmem.” diyor. Kim?
Sizinkiler diyor. Ben de etmiyorum, size yakışmıyor bu arkadaşlar. 
Kızabilirsiniz,
gidin Nazlı Ilıcak’ı vekil yapın, gidin Ahmet Altan’ı vekil yapın önemli değil,
istediğinizi yapın ama değerli arkadaşlar, CHP’nin bir hatırası var bu hatıraya
yanlış yapmayın. 
Bakınız,
bir başka, size yakın bir avukat diyor ki: “Adana mitinginde gazeteciler
sayılmış, yoklama yapılmış. ‘Nazlı Ilıcak’ denilince halkın ‘burada’ demesi
istenmiş; o oradaysa ben orada yokum.” diyor. 
ÖMER
FETHİ GÜRER (Niğde) – Sen ne diyorsun o konuda? 
BÜLENT
TURAN (Devam) - Dursun Çiçek, bir başka vekiliniz. “Ali Tatar, Murat Özenalp,
Cem Çakmakların sesleri, bakışları olmaya devam edeceğiz. Cumhuriyet ve
demokrasi cephesinde Altan ve Ilıcak olmayacaktır.” diyor. Değerli arkadaşlar,
yanlış bir yerdesiniz, aynaya bakın, kendinize gelin derim ben; bunu da bir
dost tavsiyesi olarak kabul edin. Daha bunun gibi onlarca vekillerinizin sitemi
var size, “Böyle yapmayın.” diye. Ama eski, kıymetli genel başkanınız, der ki:
“Ergenekon mimarlarını alkışlamak son derece yanlış.” der Sayın Deniz Baykal.
Ben de diyorum: Ergenekon sanıklarını alkışlatmak, mimarlarını alkışlatmak son
derece yanlıştır arkadaşlar, yapmayın bunları.
ÖZGÜR
ÖZEL (Manisa) - Bülent, sizsiniz mimarı ya, sizsiniz mimarı.
BÜLENT
TURAN (Devamla) - Değerli arkadaşlar…
ÖZGÜR
ÖZEL (Manisa) - Onlar taşeron, sen esas işverensin.
HAKAN
ÇAVUŞOĞLU (Bursa) - Laf atma, laf atma!
BÜLENT
TURAN (Devamla) - Bir diğer mesele, sarayın dışında…
ÖZGÜR
ÖZEL (Manisa) - Onlar taşeron, sen esas işverensin.
HAKAN
ÇAVUŞOĞLU (Bursa) - Laf atma, laf atma! Ne laf atıyorsun?
BÜLENT
TURAN (Devamla) - Başkanlıkla ilgili iddialarınız ortaya kondu. Bu başkanlıkla
ilgili meselede gördük ki…
HAKAN
ÇAVUŞOĞLU (Bursa) - Bak bana, laf atma oradan. 
ÖZGÜR
ÖZEL (Manisa) - Sus!
BÜLENT
TURAN (Devamla) - Değerli arkadaşlar…
HAKAN
ÇAVUŞOĞLU (Bursa) - Grup başkan vekilisin, utanmıyor musun? Bana da öyle bakma
oradan.
ÖZGÜR
ÖZEL (Manisa) - Ben kimseye bir şey demem ama seni dinlemem.
BAŞKAN
- Efendim, değerli milletvekilleri, gayet güzel gidiyoruz. Lütfen hatibe
müdahale etmeyiniz. İnsicamı bozmayalım. 
Teşekkür
ediyorum.
Buyurun
Sayın Turan.
BÜLENT
TURAN (Devamla) - Hurdacı bağırır, sarraf susar. Bence bağırmayın. (AK PARTİ
sıralarından “Bravo!” sesleri, alkışlar)
Değerli
arkadaşlar, başkanlık sistemiyle ilgili az önce Sayın Kesici bazı iddialarda
bulundu. Dedi ki: “Sayın İnönü, partili cumhurbaşkanlığını kaldırmak için
gayret etti.” Bakın değerli arkadaşlar, bizim o tarihe ilişkin bu cümle
söylendiğinde bir cevabımız olur: Sizin o, sözüm ona çok demokrat
zamanlarınızda açık oy, gizli seçim vardı, gizli sayım vardı. Hangi
demokrasiden bahsediyorsunuz o dönemde? Kaldı ki biz Sayın Kesici gibi Demokrat
Partinin hatırasını taşıyan soy isimden, uzun yıllar orada görev yapmış bir
isimden, ailesinden İnönü’den çok Menderes demesini beklerdik, Menderes’i
söylemesini isterdik. (AK PARTİ sıralarından alkışlar) 
Yine,
Sayın Kesici dedi ki: “Tayyip Erdoğan’a -Allah gecinden versin- Hak vaki olsa
bu Anayasa değişikliğini bir tek vekil taşımaz, kollamaz, korumaz.” 
Ben
iddia ediyorum Sayın Kesici: Bizim partimiz sizin partiniz gibi değil. Bizde
316 tane Recep Tayyip Erdoğan var. (AK PARTİ sıralarından alkışlar) Bu bizim
emanetimiz. Millet arkamızda, halk arkamızda çünkü biz biliyoruz ki Menderes
de, Demirel de, Sayın Türkeş de, Sayın Erbakan da, Sayın Özal da başkanlık
sisteminin bu ülkenin menfaatine olduğunu ifade ettiler. Biz bu başkanlığı kendimize
istemiyoruz arkadaşlar. Başkanlık şu an bizim için bir sorun değil. Çok vefalı
Başbakanımız ile Cumhurbaşkanımızın uyumu dünyaya örnek bir uyum. O yüzden
başkanlıktan kaynaklı bizim sorunumuz yok. Biz oturuyoruz, konuşuyoruz, bir
araya geliyoruz, sorunları çözüyoruz ancak, sizin dediğiniz gibi, bizden
sonraki dönemlerde bu sistem bir kriz sistemi. 367 krizinden sonra ortaya çıkan
halkın seçtiği Cumhurbaşkanı, halkın seçtiği başkan bir araya geldiği zaman bu
bir kriz sebebi. Bu kriz olmasın istiyoruz, bu krizi biz aşıyoruz. Sayın Binali
Yıldırım ile Sayın Tayyip Erdoğan’ın kriz ihtimali yok. Ama bir daha diyorum:
Bizden sonra iki farklı siyasi kültürden gelen güçlü Başbakan, güçlü
Cumhurbaşkanı. 
ÇETİN
ARIK (Kayseri) – Tek adam diyorsun yani.
BÜLENT
TURAN (Devamla) - Bu yanlış, bu yanlış arkadaşlar. Buna ne olur sağduyuyla
yaklaşın, sakin yaklaşın. “Yok, efendim, kan akarmış. 92 oy da alsanız
tanımazmışız.” Ne oluyor ya, ne oluyor arkadaşlar? Hani halkçı partinin “halkı”
nereye gitti? Halk isterse her şey olacaktı? Hani demokrasi? Her şeyin,
egemenliğin sahibiydi millet? Halk isterse başkanlık gelir, ağzınızı
açamazsınız, o kadar net. (AK PARTİ sıralarından alkışlar) 
Bir
başka yalan: Yüz kırk yıllık parlamenter rejim varmış. Nerede var, nerede var
arkadaşlar? Tarihin başlangıcı olarak, Anayasa hareketi olarak 1876’yı
alacaksak kâğıt üstünde, kabul. 1876, Osmanlının ilk parlamenter rejime adım
attığı dönemdir, eyvallah ama çok değil, beş ay sonra kapatılıyor, otuz yıl
Parlamento yok bir daha. Nerede yüz kırk altı yıl, nerede? Halkı kandırmayın
artık arkadaşlar. Bizim parlamenter rejimimiz darbelerle, savaşlarla,
kesintilerle, tek partiyle sürekli bölünmüş, dağılmış bir sistem. Bu
parlamenter rejim on altı ayda bir hükûmet kurduran bir sistem. Diyoruz ki:
Seçim beş yılda bir olsun, hükûmet beş yılda bir olsun. Çalışın, siz kazanın,
Tayyip Erdoğan’ı yenin arkadaşlar. Bu, hakaret ederek olmaz, çalışarak olur.
Halk çalışana oy verir, kendisini memnun edene oy verir; bağırana, çağırana,
hakaret edene değil. O yüzden, bir daha söylüyorum: Ne olur başkanlık sistemine
makul yaklaşın. Siz nasıl bir zamanlar, 7 Hazirandan sonra bir partiyle beraber
“Oh ne iyi oldu, salladık sizi.” demiştiniz. HDP ile CHP bunu demedi mi:
“Salladık sizi.” Biraz da siz sallanın şimdi. İki parti bir araya geldi, makul
şekilde bu ülkenin sorunlarını masaya yatırdı, çözüm için bir teklif ortaya
koydu. Bu teklifi beraberce değerlendireceğiz. Sizin de katkınızı alacağız,
desteğinizi alacağız. İçinizden, eminim, bazı sorumlu, sağduyulu vekiller, daha
eski yıllarda olduğu gibi “Bu ülkenin geleceği için başkanlık lazımdır.” deyip
AK PARTİ’nin, MHP’nin desteklediği önergeye “evet” diyecekler sizden de, eminim
bundan. 
ÖMER
FETHİ GÜRER (Niğde) – Sizden “evet” demeyenler olacak, onu düşünün. Ne yapacaksınız?
BÜLENT
TURAN (Devamla) – Değerli arkadaşlar, başkanlık sistemini… 
RUHİ
ERSOY (Osmaniye) – Cumhurbaşkanlığı…
BÜLENT
TURAN (Devamla) – Cumhurbaşkanlığı sistemini. 1982 Anayasası’ndan sonra
askerler sadece “Bizden sonra hep asker olacak.” zannıyla planladılar ama…
ÖZGÜR
ÖZEL (Manisa) – Bülent ne oldu? Tekzip geldi. Başkanlık sistemi diyordun,
tekzip geldi. 
BÜLENT
TURAN (Devamla) – Peki, başkanlık, cumhurbaşkanlığı; bir derdimiz var… 
ÖZGÜR
ÖZEL (Manisa) – Hayır, duymak istiyorlar. Hangisi?
BÜLENT
TURAN (Devamla) – …bu milletin geleceği adına risk almadan iş yapmak istiyoruz,
cumhurbaşkanlığı sisteminin altında imza atıyoruz, var mı endişen, var mı? (AK
PARTİ sıralarından alkışlar) 
ÖZGÜR
ÖZEL (Manisa) – Tekzip geldi, tekzip. “Başkanlık” diyordun ya, tekzip geldi.
BÜLENT
TURAN (Devamla) – Bir şey daha söyleyeyim değerli arkadaşlar: Cumhuriyet Halk
Partisi bilerek bilmeyerek bu ülkenin geleceğine katkı sağlıyor. Bakınız, 367
krizi çıkmasaydı yani “Abdullah Gül Cumhurbaşkanı olamaz, Tayyip Erdoğan olamaz.”
gibi çok demokratik olmayan, bu ülkenin genlerine aykırı olan bu iddiayı ortaya
koymasaydı biz bugün başkanlık tartışmıyorduk. 
LEVENT
GÖK (Ankara) – Başkanlık mı cumhurbaşkanlığı mı Bülent?
BÜLENT
TURAN (Devamla) – Bugünkü başkanlık tartışmasının sebebi Sayın CHP’nin ortaya
koyduğu 367 krizinden dolayıdır. O yüzden, bir daha söylüyorum; 367 krizi
bugünkü cumhurbaşkanlığı sisteminin kurulmasının başlangıcıdır, teşekkür
ediyoruz Sayın CHP. (AK PARTİ sıralarından alkışlar)
ÖZGÜR
ÖZEL (Manisa) – Bülent, bak, “Cumhurbaşkanlığı.” diyorlar. “Başkanlık değil.”
diyor, uyarıyor, uyarıyor.
LEVENT
GÖK (Ankara) – Cumhurbaşkanlığı mı başkanlık mı Bülent?
BÜLENT
TURAN (Devamla) – Değerli arkadaşlar, efendim, Cumhurbaşkanı tarafsızmış. Özal
mı tarafsızdı? Demirel mi tarafsızdı? Hangisi tarafsızdı? Gözümüzü kapayıp da
ancak kendimize gece yaparız. O yüzden diyoruz ki arkadaşlar; gelin, bu ülkenin
önündeki engelleri kaldıralım, daha güçlü bir ülke için bu işleri yapalım. 
Değerli
arkadaşlar, bir diğer mesele, her çıkan buraya, bize “Kutuplaşmayın,
kutuplaştırmayın.” dedi. Arkadaşlar, biz partiyi kurduğumuz yıllarda “Aman ha,
başörtüsü yasağını kaldırma, Anayasa Mahkemesi var.” derlerdi; “Aman ha, şu
adımı atma, kurumlar dengesi.” derlerdi; “Aman ha, ordu darbe yapar, asker
göreve.” derlerdi. Bunlar gitti, millet meseleye el koydu, ellerinde -sözüm
ona- bir malzeme kaldı; ne yapmak istersek “Kutuplaştırmayın.”,
“Kutuplaştırmayın.” diyorlar. Kutuplaşan falan yok. Bu millet kutuplaşmadığını,
80 milyonun beraber olduğunu 15 Temmuz akşamı meydanlarda gösterdi arkadaşlar.
(AK PARTİ sıralarından alkışlar) Kutuplaştıran sizsiniz; hakaret eden, kızan,
sürekli bizi aşağılamaya çalışan sizsiniz; bütçeden çok Cumhurbaşkanını konuşan
sizsiniz. Ama değerli arkadaşlar ne zaman iş yapmak istersek
“Kutuplaştırmayın.” diyorlar. Elimde anket var, şimdi gösteremeyeceğim vakit
yok diye. Bu anket, bu ülkede kutuplaşma olmadığını gösteriyor. Sizin dünyanız
gibi değil toplumun dünyası. Benim CHP’li amcam var, dayım var, akrabam var,
akrabalarımız var. 
(Mikrofon
otomatik cihaz tarafından kapatıldı)
BAŞKAN
– Sayın Turan, toparlar mısınız lütfen.
BÜLENT
TURAN (Devamla) – Biz akrabalarımızın farklı partiden olmasından rahatsız
olmayız, olmuyoruz, kutuplaşmıyoruz. Ama sizden bir vekilin kardeşi AK PARTİ’ye
katıldı. Haber “O cahil, haber yapmayın.” dediler. (AK PARTİ sıralarından
alkışlar) 
HAKAN
ÇAVUŞOĞLU (Bursa) – Vay be!
BÜLENT
TURAN (Devamla) – Evet. 
Bir
başka haber. Bir başkasının kardeşi CHP’yi eleştirdi. “Para almıştır, ondan
yapıyordur.” dedi. Arkadaşlar, kutuplaştıran, aşağılayan, ötekileştiren
sizsiniz. Ama her çıkan gelip adım atmayın, kutuplaştırmayın diyor.
Kutuplaşmıyoruz. Sizin bu “kutuplaştırmayın” mantığınızla adım atsaydık katsayı
devam ediyordu, başörtüsü devam ediyordu. 
ÖMER
FETHİ GÜRER (Niğde) – Başörtüsünü beraber kaldırdık.
BÜLENT
TURAN (Devamla) - Parti kapatma devam ediyordu. Anayasa Mahkemesine siz
götürdünüz bu işleri. Kutuplaşma falan yok. Bu ülke kardeştir kardeş
kalacaktır. (AK PARTİ sıralarından alkışlar)
ÖMER
FETHİ GÜRER (Niğde) – Onları cezaevine soktunuz. 
BÜLENT
TURAN (Devamla) - Değerli arkadaşlar öyle veya böyle bu da geldi geçiyor. Hani
iyilik ile kötülüğün, güzel ile çirkinin, merhametsizlik ile merhametin, ahlak
ile ahlaksızın kavgası var ya… 
Hani
şair diyor ya: “…zaman bizden yanadır/ Külümüzden yükselen duman bizden
yanadır/ Son durak, son ilahi ferman bizden yanadır/ Dünya düşman olsa da,
ilahi ferman bizden yanadır.”
O
yüzden diyoruz: Yansak da kül olsak da bu duman, bu milletin duasıyla beraber
yükselecek inşallah. Yarını hep beraber inşa edeceğiz.
(Mikrofon
otomatik cihaz tarafından kapatıldı)
BÜLENT
TURAN (Devamla) – Son bir dakika Sayın Başkanım.
BAŞKAN
– Lütfen tamamlayın efendim.
BÜLENT
TURAN (Devamla) – Sayın Başkan, değerli arkadaşlar; Halep’te çok büyük bir
ızdırap var, hepiniz takip ediyorsunuz. Hani Şair Garip’in dediği gibi: 
“İşte
geldim gidiyorum/ Şen olasın Halep şehri/ Çok ekmeğin tuzun yedim/ Helal eyle
Halep şehri”
İşte,
Halep şehrinin helal etmesi için daha çok çalışacağız. Bu milletin mazlumlarının
hakkı için daha çok çalışacağız. “Dünya 5’ten büyüktür.” demeye devam edeceğiz.
Size rağmen bu ülkenin birliği için, beraberliği için, geleceği için gece
gündüz çalışacağız ve inşallah on beş yıl daha bütçe yapacağız hep beraber. (AK
PARTİ sıralarından alkışlar)
(Mikrofon
otomatik cihaz tarafından kapatıldı)
BÜLENT
TURAN (Devamla) – Sayın Başkan, değerli milletvekilleri; 2017 yılı bütçemizin
hayırlı olmasını diliyor, hepinize saygılar sunuyorum.
BAŞKAN
– Teşekkür ediyorum Sayın Turan.
LEVENT
GÖK (Ankara) – Sayın Başkan…
BAŞKAN
– Buyurun Levent Bey.
LEVENT
GÖK (Ankara) – Sayın Başkanım, konuşmacı konuşmasının pek çok yerinde
partimizin adını da zikretmek suretiyle, aslı astarı olmayan pek çok konuda
ithamlarda bulundu.
BAŞKAN
– Lütfen, buyurun efendim.
VI.- SATAŞMALARA İLİŞKİN KONUŞMALAR (Devam)
2.- Ankara Milletvekili Levent Gök’ün, Çanakkale
Milletvekili Bülent Turan’ın 433 sıra sayılı 2017 Yılı Bütçe Kanunu Tasarısı
ile 434 sıra sayılı 2015 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
LEVENT
GÖK (Ankara) – Sayın Başkan, değerli milletvekilleri; az önce konuşan konuşmacı
pek çok konuyu çarpıttı. 
MEHMET
UĞUR DİLİPAK (Kahramanmaraş) – Hepsi doğru.
LEVENT
GÖK (Devamla) – Aslında her birine cevap vermek saatler sürer ama şöyle bir
baştan başlayayım. Konuşmasında dedi ki: “Her çıkan muhalefet milletvekilleri
Cumhurbaşkanına eleştiride bulundu.” 
MEHMET
UĞUR DİLİPAK (Kahramanmaraş) – Öyle değil mi?
LEVENT
GÖK (Ankara) – Eğer siz “Burada 317 cumhurbaşkanı var, Recep Tayyip Erdoğan
var.” derseniz, 317 tane de eleştiri alırsınız. Kendinizi Cumhurbaşkanıyla
ayrıştırmayı öğrenin bir kere. (CHP sıralarından alkışlar) 
Cumhurbaşkanının
sarayı milletin evi değildir Sayın Bülent Turan, milletin evi Türkiye Büyük
Millet Meclisidir, burasıdır. (CHP sıralarından alkışlar) 
Sayın
Turan, parlamenter rejim sayesinde sen de ben de milletvekili olduk ve burada
milletvekilliği yapıyoruz, ülkemize yararlı olmaya çalışıyoruz. O nedenle,
işinize geldiği zaman, örneğin, 15 Temmuz darbe teşebbüsünün olduğu gece
parlamenter rejime dört elle sarılarak bizleri neredeyse öpücük yağmuruna
tuttuğunuz geceyi unutmayın, o gece darbe önlendiyse parlamenter rejim
sayesinde önlendi. (CHP sıralarından alkışlar)
Hiçbir
sözümüz tırı vırı değildir ama senin sözlerin tırı vırıdır. Rakamları
konuştururken gerçek, reel rakamları söylemek gerekir. Örneğin, millî gelir ne
hâldedir? Millî gelir dört yılda tam 100 milyar dolar düşmüş, 950 milyar dolardan
850 milyar dolara düşmüştür; bunu söylemen gerekir. Kişi başına gelir üç yılda
2 bin dolar azalmış, 10.500 dolara inmiş, bunları niye söylemiyorsunuz? Eğitimi
anlatıyorsunuz, PISA sonuçları daha geçen hafta Türkiye’nin gündemine oturdu,
dünyada sonuncuyuz, OECD ülkelerinin sonuncusuyuz; öyle mi? İşte gerçekler
bunlar, bunları anlatacaksınız, bunları. Cumhuriyetin öğrencileri, öğrenimi
getirdiği, taşıdığı noktadan sizin on dört yılda yerin dibine nasıl
batırdığınızı anlatacaksınız. (CHP sıralarından alkışlar) 
Cari
açık: Dünyada en fazla cari açık veren dördüncü ülke hâline geldik. İşsiz
sayısı: 3 milyon 523 bin işsizle Türkiye dünyada…
(Mikrofon
otomatik cihaz tarafından kapatıldı) 
BAŞKAN
– Sayın Gök, toparlar mısınız lütfen. 
LEVENT
GÖK (Devamla) – İki dakika dediniz, bir dakikası ancak doldu. 
BAŞKAN
– İki bitti, tekrardan veriyorum. 
LEVENT
GÖK (Devamla) – Yok efendim, bir dakika oldu, bir oldu. 
BAŞKAN
– Yok yok, size öyle geliyor. 
LEVENT
GÖK (Devamla) – Şimdi, onların özetini geçiyorum ama burada, FETÖ’cülük
konusunda en son sözü diyecek olan Bülent Turan’dır. Neden mi? Bülent Turan
birkaç yıl önce bir açıklama yaptı. Biz, “Fetullah Gülen yargılansın. Ya, bu
suç örgütü.” dediğimiz zaman, çıktı basın toplantısı yaptı ve Fetullahçılara
ellerini açarak, minnet ederek “Gülen’i AK PARTİ kurtardı.” dedi.
BÜLENT
TURAN (Çanakkale) – Yapma ya, Levent Bey!
LEVENT
GÖK (Devamla) – “Bakın, aramızda fitne çıkarmaya çalışıyorlar. Fetullah Gülen
AKP’nin yaptığı değişiklikle suç örgütü lideri olmaktan çıkartılmıştır.” dedi.
Dedin mi, demedin mi Bülent Turan; dedin mi, demedin mi? 
BÜLENT
TURAN (Çanakkale) – Söyledim. 
LEVENT
GÖK (Devamla) – Dedin değil mi? Yani, Fetullah Gülen’in bir örgüt lideri
olmaktan kurtarıldığını burada itiraf eden Bülent Turan’dır. Hepinize şikâyet
ediyorum.
Saygılar
sunarım. (CHP sıralarından alkışlar) 
BAŞKAN
– Teşekkür ediyorum Sayın Gök. 
BÜLENT
TURAN (Çanakkale) – Sayın Başkan…
ÖZGÜR
ÖZEL (Manisa) – Sayın Başkan…
BAŞKAN
– Buyursunlar Özgür Bey. 
ÖZGÜR
ÖZEL (Manisa) – Sayın Başkanım, sayın grup başkan vekilimiz grubumuza yapılan
sataşmaları cevaplandırdı süre ölçüsünde. Ancak, Sayın Grup Başkan Vekili
Bülent Turan bütçe konuşmasında, grubumuz adına süreyi kullanan Sayın Hatibimiz
Kesici’nin ismini de anarak, ona da şahsi olarak cevap hakkı doğuracak
ithamlarda bulundu. Müsaade ederseniz o da şahsı adına cevap hakkını
kullanacak. 
BÜLENT
TURAN (Çanakkale) – Ne söylemişim Sayın Başkan?
BAŞKAN
– İki dakika için buyurun efendim. (CHP sıralarından alkışlar) 
ÖZGÜR
ÖZEL (Manisa) – Teşekkür ederiz efendim. 
HASAN
TURAN (İstanbul) – Ama kötü bir şey demedi ki ya, “Menderes’ten de bahsetseydi.
Demokrat Partiden gelmiş biri olarak hep İnönü’den bahsetti.” dedi. Ben de
düşündüm, aklıma geldi yani. Yanlış partiden mi geldi diye…
BAŞKAN
– Efendim, zamanı kaybettirmeyelim.
Buyurun.

3.- İstanbul Milletvekili İlhan Kesici’nin, Çanakkale
Milletvekili Bülent Turan’ın 433 sıra sayılı 2017 Yılı Bütçe Kanunu Tasarısı
ile 434 sıra sayılı 2015 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
İLHAN
KESİCİ (İstanbul) – Sayın Başkan, değerli milletvekilleri; ben Bülent Turan
Bey’in benimle ilgili söylediği güzel sözlere de çok teşekkür ediyorum aslında.
Ben tabii bu, sataştın-sataşmadın bölümüne çok aşina değilim. Yani çok da
sataşmış sayılmaz. 
BÜLENT
TURAN (Çanakkale) – Sataşmadım zaten, onlar çok alınganlar. 
İLHAN
KESİCİ (Devamla) – Sadece ona bir tavzih, belki bu münasebetle -Özgür Bey’e de
teşekkür ediyorum- bir tavzih. 
Faiz:
Şimdi, bu faiz her dönemde var. Yani “Bizden önce yok muydu?” filan dedi.
Elbette, faiz her dönemde var. Bunların nispetleri var, rakamları var. Sizden
önceki yani -son üçlü koalisyonu bir hariç tutayım ben, onu da sonra dâhil
edeceğim 1999-2002’yi- 1975-1999, yirmi dört yıl içerisinde devletin ödediği
faiz 127 milyar dolar yani yirmi dört yılda 127 milyar dolar. Şimdi, sizin on
dört yılda ödediğiniz 433 milyar dolar. Bu çok fazla. Yani, mesela yıla bölsek
-ekonomilerin büyüklükleri farklıdır filvaki ama onu da söylemek lazım- 1975
ila 2000 arasında yıllık ortalama faiz 5,2 milyar dolardır, AK PARTİ döneminde
31 milyar dolar. 
OSMAN
AŞKIN BAK (Rize) – Oran neydi efendim, bütçeye oran?
BAŞBAKAN
YARDIMCISI YILDIRIM TUĞRUL TÜRKEŞ (Ankara) – Borç tutarı aynı mı? Yani, aynı
paraya fazla faiz ödemişse o ayrı. 
İLHAN
KESİCİ (Devamla) – Bu şeyi bozan yani sizi hep iyi gösteren, daha önceki dönemi
kötü gösteren bir tane faktör var, 2001 yılı krizi. Yani, 2001’in içerisinde
belli bir zaman dilimi olmamış olsa zaten AK PARTİ olmazdı yani bu seviyede
olmazdı. 
HASAN
TURAN (İstanbul) – Önemli bir faktör. 
İLHAN
KESİCİ (Devamla) – Şimdi, eksik kalmasın, o dönemde dört yıl içerisinde,
1999-2002, üçlü koalisyon zamanında ödenen faiz de 125 milyar dolar, çok. 
(Mikrofon
otomatik cihaz tarafından kapatıldı) 
BAŞKAN
– Sayın Kesici, toparlar mısınız lütfen. 
BAŞBAKAN
YARDIMCISI YILDIRIM TUĞRUL TÜRKEŞ (Ankara) – Borç tutarı aynı mı?
İLHAN
KESİCİ (Devamla) – Bununla topluyorum, ikisi, ceman yekûn -eski tabirle
diyelim- yani sizden evvelki yirmi yedi yılın ortalama yıllık faiz rakamı 9
milyar dolar, sizin zamanınızdaki ortalama yıllık faiz rakamı 31 milyar dolar. 
OSMAN
AŞKIN BAK (Rize) – Efendim, bütçeye oranı neydi?
İLHAN
KESİCİ (Devamla) – Bilgi için arz etmiş oluyorum.
Çok
teşekkür ediyorum Sayın Başkanım. (CHP sıralarından alkışlar) 
BAŞKAN
– Teşekkür ediyorum Sayın Kesici. 
BÜLENT
TURAN (Çanakkale) – Sayın Başkanım…
BAŞKAN
– Bülent Beyciğim, sizden evvel bir söz talebi var. 
Sayın
Özel, buyurun.
V.- AÇIKLAMALAR (Devam)
2.- Manisa Milletvekili Özgür Özel’in, Çanakkale
Milletvekili Bülent Turan’ın 433 sıra sayılı 2017 Yılı Bütçe Kanunu Tasarısı
ile 434 sıra sayılı 2015 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Sayın
Başkan, Sayın Bülent Turan bana da hitaben kürsüden yapmış olduğu konuşmasında
öyle şeyler söyledi ki Sayın Bülent Turan’a inanacak olsak AKP öncesi
Kadıköy’de ulaşımın faytonla sağlandığını, iletişimde posta güvercininin
kullanıldığını, camilerde mübarek ezan yerine çan seslerinin yer aldığını…
BÜLENT
TURAN (Çanakkale) – Aşağı yukarı.
ÖZGÜR
ÖZEL (Manisa) – …hastalara tulumbadan su içirildiği için hasta olduğunu ve
Recep Tayyip Erdoğan’ın iktidarı İsmet Paşa’dan devraldığını sanırız. 
HASAN
TURAN (İstanbul) – Ama, tankerden içiliyordu Sayın Özel. Belediyeler tankerle
dağıtıyordu. 
ÖZGÜR
ÖZEL (Manisa) – Sonra da söylüyor ve diyor ki: “Efendim, eğer sesini çıkarırsan
hurdacı olursun.” Ben sessiz kalırım, kuyumcu olurum. Elbette kuyumcular da
hepimizin ama Cumhuriyet Halk Partisi, AKP gibi sadece kuyumcuların ve rant
çevrelerinin değil, hurdacıların da eskicilerin de aşağıladıkları tüm meslek
gruplarının da temsilcisidir.
NECDET
ÜNÜVAR (Adana) – Kuyumculara hakaret ediyorsun. 
ÖZGÜR
ÖZEL (Manisa) – Teşekkür ediyorum efendim. (CHP sıralarından alkışlar) 
OSMAN
AŞKIN BAK (Rize) – Esas, millete yukarıdan bakan sizsiniz. Ankara'ya
sokmuyordunuz milleti. 
BAŞKAN
– Teşekkür ediyorum.
Sayın
Turan, söz istemiştiniz.
BÜLENT
TURAN (Çanakkale) – Sayın Başkan, kayıtlara geçsin diye söyleyeceğim, kürsüye
çıkmayacağım. 
ERHAN
USTA (Samsun) – Sayın Başkan…
BAŞKAN
– Pardon, siz daha mı önceydiniz?
ERHAN
USTA (Samsun) – Bilmiyorum, ben sisteme girmiştim.
BAŞKAN
– Bir dakika, sırayı bozmayalım. 
Erhan
Bey, ekranda görmedim.
Buyurunuz.
3.- Samsun Milletvekili Erhan Usta’nın, İstanbul
Milletvekili İlhan Kesici’nin sataşma nedeniyle yaptığı konuşmasındaki bazı
ifadelerine ilişkin açıklaması
ERHAN
USTA (Samsun) – Teşekkür ederim Sayın Başkan. 
Konuşmaları
esnasında 2001 yılı da geçti, 2001 krizi. Şimdi, bu meseleye şöyle bakmak lazım
Sayın Başkanım: 1999 yılının Nisanında yeni bir hükûmet geldi, haziran ayında
Bankacılık Kanunu’nu çıkardı. Yani, o hükûmet herhâlde iki ayda bozmuş olamaz
bunu. Türkiye'nin ciddi bir ihtiyacı vardı, haziran ayında Bankacılık Kanunu’nu
çıkardı, radikal bir değişim yaptı. Ağustos ayında Sosyal Güvenlik Yasası’nı
çıkardı. Yani, yıllarca 38 yaşında kadınların, 40 yaşında erkeklerin emekli
olduğu bir Türkiye vardı. O Türkiye'yi değiştirmek için bunlar yapıldı. Bir
program uygulanmaya başlandı, çok güçlü bir program uygulandı. Tabii,
Türkiye'nin sorunları o kadar büyüktü ki yani 2000 yılında yüzde 6 büyüyen bir
ekonomi, 2001 yılında… Buna bir yol kazası, hatta bir kamu yönetimi kazası
demek lazım, o bir ekonomik kriz değil. 
Şimdi,
ondan sonra, Türkiye'nin geçmişteki bütün sorunları temizlendi yani o günlerde
arkadaşlar…
(Mikrofon
otomatik cihaz tarafından kapatıldı) 
ERHAN
USTA (Samsun) – Bir dakika daha verebilir misiniz Sayın Başkanım.
BAŞKAN
– Toparlayın lütfen, bir dakikadır biliyorsunuz mühlet.
ERHAN
USTA (Samsun) – Teşekkür ediyorum.
Yani
oradaki faiz ödemelerini geçmiş bütün birikimlerin temizlenmesi olarak görmek
lazım yoksa oradaki bir yıldan kaynaklanan bir şey değildi. Geçmişin bütün
sıkıntılarını temizlediğiniz zaman, kamu bankalarının, özel bankaların hepsinin
sıkıntılarını temizlemek için devlet bir harekâta girişiyor hazine ve onun
elbette oluşturduğu bir faiz yükü var. Fakat gelecek de yine o hükûmet
döneminde inşa ediliyor. Yani daha sonra, 2002 sonrasındaki güçlü performansın
-2007’ye kadar süren, ondan sonra da maalesef, sürdürülemeyen o güçlü
performansın da- temelleri yine o dönemde atılıyor. O döneme biraz daha
dikkatli bakmak lazım, daha analitik bakmak lazım ve haksızlık etmemek lazım.
Bunu ifade etmek istedim.
Teşekkür
ediyorum.
BAŞKAN
– Teşekkür ediyorum Sayın Usta.
Sayın
Bülent Turan Bey, buyurun efendim.
4.- Çanakkale Milletvekili Bülent Turan’ın, Ankara
Milletvekili Levent Gök’ün sataşma nedeniyle yaptığı konuşmasındaki bazı
ifadelerine ilişkin açıklaması
BÜLENT
TURAN (Çanakkale) – Sayın Başkan, değerli arkadaşlar; usul ekonomisi gereği
kürsüye çıkıp uzatmak istemiyorum ancak Sayın Levent Bey “Fetullah Gülen’i AK
PARTİ kurtardı.” falan tarzı açıklamayı dile getirdi. 
Yıl
2004, burada birçok partinin desteğiyle bir kanun geçmiş, Ceza Kanunu değişmiş.
Fetullah Gülen ve birçok farklı sanık davası düşmüş. Söylediğim bu. O zaman ben
daha gençlik kollarındayım, vekil değilim vesaire. O yüzden böyle olmayacak
şeyler söylemek doğru değil diye düşünüyorum.
Diğer
taraftan, Özgür Özel Bey'in söylemiş olduğu iddialara cevap vermeyeceğim.
Halkımız zaten neyin ne olduğunu biliyor.
Teşekkür
ediyorum. 
BAŞKAN
– Teşekkür ediyorum.
Buyurun
Sayın Gök.
5.- Ankara Milletvekili Levent Gök’ün, Çanakkale
Milletvekili Bülent Turan’ın yaptığı açıklamasındaki bazı ifadelerine ilişkin
açıklaması
LEVENT
GÖK (Ankara) – Sayın Başkan, Sayın Bülent Turan konuşunca itiraflar da ardı
ardına gelmeye başlayacaktır. Tam anlamıyla bir nokta atışı Bülent Turan’ın
yaptığı açıklama aynen şöyle Sayın Bülent Turan ve değerli AKP milletvekilleri;
Sayın Bülent Turan yaptığı basın toplantısında “AK PARTİ iktidarının 2006
yılında yaptığı değişikliğinde terör tanımına cebir ve şiddet şartı getirildi,
Fetullah Hoca’nın da o malum davasından beraat etmesi söz konusu değişiklikle
oldu. Ben olaya sağduyulu bakan herkesin art niyetlilerin kim olduğunu
göreceğini tahmin ediyorum.” diyerek Fetullah Hoca’yı sahipleniyor…
BÜLENT
TURAN (Çanakkale) – Hiç alakası yok Sayın Başkan.
LEVENT
GÖK (Ankara) – …ve “Fetullah Hoca yargılansın.” diyenleri de art niyetli
gösteriyor. Bugün geldiğimiz nokta budur. (CHP sıralarından alkışlar)
BÜLENT
TURAN (Çanakkale) – Sayın Başkan…
BAŞKAN
– Evet, Bülent Bey…
BÜLENT
TURAN (Çanakkale) – Sayın Başkan…
BAŞKAN
– Açalım mikrofonu lütfen. 
BÜLENT
TURAN (Çanakkale) – Gerek yok Sayın Başkan.
BAŞKAN
– Hayır, duyulması için.
LEVENT
GÖK (Ankara) – Söyledin mi, söylemedin mi Bülent Turan? Söyledin mi, söylemedin
mi? Bak, anlatıyoruz. AKP o gün öyle, bugün böyle. 
MEHMET
UĞUR DİLİPAK (Kahramanmaraş) – Siz ne durumdasınız? Siz kendinize bir bakın
bakayım, ne durumdasınız, bir bakın.
BAŞKAN
– Buyurun. 
BÜLENT
TURAN (Çanakkale) – Sayın Başkan, sabaha kadar tartışalım, ben rahatım. Ama bir
daha söylüyorum: 2006 veya 2004 yılında -dosyam yanımda değil- kanun değişmiş,
TCK kanunu değişmiş. 
LEVENT
GÖK (Ankara) – Evet.
BÜLENT
TURAN (Çanakkale) – Onu söylüyorum. Değişen kanunda şunlar, şunlar, şunlar
düşmüş diyorum. 
LEVENT
GÖK (Ankara) – Fetullah Hoca’yı da söylüyor musun? “Fetullah Hoca’yı da
kurtardık.” diyor musun?
ÖZGÜR
ÖZEL (Manisa) – “Biz kurtardık.” diye övünüyor musun, övünmüyor musun?
BÜLENT
TURAN (Çanakkale) – Dolayısıyla arkadaşların ısrarla söylemeye çalıştığı
dönemde bir, ben vekil değilim; iki, olay Gülen’le ilgili değil, olay TCK
değişikliği, o zamanki terör tanımına “cebir ve şiddet” ifadesi eklenmiş.
Söylemek istediğim bu. 
Teşekkür
ederim.
LEVENT
GÖK (Ankara) – Sayın Başkan…
MEHMET
UĞUR DİLİPAK (Kahramanmaraş) – Ya demagoji yapıyorsun Sayın Gök.
LEVENT
GÖK (Ankara) – Bir dakika…
BAŞKAN
– Levent Bey…
LEVENT
GÖK (Ankara) – Efendim, bakın, tutanaklar elimde, tutanaklar yalan söylemez. 
BÜLENT
TURAN (Çanakkale) – Levent Bey, çok ayıp! Yalan mı söylüyoruz?
BAŞKAN
– Efendim, sizin beyanınız kayda geçti, beyefendininki de geçti. 
LEVENT
GÖK (Ankara) – Bir cümlelik bir izin verin Sayın Başkan. 
BAŞKAN
– Buyurun lütfen.
LEVENT
GÖK (Ankara) – Şimdi, AKP’nin bir huyu var. 
MEHMET
UĞUR DİLİPAK (Kahramanmaraş) – 17-25’ten sonra siz savundunuz FETÖ’yü be!
LEVENT
GÖK (Ankara) – Kendileri bir zaman dilimi içerisinde bir şeyi savunuyorlar. O
zaman, onları savunduklarında onlar için o andaki o görüş meşru; daha sonra o
görüşten vazgeçtiklerinde yeni görüş meşru. 
Şimdi,
Sayın Bülent Turan kalkmış, aslanlar gibi basının önüne geçmiş, “Fetullah
Hoca’yı biz kurtardık.” demiş. Art niyetlilere söylüyor bunu. Kime söylüyor? E
art niyetli biziz.
MEHMET
UĞUR DİLİPAK (Kahramanmaraş) – Ne zaman demiş?
LEVENT
GÖK (Ankara) – “Fetullah Hoca yargılansın.” diyen, “Cezasını çeksin.” diyen
Cumhuriyet Halk Partililere…
BÜLENT
TURAN (Çanakkale) – Hayatım boyunca duruşum belli Sayın Başkan, çok
rahatım.
LEVENT
GÖK (Ankara) – …onu ifade eden muhalefete diyor ki: “Siz art niyetlisiniz;
Fetullah Hoca yanlıları, Fetullah Hoca’yı biz kurtardık...” Kim kurtarmış? AKP
kurtarmış. 
MEHMET
UĞUR DİLİPAK (Kahramanmaraş) – 17-25’ten sonra tümüyle arkasında durdunuz be.
LEVENT
GÖK (Ankara) – Yalan mı söylüyor tutanaklar? Yalan mı söylüyor. (CHP
sıralarından alkışlar) 
BÜLENT
TURAN (Çanakkale) – Sayın Başkan…
LEVENT
GÖK (Ankara) – Oturun. Bu konuda tartışma bitmiştir. Bülent
Turan, Fetullah Gülen’in kurtarıcılarının başındadır. 
BÜLENT
TURAN (Çanakkale) – Ha ha! Bravo! Çok ayıp!
BAŞKAN
– Levent Bey, bir düzeltme yapalım mı? Bu FETÖ’ye “FETÖ” diyelim. 
LEVENT
GÖK (Ankara) – “FETÖ” diyoruz biz zaten. Biz yıllardır diyorduk da AKP daha
yeni demeye başladı. 
BAŞKAN
– Tamam. “Fetullah Hoca” dediniz. “Hoca” yok, “Fetullah” yok, “FETÖ” var.
Birleşime
yirmi dakika ara veriyorum. 
Kapanma Saati: 16.44
İKİNCİ OTURUM
Açılma Saati: 17.09
BAŞKAN: İsmail KAHRAMAN
KÂTİP ÜYELER: İshak GAZEL (Kütahya), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 42’nci Birleşiminin
İkinci Oturumunu açıyorum. 
2017
Yılı Merkezi Yönetim Bütçe Kanunu Tasarısı ile 2015 Yılı Merkezi Yönetim Kesin
Hesap Kanunu Tasarısı’nın son görüşmelerine devam edeceğiz.
IV.- KANUN TASARI
VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2017 Yılı Merkezi Yönetim Bütçe Kanunu Tasarısı
(1/774) ile Plan ve Bütçe Komisyonu Raporu (S.Sayısı 433) (Devam) 
2.- 2015 Yılı Merkezi Yönetim Kesin Hesap Kanunu
Tasarısı (1/733), 2015 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2015 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/828), Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 211 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/829), 2015 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/830), 2015 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/831), 2015 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/832), 6085 Sayılı Sayıştay Kanunu
Uyarınca Hazırlanan 2015 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/834) ile Plan ve Bütçe
Komisyonu Raporu (S.Sayısı: 434) (Devam)
BAŞKAN
– Komisyon? Yerinde.
Hükûmet?
Yerinde.
MAHMUT
TANAL (İstanbul) – Sayın Başkan…
BAŞKAN
– Buyurun Mahmut Bey. 
MAHMUT
TANAL (İstanbul) – Teşekkür ederim Sayın Başkanım. 
Dün
akşam bütçe görüşmeleri devam ederken Meclis Başkan Vekili Sayın Ahmet Aydın
Bey vardı. Ben yerimden Millî Eğitim Bakanına, Sayın İsmet Yılmaz Bey’e soru
sormak istemiştim, süre vardı. O dönem -tutanakları da elimde- “Tamam Sayın
Tanal, siz soruları sorun Bakan da gazel okusun.” diye bir açıklama yapmıştı.
Gazel ne demek? Yani boş konuşan insan demek, hiçbir şey bilmeden görüş
bildiren kişi demek. Ben bu anlamda, İç Tüzük’ün 58’inci maddesine göre, Ahmet
Aydın adına bunu tutanaklarda düzeltmek için söz istiyorum Sayın Başkan.
BAŞKAN
– Ben inceleyeyim, lütfen verin. Bu birleşim bitmeden gereken kararı vereceğim.
Teşekkür
ediyorum.
MAHMUT
TANAL (İstanbul) – Peki, teşekkür ediyorum.
BAŞKAN
- Halkların Demokratik Partisi Grubu adına ilk söz Ankara Milletvekili Sayın
Sırrı Süreyya Önder’e aittir.
Buyurun
Sayın Önder. (HDP sıralarından alkışlar) 
Süreniz
otuz dakikadır.
HDP
GRUBU ADINA SIRRI SÜREYYA ÖNDER (Ankara) – Sayın Başkan, değerli üyeler;
hepinizi saygıyla selamlıyorum.
Bugün
burada bütün siyasal partilerin sayın genel başkanları hazır bulundular, bizim
partimizin eş genel başkanları şu an bir hukuk garabeti sayılacak uygulamayla
cezaevindeler. Kısaca buna değinmeden, bu garabete dikkat çekmeden başlamak
olmaz. 
Bu
dokunulmazlıkların kaldırılması teknik olarak bu dokunulmazlığı düzenleyen
maddenin bir defalığına askıya alınmasıyla oldu. Ardından şöyle bir şey
yapılması gerekirdi, metafizik bir şey ama işte başka türlü bu uzantı yerine
gelmeyince bihakkın buna uygun bir işlem yapılabilmesi mümkün olmuyor. Neydi o?
Bir zaman makinesi olsaydı bizi götürüp geçmişte yargılasalardı. Bu olmadığı
için bu yargılamaların tümü “Evet, ben yaptım oldu.” mantığıyla savunulursa
ülkenin neredeyse son çeyrek yüzyılı “Ben yaptım oldu.” mantığıyla yürütülüyor.
Ama hukukun üstünlüğü, hukukun genel evrensel normlarını gözetmek diye bir
kaygımız olursa baştan kadük çıkmış bir yasaydı. Ardından Anayasa Mahkemesi
süreci var, bununla bitse neyse. Anayasa Mahkemesinin çok sahih, sarih bir
kararı var. Balbay başta olmak üzere, dönemin… Hani, literatüre biraz “Balbay,
Haberal içtihadı” olarak geçti. Orada, aynı zamanda seçmenin iradesine de bir
gasp söz konusu olduğu mealinde bir şeyler söylenerek, tutukluluk meselesinin
yasama döneminin sonuna bırakılmasını, vekilin yasama görevinden
alıkonulamayacağını belirtiyordu.
Şimdi,
bizim müracaatımız var bütün bu yargılanan vekil arkadaşlarımız ve cezaevinde
bulunan arkadaşlarımız için fakat Anayasa Mahkemesi bir türlü gündemine almaya
cesaret edemiyor. Biliyorsunuz, bir şekil ve müddet esaslı çalışır hukuk. Bu
şekil ve müddet barajına da takılmamak için “havuz” diye bir şey uydurmuşlar, o
havuzda muhtemelen çürüyene kadar ıslak tutmaya devam edecekler. Ne hukuk ne
vicdan ne de tutarlılık bunun böyle olmasına daha fazla tahammül göstermemeli.
İktidar
partisi grup başkan vekili muhalefet partilerine, işte, “Ağzınızı açıyorsunuz,
saray; kapatıyorsunuz, hırsızlık ya da başka şeyler…” Ben şimdi içinde hiç
“saray” geçmeyen bir bütçe konuşması yapacağım hem de tamamen, son zamanlarda
yaygın olan Hükûmet argümanlarıyla. 
Bütçe
disiplini kaybolmuş. Bir bütçede beklenen nedir? Bütçe üzerine birkaç şey
söylemek. Oluşturulan fonlarla merkezî harcama disiplini hayatın birçok
alanından baypas edilmiş ve bunlar da Sayıştay denetiminden kaçırılmış. Sonra,
bakıyoruz ki bu Sayıştay denetiminden kaçırılması için de olağanüstü bir gayret
ve çaba sarf edilmiş. “Denetim” dedin mi iktidarın ödü kopuyor. Hep
seçilmişliğe vurgudan, hep “Millet, bir daha bize oy ver.” diye vurgudan ve bir
de yol, köprü ve baraja yapılan vurgulardan ibaret bir Hükûmet takdimi
dinledik. 
Onlara
birinci tavsiyem şu: Orta Doğu’da, Doğu’da genel olarak iktidar yıpratıcı bir
şey değildir, güç tahkim edici bir şeydir. Bir müddet sonra milletin güvenlik
duygusunu, milletin geçim endişesini rehin alarak kendinizi bir müddet var
edebilirsiniz. İşin içine zor da girdiğinde büyük maliyetler üretmeye başlar bu
iktidar süresinin devamı.
İnşaat
faslına gelince, herhâlde dünyada “Köprü yaptık.” diye, sadece Karayolları
Genel Müdürü, bakın, Ulaştırma Bakanı bile yapsa çok hoş karşılanmayacak bir
şey, sadece Karayolları Genel Müdürünün övüneceği bir şey bir bütün iktidar
blokunun tek enstrümanı hâline dönüşüyor. Faşist işgal sonrası Berlin’in inşa
sürecine bakın, taş üstünde taş bırakılmayan, neredeyse koca bir harabeye
dönmüş bir kent kaç ay içinde eskisinden daha mamur edilmiş, imar edilmiş bir
bakın, lütfen buraya gelip karayolları, köprüler, barajlar falan, bunlarla
insanların algılarıyla oynamayın, vaktini almayın. 
Şimdi,
içinden geçmekte olduğumuz günlerde ortaya çıkan durum şöyle bir şey arz ediyor
arkadaşlar: Korku ve panik çok farklı şeylerdir, ikisi kategorik olarak çok
ayrı iki meseledir fakat benzer tepkiler verirler; siz, neyin korku kaynaklı,
neyin panik kaynaklı olduğunu ayırt edemezsiniz, korkuyor mu, paniğe mi
kapılmış belli olmaz. Korku, kaynağı belli ve açık şeyler karşısında duyulan ve
insanın yer yer hayatta kalmasını, kendini korumasını sağlayan bir duygu olarak
tarif edilir. Sayın Mehmet Bekaroğlu kusura bakmasın, onun alanına giriyorum.
Ama panik öyle değildir; endişe, kaygılanma bozukluğu öyle değildir. 
Şimdi,
içinden geçmekte olduğumuz günlerde, devlet çarkının, Hükûmetin, ülkeyi
yönetenlerin tamamen bir kaygı bozukluğu ve bir panik hâliyle tarif edilebilir
ancak, yapılanlara baktığınızda. Bunda da bilişsel psikoloji denilen mesele,
bunun tedavisine dair en geçerli yöntem olarak yüzleşmeyi en öne koymuş.
Yüzleşemezseniz savaşır durusunuz, debelenir durursunuz. 
Konuşmamın
bundan sonrası bir kısa paragraf içerecek ve o bittiği zaman size bir şey
söyleyeceğim. Şanlı tarihimiz, iktidarın sürekli, her fırsatta ve her vesileyle
giderek millîlik, yerlilik falan argümanlarıyla bezediği bir temel enstrümanına
dönüştü. Türk milliyetçileri, zamanında bu iktidarın milliyetçilikten,
millîlikten, yerlilikten ne anladıklarını yeterince ve etkili bir şekilde
burada dile getirdiler. Ben de bu tarihî referansla konuşmak istiyorum. Türkler
ve Türklük dediğimiz şeyin dünya tarihinde anıldığı en önemli enstrüman nizam
kurabilme yeteneği, imkân ve kabiliyetidir. Türkler, Batılı bazı kaynakların
tahrif ettiği gibi, militer yanlarıyla bu denli göç ve hükümranlık alanlarını
oluşturmamışlardır. Nizam kurabilme kabiliyetleridir bunu onlara sağlayan.
Anadolu’ya ilk geldiklerinde hepi topu 100-150 Anadolu ereni; atları yoktu,
pusatları yoktu, silahları yoktu, orduları yoktu ama bu coğrafyanın takatsiz
kalmış Hristiyanlığına, mecalsiz kalmış kavimlerine ve büyük boğazlaşmalara,
halklar ve inançlar arasındaki büyük boğazlaşmalara bir güçlü, hani neredeyse
sihirli bir söz söylediler; o söz şuydu: “Biz yetmiş iki millete bir nazarla
bakarız.” 
Türkler,
sanıldığı gibi Alparslan’la Anadolu’yu yurt etmediler; o, işin belki de en son
aşamasıydı. Türkler bu sözle Anadolu’yu yurt ettiler çünkü bu, boğazlaşma
hâlinde olan halklara, yek diğerini imha etmekten başka bir perspektife sahip
olmayan güç odaklarının elinden bizar olmuş halklara, kavimlere bu söz çok iyi
gelmişti.
Bu
nizam kurma kabiliyet ve becerisinin en açıklayıcı vasıflarından birisi;
birlikte yaşama hukuku ve birlikte yaşama kültürüne dair tarihe geçmiş çok
önemli pratiklerin sahibiydiler Türkler, giderek de bu repertuarlarını hep
geliştirdiler. Niye? Bir “biz” kavramının içinden konuşuyorlardı. İşte “Yetmiş
iki millete bir nazarla bakarız.” bu “biz” kavramının bir eseriydi. Sonra bu
“biz” kavramı özellikle cumhuriyetin kurulması aşamasında… Tekrar olacak,
biliyorum ama bunu tekrar söylemek zorundayım, sonunda bir notum var çünkü.
“Cumhuriyet” imkânlarla zaruretlerin kesiştiği noktanın adıydı. Bu, imkânlarla
zaruretlerin kesiştiği noktada bu “biz” olgusu öyle bir güç kazandı ki
elimizdeki bakiyeyi koruyabildik, buradan bir yurt edinebildik. Ne olduysa, bu
“biz” kavramının içi boşaltılıp teke irca edilmesiyle, tek bir cins, tek bir
ırk, tek bir inanç, buralara irca edilmesiyle sıkıntılarımız başladı ve hâlen
altından kalkabilmiş değiliz. 
Batılı
emperyalist ülkelerin kendi ülkelerindeki refahı sağlamalarının biricik yolu
var, onu yaptılar. Bunun bir tek açıklayıcı sebebi var: Kendi iç çelişki ve çatışmalarını
üçüncü ülkelere ihraç ettiler. Yani Batının bütün emperyal devletleri eğer
kendi ülkelerinde refah, huzur ve benzeri şeyleri sağlayabilmişlerse bu
çatışmaları kendilerinden daha mazlum, daha gariban, daha güçsüz ülkelere ihraç
ettiklerinden dolayı. Fakat bu topraklarda şöyle bir şey oldu: Biz elimizde
kalan bakiyenin içerisinde bin bir meşakkatle, Türk’ü, Kürt’ü, Ermeni’si,
Rum’u, Arap’ı, Süryani’si, hep birlikte yurt edindiğimiz bu toprakta sıkıntılar
bir başka yere ihraç edilemediği için hep başka inançlara ve Kürtlere ihraç
edildi. İçinden geçmekte olduğumuz günlerde de böyle bir pratiği tekrar tekrar
yaşamanın sıkıntılarını yaşıyoruz hep birlikte ülke olarak ve geleceğe büyük
maliyetler biriktirerek. 
Yine,
Türklüğün nizam kurma kapasitesiyle olan bağı ve imkânları kesilmiştir. Hani
eğer bir “official” milliyetçilik, bir devlet milliyetçiliği; hepi topu iki yüz
yıllık bir icat olan devleti bu kadar fetişleştirerek, tabulaştırarak bir
devlet milliyetçiliği içerisine girmeden gerçekten tarihsel bir bilinç
noktasından konuşacaksak ele alınması gereken en kıymetli yanı burasıydı
Türklüğün. Yabancı seyyahların ve tarihçilerin sıklıkla bahsettikleri 1526
Mohaç Yürüyüşü vardır, herkesin hatırlamasında fayda var. Bizim kendi kendimize
yaptığımız propagandadan daha etkili bir tespittir. Mohaç Yürüyüşü 200 bin
kişilik bir orduyla yapılmıştır ve bütün bu yabancı tarihçiler şunu
vurgularlar: “Bütün Rumeli’yi katetti bu 200 bin kişilik ordu, bir tek buğday
tanesini ayaklamadan gitti.” Bu, tarihe bu kadar şeddeli bir şekilde
nakşolunmuştur. 
Peki,
bugün geldiğimiz noktadaki bu imkân ve kabiliyetin yansıma biçimine bakalım: 81
vilayettik 80 vilayete düştük. Bütün Rumeli’yi katederken bir buğday tanesine
basmayan bir idrakten “terörle mücadele” adı altında, “şiddetle mücadele” adı
altında bir şehri topyekûn haritadan sildik. Bu da bir yöntem midir? Yöntemdir.
Ama bunu Moğollar yaptı, Osmanlı böyle davranmadı. İşte, tarihe geçme biçimi
tam da böyle zamanlarda ortaya çıkıyor. Eğer konuşacaksak burasından konuşacağız.
Biz
Halkların Demokratik Partisi olarak şiddeti bir hak arama yöntemi ya da
gerekçesi olarak hiçbir zaman bulmadık, görmedik, en şiddetli bir şekilde bu
uğurda hayatını kaybeden bütün yurttaşlarımıza rahmet diledik, yapılanı da
nefretle kınadık. Ona rağmen hâlen, sadece son hadisede ilk -herkes kendini
bilir- ve içten tepkimizi, duygumuzu söyledik. Bugün yine Emniyet Genel
Müdürlüğünden sızdırılan bir belge geziyor, “Ankara’da da böyle bir şey
olacakmış” diye; kaygı, endişe, gelecek korkusu, kırk yıl sürmüş bir savaş ve
kırk yıl süren bir savaşı bekleyen mukadderat gibi. Savaş sözüne bazı
arkadaşlar alınıyorlar. Devletin resmî kayıtlarında düşük yoğunluklu bir savaş
olarak geçiyor bu hâl, devletin resmî kayıtlarında böyle. Kırk yıl süren bir
savaşta savaşan tarafların temiz kalması, kirlenmemesi, işin içerisine başka
ellerin girmemiş olması düşünülemez bile. 
21’inci
yüzyılın paradigmasında, istihbarat savaşları eski usul ajan provokatörler
sunmak şeklinde olmuyor. Bu yüzyılın açıklayıcı kavramı gelişmelere meyil
vermektir. Siz gelişmelere belli bir meyli verirseniz gerisi fizik yasasının
işidir, her şey oraya akacaktır. Onun için bizim kendi bildirimizi ayrı okumak
durumunda kalmamız bu meseleye yaklaşım farkımızdan kaynaklanmaktadır. Ne
gidenlere yüreğimizin diğer arkadaşlarımızdan daha az yanması ne -hani diğerini
telaffuz bile etmek istemiyorum- yapılanı olumlu ya da mazur görmek, bunlarla
alakası yoktur. Aramızda bu tarihsellikten de gelen bir yaklaşım farkı vardır,
bu da doğaldır. Herkes kendi sınıfsal kökeni, kendi ait olduğu dünya görüşü,
fikriyatı ve diğer bir sürü şey sebebiyle meselenin halli cihetinde çok farklı
şeyler düşünebilir. 
Meclis
dediğimiz mekanizma, tam da tarihsel şekliyle baktığınız zaman -yani Büyük
Millet Meclisini kastetmiyorum- Meclis dediğimiz şey, bunun, bu farklılıkların
konuşularak mümkün olan en geniş uzlaşmanın sağlanması meselesidir. Siyaset,
fırka dediğimiz şey, özünde zaten bir bölümleme, bir bölme işidir. Bölümleme
daha etkin bir karşılığı ama bu bölümleme neyle aşılabilir? Sözle. Bizim de
sözden başka bir hükmümüz yok fakat buraya çıkan herkes, grubumuzu Meclis
kürsüsünde ilzam edecek, kabullenemeyeceğimiz, birlikte anılamayacağımız
ithamlarla itham edip duruyorlar. 
Dün
gece Genel Merkezimiz kurşunlandı. Bir hafta önce, parti meclisi üyelerimiz ve
MYK üyelerimiz parti Genel Merkezine güvenlik kontrolünden dolayı
geçemiyorlardı. Sebebi söylenmeyen, işte “Sadece vekil geçebilir.” gibi bir şey
vardı. Bir düşünün, sizlerin siyasal partisinin önünde polis size böyle bir
bariyer kuruyor. Ne hikmetse, parti meclisi üyemizin geçemediği polis
kontrolünden saldırganlar geçiyor. 
2
tane örnek vereceğim ama buraya kadar yaptığım konuşmayla ilgili aktarmak
istediğim notu aktarayım. Meclise devam eden arkadaşlara aşina gelmiştir, devam
etmeyenler de tutanaklardan teyit edebilirler; benim hakkımda kırk yıl istenen
konuşma, bu Horasan erenleri, Anadolu erenleri hakkında yaptığım konuşmadır
arkadaşlar. Diyarbakır Ceza Mahkemesinin gerekçeli kararında, bu konuşmayı
aynen Diyarbakır’da da yapmışım, burada eksilttiğim bir şey yok, üstüne
koyduğum bir iki cümle var, o konuşmadan dolayı hakkımda kırk yıl ceza
isteniyor. Dileyen her arkadaşa o iddianamenin bir örneğini gönderebilirim.
İçinde, bu konuşmanın dışında ve bu konuşmanın DTK’da yapılmış olmasının
dışında bir şey bulan çıksın, desin ki: “Sen yanlış beyanda bulundun, eksik
beyanda bulundun, fazla beyanda bulundun.” Bu, sadece bana özgü bir durum da
değil. Dosyalarımızın tamamı, eğer bu süreç bihakkın işletilmiş olsaydı yani
dokunulmazlık süreci, bir karma komisyona gitseydi, eminim birçoğunuz “Ya,
böyle saçma bir iddia için mahkemeleri meşgul etmeye değer mi?” derdi.
Siyasetçinin söz hakkı dünyanın her yerinde çok geniş bir anlamda
yorumlanabilir. En fazla, yanlış konuşmuş olabilir, en fazla, kötü konuşmuş
olabilir -şiddete bir teşvik yoksa, onu ayırıyorum- ama bundan dolayı bir
parlamenter hakkında kırk yıl ceza istenebilemez. Bu, işte o farklılaşan
yaklaşım metotlarımızdan birisi. 
Biz
15 Temmuz darbesinde hep beraber imza attık fakat sonu nasıl geldi? Bunu
imzalayan 3 siyasal partiymiş gibi davranıldı. Normalde bize düşen, o muameleye
maruz kaldıktan sonra “Efendiler, yani biz sizinle ortak bildiriye imza attık
ama siz bunu imzalayan 3 partiymiş gibi bundan sonrasında götürdünüz bu süreci.
Şimdi niye bizim imzamıza müracaat ediyorsunuz?” dememiz gerekirdi fakat biz
buralarda değiliz. Bizim efkâr ettiğimiz memleketin hâlidir, gençlerimizin
hâlidir, topyekûn geleceğimizdir, ortak vatanımızdır. Onun için buraya da
takılmadık, “Ortak olacak metin bir siyasal parti tüzüğü gibi olmamalı. Siz
parti bildirgenizde istediğiniz kavramı kullanabilirsiniz ama bir müştereklik
aradığınızda bu müşterekliğin gereğini yerine getirmek zorundasınız.” dedik,
zaten bize de “Beraber yazalım.” denmedi, gittiğimizde bir metin vardı “Siz de
buna imza atacak mısınız?” diye biraz usul dışı bir yaklaşımla karşı karşıya
kaldık. 
Hukuksuzluklar
burada bitmiyor. Bunlar içinden geçilmekte olan günlerde hep idrak edilemiyor
ama sonrasında büyük bir utancın adı oluyor. Sonra insanlar bundan dolayı
nedametlerini, bundan dolayı üzüntülerini defalarca belirtmek zorunda
kalıyorlar. Hadi, bununla kalsa neyse ama ortak geleceğimiz çok önemli ölçüde
tahrip olmuş oluyor ve giden gençlerimiz oluyor.
Şimdi,
hukuksuzluk bununla kalsa neyse dedim. Buradaki bütün milletvekili
arkadaşlarıma, vicdanlarına seslenerek sormak istiyorum: Hepiniz cezaevinde
istediğiniz tutuklu ve hükümlüyü ziyaret ediyorsunuz. Bir hafta öncesine kadar
bize yasaktı. Bu yasağın, bir hafta öncesine kadar bize gerekçesi de
söylenmedi. Biz hiçbir cezaevine gidemedik. Eş başkanlarımız cezaevine
alındığında -bu bir ayıp vesilesidir, artık hukuk falan değil yani bu yapılana
ayıp denir- diğer partilerin sayın milletvekilleri ziyaret edebiliyordu, biz
edemiyorduk. Bu garabet daha fazla sürdürülemez olunca Sayın Adalet Bakanı,
bize, hakkında fezleke olup da gitmeyenleri… Oysa dün böyle bir şey yoktu yani
bizim cezaevi görüş yasağımız neredeyse iki yıllık bir yasak ama bu durum
başlayınca “Siz, mahkemeye gitmeyenler gidemez; fezlekesi olmayanlara görüş
izni vereceğiz.” dendi ve onlara da Ahmet Türk gibi, Gültan Kışanak gibi, Bekir
Kaya gibi belediye eş başkanlarımızı ziyaret izni verilmedi. Hani, onların
kriterine uyan vekillerimiz de bundan mahrum edildi. 
Şimdi,
bu gerekçe biraz önce yine değişti. Hakkında hiçbir fezleke olmayan bir sayın
vekilimiz Adalet Bakanlığından -bu ölçülerle- cezaevi ziyareti için izin
istedi. Biraz önce söylediği “Siz, o ortak bildiriye imza atmadınız, onun için
görüş mörüş için bana gelmeyin.” 
Bunlar
aslında bizim meselelerimiz değil. Gönül isterdi ki… Belirten arkadaşlar da
var, onları bir kenarda tutuyorum, hepsine hassasiyetleri için teşekkür
ediyorum; iktidar partisinden de var, muhalefet partisinden de var, bu, hak
aramak böyle bir şeydir. Hani meşhur bir terkip vardır: İnsanlığın başına ne
gelirse Hakk’tandır ama geliş sebebi Hakk’tan ayrılmaktandır. Gönül isterdi ki
Hakk’tan ayrılındığı zaman burada bizlerden daha fazla diğer vekil arkadaşlarımız
kalksınlar bu haksızlığın düzeltilmesi talebinde bulunsunlar, bu yok. Genel
Merkezimiz dördüncü defa saldırıya uğradı, saat oldu beş, hiçbir siyasal
partiden bir geçmiş olsun mesajı yok. 
Ama
iki tane çok önemli hadise var. Bundan önce Genel Merkezimize ateş açan
Altındağ’da mukim bir yurttaş, çok genç, evinde kalp krizi geçirmiş ya da
şüpheli bir şekilde ölmüş olarak bulundu ve bunlar fazlaca cezaevlerinde
yapılan eylemle mütenasip bir alıkonulma ya da cezaya maruz kalma hiçbir zaman
olmadı, gözlerden kaçtı. Muhtemelen kontra unsurların teşvik, tahrik ya da
özendirdiği eylemi yapan bir yurttaştı, belki bir şeyler söyleyecekti, şüpheli
bir ölümle hayatını kaybetti. Kimi araştırıyorsak bu konuda bize yönelen sabıka
dosyası olarak böyle bir yurttaş hassasiyeti profilinin çok dışında kriminal
bir tabloyla karşılaşıyoruz. Bu yapılmakta olan işte o gelişmiş Batılı
emperyalist devletlerin kendi sıkıntılarını bir başka yere ihraç ederek kendi
huzur ve stabilitelerini korumalarının bir eseridir. 
Sanırım
sürem kalmadı. 
BAŞKAN
– Var efendim.
SIRRI
SÜREYYA ÖNDER (Devamla) – Eyvallah!
Bir
diğeri, bütün bu sürecin bozulmasına gerekçe olarak gösterilen, Urfa’da 2
polisimizin hayatını kaybetmesiyle sonuçlanan, katledilmesiyle sonuçlanan olay.
Üzerinde yüzlerce şaibe gezip duruyor. En azından bildiğimiz, fail diye
gösterdiklerinin bu meselenin faili olmadığı. Kısa geçeyim, dönemin Urfa
Emniyet Müdürü Darbe Komisyonuna bir ifade verdi, bütün vekil arkadaşlar
erişebilirler. Sayın Efkan Ala ve Sayın Numan Kurtulmuş’un oradaki saldırıya
maruz kalma biçimi ve ardından tetiklenen süreçte çok ibretlik ve karanlık
noktalar vardır. 
BAŞKAN
– Tamamlar mısınız efendim.
SIRRI
SÜREYYA ÖNDER (Devamla) – Teşekkür ederim.
Yani,
birileri ülkeyi bu savaşla meşgul etmenin bir yolu olarak bu meyil verme
planlarını devreye soktular. Bunun içerisinde bu eylemlere katılanların belki
haberleri bile yoktur. Eskisi gibi öyle bir bordro ilişkisi, bir kadro ilişkisi
gerekmiyor. Bu toplumun hassasiyetlerini bilen, açık sinir uçlarını bilen birileri
oraya bir kısacak dokunduğunda, kıvılcımın, linç duygularının, nefret
söylemlerinin nasıl kabaracağını biliyorlar.
Şanlı
tarihimizden bir örnekle bitirmek istiyorum. Cemalettin Taşçı’dan naklen
anlatacağım, onda okudum, İnebahtı meselesi. Donanmamızın Kutsal İttifak
tarafından harap edilmesi karşısında -mevsim kıştır- Uluç Ali Paşa Sokullu’ya
gider. İşte o “şanlı tarihimiz” diye işin hamaset boyutunu hep öne çıkardığımız
meselede Sokullu’ya atfedilen bir söz vardır. Yaza kadar bu donanmanın yeniden
yapılması ve o saldırının göğüslenmesi gerekmektedir. Demiştir ki “Paşa,
endişeye mahal yok. Bu millet isterse donanmasının halatlarını ibrişimden,
yelkenlerini atlastan yapar.” 
(Mikrofon
otomatik cihaz tarafından kapatıldı) 
SIRRI
SÜREYYA ÖNDER (Devamla) – Sayın Başkan, bir dakika daha…
BAŞKAN
– Lütfen tamamlayalım.
SIRRI
SÜREYYA ÖNDER (Devamla) – Teşekkür ederim.
Bunu
tarih kitaplarımızda okumayanımız yoktur ama bunun devamı hiçbir zaman
söylenmez. Sokullu şöyle devam etmiştir -lafının tamamını yeniden tekrarlayıp
teşekkür edeceğim- “Paşa, telaşa mahal yok. Bu millet isterse bu donanmanın
halatlarını ibrişimden, yelkenlerini atlastan yapar ve lakin giden o Leventler
var ya, onları geri getiremez.”
(Mikrofon
otomatik cihaz tarafından kapatıldı)
SIRRI
SÜREYYA ÖNDER (Devamla) - Giden insan kaynaklarımızdır. Yerine konulamayan,
kolay telafi edilemeyen en önemli şeylerimiz insan kaynağımız ve zamanımızdır.
Bu ikisinin taklidi yoktur, sahtesi yapılamaz, kolayından üretilemez. Onun
için, çözüm nerede? Çözüm… İki buçuk sene tecrübe ettik, daha önce bu devletin
böyle bir tecrübesi yoktu. Hepinizin affına sığınarak, Sayın Başkanın da
hoşgörüsüne sığınarak bunu bitirmek istiyorum.
BAŞKAN
– Estağfurullah.
SIRRI
SÜREYYA ÖNDER (Devamla) – Polemik havasından ve spekülasyondan uzak, canı yanan
bir insan olarak, bir vekil olarak konuşuyorum.
BAŞKAN
– Süreyya Bey…
SIRRI
SÜREYYA ÖNDER (Devamla) – Efendim…
BAŞKAN
– Eğer, diğer hatibimiz size bir müddet verecekse…
FİLİZ
KERESTECİOĞLU DEMİR (İstanbul) – Tamam, bir dakika vereyim.
BAŞKAN
– Filiz Hanım?
FİLİZ
KERESTECİOĞLU DEMİR (İstanbul) – Tabii, bir dakika verebilirim.
BAŞKAN
– Peki efendim, ekleyelim. 
LEVENT
GÖK (Ankara) – Bir dakika değil, beş dakika ver.
SIRRI
SÜREYYA ÖNDER (Devamla) – Yok, bir dakika, bir dakika.
BAŞKAN
– Bir dakika, peki.
SIRRI
SÜREYYA ÖNDER (Devamla) – Arkadaşımın hakkını almak istemem, daha buradayız,
konuşuruz.
Daha
önce son konuşmamda süreci, “Süreçte aslında ne oldu?”yu anlatmıştım ve sizlere
bir taahhütle anlattım, dedim ki: Hükûmetten, dönemin bakanlarından,
Başbakanından, Cumhurbaşkanından birisi “Sırrı, gerçekleri yansıtmıyor.” ya da
“Eğip büküyor.” ya da “Yalan söylüyor.” ya da “Fazla söylüyor.” derse, delil
istemeden özür dileceğimi söylemiştim. “İspat edin.” demeyeceğim.
Farkındasınız, hiç kimseden böyle bir çıkış gelmedi. Dert ettiğimiz memlekettir
ve doğruları söylüyoruz. Bir süreç yaşadık, eksileri oldu, fazlaları oldu ama
dünyanın her yerinde de böyle olmuş. Biz kendi içtihatlarımızı oluşturarak
yürümeye çalıştık ve kimse bihakkın el vermedi. Kimse bunun alternatif
maliyetinin korkunç bir şey olacağını öngöremedi. Bugün, o günleri yaşıyoruz.
Yeniden, bir birimizle göz hizasında ve seçilmiş bütün arkadaşlarımın
hukuklarının iade edilerek aramızda olduğu günlerde…
(Mikrofon
otomatik cihaz tarafından kapatıldı) 
SIRRI
SÜREYYA ÖNDER (Devamla) - … göz hizasında dertlerimizi konuşup, çarelerini
arama imkânlarının oluşacağı bir güne olan özlemle hepinizi saygıyla
selamlıyorum. (HDP sıralarından alkışlar) 
BAŞKAN
– Teşekkür ediyorum Sayın Önder. 
Şimdi,
Halkların Demokratik Partisi Grubu adına ikinci söz, İstanbul Milletvekili ve
Grup Başkan Vekili Sayın Filiz Kerestecioğlu Demir’e aittir. 
Buyurunuz
Sayın Kerestecioğlu Demir. 
Süreniz
yirmi sekiz dakikadır. 
HDP
GRUBU ADINA FİLİZ KERESTECİOĞLU DEMİR (İstanbul) – Teşekkürler Sayın Başkan. 
Değerli
milletvekilleri, Sevgili Sırrı Süreyya Önder’e bir dakikadan çok daha fazlasını
verirdim bu Parlamentoda bugün konuşan tek kadın olmasaydım. Maalesef, genelde
hep böyle olduğu için söz hakkımı ben de bütünüyle kullanmak istiyorum, Sayın
Başkanın da bunu değerlendireceğini tahmin ediyorum. 
Konuşmama
başlarken Genel Kurulu, ekranları başında bizleri izleyenleri, kadınları,
gençleri, emekçileri ve emeklileri saygıyla sevgiyle selamlıyorum. Hepinize
ölüm değil yaşam, yoksulluk değil refah, ayrımcılık değil kardeşlik ve barış
dolu günler diliyorum. 
Günlerdir
burada, 2017 bütçesi üzerine görüşmeler yürüttük, bakanlıkları tek tek
değerlendirdik ve şimdi de kapanış konuşması yapmak üzere kürsüdeyiz fakat bu
bütçeyi kapatmak zor. Çok ölüm, çok zulüm, çok yoksulluk; az gelir, yok
derecede özgürlük olan bir bütçeyi kapatmak zor. Peki, “Bu bütçenin özeti
nedir?” diye sorulursa vereceğimiz tek yanıt: 2017 bütçesi, işçinin, kadının,
öğrencinin, engellilerin, emeklilerin, farklı kimliklerin, inançların yani
Türkiye toplumunu oluşturan halkların içinde kendini göremeyeceği bir bütçedir.
Bütçenin toplumun tamamını ilgilendirmesi ve yaşamını doğrudan etkilemesine
karşılık siyasi iktidar halkı, sivil toplum örgütlerini, meslek kuruluşlarını
ve muhalefet partilerini devre dışı bırakarak bütçeyi tamamen bürokratik ve
teknik bir sürece indirgemektedir.
Değerli
milletvekilleri, ben de konuşmamı ağırlıklı olarak bütçe üzerinde
değerlendirmelerde bulunarak sürdürmeyi elbette ki isterdim. Fakat sadece bütçe
görüşmelerinin sürdüğü on iki gün boyunca, evet, sadece on iki gün boyunca, biz
bu çatı altındayken ülkeyi kasıp kavuran onlarca sorun ve krizle karşı karşıya
kaldık: Aladağ’da 12 kız öğrencinin kamusal barınma hakkının tarikatlara sevk
edilmesi ve büyük ihmaller sonucu yanarak can vermesi, Beşiktaş’ta meydana
gelen canlı bomba saldırısı sonucu 44 yurttaşımızın yaşamını yitirmesi, kapalı
kapılar ardında hazırlanan anayasa teklifinin Meclise sunulması, İçişleri
Bakanının intikam çağrısının hemen akabinde, esasen bu konuşmayı yapacak olan
Grup Başkan Vekilimiz Çağlar Demirel ve kadın sözcümüz Besime Konca’nın rehin
alınması, Tunceli Vekilimiz Alican Önlü ve daha dün, Diyarbakır eski Müftüsü
olan Diyarbakır Vekilimiz Nimetullah Erdoğmuş’un cuma namazını kıldırdığı ve
akabinde Hudeybiye Barış Anlaşması’nı anlattığı vaaz gerekçe gösterilerek sabah
yapılacak duruşması için gece yarısında, üstelik de burada konuşma yaptıktan
sonra çıktığında, eve giderken gözaltına alınması, binlerce parti yöneticimiz ve
üyemizin gözaltına alınması, parti binalarımızın çetevari yöntemlerle sözde
güvenlik güçlerince talan edilmesi ve dün gece ise herhâlde seferberlik emrini
almış olan bir zat, bir saldırgan tarafından genel merkezimize yapılan silahlı
saldırı; belediyelere kayyum atanması, halkın iradesi olan seçilmişlerin rehin
alınmaya devam edilmesi, yeni gazetecilerin gözaltına alınması, tutuklanması,
parkta spor yapan bir kadına saldırılması ve son olarak da Cumhurbaşkanı
tarafından Anayasa’ya aykırı bir şekilde millî seferberlik ilan edilmesi.
Arkadaşlar, bunların hepsi on iki gün içinde oldu, bu on iki gün içerisinde. Bu
kadar hukuksuzluğun ve felaketin arasında öğrencilerine idam ipiyle poz
verdiren öğretmeni, Üsküdar Belediyesinin resmî aracından halifelik çağrısı yapanları,
“Okuma oranı arttıkça beni afakanlar basıyor, ben okumamış cahil kesime
güveniyorum.” diyen profesörün YÖK Denetleme Kurulu üyeliğine atanmasını, kırk
sekiz gündür bulunamayan Müjgan Ekin’in akıbetini, İstanbul Vatan Emniyetten ve
başka şehirlerden yükselen işkence seslerini konuşamıyoruz bile.
Değerli
milletvekilleri, bu ülkede tüm bunlar yaşanırken hiçbir şey olmamış gibi yasama
organını Saray’ın gündemine göre işletmeye devam ediyorsunuz. Ülkenin içinde
bulunduğu durum ve halkın acil ihtiyacı olan sorunları yok sayarak Meclis
gündemini bir kişinin başkanlık ihtirasına, hırsına göre belirliyorsunuz.
Denetimin temel kurumu olan yasama organı âdeta baypas ediliyor. Dört gün önce
bütçe görüşmeleri devam ederken neredeyse yirmi dört saatini burada yasama
faaliyetleriyle geçiren Grup Başkan Vekilimiz Sayın Çağlar Demirel hakkında
yurt dışına kaçma ihtimali bulunduğu gerekçesiyle bir yakalama kararı
çıkartıldı. Buradaydı Çağlar Demirel yirmi dört saat. Evet, hakikatle hiçbir
ilişkisi olmayan bir durum üretilerek yakalama kararı çıkarıldı ve bu yakalama
kararının altında ne imza var ne mühür var. Bunu göstermek isterim, aranızda
benim gibi hukukçu olan milletvekilleri var. Bu, Parlamentonun itibarını sarsan
bir şeydir. Artık bununla yüzleşmeniz gerekiyor. Bir parti binasına saldırı
olduğu zaman ve dün akşam bunu, Genel Merkezimize yapılan saldırıyı burada
ifade ettiğimiz zaman buradaki bütün parti gruplarının hemen akabinde “Geçmiş
olsun.” demesi gerekiyor. “Birlik”, “bütünlük”, “beraberlik” diyorsunuz ama bunu
sağlayacak olan şey budur. Bunu yapmaktan bile çekinmek, bu Parlamentoya
yakışacak bir durum değildir değerli milletvekilleri.
Evet,
bizim açımızdan bu hukuksuzlukların tek bir açıklaması vardır, o da bize karşı
yapılan operasyonların hukuki değil siyasi operasyonlar ve siyasi soykırım
operasyonları olduğudur. Farklı savcılıklarca yürütülen ve aynı anda düğmeye
basılmış gibi eş başkanlarımızın, milletvekillerimizin alındığı soruşturmalar
için, siz bu ülkede bağımsız bir yargı var demeye devam edebilir misiniz? 
Lütfen,
gerçekten bizleri de güldürmeyin ve bizleri dinleyen halkın aklıyla da alay
etmeyin.
Demokratik
bir ülkede hükûmet ülkeyi yönetirken, sadece kendisine oy verenlerin değil, tüm
yurttaşların hakkını korumak ve kollamakla yükümlüdür. Bizler aynı şeyleri
düşünmek zorunda değiliz, zaten aynı şeyleri düşünerek bu Parlamentoda siyaset
yapamayız. 
Demokrasilerde
devletin halkla kurduğu temel hukuksal bağ, temsil bağıdır. Bu bağ, aynı
zamanda devletin egemenlik alanındaki hukuksal meşruluğunu oluşturan temel
özelliktir. 
Hakkâri
gibi Şırnak’ın da neredeyse bütün belediye eş başkanları, il, ilçe yöneticileri
ve iki vekili tutuklanmıştır. Devleti, bu yönüyle, meşruluk alanı olan halkın
egemenliği ilkesi âdeta yok edilmektedir. Örneğin Hakkâri’de, tüm vekillerinin
yanı sıra belediye eş başkanlarını aldığınız halkla ne tarz bir hukuksal bağ
kurmayı düşünüyorsunuz? Ya da Şırnak’la, Bitlis’le veya bir vekilini, yani HDP
Eş Genel Başkanını aldığınız İstanbul’la ne gibi bir hukuki bağ kurmayı
düşünüyorsunuz? 
Yine,
demokratik bir ülkede iktidarı elinde bulunduran hükûmet, kendisine oy
vermeyenlere düşmanca saldırmaz, aksine kendisine muhalif olan kesimleri,
demokratik bir siyaset anlayışının olmazsa olmazı olarak kabul eder. Zira,
esasen demokratik yaşamın özü budur. Evet, arkadaşlar, karşısında maalesef tek
güç olarak HDP’nin temsil ettiği çoğulculuğu, adalet anlayışını, barışı gören
iktidar aslında bu yüzden bize saldırmaktadır. Bugün eş başkanlara ve
vekillerimize uygulanan tecrit ve işkencenin nedeni de budur. Türkiye tarihine
kara bir leke olarak geçen Yassıada, Zincirbozan, Diyarbakır Cezaevinden sonra
bugün de Edirne’de, Kandıra’da, Silivri’de, Bolu’da aynı uygulamalar bu yüzden
yapılmaktadır. 
Neredeyse
her gün bir il ve ilçe binamızın basılmasının, Cizre’de, Sur’da, Nusaybin’de ve
diğer ilçelerde sokağa çıkma yasaklarının ilan edilmiş olmasının, akabinde bu
şehirlerin yıkılmasının, evlerin içlerine ve sokak duvarlarına yazılan
cinsiyetçi, ırkçı ve militarist söylemlerin yaygınlaştırılmasının temel nedeni
budur. Terörle kapsamlı bir mücadele içerisine girdiği izlenimi uyandırarak
milliyetçi ve militarist bir iklim yaratarak yeniden seçimle tek parti
iktidarına geçişin sağlanması planı iktidar için ülkeyi yakma planıdır.
Erdoğan-AKP iktidarının Kürt halkına yönelik mücadeleyi IŞİD’le mücadelenin
içine sokması alsa kabul edilemez. Bu, orada da kalmaz, ki kalmamıştır. Böyle
bir dinamik HDP’ye baskıya, çok geçmeden tüm Türkiye halklarının bir arada
yaşama zeminine ciddi bir saldırıya dönüşmeye başlamıştır.
Değerli
milletvekilleri, AKP Hükûmetinin Kürt sorununda çözüm yolu olarak güvenlikçi
politikaları ve savaşı tek yol olarak ele alması 15 Temmuz darbe girişiminin de
zeminini hazırladı. Suruç katliamında 33 gencin yaşamını yitirmesiyle başlayan
savaş sürecinin darbeye zemin hazırladığı konusunda defalarca uyarı yapmıştık.
Uzun uzun yeniden anlatmayacağız. Sadece ölü bedeni günlerce sokakta bırakılan
ve defnedilmesine izin verilmeyen Taybet Ana ve Cizre’de bodrumlarda yakılan
siviller o süreçte yaşananlara birkaç örnek teşkil ediyor. Askerin 15 Temmuzda
darbe yapmaya cüret etmesi, işte bu kentlerdeki yıkımda siyasi iradenin
kendilerine sunduğu imkânlarla doğrudan ilişkiliydi. Darbenin esas hedefi, iç
savaş çıkarmak ve ülkede büyük bir yıkım gerçekleştirmekti. 15 Temmuzda şunu
gördük: Barış ve özgürlüklere, güçlü, sivil, demokratik bir siyasete bir ekmek,
bir su kadar ihtiyacımız varmış. Bunu hep beraber gördük ve bu girişimi bir
bütün olarak, demokrasiye, barışa inanan farklı toplumsal kesimler olarak hep
birlikte durdurduk, gerçekleşmesini önledik ve halkın iradesine darbe vuran bu
anlayışa karşı aynı safta birlikte durduk.
Eş
Genel Başkanımız Selahattin Demirtaş, ilk olarak liderler zirvesinin toplanması
için bir çağrı yaptı, darbelere karşı birlik olmak gerektiğini vurguladı. HDP
olarak sadece askerî darbe değil, bürokratik veya sivil hiçbir darbenin tek bir
meşru gerekçesinin olmayacağını ifade ettik. 16 Temmuzda Parlamentonun
olağanüstü toplantıya çağrıldığı birleşimde de Grup Başkan Vekilimiz İdris
Baluken -ki şu anda o da Kandıra Cezaevinde- 15 Temmuz darbe girişiminin
kontrol altına alınmasını, püskürtülmesini ve demokratik siyasete darbenin
önlenmesini, partimiz açısından en büyük temenni ve amaç olarak ortaya
koymuştu. 15 Temmuz böylesi bir felaketi ortaya koymuşken aynı zamanda bu
felaketten ders çıkaracak, 7 Hazirandan sonra başlayan çatışmalı ortamı
bitirecek, kutuplaşmayı ortadan kaldıracak ve toplumsal birlikteliği yeniden
inşa edeceğimiz, demokrasiyi güçlendirecek, özgürlük ve barışı sağlayabileceğimiz
önemli bir fırsatı da önümüze sunmuştu. 
Değerli
milletvekilleri, 16 Temmuz itibarıyla sivil siyasetin önünde iki yol var
demiştik. İlki, barış, demokrasi, insan hakları, hukuk devleti temelinde her
türlü siyasi iş birliğini gerçekleştirebileceğimiz, ülkeyi bütünleştirecek bir
siyaset anlayışını ortaya koymaktı. Biz bu ilk yolu “demokrasi yolu” olarak
tanımladık. Zira, 15 Temmuzda siyasetin ve halklarımızın kimlik ayrımı
yapmadan, etnik kökenini, dilini, inancını sorgulamadan darbeye karşı
demokrasiden yana duruşu gelecek açısından hepimizde bir umut yaratmıştı. Bunu
gerçekleştirmek mümkündü arkadaşlar, bunu gerçekleştirmek bu Parlamento çatısı
altında mümkündü. 
15
Temmuzdan sonra sivil siyasetin önünde bir de ikinci yol vardı. Neydi o ikinci
yol? 15 Temmuzda gerçekleşmemiş, darbecilerin bile tahayyül edemeyeceği boyutta
bir otoriter rejim inşa etmekti. Biz bunu da “faşizm” olarak adlandırdık.
Bugünkü tablodan çok açık görüldüğü gibi, aslında darbecilerin yapmaya cesaret
edemeyeceği şeyler OHAL hükümleriyle, kanun hükmünde kararnamelerle
uygulamalara konuldu.
Evet,
bu tercih ettiğiniz yolun bir siyasi sonucu olarak siyasi iradenin talimatıyla
rehin alınan Eş Genel Başkanımız Selahattin Demirtaş’ın sözlerine kulak
verelim. Bakın, Sayın Demirtaş 15 Temmuz sonrası tercih ettiği yolu, 15
Temmuzun üzerinden daha bir ay dahi geçmeden, 13 Ağustosta şöyle anlatıyor:
“Darbe girişiminin başarısız olması Türkiye’ye bir olanak yarattı. Demokrasi
etrafında birlik, Kürt sorununda barışçıl çözüm, müzakereye dönüş, kamplaşma ve
kutuplaşmanın önüne geçilmesi için bir ortak siyaset dili yaratılabilirdi.
Fakat, aynı oranda başka bir olanak da açılmıştı, Erdoğan darbeyi ve darbenin
başarısızlığını Allah’ın kendisi için bir lütfu olarak görüyordu. Bir yanıyla
toplum için bir olanaktı, diğer taraftan da Erdoğan için bir lütuftu. Erdoğan
kendisi için olanı tercih etti, Yenikapı mitingini AKP gösterisine dönüştürerek
toplumun yarısını dışladı, kamplaşmayı kalıcı hâle getirdi. Bunu çok planlı,
programlı yaptığını düşünüyorum.”
Evet,
darbecilerin amacı ülkeyi karanlık bir döneme hapsetmekti ama aynısı şu an çok
daha fazlasıyla yapılıyor. Siz darbecileri içeri attığınızı düşünebilirsiniz
ancak onların fikirleri sizin politikalarınızla dışarıda hayat buluyor. Ülke
muazzam bir kutuplaşma ve gerginliğin içine düşmüş durumda. Herkes umutsuz,
gelecek endişesi taşıyor. Gençler yurt dışına gitme planları kuruyorlar ve bu,
bizim sadece bugünümüzün sonu anlamına gelmiyor, geleceğimizi kaybetmemiz
anlamına geliyor çünkü gençler bizim geleceğimiz. Onlar buluş yapacaklar, onlar
teknolojiyi geliştirecekler. Onlar sadece övünülecek duble yollar değil,
gerçekten övünülecek çok fazla şey yapacaklar ama bunun için siyasi ortamın
demokratik bir ortam olması ve onlara olanaklar sunması gerekiyor, onlara özgürlük
sunması gerekiyor, barış sunması gerekiyor.
Evet,
değerli milletvekilleri, hatırlatalım ki Fetullahçı yapının palazlanması bu
iktidar döneminde gerçekleşti. Şu anda siz bu ülkede gerçekleşen her şeyden
neredeyse partimizi sorumlu tutmaya çalışabilirsiniz ama on dört yıldır siz
iktidardasınız ve on dört yıldır aslında darbeyi gerçekleştiren, o girişimi
gerçekleştiren insanlarla da sizler birlikteydiniz. 
Şimdi,
Mecliste dikkat çekmek istediğim bir husustur, Darbe Araştırma Komisyonu
kuruldu biliyorsunuz, hep beraber kurduk bu Komisyonu ama şimdi bu Komisyondan
kamuoyunun beklentisi nedir? Darbe girişimine karışan tüm kişi ve kurumların
açığa çıkarılması, darbe sürecinde yaşananların tüm boyutlarıyla
araştırılmasıdır. Fakat, geldiğimiz noktada, yönetimi ve çoğunluğu AKP’li
vekillerde olan bu Komisyonun, temel amacından uzaklaşarak darbe girişiminin
üstünü örtmeye, gizlemeye çalıştığı gibi güçlü bir izlenim oluşmaya
başlamıştır. 
Birkaç
hafta önce Cumhurbaşkanı Erdoğan’ın “Komisyon bence işlevini yitirdi, rapor
yazılıp çalışmalar bitirilebilir.” şeklindeki Komisyona doğrudan müdahale,
talimat içeren sözleri bu izlenimi güçlendirir niteliktedir. Komisyon
çalışmaları boyunca muhalefet milletvekillerinin dinlenmesini talep ettiği
birçok kişi ve kurumun dinlenmemiş olması da dikkat çekicidir. Genelkurmay
Başkanı Hulusi Akar ve MİT Müsteşarı Hakan Fidan bunlardan sadece birkaçıdır.
“Yurtta sulh bildirisi”nin altında kimlerin imzası vardır? Örneğin, içinde
bulunduğumuz bu Meclisi bombalayan pilotlar neden Darbe Komisyonunda
dinlenmemiştir? Bizler bilmiyoruz, bunu açıklaması gereken, aynı zamanda o
Komisyonun en fazla çoğunlukla başında olan sizlersiniz. 
Değerli
milletvekilleri, 15 Temmuz sonrası girilen bu yol sonucu siyasi kriz, aynı
zamanda geleceğimizi de tehdit eden ağır bir ekonomik kriz ve diplomatik krizi
de tetiklemiştir. Dolardaki durdurulamayan yükseliş, işsizliğin ve enflasyonun
artması, ardı ardına gelen zamlar, esnek ve güvencesiz çalışmanın
yaygınlaştırılması, iflas ertelemelerinin artması, ülkenin içine sokulduğu OHAL
rejiminin ekonomik alana yansımalarından sadece bazılarıdır. Siyasi iktidar
yaşanan ekonomik krizin siyasi sorumluluğunu hiçbir şekilde üzerine almadığı
gibi, kendi marifeti olan ekonomideki çarpıklığı da gözlerden saklamaya
çalışıyor. Bugün bunları anlatanlar, bugüne kadar sağladıkları rantlarını bu
yabancı finansmana borçlu olduklarını ve dış borca gittikçe daha fazla bağımlı
hâle gelmekten ibaret olan bu ekonomik modeli on dört sene boyunca onaylayıp
uyguladıklarını da unutmamalıdırlar. Bu sistem verimli bir sanayi üretimi
yerine iç tüketim ve ranta dayalı inşaat yatırımlarıyla sağlıksız bir büyümeyi
esas almıştır. Ancak büyüyen emekçiler değildir; büyüyen, teşviklerle,
vergisizlik rejimiyle ve aflarla ödüllendirilen sermaye kesimi olmuştur, siyasi
iktidar da bu sermaye düzeninden payını almıştır. Her ne kadar, 17 Aralığın yıl
dönümüne geldiğimiz bugünlerde bize rant ilişkisinin ve yolsuzlukların detayını
öğrenmemiz iktidar tarafından yasaklanmış olsa da biz bize kalanın ne olduğunu
çok iyi biliyoruz. Bu on dört sene boyunca 50 milyondan fazla kişi yoksulluk
sınırının altında kalmış, işçilere açlık sınırının altında asgari ücret reva
görülmüş, insanlar madenlerde, şantiyelerde iş cinayetleriyle hayatını
kaybetmiştir. Bizler için zaten çekilmez olan ekonomik düzen artan dış borçla
birlikte kendileri için bile sürdürülemez hâle gelip çökmeye başlayınca da
kendi hatalarını örtbas etmek için “Dünya 5’ten büyüktür.” demeye ve sadece
Batı’yı sömürgecilikle suçlamaya başlamışlardır. Ancak bu yola başvuranların
derdi bağımsızlık değildir, sömürü ve sömürgecilik üzerine kurulmuş yeni bir
emperyalist devlet kurmaktır. 
Erdoğan’ın
diplomatik nezaketten ve tutarlılıktan yoksun söylemleri ve politikaları, OHAL
rejimindeki uygulamaları aynı zamanda Türkiye’yi adım adım adayı olduğu Avrupa
Birliğinden ve Avrupa Birliğinin temsil ettiği değerlerden de
uzaklaştırmaktadır. Burada kritik nokta ise bunu bilinçli olarak yapmasıdır. Bu
yol, Türkiye’yi Orta Doğu’da egemen olan antidemokratik devlet yönetimlerine benzeştirmektedir.
Bugünün dünyasında hiçbir karşılığı olmayanların temel özelliği nedir biliyor
musunuz arkadaşlar? Kendilerini geçmiş bir tarihte aramalarıdır. AKP’nin
sürekli Osmanlı dönemi referansları üzerinden kitleleri bir araya getirme
çabası bunun en bariz örneğidir. İktidara geldiği ilk dönemler demokrasi,
eşitlik ve özgürlük retoriği üzerine kuran AKP, bugün bu ülkeyi kararnamelerle
yönetmekte, diktatörlüğü yasallaştıran Anayasa tekliflerini gündemleştirmekte
ve bizzat Cumhurbaşkanı özgürlük ve demokrasinin hikâye olduğundan söz
etmektedir. Bugün geldiğimiz noktada AKP Hükûmeti ve Cumhurbaşkanı yasaları ya
uygulamamakta ya da bütünüyle kendi çıkarları doğrultusunda keyfî bir şekilde
yorumlayarak uygulamaktadır.
Sizin
de bildiğiniz gibi, Cumhurbaşkanı uzunca bir süredir Anayasa’yı fiilen ortadan
kaldırmaktadır. Bunu uzunca bir süredir ifade özgürlüğünün ortadan
kaldırılmasıyla deneyimledik, dokunulmazlıkların kaldırılmasında yaşadık ve
“anayasasızlaştırma” olarak tanımlayacağımız bu süreç, bir ülkede en temel
ilkeler ve haklar bağlamında, toplumun bir arada yaşamasına temel olan
sözleşmenin yok sayılmasıdır. Bu ise büyük bir toplumsal çürümedir. Bugün
AKP’nin “yeni anayasa” adı altında getirdiği paket de tam bir süredir yürürlüğe
soktuğu anayasasızlaştırma paketinin aslında pratiğinin metne dökülmüş hâlidir.

Evet,
bu gizli sözleşmeye –biz böyle diyoruz- biraz yakından bakarsak her şeyden
önce, 7 Haziran sonrası hızla mevcut cunta anayasasını bile uygulamadan
kaldıran, orduya koruma kalkanları yaparak darbe zeminini geliştiren, bütün
denetleyici kurumları devre dışı bırakan politikalarla Kürtleri, kadınları,
Alevileri, demokratik, muhalif tüm kesimleri dışlayarak sözüm ona yeni anayasa
yapmaya kalkışılmakta. Anayasa yani toplumsal sözleşme, adı üzerinde, toplumla
birlikte yapılır. Sizlere sormak isterim: İçinde kadının, Kürt’ün, Alevi’nin,
demokratın, azınlıkların, LGBT’lilerin, özgürlükçülerin, dışlanmış,
ötekileştirilmiş tüm kesimlerin, emekçilerin hiçbir hakkı, talebi bulunmayan
bir anayasa nasıl yeni bir anayasa olacaktır? Bu anayasa, yine söylemek isterim
ki, Kenan Evren kokacaktır. Bizim aslında daha kaldıramadığımız o cunta
anayasasının yerine gelecek dediğiniz anayasa yine Kenan Evren kokacaktır. Yine
sormak isterim, bu “yeni” dediğiniz sözleşmede başkanlık, sultanlık dışında
hanginizin yeni bir talebi var? Hiçbir yeni talep yoktur bu metinde. 
Evet,
sevgili halkımız ve değerli milletvekilleri, bizler alternatifsiz değiliz.
Bizler bu Parlamento çatısının altında darbe anayasasına son verecek bir anayasa
yapımı için görüşmeler yürüttük ve nasıl bir anayasa olması gerektiğini ortaya
koyduk. Başta ülkenin acilen ihtiyacı olan demokrasinin, merkezîleştirmenin
karşısında yerinden yönetimin esas alındığı, kadın-erkek eşitliğinin her
başlıkta benimsendiği bir anayasa çalışmamızı toplumsal kesimlerle birlikte
hazırlayıp kamuoyuna sunduk. Biz hâlen bu noktadayız ve tüm Türkiye halklarıyla
birlikte tüm sorunları çözen, temel insan haklarını garanti eden bir anayasa
için mücadeleyle ancak huzurun bu ülkede sağlanabileceğini düşünüyoruz. 
Değerli
arkadaşlar, bugün, gerçekten çözüm, Somalı işçi ailelerinin, Siirt Şirvan’daki
acılı ailelerin ziyaretlerinde verdikleri kardeşlik mesajından geçiyor. Bugün
bizim başka bir çözümümüz yok. Bu karanlık bitecek ve elbet aydınlık sabahlara
uyanacağız. 
(Mikrofon
otomatik cihaz tarafından kapatıldı) 
BAŞKAN
– Efendim, iki dakikada tamamlayalım lütfen.
FİLİZ
KERESTECİOĞLU DEMİR (Devamla) – Bizler eminiz ki ülkenin bu krizden çıkışı
ancak ve ancak daha fazla demokrasiyle mümkün olacaktır ve soğuk ve karanlık
bir gecenin ardından Minerva’nın baykuşu alaca karanlıkta ötmek üzeredir. 
Partimizin
temel kuruluş amacı bellidir. Türkiye’de halklar arasında köprü olabilen yegâne
partidir HDP. Özgürlük, eşitlik, adalet isteyenlerin Parlamentodaki
temsiliyetini sağlayan HDP’nin varlığı, barış ve demokrasinin tesisinde
vazgeçilmez bir öneme sahiptir. Bugün sabah, bir eski müftü olan vekilimizin
duruşmasına bir Alevi vekilimizin koştuğu partidir HDP. Bunu yok etmek
istemeyin, bu olmamalıdır. Kardeşlik için, bir arada yaşamak için HDP’nin
varlığı demokrasi için çok önemlidir. 
Ben
tüm Türkiye'nin aslında çok sevdiği bir şair olan Edip Cansever’in dizeleriyle
sözlerime son vermek istiyorum. Edip Cansever “Yerçekimli Karanfil” şiirinde
şöyle söyler: “Bir sevdayı büyütüyoruz seninle /Derken karanfil elden ele.”
Bizler de hep beraber birlikte bir sevdayı büyütüyoruz ve büyüteceğiz. Bunu
büyüttüğümüz zaman sadece karanfil değil, aynı şekilde demokrasi, barış,
özgürlük elden ele dolaşacak. 
Hepinizi
sevgiyle saygıyla selamlıyorum. (HDP sıralarından alkışlar)
BAŞKAN
– Teşekkür ediyorum efendim.
MEHMET
NACİ BOSTANCI (Amasya) – Sayın Başkan…
BAŞKAN
– Buyurunuz Sayın Naci Bey.
MEHMET
NACİ BOSTANCI (Amasya) – Sayın Başkanım, konuşmacının “Erdoğan ve AK PARTİ’nin
Kürt halkına karşı mücadelesinin IŞİD’le mücadelenin bir parçası yapılmak
istenmesi” şeklinde bir ifadesi var. Bu açık bir sataşma. Bu çerçevede söz
hakkı…
BAŞKAN
– Buyurunuz. (AK PARTİ sıralarından alkışlar)
İki
dakika lütfen.
VI.- SATAŞMALARA İLİŞKİN KONUŞMALAR (Devam)
4.- Amasya Milletvekili Mehmet Naci Bostancı’nın,
İstanbul Milletvekili Filiz Kerestecioğlu Demir’in 433 sıra sayılı 2017 Yılı
Bütçe Kanunu Tasarısı ile 434 sıra sayılı 2015 Yılı Kesin Hesap Kanunu
Tasarısı’nın tümü üzerinde HDP Grubu adına yaptığı konuşması sırasında Adalet
ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; AK PARTİ’nin ve
devletin 1984’ten bu yana PKK’ya karşı bir mücadelesi var, doğru. PKK silahlı
bir terör örgütü olarak sahaya çıktı. “Epocu”ların bir de geçmişi var. O
zamandan beri de devlet, hukuktan kaynaklanan hakkı çerçevesinde teröre karşı
mücadele ediyor. PKK’ya da hayat veren “Epocu”lar ne yapıyor geçmişten beri?
Önce Kürtlerin canına okudular hatırlarsınız, önce Kürtlerin kafasına vurdular
“Bize itaat edin.” diye, sonra, etnik bir bilinç yaratmak için, Kürtlerin
ölümünden bir dayanışma ruhu oluşturmak için, aynı zamanda da ötekileri
öldürerek milliyetçi bir öfkeyle Kürtlüğü ayağa kaldırmak için terörü stratejik
bir silah olarak kullandılar. Devlet bu teröre karşı mücadele ediyor. 
Evet,
Suriye’de de PYD bir terör örgütü. “Kürt halkına karşı mücadelesi” diyorsunuz,
PYD Kürt halkını mı temsil ediyor? PKK Kürt halkını mı temsil ediyor? PYD’nin
zulmünden kaçan Kürtler Kuzey Irak bölgesine gitmediler mi? Onlar kim? Onlar
Kürt halkı değil mi? “Epocu”ların 1980’den beri kafalarına vurdukları,
öldürdükleri, hayat hakkı tanımadıkları Kürtler değil mi? Bugün sizin “makul
Kürt” diye başlayıp aşağıladığınız, oy vermeyince hain ve iş birlikçi ilan
ettiğiniz Kürtler Kürt halkından değil mi? Kürt halkı kim? (AK PARTİ
sıralarından alkışlar) 
Bizim
mücadele ettiğimiz terördür. Siz terörle mücadeleyi “Kürt halkıyla mücadele
ediliyor.” diyerek çarpıttığınızda yapmaya çalıştığınız farklı bir bağlama
oturur, ondan sonra da çıkıp burada “Biz teröre de karşıyız.” diyemezsiniz. 
Saygılarımla.
(AK PARTİ sıralarından alkışlar)
BAŞKAN
– Teşekkür ediyorum.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Evet hanımefendi…
FİLİZ
KERESTECİOĞLU DEMİR (İstanbul) – Partimize yönelik olarak “Bugün sizin ‘makul
Kürt’ diye nitelendirdiğiniz…” “Ekocu” mu dedi, ne dedi, onu da tam anlayamadım
ama… 
MEHMET
NACİ BOSTANCI (Amasya) – Bölgenin dili…
FİLİZ
KERESTECİOĞLU DEMİR (İstanbul) – …sonuçta, partimize yönelik bir sataşma söz
konusu oldu. Kastettiğimiz değildi. 
BAŞKAN
– Buyurunuz efendim.
İki
dakikalık bir müddet içinde... 
Ama
lütfen yeni bir sataşmaya meydan vermeyelim. 
FİLİZ
KERESTECİOĞLU DEMİR (İstanbul) – Sırrı Bey konuşacak.
BAŞKAN
– Buyurun Sayın Önder.
5.- Ankara Milletvekili Sırrı Süreyya Önder’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
SIRRI
SÜREYYA ÖNDER (Ankara) – Siz hocasınız, diyalekt kullanmayı bilmiyorsanız
diyalekte başvurmanıza gerek yok, kendi anladığınız gibi söyleyebilirdiniz;
şimdi “bölgenin lehçesi” dediğinizi duydum. 
Dönemin
Başbakanıyla, Kobani sürecinde bir görüşme yaptım Sayın Ahmet Davutoğlu’yla.
“Bu bizim müzakerenin bir başlığı değilken niye geldi müzakerenin başlığı
oldu?” dedi. Dedim ki: “Bütün yetkili ağızlar ‘Bu PYD, Kobani, Rojava bizim
kırmızı çizgimizdir.’ diyorlar.” “Artık ben Başbakanım, git lütfen onlara
söyle, Rojava bizim kırmızı çizgimiz değildir.” dedi.
Teşekkür
ederim. (HDP sıralarından alkışlar)
BAŞKAN
– Teşekkür ediyorum Sayın Önder.
MAHMUT
TANAL (İstanbul) – Sayın Başkan…
BAŞKAN
– Sayın Tanal, incelemem devam ediyor, ben birleşim içerisinde gereğini
yapacağım.
Birleşime
kırk beş dakika ara veriyorum.
Kapanma Saati: 18.21
ÜÇÜNCÜ OTURUM
Açılma Saati: 19.09
BAŞKAN: İsmail KAHRAMAN
KÂTİP ÜYELER: İshak GAZEL (Kütahya), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 42’nci Birleşiminin
Üçüncü Oturumunu açıyorum. 
2017
Yılı Merkezi Yönetim Bütçe Kanunu Tasarısı ile 2015 Yılı Merkezi Yönetim Kesin
Hesap Kanunu Tasarısı’nın son görüşmelerine devam edeceğiz.
IV.- KANUN TASARI
VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2017 Yılı Merkezi Yönetim Bütçe Kanunu Tasarısı
(1/774) ile Plan ve Bütçe Komisyonu Raporu (S.Sayısı 433) (Devam) 
2.- 2015 Yılı Merkezi Yönetim Kesin Hesap Kanunu
Tasarısı (1/733), 2015 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2015 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/828), Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 211 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/829), 2015 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/830), 2015 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/831), 2015 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/832), 6085 Sayılı Sayıştay Kanunu
Uyarınca Hazırlanan 2015 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/834) ile Plan ve Bütçe
Komisyonu Raporu (S.Sayısı: 434) (Devam)
BAŞKAN
– Komisyon? Yerinde.
Hükûmet?
Yerinde.
MAHMUT
TANAL (İstanbul) – Sayın Başkan…
BAŞKAN
– Mahmut Beyciğim, bu birleşimde konuşacağız, acele etmeyin, şu hadiseyi
götürelim, araya kesinti sokmayalım.
Evet,
şimdi Milliyetçi Hareket Partisi Grubu adına ilk söz Bursa Milletvekili Sayın
İsmet Büyükataman’a aittir.
Sayın
Büyükataman, buyurunuz. (MHP sıralarından alkışlar) 
Süreniz
otuz dakikadır.
MHP
GRUBU ADINA İSMET BÜYÜKATAMAN (Bursa) – Sayın Başkan, değerli milletvekilleri;
2017 Yılı Merkezi Yönetim Bütçe Kanunu Tasarısı ile 2015 Yılı Merkezi Yönetim
Kesin Hesap Kanunu Tasarısı üzerinde Milliyetçi Hareket Partisinin görüşlerini
açıklamak üzere huzurunuzda bulunuyorum. Bu vesileyle heyetinizi en derin
saygılarımla selamlıyorum. 
Sayın
milletvekilleri, bütçe hakkında değerlendirmelerime geçmeden önce, geçtiğimiz
hafta sonu meydana gelen İstanbul’daki hain saldırıda şehit olan 44 kardeşimize
Allah’tan rahmet, yaralanan vatandaşlarımıza acil şifalar diliyorum. Bu korkunç
ve kahredici terör saldırısına karşı milletimiz bir ve beraberdir ve
sorumluların bulunup cezalandırılmasını, dökülen kanların yerde
bırakılmamasını, sadece birkaç teröristin cezalandırılmasını değil terörün
kökünün kazınmasını istemektedir. 
Değerli
milletvekilleri, bütçe görüşmeleri, hükûmet icraatlarının değerlendirildiği,
muhalefetin hükûmetin politikaları hakkında uyarı, tenkit ve tavsiyelerini dile
getirdiği, Türkiye Büyük Millet Meclisi adına önemli bir denetim vesilesidir.
Devletin hangi alanlara ne kadar kaynak ayıracağını, hangi alanlardan ne kadar
kaynak toplayacağını gösteren bütçenin en önemli özelliği, nimet ve külfetin
vatandaşlarımız arasında dağıtılırken hangi kıstaslara ve hakkaniyete riayet
edildiğinin ortaya çıktığı bir gösterge olmasıdır. Zira vatandaşlarımızı
yoksulluklarından ziyade uygulanan politikalar sonucu ortaya çıkan
haksızlıklar, eşitsizlikler ve adaletsizlikler daha fazla yaralamakta, bu
konular onlarda daha derin izler bırakmaktadır. Takdir edersiniz ki ekonomiyi
siyasetten, ekonomik faaliyetleri sosyal konulardan, ekonomik yorumları
güvenlik, asayiş, kültür, dış politika gibi alanlardan ayırmak ve ayrı düşünmek
mümkün değildir. 
Sayın
milletvekilleri, Türkiye, bugün, çok ağır ve olumsuz şartların hüküm sürdüğü
kritik bir dönemden, âdeta bir ateş çemberinden geçmektedir. Millî güvenlik
sorunları ağırlaşmakta, iç ve dış güvenliğimiz çok ciddi tehlike ve tehditlere
maruz kalmaktadır. Türkiye çok ciddi beka sorunuyla karşı karşıyadır. Ülkemiz
uzun süredir, karmaşık olayların, kaotik gelişmelerin baskı ve kuşatması
altındadır, âdeta sırat köprüsünden geçmektedir. 
Değerli
milletvekilleri, Türk milleti, 15 Temmuz FETÖ kalkışması gibi rezil bir ihanete
şahit olmuştur. Gayemiz bu tip düşmanlıkların tekrarına mâni olmaktır.
İstiklalimiz iktidar ve imtiyaz kaybetme korkusuyla değil, kucaklaşma,
dayanışma, ortak değer ve millî gerçeklerde buluşmayla teminat altına
alınacaktır. Bu nedenle, Türk siyaseti, ucuz hesap yapmadan, çatışma ve
çekişmeye kapılmadan Türkiye'nin ana meselelerine çözüm getirmeye mecburdur.
Milliyetçi Hareket Partisi her vesileyle açıkladığı hassasiyetleri, ilke ve
esaslarına bağlı olmak şartıyla, milleti ve ülkesi için her olumlu, her anlamlı
teşebbüse vardır ve gereğini yapmaktadır. 
15
Temmuz darbe girişimi, uzun yıllar boyunca sistemli çabalarla bir çetenin
devlete nasıl sızdığını korkutucu biçimde ortaya koymuştur. Karşımızdaki büyük
resim çok vahimdir. Bu örgütün, emniyet, yargı, ordu ve bürokraside sinsi
biçimde örgütlenmiş, neredeyse bütün köprübaşlarını tutmuş olduğu görülmüştür.
İstihbarat birimlerinde mutlak hâkimiyet kurmuş, üniversitelerde ciddi biçimde
yuvalanmış, çok büyük bir özel öğretim kurumu ağı oluşturulmuş, muazzam bir
servete kavuşmuş, medyada çok büyük bir güç kazanmış ve nihayet kanlı terör
eylemlerini icra etme imkân ve kabiliyetine kavuşmuştur. Milliyetçi Hareket
Partisi, Türkiye'nin ayağına pranga vurmak isteyen, her zaman tetikte, her
zaman teyakkuzda bekleyen çevrelerle amansız ve tavizsiz mücadelede devletini
asla yalnız bırakmayacaktır. 
Değerli
milletvekilleri, FETÖ’yle yürütülen mücadelede bu yapının siyasi ayakları hâlâ
açıklığa kavuşmamış, 15 Temmuz sonrası FETÖ bağlantılı soruşturmalar, ayıklama
ve tasfiye süreci sadece bir kuruma doğru dürüst uğramamıştır. Bu kurum da,
bilindiği üzere, siyaset kurumudur. Bunlar açığa çıkarılmadan ne FETÖ
anlaşılabilecek ne de 15 Temmuz darbe girişimi tüm yönleriyle
aydınlanabilecektir. Siyasi ayaklar ortaya çıkarılmadan FETÖ’yle mücadele topal
kalacak, bu habis terör örgütünün kökünün kazınması mümkün olmayacaktır. 
Sayın
milletvekilleri, terörizm şu anda Türkiye'nin en önemli ve hayati meselesidir.
Bu belayı defetmeden, bu vahşi saldırganlığı alt etmeden Türkiye’ye huzur
yoktur. Terör Türkiye’yi her gün vurmaktadır. Kanlı terör örgütleri sırayla
Türkiye’yi hedef almaktadır. Ülkemiz zorlu, kanlı, şiddeti sürekli artan bir
ölüm kalım mücadelesinin ortasındadır. Türkiye tarihin en kanlı terör örgütleri
PKK, PYD, IŞİD, DHKP-C ve FETÖ’ye karşı içeride ve dışarıda amansız bir
mücadele içindedir. Türk Silahlı Kuvvetleri IŞİD ve PYD’ye karşı Suriye
toprakları içinde askerî operasyon yapmaktadır. PKK terör örgütünün saldırıları
tırmanmıştır. 
Terörle
mücadele zor, zor olduğu kadar da yüksek maliyetli bir süreçtir. Türkiye
küresel güç merkezlerinin imalatı ve istihbarat örgütlerinin maşası olan çok
sayıda kanlı ve katil örgütün doğrudan hedefindedir. Terörle mücadele
edebilmek, başta yüksek vatanseverlik duygusu olmak üzere, yüksek kabiliyet ve
basiretli politikalar izlenmesini gerektirir. Bu mücadelede neticeye ulaşmak
için her şeyden çok bugün birlik ve beraberliğe ihtiyacımız vardır. 
Ülkemizde
20 Temmuz 2015’te Şanlıurfa’nın Suruç ilçesinde meydana gelen canlı bomba
saldırısıyla başlayan süreçte son bir buçuk yılda sivillerin de can verdiği
bombalı saldırılarda yüzlerce vatandaşımız hayatını kaybederken 2 binden fazla
vatandaşımız da yaralanmıştır. Beşiktaş’taki kalleşlik bir kez daha
göstermiştir ki terör bu ülkenin en önemli ve en ağır meselesidir. Sadece
güvenlik güçleriyle yapılan mücadeleyle sonuç almak mümkün değildir. Terörle
mücadelenin etkili biçimde yapılması için kaynağın kurutulması, istismar
alanının yok edilmesi; siyasi, ekonomik, dış politik desteklerin kesilmesi gibi
ivedilikle yapılması gerekenler vardır. Bütün bu konularda Milliyetçi Hareket
Partisi net, anlaşılır ve uygulanabilir çözüm önerileri sunmuştur. Bunun
yanında, toplumsal çatışmanın azalması ve siyasi gerginliğin bitirilmesi etkili
bir mücadele için şarttır. Bizim, birbirimize sarılmaktan başka seçeneğimiz
yoktur. Dolayısıyla, birlikteliği, kardeşliği, millet olmanın zeminini sağlam
tutmak zorundayız. Bunun sağlanmasından sonra terörle mücadelenin daha
kolaylaşacağını, etrafı ateş çemberiyle sarılmış ülkemizin bir nefes alma
imkânı bulacağını unutmamak gerekiyor. Bu mücadelede Milliyetçi Hareket Partisi
olarak her türlü siyasi mülahazadan uzak, ülkemizin hayrına olacak her karara
yüreğimizi koyacağımızın bilinmesini isteriz.
Sayın
milletvekilleri, Irak ve Suriye’deki derin çatlaklar manevra alanımızı
daraltmaktadır. Güvenlik ve jeopolitik riskler, siyasi ve ekonomik gelgitler
Türkiye'nin önünü tıkamakta, potansiyel gücünü tüketmektedir. Irak ve Suriye’de
yaşanan vahim gelişmeler her yönüyle endişe vericidir. Türkiye'nin millî
güvenliğini hedef alan riskler, tehlikeler ve tehditler her geçen gün yeni
boyutlar kazanmaktadır. 
Türk
Silahlı Kuvvetleri IŞİD ve PKK’nın uzantısı PYD’yle mücadele için Suriye
topraklarındadır. Türkiye'nin, sınır bölgelerimizin ötesinde, Türkiye’ye
muhasım oluşumlara karşı her türlü önleyici ve caydırıcı tedbirleri alması,
uluslararası hukuktan kaynaklanan meşru müdafaa hakkımızın bir gereği
olacaktır. 
Fırat
Kalkanı Askerî Harekâtı’nın ilk aşamasına ilişkin hedeflere büyük ölçüde ulaşılmış,
sınır bölgemiz IŞİD’den temizlenmiştir. Türkiye'nin fiilî desteğindeki Özgür
Suriye Ordusu, IŞİD’in Suriye’deki ikinci kalesi El Bab’ı büyük oranda kontrol
altına almıştır. El Bab’ın Türkiye için stratejik önemi büyüktür. Türkiye'nin
Çobanbey-Cerablus hattından güneye 40-50 kilometre derinliğinde bir güvenli
bölge oluşturmasında en önemli eşik El Bab’dır. Türk sınırı boyunca ilan
ettikleri 3 sözde kantonu birleştirip kesintisiz bir terör koridoru oluşturmak
isteyen PKK ve PYD’nin önünün kesilmesi için El Bab büyük önem taşımaktadır. Bu
kapsamda, Türkiye'nin kırmızı çizgilerini hiçe sayarak Fırat’ın batısına geçen
PYD unsurlarının Menbic’den çıkarılması da önem taşımaktadır. Türk Silahlı
Kuvvetleri bu amaçla bölgede askerî unsurlarımıza saldırıda bulunan PYD’ye ve
IŞİD’e de etkili bir karşılık vermektedir. Kahraman askerlerimiz, verilen
görevleri büyük bir başarı ve fedakârlıkla icra etmektedir. Bu vesileyle,
askerî operasyonda şehit düşen evlatlarımıza Yüce Allah’tan rahmet niyaz
ediyor, yakınlarına ve yüce Türk milletine başsağlığı diliyorum. 
Suriye’yle
ilgili stratejimizin belirlenmesinde etkili olacak olan unsurlar, Suriye
kaynaklı terörle mücadele, Türkiye'ye düşman oluşumların önlenmesi ve Türkmen
kardeşlerimizin güvenliklerinin ve geleceklerinin teminat altına alınmasıdır.
Milliyetçi Hareket Partisi Hükûmetin millî güvenliğimiz için alacağı etkili
tedbirleri bugüne kadar bütünüyle desteklemiştir ve bundan sonra da
desteklemeye devam edecektir.
Saygıdeğer
milletvekilleri, binlerce yıllık Türkmen yurdu Halep’te bugün büyük bir dram
yaşanmaktadır. Halep’te cinayet vardır. Halep’te azap ve işkence hâkimdir ve
Halep’in ölüme terk edilmesi, millî haysiyetimizin sukutu, tarihimize yüz
çevirmek demektir. Bize Halep’te yeni bir Kerbelâ’yı yaşatmak istiyorlar. Rusya
ve İran destekli Esad rejimi dünyanın gözleri önünde Halep’i yok etmektedir.
Kadınlar, çocuklar, yaşlılar göz göre göre önce açlığa, sonra ölüme terk
edilmektedirler. Halep’te yapılan zulme dünya sessiz kalmaktadır. Halep’teki
mazlumların acı çığlıkları, haykırışları görmezden ve duymazdan gelindi;
Halep’in yerle bir oluşu, yok oluşu ne yazık ki sadece seyredildi. Bu vahşete
gözlerini kapayan dünyayı bu vesileyle bir kez daha esefle kınıyoruz. 
Her
fırsatta insan haklarından bahsedenler nerededir, yaşanmamış olayları
“soykırım” diye nitelendiren dünya nerededir? Bu yüzyılda, günümüzde, Halep’te
bir soykırım yaşanmaktadır. Zavallı dünya habersiz, zavallı dünya sağırdır.
Gözleri var, görmezler; kulakları var, duymazlar; dilleri var, hakkı ve hakikati
konuşmazlar çünkü zulüm gören Müslüman’dır, çünkü ateş altında kalan Türk’tür.
Bu arada, ülkemizin inisiyatif alması neticesinde başlatılmış bulunan,
sivillerin Halep’ten tahliye operasyonu kayda değer, olumlu bir gelişmedir. 
Saygıdeğer
milletvekilleri, Irak’ta yaşanan gelişmeler de Türkiye’nin millî güvenliğini
doğrudan tehdit etmektedir. Türkiye’nin, Musul’un IŞİD’den temizlenmesi
operasyonuna katılmasının önüne çıkarılan engeller ve Başika krizi, Irak’ta
Türkiye’ye karşı yeni bir cephe oluşturulduğunu göstermektedir. 
Saygıdeğer
milletvekilleri, sözde müttefikimiz Amerika Birleşik Devletleri’yle
ilişkilerimizde önemli bir aşamadayız. PYD, maalesef, bugün, müttefikimiz
ABD’nin Suriye’deki kara gücü hâline gelmiştir. ABD Suriye’deki IŞİD terörünü
başka bir terör örgütünün yardımıyla tasfiye etme gafletine düşmüştür. ABD,
PKK’yla özdeş olan bu terör örgütüne silah ve lojistik destek vermekte, bu
yolla âdeta terörü ödüllendirmektedir. Eli kanlı teröristlerle taktik
ortaklığını Türkiye’nin dostluğuna tercih eden Amerika Birleşik Devletleri’nin
bu tutumunun dostluk ve ittifak ilişkileriyle bağdaşmadığı da çok açıktır.
Bunun çıkmaz bir yol olduğunu hâlâ görmeyen ABD, PYD’ye verdiği destekle
aslında PKK terörüne ortaklık yapmaktadır. 
“Demokrasi”
ve “özgürlük” kavramlarını ağızlarından düşürmeyen sözde gelişmiş ülkeler ne
yazık ki terör örgütleriyle kapalı devre ilişki içindedir. Mesela
Diyarbakır’da, mesela Şırnak veya Hakkâri’de bombalı araçla gezen, pusu kuran,
mayın döşeyen, askerimize, polisimize, korucumuza ve sivil vatandaşlarımıza
kurşun sıkan caniler Avrupa’da baş tacı edilmektedir. Mardin’de tetik çeken
kirli eller Paris’te okşanmaktadır. Ankara’da, İstanbul’da bedenine bomba saran
canavarlar Berlin’de övülmektedir. Brüksel’de ve diğer Avrupa başkentlerinde
bebek katilinin posterlerinin sallandırıp terör örgütlerinin paçavralarını asan
PKK hayran kitlesinin HDP Grubuna katılmaları Türkiye’yi sabote etmektir,
terörizme selam çakmaktır; Almanya’nın yaptığı esasen budur, Fransa’nın yaptığı
da aynen budur.
Avrupa
Birliği, hendeklerden öz yönetim ve özerklik çıkarmaya çalışanların yanındadır;
Avrupa Birliği, polise taş ve tokat atıp sonunda hak ettiğini bulan, elleri
kırılanların safındadır. Mehmetçik ve polis katillerinin cenazelerine katılan
terörist sevicilerini Avrupa Birliğili hısımları kollamaktadır. Dostluk ve
müttefiklik demek terör örgütlerine yardım ve yataklık demek değildir, bu
şekilde de yorumlanmamalıdır. 
Değerli
misafirler, saygıdeğer milletvekili arkadaşlarım; terör bir insanlık suçudur ve
hiçbir gerekçeyle haklı çıkamayacaktır. Türkiye, onun bunun ayarıyla
ilkelerinden vazgeçecek, tarihî hak ve çıkarlarından, egemenlik ve varlık
haklarından ödün verecek çakma bir devlet değildir. Avrupalı olmanın ibresi
köksüzlük ve kimliksizlik ise muhataplarınız rahat olsunlar, biz kurulan eğri
bacaklı birlik masasında zaten oturmayız. Avrupalı olmanın yolu Kandil’e
çıkıyor, canilerle kesişiyor, Türk düşmanlığında sabitleniyorsa, diyeceğimiz
odur ki kimseye ihtiyacımız olmayacağından biz bize yeteriz. 
Avrupa
Birliği seçeneksiz ve mecbur olduğumuz bir oluşum değildir. Türkiye başkent
Ankara merkezli bir bölge ve dünya perspektifiyle gerekirse kendi yağında
kavrulacak, gerekirse kendi ayakları üzerinde duracak, sonuç itibarıyla kimseye
el, avuç açmayacaktır. Türkiye Cumhuriyeti’nin geleceğine Brüksel’e tezgâh
açan, burayı mesken tutan, millî kimliğimize derin bir nefret duyan malum ve
makûs siyasi elit değil, bizzat Türk milleti Ankara’dan karar verecektir.
Avrupa zihniyeti Türk ve Türkiye düşmanlığını bir kez daha teyit etmişti. 15
Temmuzda Türkiye’yi duymayan, görmeyen, darbe teşebbüsüne tepki göstermeyen
yanlı ve çarpık Avrupa zihniyeti, Türkiye’nin iç işlerine karışıp lafta yürüyen
müzakerelerin dondurulması için ne yazık ki tavsiye kararı almıştır. Müslüman Türk
olmaktan vazgeçseydik çoktan Avrupa Birliğine kabulümüz tescillenmişti. Türkiye
Avrupa’nın bekçisi ve toplama kampı değildir. İrademiz vardır, egemenlik
haklarımız vardır, hükmi şahsiyetimiz vardır, bir devlet aklı, kadim ve tarihî
bir tecrübemiz vardır.
Kıymetli
milletvekilleri, Kıbrıs’ta çözüm için Türk ve Rum tarafı birtakım görüşmeler
gerçekleştirdiler ancak “Kıbrıs’ta çözüm sihirli.” lafının neyi ima ve işaret
ettiği henüz karanlıktadır. Birleşmiş Milletler gözetiminde İsviçre’nin Mont
Pelerin kasabasında beş gün boyunca devam eden müzakerelerden de herhangi bir
sonuç çıkmamıştır. Kıbrıs müzakerelerinin bam teli şüphesi topraktır, toprak
ise vatandır, namustur, pazarlık konusu yapılamayacaktır. Bu millî ilkenin
Kıbrıs Türklüğünün vazgeçilmezi olduğunu bilmek, görmek ve teyit etmek şarttır.
Kıbrıs müzakerelerinde adil ve kalıcı bir çözüme ulaşılması son derece acil ve
önemlidir ancak sırf çözüm olsun diye de tavizlerle Türk vatanını terk etmek,
tarihî hak ve çıkarlarımızdan bir çırpıda ayrılmak yanlıştır ve bunu tasvip
etmemiz de imkânsızdır. Kıbrıs’taki Türk toplumunun aleyhine, kazanımlarını
sekteye uğratacak, egemenlik haklarını hiçe sayacak herhangi bir anlaşma veya
uzlaşmanın milletimiz nezdinde itibar veya inandırıcılığı olmayacaktır.
Kıbrıs’ta barış ve istikrarın sağlanması adına tek yanlı ve fren tutmayan
tavizlerin Türklerin hayat alanlarını daraltacağı, Türkleri vatan bildiği
topraklardan kurtaracağı, Akdeniz’den uzaklaştıracağı kesindir.
Gizli
kapaklı yapılan müzakerelerin ne getirip ne götüreceğini öğrenmek, Türk
milletinin, Kıbrıs Türklüğünün en tabii hakkıdır. Unutulmasın ki Kıbrıs
Türklüğü, Türk milletinin ayrılmaz bir parçasıdır ve Kuzey Kıbrıs Türk
Cumhuriyeti Türk vatanıdır. Telaşla “Çözüm olsun.” diyenler, Kıbrıs’ın tapusunu
karambole getirip devrederlerse bunun hesabını veremezler, şehitlerimize,
yıllardır Kıbrıs davasını şeref bilenlere bunu asla anlatamazlar. Milliyetçi
Hareket Partisi, bugüne kadar olduğu gibi bundan sonra da Kıbrıs müzakerelerini
yakından izleyecek, gerekli notlarını alarak milletiyle paylaşacak, demokratik
müdahalelerini yapacaktır. 
Sayın
milletvekilleri, bilindiği gibi, Ekonomik İşbirliği ve Kalkınma Örgütü OECD
tarafından üç yılda bir 15 yaş grubundaki öğrencilerin bilgi ve becerilerini
değerlendirmek için yapılan Uluslararası Öğrenci Değerlendirme Programı’nın
2015’te yapılan ortak sınav sonuçlarını ihtiva eden rapora göre, OECD üyesi 35
ülkenin de aralarında bulunduğu 72 ülkede uygulanan ve öğrencilerin okuma
becerileri, matematik ile fen bilimleri alanlarındaki seviyelerinin ölçüldüğü
sınavlarda Türk öğrenciler fen bilimlerinde 52’nci, okuma becerilerinde 50’nci,
matematikteyse 49’uncu sırada yer almıştır. Türkiye, bu üç alanda da OECD
ortalamasının ne yazık ki bir hayli gerisinde kalmıştır. Hâlbuki, Türk milletine
mensubiyetin gurur ve şuuruna sahip, manevi ve kültürel değerlerimizi
özümsemiş, düşünme, algılama ve problem çözme yeteneği gelişmiş, yeni
gelişmelere açık, sorumluluk duygusu ve toplumsal duyarlılığı yüksek, bilim ve
teknoloji üretimine yatkın, girişimci, demokrat, kültürlü ve inançlı nesillerin
yetiştirilmesi eğitim politikamızın temel amacı olmalıdır. 
Artık,
kangrene dönüşmüş olan atanamayan öğretmen problemine bir an önce çözüm
bulunmalıdır. Bize göre, atanamayan bir tek öğretmen kalmamalıdır, bu çile
artık kökten bitirilmelidir. Üstelik öğretmen sayısındaki azalma da dikkate
alındığında, atanamayan öğretmen sorunu bütünüyle çözülmelidir ancak burada da
adaletten ödün verilmemelidir. Sözleşmeli öğretmenlerin mülakat sistemiyle
alınması, KPSS’den yüksek puan alan çok sayıda öğretmenimizi de mağdur
etmiştir. Mülakat esnasında sorulan soruların gayriciddiliği ve siyasi
tercihlerin yoklanması infiale yol açmıştır. Öğretmen alımlarında
kayırmacılığın revaçta olması, okul müdürlerinin torpille belirlenmesi millî
eğitimi tümden laçkalaştırmıştır. Birlik ve beraberliğe muhtaç olduğumuz
bugünlerde bu tarz tavırlardan uzak durulmasında şiddetle fayda vardır.
Hükûmetin bu konuda gerekli tedbirleri alarak adalet ve hakkaniyete uygun
hareketi zorunluluktur. 
Kıymetli
milletvekilleri, Türk milleti iki yüz yıldan fazla zamandır anayasa
tartışmalarına şahit olmaktadır. 1982 Anayasası, kabul edildiği tarihten
itibaren klasik bir parlamenter sistemden büyük sapmaları barındırması
itibarıyla tartışma konusu olmuş, süreç içerisinde 100’den fazla maddesi
değiştirilmiştir. Türkiye'nin yeni bir toplum sözleşmesine ihtiyacı vardır ve
sorumluluk hepimizin sırtındadır. Bize göre, bilhassa 15 Temmuzdan sonra bu
ihtiyaç acil bir hâl almıştır. Türkiye’de hiçbir şey 14 Temmuzdaki gibi
olmayacak, olamayacaktır. Milletimizin yeni bir soluğa, yeni bir hukuki
mutabakata yönelik çağrı ve talebi hissedilir ölçüde fazladır. Milliyetçi
Hareket Partisi, Anayasa’nın tadilatına veya yeniden yazımına dair toplumda
oluşan beklentiye başından beri sıcak ve olumlu bakmaktadır. Anayasa,
devlet-millet ilişkilerini demokratik ölçülere göre düzenleyen, birlikte
yaşamanın asgari kurallarını koyan ve dengeleyen kapsayıcı toplum
sözleşmesidir. Bizim anayasa çalışmalarına bakışımızda herhangi bir değişiklik,
bir sapma veya farklı bir anlayışa savrulma yoktur. Dün ne söylemişsek bugün de
aynı çizgideyiz, dün nerede duruyorsak bugün de aynı noktadayız. Anayasa
değişikliği konusunda inisiyatif almamız, fiilî dağınıklık ve çarpıklığı çözme
irademiz, yalnızca Türkiye ve Türk milletinin geleceğine dair duyduğumuz
sorumluluk anlayışımızdan kaynaklanmaktadır. Hukuksuz bir devlet olmaz, hukuk
yoksa demokrasi ve devlet askıdadır. Türkiye’nin adım adım bir felakete doğru
ilerlemesini istemiyorsak siyaset kurumu olarak devreye girmeli ve mutlaka
tedbir almalıyız; konuşarak, uzlaşarak ülke ve millet için çıkar bir yol
bulmalıyız. 
Sultan
Vahdettin’in kızı Sabiha Sultan hatıralarında “İmparatorluk ayrı bir devirdi
fakat o da Türk’ün idi, bugünkü cumhuriyet de Türk’ün malıdır.” diye yazmıştır.
Adalet ve Kalkınma Partisiyle mutabakata varılan Anayasa değişiklik metni de bu
hassasiyet içerisinde ele alınmıştır. Anayasa’mızın hiçbir yerinden “Türk”
ibaresinin çıkarılması önerilmemektedir, bu bir tartışma alanı değildir. Anayasa’mızın
ilk 4 maddesi tartışma konusu değildir. İlgili metne bakınca, yürütmenin çift
başlılıktan kurtarıldığı, güçlü bir Parlamento oluşturulduğu, Cumhurbaşkanının
yetki ve sorumluluklarında bir denge kurulduğu anlaşılacaktır. 
Yapılan
çalışma, başkanlık sistemine geçiş değil, Cumhurbaşkanlığının sınırsız şekilde
kullandığı yetkileri sınırlandırmak ve Cumhurbaşkanına sorumluluk yüklemektir.
Parlamento yasama ve denetleme faaliyetlerinde daha güçlü hâle getirilmiş, buna
paralel olarak yargı denetimine de imkân sağlanmıştır. Sistem ve rejim
tartışmalarını gerektiren bir durum söz konusu değildir. Sadece fiilî durumun
ortadan kaldırılması ve Cumhurbaşkanının yürütmenin başı olması durumu söz
konusudur. Milliyetçi Hareket Partisinin bütün maksadı, bu sıkıntılı ve zor
süreçte hukuku işletmek, Meclisi etkin, saygın ve güçlü bir hâle getirmek,
çözüm üretmek ve neticede ülkeyi rahatlatmaktır. 
Saygıdeğer
milletvekilleri, ülkemizin hayat damarlarını kesmek, mukadderat kaynaklarını
kurutmak için yaygın ve yoğun bir saldırı vardır. Türkiye’nin devlet ve toplum
hayatı bıçak sırtında, tehdit altındadır. Türk milletinin gerilemesi, yetmedi
birbirine girmesi, daha ötesi tarihten silinmesi amacıyla sahnelenen oyunlar
gün aşırı şiddetlenmektedir. 
Türkiye’nin
ve büyük Türk milletinin çıkarları, huzuru ve mutluluğu bizim için her türlü
hesabın üstündedir. Vatan alın yazımızdır, pazarlığı olmayacaktır. Vatan
şerefimizdir, şerefsizlere bırakılmayacaktır. Her karışında şehit kanı olan bu
aziz vatanı namertlere, nankörlere ve nesebi gayrisahihlere çiğnetmeme
konusunda yeminliyiz, tavizsiziz ve imanlıyız. 
Büyük
Önder Atatürk’ün dediği gibi, mevzubahis vatansa bizim için gerisi
teferruattır.
“Önce
ülkem ve milletim.” diyen Türk siyasetinin kırk yedi yıllık dev çınarı
Milliyetçi Hareket Partisi, ülkesi ve milleti için değil elini, gövdesini taşın
altına koymaya kararlıdır. 
(Mikrofon
otomatik cihaz tarafından kapatıldı)
İSMET
BÜYÜKATAMAN (Devamla) – Bağlıyorum Sayın Başkan.
BAŞKAN
– Efendim, müddetinizi uzatıyoruz, lütfen toparlar mısınız.
İSMET
BÜYÜKATAMAN (Devamla) – Muhterem milletvekilleri, sözlerime burada son verirken
Milliyetçi Hareket Partisi Grubu olarak bütçeye “ret” oyu vereceğimizi ifade
ederek, her şeye rağmen 2017 bütçesinin aziz milletimize hayırlar getirmesini
temenni ediyor, yüce heyetinizi en derin saygı ve muhabbetlerimle selamlıyorum.
(MHP sıralarından alkışlar)
BAŞKAN
– Teşekkür ediyorum Sayın Büyükataman.
Milliyetçi
Hareket Partisi Grubu adına ikinci söz, Antalya Milletvekili Sayın Mehmet
Günal’a aittir.
Buyurun
Sayın Günal. (MHP sıralarından alkışlar)
Süreniz
otuz dakikadır.
MHP
GRUBU ADINA MEHMET GÜNAL (Antalya) – Sayın Başkan, değerli milletvekilleri;
2017 bütçesinin kapanış oturumunda Milliyetçi Hareket Partisi adına söz almış
bulunuyorum. Sizleri ve yüce Türk milletini saygılarımla selamlıyorum.
Değerli
arkadaşlarım, yaklaşık bir buçuk aydır, önce Plan ve Bütçe Komisyonunda, sonra
da Genel Kurulda bütün bakanlıkların, ilgili kuruluşların bütçelerine ilişkin
değerlendirmelerimizi ve çözüm önerilerimizi sizlerle paylaştık. Ayrıca, bu
hususları, sizlere de takdim edilen bütçenin ekindeki muhalefet şerhimizde
ayrıntılı olarak sizlere sunmuş olduk.
Bunun
yanı sıra, yine 2015 Yılı Kesin Hesap Kanunu Tasarısı’na ilişkin muhalefet
şerhimizde de bütçe hakkımızın nasıl gasbedildiğini, denetimsizliği ve buna
ilişkin eleştirilerimizi ve önerilerimizi yine sizlere ifade ettik. Bugün ben
burada bu sorunları tekrar tekrar tartışmayacağım, yeterince tartışıldı. Ben
sizlere bugün, öncelikle çözüm önerilerimi ve parti olarak şimdiye kadar
söylediklerimize ilişkin önerilerimizi takdim etmek istiyorum. Bu nedenle de
daha çok geleceğe dönük, ileriye dönük çözümlerimizi ve geleceğe bakışımızı
ifade eden hususlara değinmek istiyorum.
Sayın
Başkan, değerli milletvekilleri; 21’inci yüzyılın ilk yılları, küreselleşme
rüzgârıyla birlikte geleneksel bazı ittifakların dağıldığı, gelişen
teknolojinin üretme, tüketme, yönetme ve yaşama tarzı üzerinde belirleyici
olduğu, küresel sermayenin sınır tanımaz hareketliliğe ulaştığı ve çok boyutlu
ortaklıklar ekseninde dünya düzenini yeniden şekillendirme çabalarının devam
ettiği yıllar olmuştu. Her ne kadar küreselleşmenin, insanlığın ortak refah ve
mutluluğunun tesisi gerekçesiyle demokrasinin yaygınlaştırılması ve
geliştirilmesi, hukukun üstünlüğünün hâkim kılınması, temel hak ve
özgürlüklerin güvence altına alınması açısından fırsatlar sunduğu söylense de
bu süreç, uluslararası terörizm, göç, etnik çatışmalar, iç karışıklıklar,
bölgesel çatışmalar, uluslararası hukuka aykırı çifte standartlar, açlık ve
yoksullaşma, zengin ülkeler ile fakir ülkeler arasında büyüyen uçurum,
demokrasi adına yapılan hukuk ihlalleri, çevresel felaketler gibi birtakım
sorunlarla birlikte anılagelmiştir. 
Bu
gelişmelerin dünyayı ve dünyanın en stratejik bölgesinde yer alan Türkiye’yi ne
denli tehdit ettiğinin farkında olan Milliyetçi Hareket Partisi, siyaset
sahnesinde yer aldığı geçmiş kırk yedi yılda nasıl ki Türkiye’yi ve insanlığı
tehdit eden gelişmeleri kimsenin henüz algılayamadığı dönemlerde önceden
görerek kararlı duruşunu ortaya koymuşsa bugün de küresel tehdidin ülkemizi,
bölgemizi ve insanlığı sürüklediği akıbeti görmekte ve buna karşı millî tavır
ve politikalar geliştirmektedir. Demokratik olgunluk ve uzlaşı kültürünün
egemen olduğu, dışlayıcı ve ötekileştirici söylem ve üslubun törpülendiği,
Türkiye’nin millî ve manevi değerlerinin ortak payda olarak kabul edildiği bir
siyaset anlayışının hâkim kılınması içinde bulunduğumuz süreçte daha önemli
hâle gelmiştir. Gelinen noktada, meselelere salt siyasi parti çerçevesinden
değil, siyasi duruş, ilke, amaç ve hedefte uzlaşma çerçevesinden bakılması
mecburiyet hâline gelmiştir. Türkiye’nin ve Türk milletinin geleceğe taşınması
için benzer hassasiyetleri paylaşan tüm kesimlerin böyle bir bütünleşme ideali
etrafında toplanması ise içinden geçilen bunalımlı dönemden çıkmanın ilk
şartıdır. Bu noktadan hareketle, partimiz, küreselleşme sürecinin insani bir
mecraya sokulabilmesinin ve küresel ölçekte bir adalet hareketine
dönüşebilmesinin dünya nimetleri ve teknolojik imkânların tüm insanlığın ortak
geleceğine hizmet edecek şekilde kullanılması, insanların temel hak ve
özgürlüklerinin teminat altına alınması, kültürler ve medeniyetler arasında
çekilmeye çalışılan sınırların ve ekilmeye çalışılan kin ve nefret tohumları
yerine, karşılıklı saygı, hoşgörü ve anlayışa dayalı iş birliğinin
geliştirilmesi, açlık ve yoksulluğun önüne geçilmesi, terörizmle mücadele için
ortak bir tavır geliştirilmesi, kadın ve çocuk hakları ile yaşanabilir bir
çevre için seferber olunması hâlinde ancak mümkün olabileceğine inanmaktadır. 
Gücünü
mukaddesattan, inançlarından, ilkelerinden ve Türk milletinden alan Milliyetçi
Hareket Partisi, siyasette toplumsal merkezi hem inşa hem de temsil iddiasını
taşımaktadır. Milliyetçi Hareket Partisi çatışmacı değil uzlaşmacı, ayrıştırıcı
değil bütünleştirici, kavgacı değil barışçı, ötekileştirici değil kucaklayıcı,
bölen değil birleştiren, kaostan değil huzurdan beslenen, sorumluluk için
gayret gösteren, Türkiye’yi ve Türk milletini birlikte geleceğe taşıma
iradesini ortaya koyan bir siyaset diliyle bu iddiasını pekiştirmektedir.
Milliyetçi Hareket Partisi bireysel hakların en geniş manada kullanımını
sağlayarak hür bireyin güçlenmesini, güçlü sanayi, güçlü ekonomi, güçlü
demokrasiyle yatırım, üretim ve istihdamı artırarak müreffeh topluma
ulaşılmasını; bunlarla birlikte, millî birlik ve bütünlük, etkin dış politika,
caydırıcı silahlı kuvvetlerin tesisiyle güçlü devletin inşasını; küresel
düzeyde insan haklarını, adaleti, sürdürülebilir kalkınmayı öne çıkararak ise
daha insani bir dünyanın gerçekleştirilmesini tasavvur etmektedir. Türk
milletinin ve bütün insanlığın barış ve mutluluk içinde, insanca yaşayacağı bir
dünya ideali Türkiye merkezli yeni bir medeniyet projesinin hayata
geçirilebilmesiyle gerçekleşebilecektir. Türkiye sahip olduğu bu imkân ve
kabiliyetlerini evrensel değerlerle bütünleştirerek küresel ölçekli, etkili ve
güçlü bir ülke olduğu takdirde Türk ve İslam dünyası için ana eksen ve cazibe
merkezi olabilecektir. Böylece, Türkiye millî varlığına ve tarihî misyonuna
sahip çıkarak bugün içinde bulunduğu ataletten kurtulacak, sahip olduğu
zenginlikler, köklü devlet tecrübesi ve ortaya koyacağı vakur duruşla bölgesel
güç olmanın ötesine geçecek ve küresel bir oyun kurucu hâline gelebilecektir.
MHP’nin
küresel Türkiye vizyonu, ülkemizin imkân ve kabiliyetleri ile sahip olduğu
potansiyelin gerçekçi bir şekilde değerlendirilmesi esasına dayanan bir
vizyondur. Milliyetçi Hareket Partisi, tarihî ve kültürel birikimi,
jeostratejik konumu, doğal ve beşeri kaynakları gibi sahip olduğu imkân ve
kabiliyetleriyle Türkiye’nin fırsatları değerlendirmek, tehditleri bertaraf
etmek ve imkânları kullanmak suretiyle bölgesel ve küresel bir güç merkezi
hâline gelmesini ve lider ülke olmasını hedeflemektedir.
Milliyetçi
Hareketin 1990’lı yıllarda siyaset gündemine soktuğu ve bir proje olarak 1999
yılında kamuoyuna takdim ettiği, 2001 yılındaysa Sekizinci Kalkınma Planı’na
dâhil ederek devlet politikası hâline getirdiği, cumhuriyetimizin 100’üncü
kuruluş yıl dönümünde Türkiye’yi dünyada lider ülke yapmayı hedefleyen “2023
Lider Ülke Türkiye” vizyonunun gerçekleşmesi maalesef, on dört yıldır iktidarda
bulunan AKP yönetimlerinin yetersiz performansı nedeniyle sekteye uğramış ve
öngörülen hedeflerden önemli ölçüde uzaklaşılmıştır.
Türkiye,
makroekonomik büyüklükler açısından da gittikçe kırılgan hâle gelmektedir.
Gerekli tedbirlerin alınamaması durumunda bu kırılganlıklar Türk halkı için
şaşırtıcı ve sarsıcı sonuçlara yol açabilecektir. Sıcak para akışına dayalı ve
üretmekten çok tüketmeye, bilgi ve teknoloji yoğun rekabetçi yatırımlar yerine
hizmet sektörüne dönük yatırımlara ve rant ekonomisine dayalı yaklaşımlar
sürdürülebilir olmadığı gibi, Türkiye ekonomisinin geleceği için de önemli bir
risk faktörü oluşturmaktadır. Rekabet gücü yüksek, üretken ve dinamik bir
ekonomiye sahip ülkeler bölgesel ve küresel siyasette daha fazla rol
alabilmektedir. Türkiye'nin böylesi sağlıklı bir ekonomik düzene kavuşması,
önümüzdeki yılların şekillenmesini etkileyecek en önemli hususlardan birisi
olacaktır.
Kısacası,
başta terör olmak üzere işsizlik, yoksulluk, gelir dağılımındaki adaletsizlik,
eğitim sistemindeki çarpıklıklar, sosyal güvenlik sistemindeki yetersizlikler
ile her alanda yaşanan yozlaşma ve yolsuzluk Türkiye'nin önünde duran, köklü
temelleri bulunan başlıca sosyoekonomik sorunlardır. Bu nedenle, 2023’e kadar
olan dönemde ülkemizin kaybettiği zamanın, her alanda oluşan tahribatın ve
verilen bu açıkların telafi edilmesi gerekmektedir. Bu açıkların kapatılması ve
bu amaca ulaşmak için gerekli yapısal reformların hızla hayata geçirilmesi
hâlinde, Türkiye 2023 yılında bölgesel güç ve küresel bir aktör olabilecek,
2053 yılında ise ekonomik, sosyal, siyasi, teknolojik ve stratejik alanlarda
küresel ölçekte etkili bir güç ve lider ülke hâline gelecek ve bunu
sürdürülebilir hâle getirebilecektir. 
BAŞKAN
– Sayın Günal, bir dakika efendim. 
Değerli
milletvekilleri, uğultudan şikâyet ediliyor. Rica ediyorum, eğer bir görüşme
yapılacaksa dışarıda olsun ve hatibi dikkatle dinleyelim. 
Buyurun
Sayın Günal. 
MEHMET
GÜNAL (Devamla) – Efendim, sizi de duymuyorlar galiba. 
Milliyetçi
Hareket Partisi olarak, uzun vadeli stratejimiz ise 2053 yılında Türkiye'nin
küresel güç ve lider ülke olması idealini gerçekleştirmektir. Kendi millî
değerleriyle ve tarihî değerleriyle barışık, sorun çözme kabiliyetine sahip,
siyaset üretme kapasitesi yüksek, etkin bir devlet düzeni kurmuş, kaynaklarını
üretime seferber ederek bir ekonomik model uygulamaya koymuş ve küresel
sistemde saygın konuma gelmiş bir Türkiye 21’inci yüzyılda dünya siyasetine ve
ekonomik hayatına mührünü vurabilecektir.
Sayın
Başkan, değerli milletvekilleri; 2023, 2053 hedeflerinden bahsettim. Peki,
bunlara ulaşabilmek için ne yapılmalıdır? Önce sizlere bu hedeflerle ilgili
kısa bilgiler verip sonra da çözüm önerilerimizi sizlerle paylaşmak istiyorum.
Millî
ve evrensel düzeydeki politikalarını yukarıda bahsettiğim temel ilke ve
kabuller ekseninde şekillendiren Milliyetçi Hareket Partisi, ülkemizin
sorunlarını çözecek, Türkiye'yi dünyada saygın, sözü dinlenir, kalkınmış bir
ülke yapacak projelerle her zaman milletimizin huzuruna çıkmıştır. 2015 yılı
seçim beyannamelerimizde de ayrıntılı şekilde kamuoyuna sunulan bu
projelerimizin bazı bölümlerini sizlere bu kürsüden ve daha önce Plan ve Bütçe
Komisyonunda ve değişik kürsülerde arkadaşlarımız aktardılar. 
Esas
itibarıyla, çözüm önerileri arasında temel projelerimiz şunlardır: Toplumsal
Onarım Sürecinde Devlet ve Yönetim Reformu, Üreten Ekonomi Reformu, Yoksullukla
Mücadele Projesi, Terörle Mücadele ve Millî Birlik Projesi, Yolsuzlukla
Mücadele, Ahlak ve Toplumsal Kalitenin Tesisi. Bu projelerin altında birtakım
alt projeler ve programlarla kamuoyunun huzuruna çıkmıştık.
Türkiye'de
uzunca bir süredir yaşanan akıl tutulmasının sona erdirilmesi, toplumsal bir
mutabakatla birlikte yaşama iradesinin güçlendirilmesi ve vatandaşlarını hor
görmek yerine onlara değer veren bir devlet aklının oluşturulması için bu ana
projelerle bunların uygulanmasını düzenleyen bazı alt projeleri de sizlerin
dikkatine sunmuştuk. Ayrıca, Türkiye'nin aciliyetle çözüme kavuşturulması
gereken sorunlarına ilişkin de seçim beyannamemizle birlikte öncelikli eylem
planımızı da kamuoyunun dikkatine sunmuştuk. Kısacası, Milliyetçi Hareket
Partisi her zaman, her konuda çözüm önerilerini kamuoyuyla paylaşmış ve ülkenin
geleceği için yapıcı, yol gösterici, uzlaşmacı bir muhalefet anlayışını
benimsemiştir.
Esas
itibarıyla da seçim beyannamemizin üç ana ekseni etrafında sorunlara çözüm
önerilerimizi sunduk. Bunlar: Adalet, huzur ve refah idi. “Adalet” başlığı
altındaki bazı konulara ve huzura ilişkin bazı hususlara, terörle ilgili
konulara Sayın İsmet Büyükataman az önce değindiler. Ben daha çok, terör
sorunun askerî ve siyasi kısmından ziyade ekonomik ve sosyal boyutuyla, “Refah”
başlığı altında yer alan makroekonomik istikrarın tesisi, üretimin artırılması
ve yoksullukla mücadele gibi diğer ekonomik ve sosyal sorunlara değinmeye
çalışacağım.
Değerli
arkadaşlarım, “Refah” başlığı altındaki konulara geçmeden önce, terörle
mücadele konusundaki görüşlerimizi tamamlayan bazı hususları sizlerle paylaşmak
istiyorum. Günlük siyasi kaygılardan arındırılmış uzun vadeli ve istikrarlı,
millî ve etkin bir terörle mücadele politikası geliştirilmesi ve uygulanması
gerektiğini Sayın Genel Başkanımız defalarca hem yetkililere hem de kamuoyuna
aktarmıştır; bizler de burada Meclis kürsüsünden sizlere bunları defalarca
aktardık. Bu kapsamda, teröristi merkeze alan mücadele anlayışı yerine terörle
mücadeleyi topyekûn bir mücadele olarak ele almak gerekmektedir. Terörle ve
teröristle etkin bir şekilde mücadele edilirken vatandaşların can ve mal
güvenliğini öncelikle temin etmek ve zarar görmelerine fırsat vermemek
gerekmektedir. Terörle mücadele sırasında haksız ile haklı, suçsuz ile suçlu
ayırt edilmeli ve mücadele hukuk devletinin yöntemleriyle kararlı bir şekilde
sürdürülmelidir. Güvenlik birimlerinin yaptığı mücadelenin yanı sıra, istismar
edilen ve bu nedenle terörü besleyen unsurların da ortadan kaldırılmasına dönük
olarak ekonomik, sosyal, psikolojik, idari, demografik ve kültürel etkenlerin
ortadan kaldırılması temelinde bir mücadele yürütülmelidir. Bu kapsamda,
ekonomik ve sosyal konularda da çözüm önerilerimizi içeren, Doğu ve Güneydoğu
Anadolu Bölgesini Kalkındırma Programı Sayın Genel Başkanımız Devlet Bahçeli
Bey tarafından eylül ayı sonunda kamuoyunun dikkatine bir basın toplantısıyla
sunulmuş bulunmaktadır. Buradaki programın temel amacı, Doğu ve Güneydoğu
Anadolu Bölgelerimizdeki 23 ilde ekonomik büyümeyi, sosyal gelişmeyi ve
toplumsal uzlaşmayı artırarak millî birlik ve bütünleşmeyi sağlamaktır. Çağdaş
dünya nimetlerinden bütün vatandaşlarımızın hakça yararlandığı bir kalkınma
modelinin gerçekleştirilmesi bu programın esasıdır. Ülkemizin sahip olduğu
potansiyel harekete geçirilerek, bu yörelerde yaşayan halkımızın refah düzeyi
yükseltilecek ve bölgeler arası gelişmişlik farkları giderilecektir.
Bu
temel amaca yönelik olarak, Doğu ve Güneydoğu Anadolu Bölgesini Kalkındırma
Programı kapsamında 4 adet alt program uygulanmasını öngörmüştük. 
Bunlardan
birincisi, Terörle Mücadele Programı’nın kendisidir. Buna ilave olarak, kırsal
kalkınmayı kapsayan ve kırsal kalkınma merkezleri programını içeren bir
programımız vardır. Üçüncüsü de katılımcı ve kapsayıcı ekonomik büyüme ve bu
kalkındırma programının son unsuru ise bölgesel gelişmişlik farklarının
giderilmesi olacaktır. 
Bu
kapsamda, bir taraftan bu terörle mücadele yapılırken, ekonomik ve sosyal
konulardaki sorunlar da bu kapsamlı programlarla giderilmiş olacaktır. 
Sayın
Başkan, değerli milletvekili arkadaşlarım; Doğu ve Güneydoğu Anadolu Bölgesini
Kalkındırma Programı’mızın bu ekonomik ve sosyal boyutundan sonra, biraz da
MHP’nin ekonomik ve sosyal politikalara ilişkin bazı önerilerini sizlerle
paylaşmak istiyorum.
Milliyetçi
Hareket Partisi, dışa açık ve rekabetçi bir yapı içerisinde dünya ekonomisiyle
bütünleşerek bölgesel ve küresel gelişmelerin önde gelen belirleyicileri
arasında yer alınmasını, bilgi çağının gereği olarak bilgi üretiminin
desteklenmesini, bilgiye hızlı ve kolay ulaşımın sağlanması suretiyle bilginin
etkin tarzda kullanımının gerçekleştirilmesini, kolay ve spekülatif kazanç
sağlayan ranta dayalı bir üretim ekonomisi yerine, teknolojik gelişmeyi,
yenilikçiliği, verimliliği ve istihdamı esas alan bir üretim ekonomisinin
tesisini öngörmektedir. 
Geleneksel
ihraç ürünlerinin yerini yüksek katma değerli AR-GE ve teknoloji odaklı
çeşitlendirilmiş ürünlerin alması temin edilmeli ve bu kapsamda işlenmiş ürünü
teşvik etmeye yönelik bir endüstriyel yaklaşım benimsenmelidir. 
Piyasa
ekonomisi kuralları işletilerek tekelci oluşumların ve haksız rekabetin
önlenmesi, kamunun ekonomideki rolünün yol gösterici, düzenleyici ve
denetleyici faaliyetlerle sınırlandırılarak, özel sektör dinamizminin ve
teşebbüs gücünün desteklendiği istikrarlı, çevreye duyarlı ve istihdam dostu ve
bir büyümenin gerçekleştirilmesi, ekonomi politikamızın esasını
oluşturmaktadır. 
Sadece
iç talep artışını esas alan ve sıcak para ile finanse edilen istikrarsız ve
dışa bağımlı büyüme anlayışının yerine, küresel piyasalara hâkim, farklı
ürünleri ve pazar çeşitlemesini esas alan, rekabet gücü yüksek, sektörel
kalkınma anlayışını egemen kılan stratejiler geliştirilmelidir. 
Bu
kapsamda, sürdürülebilir bir büyümenin gerçekleştirilmesi için fiyat
istikrarının sağlanması ve sürdürülmesi zaruri olup bu amaçla borç stokunu ve
cari açığı ekonomide kırılganlığa yol açmayacak düzeylere çekecek para ve kur
politikası izlenmelidir ve bu çerçevede serbest döviz kuru politikası
uygulanmalı ve Merkez Bankasının araç bağımsızlığı korunmalıdır. İşte, bu temel
amaçlara ulaşabilmek için, MHP, ileri teknoloji kullanan, yenilikçiliği,
verimliliği ve istihdamı gözeten, gelirin adil bölüşümünü esas alan, rekabet
gücü yüksek üretim ekonomisini tesis etmek ve sosyal dokuyu güçlendirmek
amacıyla ülkemizin kendi imkân ve şartları ile doğal ve beşerî kaynaklarını
dikkate alan bir üreten ekonomi programı önermiştir.
MHP
olarak temel hedefimiz, ekonomi politikalarının merkezine insanı koyan,
eşitlik, ahlak ve adalet ilkelerini gözeten bir yönetim anlayışıyla halkın
refahının artırılmasıdır. Kısacası, 2023 yılına kadar kaynaklar harekete
geçirilerek ileri teknoloji kullanan, yüksek katma değer ve istihdam yaratan,
küresel ölçekte rekabet gücüne sahip bir üretim yapısı tesis edilmelidir.
Milliyetçi Hareket Partisinin uzun vadeli stratejisi olan Türkiye’nin 2023
yılında küresel güç ve 2050’de süper güç olma hedefinin gerçekleşebilmesi,
Türkiye’nin doğal ve beşerî kaynakları ile ekonomik, sosyal ve teknolojik imkân
ve fırsatlarının harekete geçirilmesi ve kararlılığın en güçlü şekilde ortaya
konulmasıyla ancak sağlanabilecektir. 
Sayın
Başkan, değerli milletvekilleri; bu söylemiş olduğum 2023 ve 2053 yılı küresel
güç hedefleri ile alt projeleri ayrıntılı olarak çalışılmış olup ulaşılabilir
hedeflerdir ve sizlerin bilgisine daha önce de sunulmuştur ancak bu hedeflere
ulaşmak için öncelikle anlayışımızı değiştirmemiz gerekmektedir; sonra da köklü
yapısal reformları gerçekleştirerek ancak bu hedeflere ulaşabiliriz. Geçmiş
yıllarda da yapıldığı gibi sadece baz yılı değiştirerek veya hesaplama
yöntemlerini güncelleyerek kendimizi bir süre iyi hissetmemiz sağlansa da
gerçekte durumumuz değişmemektedir.
Bildiğiniz
gibi, hafta başında, Türkiye İstatistik Kurumu tarafından büyüme rakamları
açıklandı. Ulusal hesaplar ve Avrupa sistemine uyum çerçevesinde millî gelir
hesaplama yöntemlerinde değişiklik yapılarak eski ve yeni seri arasında ciddi
farklar ortaya çıktığı anlaşıldı. En büyük fark ise, 2013 yılına bakıyoruz,
orada gözüküyor; yüzde 4,2’den yüzde 8,5’e yani 2 mislinden fazlaya çıkmış.
2015 yılı büyüme oranı ise yüzde 4’ten yüzde 6,1’e revize edilmiş.
Değerli
arkadaşlar, yapılan baz yılı değişikliğiyle birlikte ekonominin büyüklüğü, kişi
başına millî gelir hem dolar hem TL bazında yüzde 20 civarında artmış oldu,
gayrisafi yurt içi hasıla da dolar bazında 720 milyar dolardan 861 milyar
dolara yükseldi. Nominal olarak bakıldığında da yine önceki seride 1,9 -2
diyelim- trilyon olan rakam 2,338’e yükseldi. Şimdi, aynı şekilde, kişi başına
gelir de yine yeni seriyle 9.257 dolardan 11.014 dolara çıkmış oldu yani gelirimizde
yaklaşık yüzde 20 civarında bir artış kaydedildi.
Tabii,
millî gelir hesaplamalarında yapılan revizyon çalışması yeni seriyle birlikte
mevsimsel detaylar ve sektörlerin katkı payları açıklanmadığı için ve büyümede
bir kerede yüzde 20 hesaplama ortaya çıktığı için hem şüpheyle karşılandı hem
de hepimizin burada konuştuğu gibi, Türkiye İstatistik Kurumunun inanılırlığını
ve güvenilirliğini sarstı. Çünkü, niye öyle söylüyorum? Başkan, Sayın Mehmet
Aktaş, şimdiye kadar toplam tasarrufların düzgün ölçülemediğini, yeni
hesaplamaya göre eskiden yüzde 15 civarında olan tasarrufun şimdi yüzde 24
civarında çıktığını söylemiş ve tasarruf oranlarında orta ligde olduğumuzu
söylemiş.
Şimdi,
değerli arkadaşlar, biz söylerken bunu söylüyoruz. Bunları, biz, bakın -ne
kadar- biraz daha itinalı söylüyoruz, diyoruz ki, ekleri açıklanmadı,
ayrıntıları açıklanmadı ama bu şekliyle doğru olmaz. Maalesef bu açıklamalar
kurumun itibarını daha da sarsan açıklamalardır. Kısacası, Türkiye'nin ekonomik
sorunları baz yılı kaydırmayla ve revizyonlarla çözülemez. Türkiye kendi
kaynaklarına dönmeli ve bir an önce yapısal reformları gerçekleştirmelidir. 
Sayın
Başkan, değerli milletvekilleri; tüm bu değerlendirmelerin ardından, bu
hedeflere nasıl ulaşmamızı sağlayacağımıza dair, geçmişe dönük millî ve manevi
değerlerimizden, tarihî ve kültürel kodlarımızdan bahsederek konuşmamı
tamamlayacağım. 
Değerli
arkadaşlarım, Türkiye ve dünya dinamiklerini, müdrik bir vizyonla çağı Türkçe
algılayıp yorumlama, milleti yüceltme ve devleti ebet müddet kılma ülküsüyle
hareket edersek işte o zaman geleceğin küresel güç Türkiye'sini birlikte inşa
edebiliriz. Bu ülkünün gerçekleşmesi, millî birlik ve beraberliğin
tecellisiyle, millî birlik ve beraberliğin tesisi ise ortak değerler ve geçmiş
üzerine bina edilmiş bir millet anlayışı ve müşterek bir gelecek yürüyüşüyle
ancak mümkün olacaktır. 
Türk
milleti, Türk İslam geleneğinin ve görkemli bir medeniyetin mirasını yaşayan,
yaşatan ve nesilden nesle taşıyarak tarih ve kültür potasında buluşturan bir
milletin, Türkiye ise bu mirası barındıran toprakların adıdır. Türk milletinin
ortak bir geleceğe yürüyebilmesi millet fertleri arasındaki zengin ortak
değerlerin öne çıkarılmasıyla doğru orantılı olacaktır. Bugün Türkiye'nin en
çok ihtiyaç duyduğu şey, ayrıştırılan milletin bütünleşmesi ve zedelenen
kardeşlik hukukunun yeniden tesis edilmesi suretiyle, güçlü Türkiye'nin inşası
için ortak bir yürüyüşü temin edecek millî uzlaşmanın ve millî heyecanın
sağlanmasıdır. Türkiye’de tüm kesimler ve aktörler arasındaki uzlaşmanın temel
dinamikleri, millî ve manevi değerler, çağdaş, demokratik ilkeler, hukukun
üstünlüğü ve insan haklarını esas alan kurum, kural ve yönetim üslubu
olmalıdır. Ortak bir kararlılıkla varılabilecek ve sürdürülebilir kılınacak
olan “Küresel Güç Türkiye” öngörüsü, kökleri Türk milletinin tarihî ve kültürel
gerçekliklerine dayanan ve geleceği kucaklayan bir anlayışın ifadesi ve Türkiye
merkezli yeni bir medeniyet ve yeni bir dünya tesis etmeyi kendisine misyon
olarak kabul eden Milliyetçi Hareket Partisinin uzun vadeli stratejik
hedefidir. 
Değerli
arkadaşlarım, geçmişe dönüp baktığımızda, Türk İslam medeniyeti Türklerin
İslamiyet’i kabulünden sonra aklı ve nakli dengeleyen, bilime önem veren
anlayışın sonucunda gelişmiştir. Aklı ve nakli dengeleyen, bilim ve sanata önem
veren bu anlayış, Buhara, Semerkant, Maturit’te gelişen ve İmam Matürîdî’yle
sembolleşen Türk Müslümanlığının Hoca Ahmed Yesevî’yle Türkistan’dan Anadolu’ya
gelmesiyle Hacı Bektaş Veli, Mevlâna, Yunus Emre gibi değerli düşünürlerle devam
etmiş ve tüm dünyaya yayılacak bir medeniyetin temellerini atmıştır. 
Aslında
bugün 15 Temmuz darbe teşebbüsü sonrasında yaşadığımız travmanın arka planında
da bu anlayıştan uzaklaşmamız yatmaktadır. Türk İslam medeniyetinin temellerini
atan ve akla ve ilme önem veren bu Türk Müslümanlığı anlayışı yerine, vahşi
küreselleşmenin temsilcileri olan Batı’nın bize dayattığı “ılımlı İslam”
yalanının peşine takılmamış olsaydık belki de bunlar bugün başımıza gelmezdi
diyorum.
Yaşadıklarımızdan
ders alarak köklerimize dönmeli, yeniden Hanefi Matürîdî İslam anlayışına yani
aklı ve nakli dengeleyen, ilime, fenne ve sanata önem veren ancak millî ve
manevi değerlerinden kopmayan anlayışa sahip çıkarsak Türk İslam medeniyetini
yeniden birlikte ihya edebiliriz.
Bu
kapsamda geçmişe baktığımız zaman, geçiş dönemi ürünleri olan Yusuf Has
Hacib’in Kutadgu Bilig’ini, Kâşgarlı Mahmud’un Divanü Lûgat-it-Türk’ünü,
Atabetü’l-hakayık’ı ve Yesevî Hazretlerinin Divan-ı Hikmet’ini bu çerçevede
sayabiliriz, bizim köklerimizde bunlar mevcuttur. 
İşte,
temellerini tarihî değerlerimizden alan Türkiye merkezli medeniyet yürüyüşü,
öncelikle kendisine güvenen, kendi gücüyle ayakta duran, başı dik, karnı tok ve
özgür bireylerin yaşadığı onurlu bir ülke hâline getirme yürüyüşüdür. 
Değerli
arkadaşlarım, bu kapsamda diyorum ki ve tüm bu değerlendirmelerimin ışığında
sizlere ve yüce Türk milletine tekraren ifade ediyorum ki Milliyetçi Hareket
Partisi ne demişse milletimizin lehine demiştir. Milliyetçi Hareket Partisi
neyi istemişse milletimizin menfaatinedir. MHP ikbalin değil, istikbalin
peşindedir. MHP millet ve vatan davasının savunucusudur. MHP binlerce yıllık
Türk İslam ülküsünün varisi, bu çağdaki emanetçisidir ve MHP “Tanrı Dağı kadar
Türk, Hira Dağı kadar Müslüman’ız.” diyen ve MHP “Türklük bedenimiz, İslamiyet
ruhumuzdur. Ruhsuz beden ceset olur.” diyen bir anlayışın temsilcisidir.
Milliyetçi Hareket Partisi Türkiye’yi 2023’te lider ülke, 2053’te süper güç
yapma hedefine ulaşmak için her türlü çalışmaya ve fedakârlığa hazırdır.
Türkiye’yi Atatürk’ün gösterdiği muasır medeniyetler seviyesinin üzerine
çıkarmak için Türkiye merkezli yeni bir medeniyet yürüyüşüne Milliyetçi Hareket
Partisi bütün milletimizle birlikte çıkmaya hazırdır. 
Ancak
bu çerçevede baştan beri bahsetmiş olduğum 2017 yılı merkezî yönetim bütçesinin
bu hedeflere ulaşmasında yetersiz olduğunu düşündüğümüz için “ret” oyu
vereceğimizi, bununla birlikte yapıcı, yol gösterici ve uzlaşmacı muhalefet
anlayışı çerçevesinde milletimizin yararına olacak her konuda destek
olacağımızı belirtmek istiyorum. 21’inci asrın Türk asrı olacağına olan ve asla
Huntington’un dediği gibi bu asrı medeniyetler çatışmasının değil insan
merkezli Türk İslam medeniyetinin belirleyeceğine olan inancımla hepinizi
saygıyla selamlıyor, bütçenin hayırlı olmasını diliyorum. (MHP sıralarından
alkışlar) 
BAŞKAN
– Teşekkür ediyorum Sayın Günal.
MAHMUT
TANAL (İstanbul) – Sayın Başkan…
BAŞKAN
– Mahmut Bey, şu müzakerenin yani birleşimin içinde sizin bu mevzuyu
konuşacağım, gereken incelemeyi yaptım, lütfen biraz sabır gösteriniz.
Şahıslar
adına ilk söz, lehinde olmak üzere Kırıkkale Milletvekili Sayın Ramazan Can’a
aittir.
Buyurun
beyefendi. (AK PARTİ sıralarından alkışlar) 
Süreniz
on dakikadır.
RAMAZAN
CAN (Kırıkkale) – Sayın Başkan, değerli milletvekilleri; Genel Kurulu saygıyla
selamlıyorum.
Bütçemizin
hayırlı ve bereketli olmasını temenni ediyorum.
Başta
Maliye Bakanımız ve Hükûmetimiz olmak üzere, Plan ve Bütçe Komisyonu üyelerine,
hakaret etmeden katkı sağlayan muhalefet partisi sözcülerine ve aziz
milletimize tekrar teşekkür ediyorum.
Konuşmama
başlarken bütün şehitlerimize Allah’tan rahmet, gazilerimize sağlık ve afiyet
diliyorum.
AK
PARTİ’ye 15’inci kez bütçe yetkisini veren aziz milletimize şükranlarımı
sunuyorum. 
Aziz
milletimiz, iyi ile kötüyü, doğru ile yanlışı ayırabilecek en güçlü hakemdir.
Milletimiz mümeyyizdir, milletimiz aklıselimdir, milletimizin asla ve asla
vasilere, vesayete ihtiyacı yoktur. “Millet bilmez, millet anlamaz, millet
karar veremez.” felsefesiyle kerameti kendilerinden menkul sananları ve
şizofrenik yapıları, durumdan vazife çıkaranları aziz milletimiz siyaset
mezarlığına defnetmiştir, Allah rahmet eylesin. (AK PARTİ sıralarından
alkışlar) 
Sayın
Başkan, değerli milletvekilleri; bütçemiz millî ve yerli bir bütçedir, bütçemiz
adaletten, hakkaniyetten yana bir bütçedir. Sünni’siyle, Alevi’siyle,
Türk’üyle, Kürt’üyle, garbıyla, şarkıyla, evet mazlumların bütçesidir,
dünya zalimlerine korku salan bir bütçedir, mazlumlara, yetimlere güven veren
bir bütçedir, bereketli bir bütçedir. O nedenle, Sayın Başbakanımıza ve
Hükûmetimize tekrar teşekkür ediyorum böyle bir bütçe getirdiği için. (AK PARTİ
sıralarından alkışlar) 
Evet,
peki, nasıl oluyor da AK PARTİ’ye 15’inci bütçeyi yapmak üzerine millet yetki
veriyor? Burada o kadar şeyler söyleniyor ki... 4’üncü dönem milletvekiliyim
–Allah’a hamdolsun- her dönem muhalefet sözcüleri gelir, bütçeleri kötüler, AK
PARTİ yönetimini kötüler ama her ne hikmetse aziz millet, 15’inci bütçe yapma
yetkisini bize, muhalefeti karşı tarafa verir. (AK PARTİ sıralarından alkışlar)
Milletimize ne kadar şükretsek azdır diye düşünüyorum, Allah’a hamdolsun. 
Evet,
Türkiye herhangi ülkelerden biri değil. Dünya devletleri arasında merkezî öneme
sahip, tarihî geçmişi ve medeniyeti olan büyük bir ülkedir. Büyük
imparatorlukların bahçesi üzerinde kurulmuştur bu ülke. AK PARTİ’nin kuruluş
gayesi insan ve millete hizmet etmekti. İşte, Türk milletinin geçmişten gelen
bu kültürü ve bilincini Gazi Mustafa Kemal’in “Bugüne kadar ülke için taş
üstüne taş koymuş, çalışmış herkese şükran borçluyuz.” demesini de dikkate
alarak bir tespitte bulunulmuştur, AK PARTİ bu tespitle iktidara yürümüştür ve
biz her daim söylemişizdir, “Bu partiyi millet kurdu, biz tabelalarını taktık.”
Ancak şunu da görmek durumundayız: Şair Orhan Veli’nin dediği gibi, bu ülke
için kimlerin sadece nutuk attığını kimlerin de taş üstüne taş koyduğunu
milletimizin görmesi lazım. Her şeyden önce, başarılan her şeyi aziz milletimiz
yapmıştır. Biz her alanda cumhuriyetin rekorlarını kırdık diyorsak, aslında
cumhuriyetin rekorlarını kıran cumhurun ta kendisidir. (AK PARTİ sıralarından
alkışlar) Dolayısıyla, Türkiye'nin gelmiş olduğu mesafeyi küçümseyen AK PARTİ
işte buna itiraz etmiştir, milletle beraber itiraz etmiştir. 
Değerli
milletvekilleri, 1945’te Almanya, Japonya yerle bir olmuşken 1970’lerde uzaya
gidiliyordu, 1990’larda kapalı rejimler bitiyordu ama bütün bu süreçte,
Türkiye, maalesef enerjisini iç meselelere, darbelere, askerî vesayetlere,
teröre, koalisyonlara heba etti. Daha 1930’larda, Gazi Mustafa Kemal boğaz köprüsü
için, uçak sanayisi için, millî savunmanın gelişmesi için hükûmetlerine talimat
vermesine rağmen ilgili bakanlar bunu savsakladı ve yerine getirmedi. Bakın,
şimdi, köprüye karşı çıkanlara, üçüncü havaalanına karşı çıkanlara… Gazi
Mustafa Kemal görevde olsaydı, şu an sağ olsaydı Cumhuriyet Halk Partisine ne
derdi, ben de merak ediyorum. (AK PARTİ sıralarından “Bravo” sesleri, alkışlar)
Evet, iktisat tarihçisi, Cumhuriyet Halk Partisinin de felsefesini örnek aldığı
İdris Küçükömer ve merhum yazar Kemal Tahir’in de dediği gibi, Türkiye’de sağı
sol, solu da sağ temsil etmiştir. O nedenle, şu an Cumhuriyet Halk Partisinin
ideolojisini tekrar değerlendirmesi gerekir. 
Sonraları
ise “zamanımız darbeler”, “Cumhuriyet tehlikede, laiklik elden gidiyor.”,
“irtica” paranoyalarıyla, koalisyonlarla, daha sonra PKK belasıyla, terör ve
alçak FETÖ darbesiyle karşılaşacaktı milletimiz. Maalesef, PKK, DAİŞ, FETÖ ve
benzeri alçak yapılar gencecik bedenleri, milletimizin geleceğini, emeğini,
gençlerimizin alın terini, milyarlarca dolarlarını, hayallerimizi, heyecanımızı
heba etti. 
İşte
AK PARTİ buna itiraz etti değerli milletvekilleri. Eğer bu süreçler olmasa idi
bugün dünya sıralamasında Türkiye en ön sıralarda olmaz mıydı? Ama, asla
umutsuz olmayalım, umudumuzu yitirmeyelim. Allah’ın izniyle, geç olsa da bunu
başaracağız. Biz diyoruz ki kıskanç değiliz. Bunu hep beraber, bütün siyasi
parti grupları olarak başaralım diye düşünüyoruz. İşte, bu nedenle, AK PARTİ
2023, 2053 ve 2071 vizyonunu ortaya koydu. İnşallah, bunu da hep beraber
gerçekleştireceğiz. AK PARTİ’ye hep şunu sordular: “Peki, bunları yapacaksınız
ama nasıl yapacaksınız? Kaynak nerede?” Bugün de aynı soruyu soruyorlar,
kurulurken de aynı soruyu sormuşlardı. Evet, o gün de o cevabı verdik, bugün de
o cevabı veriyoruz: Kaynak AK PARTİ’dir, kaynak Türkiye’dir. (AK PARTİ
sıralarından alkışlar)
Sayın
Başkan, değerli milletvekilleri; milleti ile devleti arasında zaaf alanı
oluşturarak vehimler, korkular üreterek, milletin maneviyatını kırarak, toplumu
tehdit ederek, siyaset yapmaya hiç kimse kalkmasın, hiç kimse devlete ve
millete efelenmesin. Devlete ve millete efelenme olmaz, milletin efendisi olur,
o da hizmet etmekle olur. Millî irade hiçbir siyasal psikiyatri çabasıyla
zedelenemez, kısıtlanamaz. Siyaset üretmek istiyorsanız işte meydan, işte
millet; millete gideceksiniz, milletin değerlerine talip olacaksınız, temel hak
ve hürriyetlere sahip çıkacaksınız, tezlerinizi millete kabul ettireceksiniz,
onay alacaksınız, vekâlet alacaksınız ve terörle aranıza, siyaset ile terör
arasına kırmızı çizgi çizeceksiniz. Aksi hâlde millet ve tarih sizi çizecektir.
Diğer
yandan, ülkemizde gerilim tiyatrosu sahnelendi. Aktörleri ulusal şer
odaklarının Türkiye taşeronlarıydı. Alçak FETÖ terör örgütü, 17-25 Aralıkta, 15
Temmuzda tiyatro sahnesinin finalini yaptılar ama aziz milletimiz canları
pahasına, kanları pahasına bu tiyatroyu vizyondan kaldırdı. 
Sayın
Başkan, değerli milletvekilleri; millî birlik ve kardeşlik içinde bugünlere
geldik, kenetlenerek, geleceğe hep beraber yürüdük, hep beraber yürüyeceğiz.
Allah’ın izniyle, ne FETÖ ne DAİŞ ne de türevleri engel olamayacak, ezip
geçeceğiz. (AK PARTİ sıralarından “Bravo!” sesleri, alkışlar)
Hepimiz
millete gidiyoruz, milletten yönetime talip oluyoruz. Millete diyoruz ki: Sizin
problemlerinizi çözeceğiz, refah seviyenizi yükselteceğiz, Türkiye’yi dünyayı
en saygın ülkelerinden biri hâline getireceğiz, temel hak ve hürriyetleri
genişleteceğiz. Millet bunun için bizlere oy veriyor; bizlere de oy veriyor,
sizlere de oy veriyor ve milletle bir sözleşme imzalıyoruz, yetki alıyoruz.
Kimimiz yasama kimimiz ise muhalefet görevi yapıyoruz ancak Allah aşkına
soruyorum: Hangi millet 14-15 yaşındaki çocukların bedeninde bomba patlatarak
yüzlerce masum insanı katleden cinayet şebekelerine destek olsun diye yetki
veriyor? Hangi millet kendisini korumakla görevli polisimizi, askerimizi şehit
eden cinayet şebekelerine destek veriyor? Yine soruyorum: Hangi millet
dişinden, tırnağından artırarak verdiği vergilerle maaşını ödediği siyasilerin
millet kürsüsünden, bu kürsüden millete, vatana, devletin bekasına hakaret
yağdırmasını istiyor? Saygıdeğer milletvekilleri, hangi millet Türkiye’yi
bölmek isteyen şer odaklarının değirmenine su taşımanızı istiyor? Hangi millet
askerimizin, polisimizin, vatandaşımızın kanını akıtan canilerin cenazelerine
gitsin diye yetki veriyor? 
Böyle
bir millet, böyle bir yetki yok ama siz varsınız, milletin emanetine ihanet
ediyorsunuz. Biz size dedik “Ya siyaset, ya ihanet.” Tercih edeceksiniz.
1990’lı yılları hep beraber yaşadık, devlet acı tecrübelerden dersler çıkardı
ama sizler dersler çıkarmadınız. Sizler de hiçbir zaman muhasebe yapmayı, kendi
aranızda “Biz neden hata yaptık?” demeyi düşünmüyor musunuz? Tutuklanıyorsunuz,
“Milletvekili tutuklanır mı? Öyle şey mi olur?” Tabii ki milletvekili
tutuklanmaz, tutuklanmamalı, demokrasilerde böyle şey olmamalı ama milletin
vekilisiniz, hiç empati yapıyor musunuz “Nerede yanlışlık yaptık?” diye?
Gencecik Kürt çocukları dağlara çıkarken ne düşünüyorsunuz Allah aşkına? Kürt
çocukları ölürken, Türk çocukları ölürken, suçsuz günahsız canlar şehit olurken
siz ne yapıyorsunuz? 
Samimiyseniz,
AK PARTİ döneminde, liderimiz Recep Tayyip Erdoğan’ın başkanlığında, her türlü
riski alarak, âdeta baldıran zehri içerek bir ortam oluşturulmuştu ama ulusal şer
odakları rahatsız oldu. Allah aşkına, siz ne yaptınız onların havuzuna su
taşımaktan başka? 
Türkiye
Büyük Millet Meclisi üyeleri, siyasi partilerimiz, tek tek milletvekillerimiz
Meclisin ve milletin saygınlığına, milletin birliğine, beraberliğine sahip
çıkmak zorundadır.
(Mikrofon
otomatik cihaz tarafından kapatıldı) 
RAMAZAN
CAN (Devamla) – Sayın Başkan, bitiriyorum.
BAŞKAN
– Sayın Can, toparlar mısınız lütfen.
RAMAZAN
CAN (Devamla) – Evet, artık tercih zamanı geçmek üzere, ya “siyaset”
diyeceksiniz, milletle beraber olacaksınız, teröre karşı çıkacaksınız ya da
ihanet ederek bedel ödeyecek, maalesef, hain olacaksınız. Ama biz asla ve asla
ihanet edenleri değil siyaset yapanları tercih ediyoruz. Buyurun, tercihinizi
yapın, millete biat edin. Sahi, siz yetkiyi milletten almadınız mı? Elinde
silahla suçsuz günahsız insanları katleden cinayet şebekelerini övmek,
desteklemek… Eğer Kandil’den korkuyorsanız gerekirse devlet sizi korur ama
samimi olun, samimi. Cesaret, adamlık, mertlik, insanlık, yiğitlik ve kahramanlık
teröre karşı durabilmektir, taşeron olmamaktır. Ya siyaset yapınız, terörle
siyaset arasına mesafe koyunuz ya da onurluca istifa ediniz diyor, bütçemizin
hayırlı ve bereketli olmasını diliyor, Allah yâr ve yardımcımız olsun diyor,
tekrar hepinizi, Genel kurulu saygıyla selamlıyorum. (AK PARTİ sıralarından
alkışlar)
BAŞKAN
– Teşekkür ediyorum Sayın Can.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Söz talebiniz var herhâlde.
FİLİZ
KERESTECİOĞLU DEMİR (İstanbul) – Evet, bir söz talebim var.
BAŞKAN
– Buyurun.
V.- AÇIKLAMALAR (Devam)
6.- İstanbul Milletvekili Filiz Kerestecioğlu Demir’in,
Kırıkkale Milletvekili Ramazan Can’ın 433 sıra sayılı 2017 Yılı Bütçe Kanunu
Tasarısı ile 434 sıra sayılı 2015 Yılı Kesin Hesap Kanunu Tasarısı’nın tümü
üzerinde şahsı adına yaptığı konuşmasındaki bazı ifadelerine ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, değerli milletvekilleri; yine
aslında konuşmanın genelinde cevap vermeye, kayda değer bulduğum bir şey için
değil ama sadece, şu anda tutuklu olan vekiller HDP vekilleri olduğu için ve
özellikle “Tutuklanıyorsunuz, niye bunu yapıyorsunuz?” gibi konuşan hatip bir
şekilde yargı faaliyetini etkileme suçunu da burada, Parlamento çatısı altında
işlediği için… 
Vekillerimizin
neden yargılandığını buradaki, Parlamentodaki birçok insana defalarca ifade
ettik, yaptıkları konuşmalar, sözler, propaganda faaliyetlerinden
yargılanıyorlar ama hiçbir hatibin burada, yargılanan insanlarla –vekil olsun,
olmasın- ilgili, yargılama faaliyetiyle ilgili söz söyleme, onu etkileyecek
şekilde davranma hakkı yoktur.
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – Sadece son cümlemi tamamlayayım.
Söylediğim
gibi, hiçbir hatibin -hâlâ bir Anayasa varsa, hukuk varsa uymak zorunda
olduğumuz kurallar- yargılanan insanlarla ilgili burada görüş belirtme ve
onları hedef hâline getirme, âdeta bir yargısız infaz yapma hakkı yoktur.
Teşekkürler.
BAŞKAN
– Teşekkür ediyorum Sayın Grup Başkan Vekili. 
IV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2017 Yılı Merkezi Yönetim Bütçe Kanunu Tasarısı
(1/774) ile Plan ve Bütçe Komisyonu Raporu (S.Sayısı 433) (Devam) 
2.- 2015 Yılı Merkezi Yönetim Kesin Hesap Kanunu
Tasarısı (1/733), 2015 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2015 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/828), Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 211 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/829), 2015 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/830), 2015 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/831), 2015 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/832), 6085 Sayılı Sayıştay Kanunu
Uyarınca Hazırlanan 2015 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/834) ile Plan ve Bütçe
Komisyonu Raporu (S.Sayısı: 434) (Devam)
BAŞKAN
– Şimdi söz sırası Hükûmet adına Adalet ve Kalkınma Partisi Genel Başkanı ve
Meclis Grubu Başkanı İzmir Milletvekili Başbakan Sayın Binali Yıldırım’a
aittir.
Buyurun
Sayın Başbakan. (AK PARTİ sıralarından ayakta alkışlar) 
Süreniz
bir saattir.
BAŞBAKAN
BİNALİ YILDIRIM (İzmir) – Sayın Başkan, değerli milletvekilleri; yüce Meclisimizi
saygıyla selamlıyorum. Aziz vatandaşlarımızı sevgi ve saygılarımla
selamlıyorum.
2017
merkezi yönetim bütçemiz ve 2015 Kesin Hesap Kanunu’nun ülkemize, milletimize
hayırlı uğurlu olmasını Cenab-ı Mevla’mdan niyaz ediyorum. (AK PARTİ
sıralarından alkışlar) 
Görüşmeler
esnasında önerileri, katkıları, uyarılarıyla 2017 bütçemizin oluşmasına katkı
sağlayan başta Sayın Başkan zatıaliniz olmak üzere, başkan vekilleriniz ve
bütün milletvekillerimize, Plan ve Bütçe Komisyonu ve üyelerine, Maliye
Bakanımıza, bakanlarımıza ve bütün uzmanlara teşekkür ediyorum. Ayrıca siyasi
partilerimizin sayın genel başkanlarına ve grup başkan vekillerine de
katkılarından dolayı teşekkür ediyorum.
Sözlerimin
hemen başında FETÖ, BTÖ, bölücü terör örgütlerine karşı hayatını ortaya koyan,
kahramanca mücadele eden ve bu uğurda şehit olan aziz yiğitlerimizi rahmetle,
minnetle, şükranla anıyorum, mekânları cennet olsun, gazilerimize hürmet ve
şükranlarımı sunuyorum.
Ülkemiz
Türkiye, büyük hedefleri olan ve bu hedefler doğrultusunda geleceğe yürüyen bir
ülkedir. Türkiye’yle, bayrağımızla, milletimizle ne kadar gurur duysak yeridir.
Bu aziz millete hizmet etme imkânı verdiği için Rabb’ime hamdediyorum. 
Bütçe
görüşmeleri, bir ülkenin bütün gündemini âdeta özetleyen metinlerdir, görüşmelerdir.
Bu görüşmelerde, geride bıraktığımız yıl dikkatle değerlendirildiği gibi,
gelecek hedeflerimiz, Türkiye’nin kaynaklarını nasıl ve nerede kullanacağımızı,
hangi önceliklere harcayacağımızı, neler yapacağımızı konuşuyor,
değerlendiriyor ve karara bağlıyoruz. 
Geleceği
doğru planlamak insan hayatında olduğu gibi toplum ve devlet hayatında da çok
büyük önem taşır. AK PARTİ hükûmetleri olarak, cumhuriyetimizin 100’üncü yıl
dönümü olan 2023’e giderken koyduğumuz bütün hedefleri gerçekleştirerek
bugünlere gelmenin haklı mutluluğunu yaşıyoruz. Attığımız her adım, ülkemizin
aydınlık geleceği, milletimizin huzuru ve refahı içindir. Cumhuriyetimizi güçlü
demokrasiyle gelecek nesillere emanet etmek için var gücümüzle çalışıyoruz.
Birlik ruhu içerisinde ülkemizi demokrasiyle güçlendirmeye büyük çaba sarf
ediyoruz. Güçlü bir siyasi iradeyle, bir yandan istikrarı korumaya ve diğer
yandan da Türkiye’yi dünyanın güçlü ekonomileri arasında tutmaya gayret
ediyoruz. Her şey Türkiye için, her şey milletimiz için diye durmadan,
yorulmadan yola devam ediyoruz. (AK PARTİ sıralarından alkışlar)
Sayın
Başkan, değerli milletvekilleri; sıkıntılarla geçen bir yılın sonuna yaklaştık.
İnşallah, önümüzdeki yıl, 2017 çok daha ferah ve çok daha aydınlık bir yıl
olacak. Zira, 2016 hem dünya için hem de Türkiye için kolay bir yıl olmadı.
Vatan hainleri, eli kanlı bölücü terör örgütleri kirli ve karanlık emellerini
her fırsatta gösterdiler. Hayat hakkına, toplumsal huzura, kardeşliğimize,
birliğimize kasteden hainler kanlı cinayetlerine yenilerini eklediler. Bizi
birbirimize düşüreceklerini zannettiler, kardeşlik hukukumuzu bozmak istediler
ama başaramadılar, asla başaramayacaklar. Terör karşısında milletçe bir olduk,
beraber olduk, birlikte Türkiye olduk. 15 Temmuzda bu Gazi Meclisimiz dünyanın
en alçak saldırısına uğradığında, siz değerli milletvekillerimiz örnek bir
birliktelik tablosu sergilediniz. Milletvekillerimiz vatandaşlarımızla birlikte
o alçak saldırı karşısında Meclisine sahip çıktı, millî iradeye sahip çıktı;
milletin evini alçaklara, hainlere teslim etmediniz. (AK PARTİ sıralarından
alkışlar) Demokrasiye darbe vurmak isteyenler kaybetti, millî irade kazandı;
meşru Hükûmeti devirmek isteyenler kaybetti, millî irade kazandı. Millî
iradenin kalbi Meclisimiz bombalandı, Cumhurbaşkanımız asker elbisesi
içerisindeki hainlerce, teröristlerce hedef alındı, öldürülmek istendi.
Güvenlik güçlerimizle demokrasiyi ve özgürlükleri savunmak üzere sokağa çıkan
vatandaşlarımızın üzerine bombalar yağdı. İnsanımız ülkesini savunmak uğruna
canını vermekten asla gözünü kırpmadı. O karanlık geceyi, başta millet olmak
üzere, Cumhurbaşkanımız, Hükûmetimiz, siyasi partilerimizin birlikte ortaya
koydukları demokrasi yönündeki kararlı duruşu aydınlattı. 
Milletvekillerimiz,
savcılarımız, sivil toplum kuruluşlarımız, vatansever polisimiz ve askerimiz,
işçimiz, memurumuz, esnafımız, velhasıl 79 milyon milletimiz o gece ayaktaydı.
O karanlık gecede yediden yetmişe bir olduk, beraber olduk; demokrasiye ve
hukuk düzenine birlikte sahip çıktık. O gün ortaya konan ortak dil, ortak
tavır, millî iradeyi bir kez daha tescil etti. O gün yeniden bir millet olduk
ve yeni bir millî mutabakatı ortaya koyduk ve bütün dünya Türk milletinin bu
alçak girişim karşısında izzetli, şerefli direnişini hayranlıkla takip etti. 
7
Ağustosta İstanbul Yenikapı’da Türkiye'nin geleceğe açılan aydınlık kapısını da
sonuna kadar araladı. Yenikapı ruhu terör karşısında yeni bir anlayışı, yeni
bir uzlaşmayı da beraberinde getirdi. Yenikapı Meydanı’nda milyonlarca insan,
81 ilin meydanlarında 30 milyonu aşkın insanımız bir ay boyunca sabaha kadar
demokrasiye sahip çıktı, nöbet tuttu. Böylece, terörün ve şiddetin hiçbir zaman
hedefine ulaşamayacağını bütün dünyaya göstermiş olduk. Bugün de aynı birlik,
beraberlik ve dayanışmayı gösteriyoruz. 
10
Aralıkta İstanbul’da yaşadığımız büyük acının karşısında da yine Meclisimizde
partilerimizle bir ve beraber olduk. Nitekim, önceki gün Ana Muhalefet Partisi
Sayın Genel Başkanı Kılıçdaroğlu, Milliyetçi Hareket Partisi Sayın Genel
Başkanı Bahçeli’yle bir araya geldik. “Konu terör ve terörle mücadele ise
gerisi teferruattır.” anlayışıyla her türlü teröre karşı bir ve beraber olma,
ortak tavır gösterme konusunda bir uzlaşma içerisinde olduk. (AK PARTİ
sıralarından alkışlar) Bu vesileyle bir kez daha sayın genel başkanlara
milletimin huzurunda teşekkür ediyorum.
Bütün
dünya gördü ki terör hiçbir şekilde bu milleti ayrıştıramaz. İktidarıyla
muhalefetiyle, terör karşısında her zaman el ele, omuz omuza, birlikteyiz.
Teröre, terörizme siyasetüstü bir bakış sergiliyoruz. Terör Türkiye’yi asla
esir alamaz, alamayacak. Teröristler Türkiye’yi demokrasi ve hukuk çizgisinden
de uzaklaştıramayacak. Milletimizin kararlı duruşu sayesinde, kin ve nefret
tohumları eken şer odakları mutlaka yok olmaya mahkûm olacak. Bin yıllık kardeşlik
hukukumuzu bozmak isteyenler, ne yaparsa yapsınlar, hangi alçak yöntemlere
başvurursa vursunlar sonları hüsrandır, başarısızlığa mahkûm olacaklardır.
Sayın
Başkan, değerli milletvekilleri; terör karşısında Türkiye daha çok kenetlenerek
büyümeye, gelişmeye, sorunlarını çözmeye devam edecektir. Ülkemizi bölme
girişiminde bulunan bölücü terör örgütleri ve FETÖ terör örgütü şunu iyi
bilmelidir ki bu aziz milletin birlik beraberliğini yok edecek hiçbir güç
yoktur.
Teröre
karşı kahramanca, yiğitçe mücadele sürdüren bütün güvenlik güçlerimizle,
polisimizle, askerimizle, korucumuzla, jandarmamızla, bekçilerimizle gurur
duyuyoruz. Onlar her türlü takdiri hak ediyorlar. (AK PARTİ sıralarından
alkışlar) Devlet olarak, Hükûmet olarak, millet olarak bütün imkânlarla onların
yanındayız. Sizlerin siyasi fikirlerinizi bir tarafa bırakarak ortaya
koyduğunuz dayanışma şehitlerimize duaların en güzelidir, şehit yakınlarına en
büyük destektir.
Adı
ne olursa olsun bütün terör örgütleri aynıdır, hepsi insanlığın düşmanıdır,
hiçbirinin dini, inancı, kutsalı yoktur. Terörü birlik ruhuyla, kardeş
dayanışmasıyla mutlaka dize getireceğiz. Terör örgütleri devlet ile toplum
arasına asla giremeyecektir. Devletimiz ve milletimiz buna hiç ama hiçbir zaman
izin vermeyecektir. Bütün amacımız, bütün davamız, ülkemiz için demokrasi ve
hukuk devletinin tesisidir. Bütün davamız, 79 milyon vatandaşımızın, 81
vilayetimizin huzurudur, mutluluğudur, güvenliğidir. 
Değerli
Başkan, değerli milletvekilleri; 12 Eylül vesayet anayasasından kurtulmak bütün
toplumun öncelikli talebidir. Bu tartışma otuz dört yılı aşan bir tartışmadır.
Bu konu yeterince tartışılmış ve artık olgunlaşmıştır. Siyaset kurumunun
tamamı, 12 Eylül darbesinin ürünü olan bu Anayasa’nın artık rafa kalkması
gerektiği konusunda hemfikirdir. Seçim meydanlarında vatandaşlarımıza siyasi
partiler tarafından verilen sözlerin başında Anayasa değişikliği gelmiştir.
Şimdi, sırada, millete verdiğimiz bu sözün gereğini yerine getirmek kalmıştır.
Uzun bir süredir gündemi işgal eden anayasa ve yönetim sistemi tartışmalarını
artık çözmek, bir sonuca bağlamak zamanı gelmiştir. 
Türkiye’de
vesayet odakları her on yılda bir darbe yaparak veya darbeye yeltenerek
milletimizi ekonomik, siyasi, sosyal istikrarsızlığa sürükleme gayreti içinde
oldular; güçlü, istikrarlı bir Türkiye’yi hiç ama hiçbir zaman istemediler. On
dört yıldır milletten aldığımız güçle bu odaklara karşı amansız bir mücadele
verdik. Bu mücadeleyi verirken aynı zamanda da ülkemizin, milletimizin
yıllardır özlemle beklediği hizmetleri, projeleri birer birer hayata geçirdik.
İnsanımızın yüzünü güldürdük, hayatını kolaylaştırdık, yaşam kalitesini
yükselttik. 
Hepinizin
bildiği gibi, karşımıza çıkartılan 367 icadı nedeniyle Cumhurbaşkanını
seçememiş, 2007’de referandum kararı almıştık. Bunun sonucunda Cumhurbaşkanımız
Sayın Recep Tayyip Erdoğan Türkiye Cumhuriyeti tarihinde ilk kez milletin
oylarıyla seçilmiş Cumhurbaşkanı olarak göreve başladı. Tabiidir ki seçilmiş
Cumhurbaşkanlığı modeliyle uyumlu olmayan yönetim sistemimizdeki çelişikler de
daha fazla gün ışığına çıktı. Mevcut durumda, artık Anayasa’da ve yönetim
sisteminde değişiklik öncelikli bir mesele hâline gelmiştir. 
AK
PARTİ Grubu olarak bu konuda üzerimize düşen neyse yerine getirmek üzere
harekete geçtik. Eş zamanlı olarak da muhalefet partilerimize sürekli
çağrılarımızı tekrarladık. Milliyetçi Hareket Partisi, Cumhuriyet Halk Partisi,
AK PARTİ asgari müştereklerde sınırlı bir değişiklik için bir araya geldi;
uzmanlarımız, arkadaşlarımız bir çalışma yürüttü. 
Yönetim
sistemi konusunda Cumhuriyet Halk Partisiyle temelden farklı düşündüğümüz bir
sır değildir. Cumhuriyet Halk Partisi demokrasi tarihimizin en eski partisidir;
her zaman demokrasiyi, özgürlükleri, temel hak ve hürriyetleri savunmuştur.
Elbette bunlar önemlidir ama bütün bunlar sözde kalmamalıdır. Anayasa
değişikliği için demokrasi, uzlaşma arayışımız bizi bir noktaya getirmiştir. Bu
süreçte Milliyetçi Hareket Partisinin Sayın Lideri Bahçeli ekim ayı başlarında
kamuoyuyla paylaştığı Anayasa ve sistem sorunuyla ilgili çözümü içeren
beyanatıyla bu konudaki talep, bu konudaki istek yeni bir boyut kazanmıştır ve
o günden başlayan, Milliyetçi Hareket Partisi, AK PARTİ uzmanlarının çalışarak
ortaya koydukları sistemin değiştirilmesi, mevcut yapının Anayasa’yla uyumlu
hâle getirilmesi yönündeki değişiklik teklifi çalışmaları uzlaşma neticesinde
tamamlanmış ve geçtiğimiz günlerde AK PARTİ Grubu olarak yüce Meclise 316
milletvekilimizin imzasıyla teslim edilmiştir. (AK PARTİ ve Bakanlar Kurulu
sıralarından alkışlar) 
Cumhuriyet
Halk Partisinin çok değerli temsilcisi, konuşmacı burada bu konuyu ele alırken
Sayın Cumhurbaşkanımızın bir şekilde olmadığı hâlde bu değişikliğin ne olacağı
yönünde bir görüş ileri sürdü, “Bu değişikliğin, bu Anayasa’nın arkasında kim
olacak?” dedi. Buradan açıkça söylüyorum: Bu Anayasa’nın arkasında 316 imzası
olan AK PARTİ Grubu olacak. (AK PARTİ ve Bakanlar Kurulu sıralarından alkışlar)
Bu Anayasa’nın arkasında uzlaşarak ülke sorununu çözmede siyasetüstü bir
anlayış gösteren Milliyetçi Hareket Partisi olacaktır. (AK PARTİ ve Bakanlar
Kurulu sıralarından alkışlar) Bu Anayasa’nın arkasında eğer Meclis onay
verdiğinde milletin önüne giderse 79 milyon vatan evladı olacaktır. (AK PARTİ
ve Bakanlar Kurulu sıralarından alkışlar) Tabii, bu kapı ana muhalefet partisine
de sonuna kadar açıktır, bekliyoruz. (AK PARTİ ve Bakanlar Kurulu sıralarından
alkışlar) 
Siyasetin
ve siyasetçinin asli görevi ülkenin sorunlarını çözmek için yük almak, ülkenin
önünü açmaktır. Sorunları…
CELAL
DOĞAN (İstanbul) – Sayın Başbakan bizim oylarımızı saymadınız. Bizim oy
hakkımız yok mu yani?
BAŞBAKAN
BİNALİ YILDIRIM (Devamla) – Efendim, herkesin oy hakkı var.
CELAL
DOĞAN (İstanbul) – Kapıyı oraya açıyorsunuz, bize kapatıyorsunuz. 
BAŞBAKAN
BİNALİ YILDIRIM (Devamla) – Sorunları geleceğe havale etmek bir siyasi yöntem
olamaz. AK PARTİ, on dört yıllık iktidarında sorunları torunlara havale etmedi,
çöze çöze bugünlere geldi. (AK PARTİ ve Bakanlar Kurulu sıralarından “Bravo!”
sesleri, alkışlar)
Verdiğimiz
bu teklif, Meclisimizin takdirindedir. Yüce Meclis, enine boyuna görüşecek,
değerlendirecek, onayını vermesi hâlinde de kararı da yüce milletimiz
verecektir. (AK PARTİ sıralarından alkışlar) 
Şu
bilgiyi de sizlerle paylaşmak istiyorum: Değişiklik teklifinde, sürecin başında
3 parti olarak yaptığımız çalışmaları içeren maddelerin büyük bir kısmı da yer
almaktadır. Dolayısıyla, değişiklik teklifinde ana muhalefet partisi Cumhuriyet
Halk Partisinin de mutabık olduğu maddelerin olduğunu bu vesileyle ifade etmek
isterim.
Değerli
milletvekilleri, anayasa değişikliğinde ne var ne yok, bunlar önümüzdeki
günlerde konuşulacak, bütün detaylarıyla ele alınacak. Ben madde madde bu
konulara girecek değilim. Ama esas itibarıyla, bu teklifi hazırlayan AK PARTİ
Grubunun Başkanı olarak birkaç hususu burada sizlerle, yüce Meclisimizle
paylaşmak istiyorum.
Yeni
getirilen yönetim sisteminde kuvvetler ayrılığı net bir şekilde ortaya
konmuştur. Kanun teklif etme işi, kanun yapma işi tamamen Türkiye Büyük Millet
Meclisinin yetkisine bırakılmıştır. Yasama ve yürütme halka karşı ayrı ayrı
sorumlu olacaktır. Seçimler beş yılda bir yapılacak, milletvekili seçimleri ile
Cumhurbaşkanı seçimi aynı gün olacaktır. Böylece, her seçim güçlü ve tek başına
siyasi bir iktidar çıkarmış olacaktır; bunun adı da sürekli istikrar, sürekli güçlü
iktidardır. 
Yürütme
karar süreçleri çok hızlanacaktır. Cumhurbaşkanı, devletin başı olarak yürütme
yetkisini kullanmış olacaktır. Yürütme yetkisini kullanan Cumhurbaşkanı aynı
zamanda sorumluluğunu da yerine getirecektir. 
Yasama
ve yürütme meşruiyetini milletten aldığı, millete karşı sorumlu olduğu için
hesap sorulabilen bir sisteme dönüşmüştür. Bazı tartışmaların aksine, siyaset
kurumunu daha da güçlendiren bir anayasadan söz ediyoruz. Zira, siyasi partiler
demokrasimizin ayrılmaz bir bütünüdür. Bu sistemle siyasi partiler, Meclisin
oluşmasında olduğu gibi Cumhurbaşkanının seçilmesinde de daha etkin rol
oynayacaktır.
Anayasa
ve Cumhurbaşkanlığı sistemi değişikliğinden muradımız, demokrasiyi, istikrarı,
millî iradeyi daha da güçlü hâle getirmektir. Amaç, demokrasimizi, hukuk
devletini kuvvetler ayrılığı prensibiyle güçlendirmektir. 
Rejim
değişikliği, esasen eksen kayması tartışmaları boş ve anlamsız hâle gelmiştir.
Türkiye'nin ekseni bellidir, yolu bellidir. Türkiye'nin yolu muasır
medeniyetler yoludur. (AK PARTİ ve Bakanlar Kurulu sıralarından alkışlar) Gazi
Mustafa Kemal’in gösterdiği yoldur ve rejim tartışmaları 1923 yılında tamamen
kapanmıştır, sona ermiştir. (AK PARTİ ve Bakanlar Kurulu sıralarından alkışlar)

Komisyon,
Genel Kurul sürecinden halk oylamasına giden sürede bütün partilerimizin
görüşlerine, katkılarına açığız. Meclisimizin ve halkımızın tasvibiyle,
desteğiyle ülkemizde siyasi istikrarı kalıcı kılan bir Anayasa değişikliğini bu
yüce Meclis çıkarmaya, gerçekleştirmeye muktedirdir. Ülkemize, milletimize ve
cumhuriyetimize hayırlı olsun. (AK PARTİ ve Bakanlar Kurulu sıralarından
alkışlar) 
Sayın
Başkan, değerli milletvekilleri; ülkemiz için hiç şüphesiz en büyük ekonomik
kaynak, siyasi ve demokratik istikrardır. İstikrarı gözümüzün nuru gibi
koruyacağız. Siyasetin kör noktalarına saplanıp kalmadan, kısa vadeli
kazanımlar için ülkemizin gelecek hedeflerinden asla vazgeçmeyeceğiz. Türkiye,
zayıf iktidarlardan, istikrarsızlıklardan çok şey kaybetti. Tek parti dönemini
bir yana bırakırsak, tek partili dönemden sonraki altmış yıl içinde tam 45 tane
hükûmet kurmuşuz; hükûmet başına düşen süre sadece on altı ay. Türkiye’nin
normal bir demokratik istikrar çizgisi olsaydı, altmış yıl içerisinde 45 değil,
15 hükûmet kurması gerekirdi. Bu tabloda Türkiye’ye dışarıdan bakan hiç kimse
istikrarlı bir güven ilişkisi kuramaz. Oysa, dünyanın güçlü ülkelerinin en
önemli özelliği ekonomik ve siyasi istikrardır. Bu milletin, bırakın yeniden
yıllarını, aylarını, tek bir gününü bile kaybetmeye artık tahammülü yoktur. 
2002
yılından bu yana, Türkiye, muhtelif antidemokratik vesayet girişimlerine karşı
büyük engelleri aşa aşa bugünlere geldi. Halkımızla birlikte ülkemizi karanlık
bir tünelden çıkarıp bugünlere getirdik. Buradan geriye dönemeyiz,
kazanımlarımızdan asla vazgeçemeyiz. İstikrarı koruyarak yeni hedeflere
yürüyecek, atılımlarımızı daha büyük atılımlarla taçlandıracağız. 
Sayın
Başkan, değerli milletvekilleri; dış politika ve uluslararası siyaset ne yazık
ki bölgemizde ve dünyada bir adalet ekseni oluşturamıyor. Güçlü olanlar, hak ve
adalet ölçülerine uymuyor. Birleşmiş Milletler teşkilatı, ne yazık ki küresel
barışı bir türlü tesis edemiyor, hakemlik görevini yerine getiremiyor. Güçlü
olanların arasındaki rekabet, topyekûn insanlığın geleceğini tehdit ediyor. 
Bizim
için her bir insan âlemin özüdür. Bir insanı öldüren, bütün insanlığı öldürmüş
gibidir. Hiçbir maddi hedef, bir tek insan hayatından daha önemli değildir. 
2016
yılı, ülkemiz için olduğu kadar, dünyada da son derece önemli ve üzücü olaylara
sahne olmuştur. Yakın coğrafyamızda, bölgemizde, İkinci Dünya Savaşı’ndan
sonraki en büyük göç dalgası yaşanmıştır. 12 milyonun üzerindeki Suriyeli,
Iraklı insanlar, mazlum, mağdur insanlar yer değiştirmek durumunda kalırken, 3
milyona yakın Suriyeliyi, Iraklıyı evimizde misafir ediyoruz, onlara kucak
açıyoruz. Irak’taki iç karışıklıkların başladığı tarih olan 14 Hazirandan bu
yana 200 bini Hristiyan ve Müslüman Ezidi olmak üzere Iraklı misafirleri de
burada, Türkiye’de misafir ediyoruz. 
Suriye’de
yıllardır bir acı yaşanıyor, bir dram yaşanıyor, bir insanlık suçu işleniyor.
Son dönemde Halep’ten yükselen feryatlara, haber bültenlerinde yansıyan
görüntülere kayıtsız kalamazdık. Halep’teki kardeşlerimizin yaralarını acilen
sarmak için büyük bir diplomatik hamle içerisine girdik. Sayın
Cumhurbaşkanımızın ve Hükûmetimizin girişimleriyle muhataplarımızla yaptığımız
görüşmeleri olumlu bir noktaya getirdik ve oradaki mazlum insanların tuzaktan
kurtarılmasının yolunu açtık. 
Dünyanın
gözü önünde, tarih boyunca medeniyetlere yurt olmuş bu şehri kuşattılar, çoluk
çocuk demeden şehrin insanlarını katlettiler. Rejim ve destekçilerinin
saldırısı altında siviller tamamen savunmasız kaldı. Suriye’nin doğusunda, on
binlerce insanın hapsolduğu 6 kilometrelik alanda âdeta bir can pazarı yaşandı.
Kaçan binlerce aile sokaklarda perişan. Bu temaslar neticesinde kısmi ateşkes
tesis edildi. Halep’te bulunan sivillerin İdlip’e götürülmek üzere tahliyesi
başladı. Bugüne kadar, bu ana kadar 7.500’ün üzerinde sivil Halep’ten, ateşin
ortasından, cehennemden âdeta alınarak hayatları kurtarıldı ve İdlip’te
hazırlanan yerlerine nakledildi.
Aynı
zamanda, Türkiye Cumhuriyeti olarak AFAD ve Kızılay marifetiyle ilk etapta 80
bin göçmen için hazırlıklarımızı başlatmış bulunuyoruz. İlk olarak 10 bin kişilik
bir çadır kent; sağlık, barınma gibi tüm temel ihtiyaçlar karşılanacak. Sivil
toplum kuruluşlarımızdan Halep’e yardım için âdeta yarış hâlinde kampanyalar
düzenleniyor. Gönüllülük esasıyla çalışan bütün STK’larımıza, Halep’in yardım
çağrısına sessiz kalmadıkları için ayrıca aziz milletimize teşekkür ediyorum. 
Ancak
üzülerek ifade ederim ki bu acıları, bu feryatları, bu katliamları dünyanın
birçok ülkesi sadece seyrediyor, tıpkı daha önce Balkanlarda, Gazze’de olduğu
gibi. Halep, bu asrın tarihine daha şimdiden kara bir leke olarak kaydolmuştur.
Türkiye olarak biz bütün dünya ülkeleriyle görüşmeden, konuşmadan, iş
birliğinden yanayız. Dış politikamızda temel felsefemiz, düşmanlıkları
azaltmak, dostlukları çoğaltmak. Bunun için Rusya’yla ilişkilerimizi normalleştirdik,
İsrail’le ilişkilerimizi normalleştirdik. Irak’ta, Suriye’de devam eden
insanlık dramını sona erdirmek için Fırat Kalkanı Harekâtı’nı başlattık;
Başika’da, Musul’da bir etnik temizlik hareketini önlemek için tedbirlerimizi
aldık. 
Sayın
Başkan, değerli milletvekilleri; Türkiye olarak dış politikamızda, özellikle
bölgedeki duruşumuz çok nettir. Irak’ta söylediğimiz şudur: Musul, DEAŞ’tan
mutlaka temizlenmelidir. Bunun için Ninova mücahitlerine gereken eğitimi Başika
kampında, Gedu’da verdik. Ayrıca, Irak güvenlik kuvvetlerine gerekli desteği
yapmayı teklif ettik. Peşmerge güçleri ve koalisyon güçleriyle birlikte
harekâtın içerisinde yer alıyoruz. Buradaki hassasiyetimiz, gerek Musul’un
gerek Telafer’in DEAŞ terör örgütünden temizlenmesiyle birlikte, meydana
gelecek, bazı Şii milis gruplarca bir etnik katliama dönüşmesinin önüne geçmek,
buradaki demografik yapının değişmesine yönelik yapılacak çalışmalardır. Bu
konu bizim kırmızı çizgimizdir. Musul, Musulluların olmalıdır, sürekli;
Telafer’deki yapı asla değiştirilmemelidir. Suriye için de görüşümüz çok
nettir. Türkiye olarak bizim, Suriye’nin toprak bütünlüğüyle ilgili herhangi
bir sorunumuz yoktur. Suriye’nin toprak bütünlüğü sağlanmalıdır, Suriye
Suriyelilerin olmalıdır. Yarım milyondan fazla korumasız insanın kanına giren
rejimin hayatiyetini sürdürmesi Suriye’de mümkün değildir. Mutlaka, oluşacak
yeni yönetimin Suriye’yi teşkil eden bütün etnik yapıları temsil edecek şekilde
oluşturulması ve tekrar bir istikrarsızlığa sürüklenmemesi en büyük hedefimizdir.
Fırat Kalkanı asla bir genişleme, bir istila harekete değildir. Fırat
Kalkanı’nın amacı bir yandan DEAŞ terör örgütüne karşı gereken temizliği
yapmak, diğer yandan güney hudutlarımızdan ülkemize yönelen tehditleri ortadan
kaldırmak, insanımızın can ve mal güvenliğini sağlamaktır. Allah’a şükür, bu
noktada, 2 bin kilometreden fazla bir alan bütün terör unsurlarından; DEAŞ’tan,
YPG’den, PYD’den temizlenmiş ve 17 binin üzerinde, ülkemizdeki göçmen Suriyeli
kardeşlerimiz buralara dönerek yerleşmişlerdir.
Bizim
meselemiz Irak’ta, Suriye’de yaşayan Kürtlerle değildir, Kürtlerle hiçbir
meselemiz yok; bizim meselemiz Kürtleri de, Arapları da, Türkleri de,
Türkmenleri de terör marifetiyle rahatsız eden, yerinden yurdundan eden PKK,
onun uzantıları PYD ve YPG’yledir. (AK PARTİ ve Bakanlar Kurulu sıralarından
alkışlar) Bunun mutlaka bilinmesinde fayda vardır. Bazen bu konu maalesef
farklı şekilde dünya kamuoyuna anlatılmakta, âdeta biz Suriye’deki, Irak’taki
Kürtlere karşı düşman olduğumuz algısı oluşturulmaya çalışılmaktadır.
Değerli
milletvekilleri, burada söyleyeceğim şudur: Adı “PKK” olsun, adı “PYD” olsun,
adı “YPG” olsun, bilmem ne olursa olsun bunların alayı teröristtir, terör
gruplarıdır, asla ve asla bizim nezdimizde hiçbir yerleri yoktur. (AK PARTİ ve
Bakanlar Kurulu sıralarından alkışlar) Dost ve müttefik bildiğimiz Amerika’nın
bir süreden beri PYD’yle, YPG’yle iş tuttuğunu biliyoruz. Bu konudaki
rahatsızlığımızı en açık şekilde ifade ettik. Dediğimiz çok basittir: Bir terör
örgütünü kullanarak bir başka terör örgütünü yok etmeye çalışmak olabilecek en
büyük basiretsizliktir. Peki, yok ettiğiniz DEAŞ’tan sonra o terör örgütünü yok
etmek için hangisini kullanacaktınız? (AK PARTİ ve Bakanlar Kurulu sıralarından
alkışlar) El Kaide’yi bitirmek için Taliban’ı kullandınız, şimdi Taliban
başınıza bela oldu, onu nasıl yok edeceksiniz? Onun için, yol yakınken,
inşallah, Amerika’nın yeni yönetimi bu fahiş hatadan dönecek ve yıllardır dost
ve müttefiki olan Türkiye'nin bu uyarılarına erken bir kulak verecektir diye
düşünüyoruz. 
Değerli
kardeşlerim, Kıbrıs meselesi, uzun zamandan beri gündemde olan bir meseledir,
Kıbrıs’taki duruşumuz da çok nettir. Kıbrıs’ta eğer bir çözüm olacaksa bu
çözüm, mutlaka adil bir yönetişim, dönüşümlü başkanlık, iki tarafın haklarına,
hukukuna, toprak haklarına, mülkiyet haklarına saygı göstereceği ve Türkiye
Cumhuriyeti’nin etkin garantörlüğünün temin edeceği bir çözüm olmalıdır. Tabii,
ortaya çıkacak çözüm, mutlaka ve mutlaka Kuzey Kıbrıs Türk Cumhuriyeti’nde
yaşayan, oradaki soydaşlarımızın vereceği bir karar olacaktır. 
Sayın
Başkan, değerli milletvekilleri; Avrupa Birliği-Türkiye ilişkileriyle ilgili de
bugünlerde çokça sözler ediliyor. Avrupa Birliği-Türkiye ilişkilerinde
bildiğiniz gibi, inişli çıkışlı dönemler oluyor, âdeta elli yılı aşan, 1960’lı
yıllardan beri, Türkiye, Avrupa Birliğine üyelik yolunda bekleyen bir ülke
konumunda. AK PARTİ döneminde, özellikle tam üyelik müzakerelerinin başlaması
kararı alınmış ve bu konuda önemli mesafeler de katedilmiştir ancak geldiğimiz
bu noktada, Avrupa Birliği maalesef bir kafa karışıklığı içerisine girmiştir.
Buradaki temel problem, Avrupa Birliğinin siyasetçilerinin seçim zamanı
geldiğinde, seçim kaygılarını ve seçim kazanma heveslerini tatmin etmek için
Türkiye'yi seçim kampanyasına dâhil etmek gibi bir hastalıktır.
Bilindiği
gibi, önümüzde, 5 Avrupa Birliği ülkesinde devlet başkanlığı, hükûmet
başkanlığı seçimleri olacak. Dolayısıyla, bu önümüzdeki süreçte Türkiye bol bol
yine Avrupa’da konuşulacak. Avrupa’nın bütün demokratik değerlerinden yanayız.
Sadece Avrupa için değil, ülkemiz, insanımız hak ettiği için demokrasiye
yönelik, insan haklarına yönelik, yapısal reformlara yönelik her türlü
düzenlemeyi bugüne kadar yaptık. Bizim rahatsız olduğumuz şey çifte
standarttır. Çifte standartlardan yana değiliz. Örnek, Fransa olağanüstü hâl
kararı alınca saygılı, Türkiye'de darbe olunca kaygılı; OHAL kararı olunca
“Kaygılıyız.” diyorlar. Bu, işte çifte standarttır, Türkiye bunu kabul etmez.
AB'nin bu çifte standart anlayışından dolayı biz de AB'nin gidişinden
kaygılıyız. (AK PARTİ sıralarından alkışlar)
Ümit
ederim ki, bütün bu olanlardan sonra AB'de hâlâ vizyon sahibi, birliğin
geleceğini düşünen liderler mevcut olmaya devam edecektir. Türkiye bugüne kadar
verdiği her sözün arkasında durmuştur. Şimdi, zaman, Avrupa’nın, Avrupa
Birliğinin verdiği sözlerin arkasında durma zamanıdır, vizeyi kaldırma
zamanıdır, Gümrük Birliğini güncelleme zamanıdır; söz verdiği, göçmenlere,
mültecilere yönelik yardımları gönderme zamanıdır. Laf değil, şimdi icraat zamanıdır.
(AK PARTİ sıralarından alkışlar) 
Sayın
Başkan, değerli milletvekilleri; ekonomi önemli. Buradaki hatipler ekonomi
üzerinde çok kapsamlı değerlendirmeler yaptılar, kendilerine teşekkür ediyoruz.
Ekonomide son on dört yılda önemli bir büyüme performansı yakaladık, bunu ifade
etmek istiyorum; tabii, rakamları nasıl takdim ettiğinize bağlıdır. Rakamlara
dans ettirerek, rakamları tersinden, düzünden okuyarak ekonomideki gerçekleri,
yaşananları değiştirmek mümkün değildir. Rakamlar ne diyor? Millet ne diyor?
Eserler ne diyor? Gelin buna bir bakalım: Türkiye’de iddia “AK PARTİ
iktidarları döneminde efendim, büyüme önceki dönemlerin altında kaldı.” Acaba
durum böyle mi, buna bir bakmakta fayda var. Şöyle, şimdi, büyüme rakamlarına
bakalım: Küresel kriz sonrasına baktığımız zaman, 2010-2015 arasında ekonomimiz
yüzde 7,4 büyümüş; Türkiye ekonomisi 2003-2015 arasında yüzde 5,9 büyümüş
ortalama; 2016’yı esas alırsak, 2003-2016 arasında da 5,6 büyümüştür. Dünya
büyümesi ne kadar? Dünyanın ortalamasını söylüyorum, bu tarihler arasında yüzde
4,3. Yüzde 4,3 mü büyük; 5,9 mu büyük? (AK PARTİ sıralarından alkışlar) 
Türkiye'nin
dünya ticaretinden aldığı pay binde 5’in altındaydı, şimdi binde 96’ya
çıkmıştır. (AK PARTİ sıralarından alkışlar) 
Efendim,
bütçenin faize gittiği konusu burada gündeme geldi. Bütçenin ne kadarı faize
gitmiş? Rakamlarla söylerseniz başka bir şey, oranlarla söylerseniz başka bir
şey. Asıl olan oranlardır. Bütçenin 2002’de yüzde 43’ü faize gidiyor, gelmişiz,
gelmişiz 2015’e, bu sefer bütçenin yüzde 10,5’u faize gider hâle gelmiş. Yüzde
43’ten yüzde 10,5’a. 2016’ya gelmişiz, yüzde 8,9’u faize gitmiş. (AK PARTİ
sıralarından alkışlar) 
Şimdi
soruyorum: Yüzde 43 nere, yüzde 8,9 nere? (AK PARTİ sıralarından alkışlar) 
Bir
de millî gelire oranlarını söyleyelim: 2002’de faizin millî gelire oranı yüzde
14,8. 2016’da ne olmuş? Yüzde 2,4. İşte bu kadar. (AK PARTİ sıralarından
alkışlar) 
Evet,
peki, faiz eğer yüzde 43 oranında devam etseydi daha çok ödeyecektik, aradaki
fark daha fazla olacaktı, dolayısıyla yatırıma ayıracağımız, sağlığa
ayıracağımız, eğitime ayıracağımız, ulaşıma ayıracağımız, sosyal desteklere
ayıracağımız paralar çok daha fazla olacaktı. Şimdi, ne oldu peki? Yani bir
faize gitti de ne oldu? Bakın, az önce söyledim. 2002’de yüzde 43, 2016’da yüzde
8,9. 100 liralık verginin 86 lirası faize gidiyordu değerli arkadaşlar, 86
lira. Şimdi ne kadar? 11 lirası faize gidiyor. (AK PARTİ sıralarından alkışlar)
Geriye kalanını ne yapıyoruz? Bölünmüş yol yapıyoruz, tünel yapıyoruz, köprü
yapıyoruz, hastane yapıyoruz, okul yapıyoruz, stadyum yapıyoruz ve memleketin,
milletin ihtiyacı olan eserleri yapıyoruz. 
Şimdi,
bölünmüş yolların Türkiye’de hayat kurtardığını hepimiz biliyoruz. Bu arada,
Sayın Kesici, sizin ulaştırma projelerine, iletişim projelerine ilginizi
biliyorum ama bölünmüş yolla duble yolun bir farkı yok. Sadece biz “duble yol”
kullanmıyoruz, Türkçesini kullanıyoruz; “bölünmüş yol.” (AK PARTİ sıralarından
alkışlar) “Bölünmüş yol” dediğimiz yollar iki gidiş, iki gelişi olan otoyol
kalitesindeki yollardır. Dolayısıyla bölünmüş yollara bizim bugüne kadar
harcadığımız miktar 130 milyar liradır. (AK PARTİ sıralarından alkışlar) 130
milyar lira harcadık yollar için, 18.500 kilometre yol yaptık ama bu yolların
içerisinde sadece yol yok, 89 kilometre tünel var, 311 kilometre viyadük var,
sanat yapısı var, menfezler var. 
Buradan
küçük bir hesap yapalım: Bölünmüş yolların bir yıl içerisinde zamandan ve
yakıttan sağladığı tasarruf 20 milyar lira, sadece iki kalemden bahsediyorum.
Ayrıca, havaya daha az egzoz verildiği için, dur-kalk olmadığı için 3,5 milyon
ton karbondioksit gazı atmosfere verilmemiş ve çevre kirliliğinin önüne
geçmiştir. Yetmedi, bölünmüş yollardan sonra trafik kazalarında, ölümlü
kazalarda yüzde 62 azalma olmuş. Ne yaptık? Yolları böldük, hayatları
kurtardık; yolları böldük, milleti birleştirdik. Yolları böleriz, Türkiye’yi
böldürtmeyiz. (AK PARTİ sıralarından alkışlar)
Evet,
işte o, faize gitmeyip tasarruf ettiğimiz paralardan neler yapmışız: Demir
yollarını… Ankara-Konya’ya hızlı tren yapmışız, Ankara-İstanbul’a hızlı tren
yapmışız, Ankara-Sivas-Yozgat hızlı treni tüm hızıyla devam ediyor,
Konya-Karaman bitmek üzere, Karaman-Ulukışla-Mersin inşaatı başladı,
Ankara-Afyon-İzmir hattı yapılıyor. Daha çok var. Zamanım daraldı, üç dakikam
var; burada bırakayım. 
Baraj
olarak, elli üç yılda 128 tane baraj yaptık, göletleri demiyorum, 30 metre
gövde yüksekliği ve üzerinde olan baraj. Bunların arasında Türkiye’nin değil,
dünyanın en yüksek gövde yüksekliğine sahip barajları da var, 300 metreye yakın.
128’e karşı 411 baraj yapmış, bitirmişiz. (AK PARTİ sıralarından alkışlar)
Nitelikli
yatak sayımızı yüzde 6’dan yüzde 50’ye çıkarmışız.
Bununla
da kalmamışız, nihayet, eğitimde 270 bin yeni derslik açarak öğrenci sayımızı
büyükşehirler dışında 25’in altına düşürmüşüz. Hedef, okul öncesi eğitimi
2019’a kadar yüzde 100’e çıkarmak; hedef, 2019’a kadar tek tedrisata geçmek;
sabah, öğlen, tek tedrisat. (AK PARTİ sıralarından alkışlar) Daha birçok örnek
var. Daha bu kadar var ama bütün bunları geçiyorum, zamanım gerçekten çok
azaldı. Tabii, yapılan iş çok olunca zaman yetmiyor. (AK PARTİ sıralarından
alkışlar) 
BÜLENT
YENER BEKTAŞOĞLU (Giresun) – Sayın Başkan zaman verir. 
BAŞBAKAN
BİNALİ YILDIRIM (Devamla) – Artık, Başkanın takdirine bağlı. 
BAŞBAKAN
YARDIMCISI NURETTİN CANİKLİ (Giresun) – Sabaha kadar burada kalmamız lazım. 
BAŞBAKAN
BİNALİ YILDIRIM (Devamla) – Ben sizlerin zamanını da almak istemem. 
Dolayısıyla,
değerli milletvekilleri, tabii ki bu ülke için, Türkiye için bugüne kadar her
dönem taş üstüne taş koyan, emeği olan herkese milletimiz adına şükranlarımı
sunuyorum. Bu da bir vefa borcudur, bunu da yerine getirmemiz lazım. 
Değerli
kardeşlerim, şöyle bir şey söylememiz lazım: Şimdi, bir ekonomik kriz var, 8
Kasımdan itibaren küresel anlamda piyasalarda bir dalgalanma var. Bu dalgalanma
Türkiye'nin krizi değildir. 2000-2001, Türkiye'nin kriziydi. 2008-2009’la
başlayan kriz, küresel bir krizdir. 2006’da da biz benzer krizi yaşadık. O
bizim krizimizdi, atlattık. 2010’da yaşadık, onu da atlattık. 2013’te Gezi
olaylarında yaşadık, onu da atlattık. Şimdi bu krizde, bir ay içerisinde,
gelişmekte olan ülkelerin tamamının paralarında bir değer kaybı oldu, Türkiye
de bunlar arasında. Bizim Anadolu’da bir laf var: “El ile gelen düğün bayram.” 
(Mikrofon
otomatik cihaz tarafından kapatıldı) 
BAŞKAN
– Sayın Başbakan, üç dakika daha devam edelim.
BAŞBAKAN
BİNALİ YILDIRIM (Devamla) – Teşekkür ederim Sayın Başkan.
Ama,
buna bağlı kalmıyoruz, tedbirimizi alıyoruz, bunlar gelip geçecek. Bunlara göre
geleceği inşa edemeyiz ama tedbirimizi de almak zorundayız. Aldığımız tedbirler
nedir? Bunlar çok açık, bir kere 65’inci Hükûmetin Programı’nda dedik ki:
“Bizim önceliğimiz reel sektör. Üreten, yatırım yapan, istihdam oluşturan ve
ürettiğini satarak ülkenin refahına katkı yapan sektörlere öncelik vereceğiz.”
Buna yönelik bir dizi tedbir aldık. Bir yandan darbecilerle mücadele ettik, bir
yandan da bu yüce Meclis çalışarak -hepinize teşekkür ediyorum- Türkiye’nin
ekonomisiyle ilgili, geleceğiyle ilgili çok önemli kararlar aldınız. Bakın,
vatandaşlar, iş âlemiyle barıştık, uzlaştık. Ne oldu, biliyor musunuz? Bugüne
kadar SSK borcu olan, vergi borcu olan, gümrükte borcu olan -toplam 124 milyar
lira- 10 milyon vatandaşımız borçlarını yeniden yapılandırmak için müracaat
etti ve bir ay içerisinde bu paranın da 14,5 milyar lirası kasaya girdi. (AK
PARTİ sıralarından alkışlar) 
Şimdi,
bu kadar büyük kriz olan bir ülkede bu olur mu? Vatandaş para ödemek için
kuyruğa girer mi? Doğru, kuyruk var; eskiden de kuyruk vardı, dolar satın almak
için kuyruk vardı, şimdi dolar bozdurmak için kuyruk var. (AK PARTİ
sıralarından alkışlar) Bu, güven ve istikrarın bir yansımasıdır. 
Sayın
Başkan, değerli milletvekilleri; tedbirlerimizi aldık. “Dünyada kriz var, biz
ne yapalım?” diyecek hâlimiz yok. 8 Aralıkta aldığımız kararla 250 milyarlık,
iş âlemine yeni kredi hacmi oluşturduk. İhtiyaç ne kadar? 40 milyar. Dedik ki:
“Biz fazla tedbir alalım. 40 milyar mı istiyorsunuz? Buyurun 250 milyar.”
Cazibe merkezlerinin teşvik programını açıkladık, daha resmî başvuru yapmadan
müracaat edilen projelerin tutarı 8 milyar. Çünkü gerçekçi projeler ortaya
koyduk. (AK PARTİ sıralarından alkışlar)
(Mikrofon
otomatik cihaz tarafından kapatıldı) 
BAŞKAN
– Sayın Başbakan, toparlar mısınız efendim.
BAŞBAKAN
BİNALİ YILDIRIM (Devamla) – Toparlıyorum efendim.
Sayın
Başkanım, değerli milletvekilleri; tabii ki güven ve istikrar Türkiye'nin
geleceğinin teminatıdır. Dünyanın her yerinde yaprak kımıldamazken Türkiye
büyük projeleri birer birer hayata geçiriyor; Osmangazi Köprüsü, Yavuz Sultan
Selim Köprüsü, Marmaray ve önümüzdeki salı günü de Avrasya Tüneli’ni açıyoruz.
(AK PARTİ sıralarından alkışlar) Avrasya Tüneli, dünyanın deniz altından geçen
en derin tünelidir. Bütün milletvekillerimizi, -muhalefet, iktidar- sayın genel
başkanlarımızı Türkiye'nin gurur projesi olan bu projenin açılışına da davet
ediyorum. (AK PARTİ sıralarından alkışlar) Şunu unutmayalım: Türkiye'nin 1950
yılındaki millî geliri 6,9 milyar dolardı, bugün sadece Osmangazi Köprüsü,
İzmir-İstanbul otoyolunun değeri 9 milyar dolardır, Türkiye'nin millî gelirinin
yüzde 50’sinden fazladır. Türkiye'nin nereden nereye geldiğini en güzel
gösteren bir örnektir.
Bu
duygu ve düşüncelerle bir kez daha bütçemizin hayırlı uğurlu olmasını
diliyorum, emeği geçen herkese tekrar şükranlarımı sunuyorum.
Türkiye'nin
yarını bugününden daha güzel olacak, hiç endişe etmeyin. Vatandaşlarımız rahat
olsun, terörü de Türkiye'nin içeride, dışarıda geleceğine karşı koymaya çalışan
şer odaklarını da yok edeceğiz. Sırtını dağa değil, millete dayayanlarla
yolumuza kararlı bir şekilde yürüyeceğiz. (AK PARTİ sıralarından “Bravo!”
sesleri, ayakta alkışlar) 
BAŞKAN
– Teşekkür ediyorum Sayın Başbakan. 
Şimdi,
söz sırası, son söz, şahıslar adına aleyhinde olmak üzere, İzmir Milletvekili
Sayın Musa Çam’a aittir. 
Buyurun
beyefendi. (CHP sıralarından alkışlar) 
Süreniz
on dakikadır. 
MUSA
ÇAM (İzmir) – Sayın Başkan, Türkiye Büyük Millet Meclisinin saygıdeğer üyeleri;
2017 Yılı Merkezi Yönetim Bütçe Kanunu Tasarısı ile 2015 Yılı Merkezi Yönetim
Kesin Hesap Kanunu Tasarısı üzerine Cumhuriyet Halk Partisi Grubu adına söz
almış bulunuyorum. Hepinizi sevgi ve saygıyla selamlıyorum. 2017 yılı
bütçesinin hayırlara vesile olmasını diliyorum. 
10
Aralıkta İstanbul Beşiktaş’ta hain bir saldırıda hayatlarını kaybeden güvenlik
güçlerine ve sivil vatandaşlarımıza Allah’tan rahmet, yaralılara acil şifalar
ve ailelerine de sabırlar diliyorum. İnsanlar ölüyor, ülkemiz büyük bir
felakete doğru sürükleniyor. Bu nedenle, en ağdalı sözlerle veya bağıra çağıra
terörü kınayarak vicdanımızı rahatlatıp işin içerisinden çıkamayız, hele canlı
bomba olmayı kafasına koymuş, ölmeyi göze almış bu kimselere “Seni
mahvedeceğiz, seni yok edeceğiz, seni yaşatmayacağız.” diyerek onları
korkutacağını ve vazgeçireceğini sanmak kadar absürt bir durum yoktur.
Kınamanın, tehdidin sonuç vermediğini kırkyıldır görüyoruz. Bunu gördüğümüz
için bir felaket yaşandığında teröristleri lanetlerken, kınarken, sizi yani bu
ülkenin yönetiminden sorumlu iktidarı uyardık ve uyarmaya da devam ediyoruz.
Çünkü, bu ülkeyi terör örgütleri değil, on dört yıldır mutlak iktidar olarak
siz yönetiyorsunuz. Yaşanan her felakette, ölen her insanda sizin
sorumluluğunuz ve sizin suçunuz vardır. (CHP sıralarından alkışlar) Siz ülkeyi
iyi yönetemiyorsunuz. Sorunu çözmeyi değil, sorunun kendisiyle kavga etmeyi
tercih ediyorsunuz çünkü akılla hareket etmiyorsunuz, mantıkla hareket
etmiyorsunuz; siyasi bir düşünceyle hareket ediyorsunuz. 
Teröristler
uzaydan gelmiyor, terör örgütlerine katılanlar da bu ülkenin gencecik
çocukları. “Bu çocuklar nasıl oluyor, ne oluyor da hayatlarından vazgeçip ölümü
göze alacak aşamaya geliyorlar?” diye bir soru sormuyorsunuz. Bu çocukların bu
örgütlerin saflarına katılmalarının önüne geçecek en küçük bir politikanız, en
küçük bir çabanız da yok. Üstelik, kaba kuvvete dayalı, akıldan yoksun
politikalarla çocukları örgütlerin safına daha fazla itiyorsunuz. Böyle
sorunların tek bir çözümü var; daha fazla demokrasi, daha fazla eşitlik, daha
sağlıklı eğitim ve eşitlikçi ekonomik paylaşımdır. (CHP sıralarından alkışlar)
Özgürlüğünü kısıtladığın, iyi eğitim vermediğin, iş imkânı sunmadığın, üstüne
bir de onurunu incittiğin insana “Senin hayatın çok kötü ama başkasının iyi
olan hayatına saygılı ol.” demek “Ben bu sorunu çözmek istemiyorum.” demekten
başka hiçbir şey değildir. Terörün, teröristin güçlenmesini istemediğimiz için
daha fazla demokrasi istiyoruz. Teröristlerin taban bulmasını istemediğimiz
için siyaset kanallarının açık tutulmasının önemine vurgu yapıyoruz. Bu
gencecik çocukların aklını, vicdanını, insanlığını kaybetmiş örgütlerin
pençesine düşmelerini istemediğimiz için eşit, özgür, refah düzeyi yüksek,
herkesin kendi inancıyla, kimliğiyle yaşayabileceği bir ülke olmamızı
sağlayacak politikalara ağırlık vermeliyiz diyoruz. Meseleye duyguyla değil,
birazcık düşünerek, aklı birazcık kullanarak baktığınızda fark edeceksiniz ki
“Özgürlükleri, demokrasiyi, eşitliği sağlayalım.” diyenler değil, “OHAL’i daha
şiddetli uygulayalım. Kimseye göz açtırmayalım. Baskıyı artıralım, asalım,
keselim.” diyenler terörün ekmeğine yağ sürüyorlar. (CHP sıralarında alkışlar)
“Hukukun dışına çıkmayın, insanların adalet duygusuna zarar vermeyin ki başka
yollara tevessül etmesinler.” diyenler değil, hukuku devre dışı bırakıp kaba
kuvvetle sorunu çözeceğini sananlar terörün değirmenine su taşıyorlar. Buna
rağmen, aynı yöntemi sürdürmek ve farklı sonuçlar beklemekse eğer kötü niyetten
değilse bir cehalet örneğidir. “Şehit olun, şehit olalım. Ben de şehit olayım.
Ne mutlu şehitlere. Yaşasın şehitlik.” demek teröristi yaşatmak, terörün devamını
teşvik etmektir. (CHP sıralarından alkışlar) “Terörü durduralım, insanımız
ölmesin, çocuklarımız yaşasın.” demiyorsunuz. “Terör biterse şehit olamayız.
Oyları konsolide edemeyiz.” diye mi korkuyorsunuz? Derdiniz nedir? (CHP
sıralarından alkışlar) 
Tekrar
edeyim, baskıyla, tehditle, kaba kuvvetle sorunu çözeceğini sanıp…
HÜSEYİN
FİLİZ (Çankırı) – Saçmalıyor, saçmalıyor.
MUSA
ÇAM (Devamla) – …bu yönde politika geliştirenler terörün değirmenine su
taşımaktan başka bir şey yapmıyorlar. Çünkü, bu örgütler için baskı ortamları
taraftar bulmak, büyümek için en ideal ortamlardır. 
Sayın
Başkan, değerli milletvekilleri; bütçe müzakereleri birazdan, benim konuşmamdan
sonra bitecek. Plan ve Bütçe Komisyonunda bir ay, on bir gün de burada çok
yoğun bir çalışma gösterdik. Şimdi, birazdan oylarınızı kullanacaksınız. Son
bir buçuk yılda 33 saldırı ve 446 kişi hayatını kaybetti. Bu Parlamentonun
hemen acilen bugünden sonra toplanıp Türkiye’de devam eden, kırk yıldır devam
eden bu terörü sonlandıracak birtakım önlemleri ve birtakım tedbirleri alması
gerekirken sanki Türkiye'nin bütün sorunları, bütün problemleri, dertleri
bitmiş, bir tek Anayasa değişikliği, başkanlık ve rejim değişikliği kalmış.
Peki, başkanlık olursa bugüne kadar yapamadığınız neyi yapacaksınız? Ne yapmak
istediniz de onu gerçekleştiremediniz on dört yıllık iktidarınız döneminde? 
Ama
esas mesele şudur: Hepimiz biliyoruz ki bu bir sistem tartışması değil, bütün
dünya, bütün insanlık, kediler, kuşlar, ağaçlar, bütün canlılar artık biliyor
ki yapılmak istenenin, bu ülkenin tek bir vatandaşının yaşam standardının
yükselmesiyle, var olan sorunların çözümüyle zerre kadar yakından ve uzaktan
ilgisi yok. Kendinden başka -partili yol arkadaşları, yıllarca beraber yürüdüğü
eski yol arkadaşları dâhil- kimsenin görüşüne, düşüncesine, aklına zerre kadar
itibar etmeyen, tek doğrunun kendi doğrusu olduğunu düşünen bir adamın hırsı,
arzusu, isteği yerine getirilsin diye bir çaba ve gayret var. Eğer derdiniz
gerçekten sistem değişikliği olsaydı “Başkanlık olmuyorsa bari partili
cumhurbaşkanlığı olsun.” der miydiniz? Kendisini ülkenin tek sahibi, tek
akıllısı, tek vatanseveri, tek lideri gören ve hepinize “Ben sizin efendinizim,
hepinizin yerine en doğrusunu ben düşünürüm, bu durumu yasal bir statüye
kavuşturun.” diyen bir şahsa… 
ÖMER
ÜNAL (Konya) – Şahıs değil o, Cumhurbaşkanı.
MUSA
ÇAM (Devamla) – …“Zaten bizim aklımız yok, bizim fikrimiz yok, bizim onurumuz
yok, haysiyetimiz de yok; tek başına bizi yönet, bütün yetki, bütün güç de
sende olsun.” demekten başka hiçbir şey değil. (CHP sıralarından alkışlar, AK
PARTİ sıralarından sıra kapaklarına vurmalar)
AYŞE
SULA KÖSEOĞLU (Trabzon) – Hiç yakışmıyor, hiç yakışmıyor!
ÖMER
ÜNAL (Konya) – Milletin oyuyla seçilmiş o, Cumhurbaşkanımız.
BAŞKAN
– Lütfen müdahale etmeyelim efendim. 
MUSA
ÇAM (Devamla) – Bu, olsa olsa kölelerin, efendilerinin yetkilerini kendilerine
nasıl davranıp davranmayacaklarını, ne yiyip ne yemeyeceklerini, nasıl yaşayıp
nasıl yaşamayacaklarını tartışmalarına benziyor. 
MEHMET
METİNER (İstanbul) – Frene bas, frene, frene!
MUSA
ÇAM (Devamla) – Kölelerin bu tartışmaları efendilerinin nezdinde ne kadar
anlamsızsa, ne kadar değersizse bugün “başkanlık sistemi” diye yapılan
tartışmalar da o derece anlamsızdır. 
HÜSEYİN
FİLİZ (Çankırı) – Millete saygı duy, millete.
MUSA
ÇAM (Devamla) – O kimse için esas olan tek şey, sahipliğin yasalarla
pekiştirilip bir zırha kavuşturulmasıdır. Bunun adı faşizmdir. (CHP
sıralarından alkışlar) Köleliği büyük bir heyecanla benimsemeniz, buna
entelektüel bir hava katma çabalarınız kendilerine reva görülen kölelikten bu
kadar gurur duymalarını hakikaten utanç verici bir durum olarak görüyorum. (AK
PARTİ sıralarından gürültüler)
METİN
KÜLÜNK (İstanbul) – Hâline bak, sen kendi hâline bak.
İMRAN
KILIÇ (Kahramanmaraş) – Kapımızda hürriyet dilenin, kapımızda hürriyet dilenin.

BAŞKAN
– Müdahale etmeyiniz efendim.
MUSA
ÇAM (Devamla) – Tekrar edeyim…
BAŞKAN
– Sayın Hatip… Bir dakika Sayın Çam…
Değerli
milletvekilleri, örnek bir toplantı yapıyoruz. 
METİN
KÜLÜNK (İstanbul) – Dilini bir önce düzeltsin Sayın Başkanım, dilini. 
BAŞKAN
– Naçiz görüşümü söylüyorum. 
Herkese
teşekkür ediyorum.
Lütfen
hatibin sözünü kesmeyin, insicamını bozmayın.
O
müddeti ekleyin lütfen.
METİN
KÜLÜNK (İstanbul) – Hakaret ediyor, dilini düzeltsin.
MUSA
ÇAM (Devamla) - Tekrar edeyim: Bu bir sistem değişikliği değil, bütün yetkiyi
tek bir kişiye devredip etmeme meselesidir, bu da tam bir diktatörlüktür.
Sistem tartışması havası vererek “Başkanlık sistemi çok gerekli.” diyenlerin
gönüllü köleliklerine taraftar toplama çabasından başka hiçbir şey değildir.
(CHP sıralarından alkışlar)
Basketbol
Federasyonu Başkanının seçimlerinde bile 2 adaydan birini Saray’a çağırıp “Sen
aday olmayacaksın, filan aday olacak.” diyecek kadar her alanda efendi, her
alanda sahip, tek söz sahibi olmayı kafasına koymuş biri için meselenin sistem
olmadığı her yönüyle açıktır. (CHP sıralarından alkışlar) Önerdiği ve Başkan
yaptığı kişi Amerika Birleşik Devletleri’nde dopingden dolayı 20 maç ceza almış
biridir.
BÜLENT
TURAN (Çanakkale) – Ayıp, ayıp!
MUSA
ÇAM (Devamla) - Bağımsız yargıyı, bağımsız medyayı, sivil toplumu, Parlamentoyu
devre dışı bırakıp bütün yetkiyi tek bir adama devretmek isteyen sizler…
OSMAN
AŞKIN BAK (Rize) – Ya, bütçe ne kadardı, bütçe, kaç paraydı bütçe? 
MUSA
ÇAM (Devamla) - …ve buna karşı çıkan bizler, her fırsatta “Azınlığın çoğunluğa
tahakküm etmesine izin vermeyeceğiz.” diyen sizler zerre kadar sıkılma
belirtisi göstermeden tek bir adamın toplum üzerinde tahakküm kurması için
çalışıyor, kendinizi paralıyorsunuz.
OSMAN
AŞKIN BAK (Rize) – Bütçe ne kadardı, bütçe? Ne kadarı faize gidiyor bütçenin?
MUSA
ÇAM (Devamla) - Bireyin, toplumun, ülkenin yararına bir durum çıkarmayacağı
ortadayken “Başkanlık sistemi çok yararlı.” demek, “Kölelik çok konforlu, sen
de gelsene.” demekten başka hiçbir şey değildir. (CHP sıralarından alkışlar)
MEHMET
METİNER (İstanbul) – Millet ne istiyorsa o olacak.
METİN
KÜLÜNK (İstanbul) – Hodri meydan! Millete gidelim, millete.
OSMAN
AŞKIN BAK (Rize) – Bütçe ne kadardı, bütçe, onu söyle. 
MUSA
ÇAM (Devamla) - Köle ruhlu olmak da bir yere kadar anlaşılabilir bir durum
fakat köleliği yaygınlaştırmaya çalışmak ölümü gösterip sıtmaya başkalarını
razı etmekten başka hiçbir şey değildir.
MEHMET
METİNER (İstanbul) – CHP faşizmi bitti, bitti.
EJDER
AÇIKKAPI (Elâzığ) – Canını sıkma, milletin adamı gelecek.
MUSA
ÇAM (Devamla) – Bütün suç sadece efendilik taslayanda değil. Köleliği bu kadar
büyük bir gururla benimseyip yaymaya çalışanlara söyleyecek sözümüz yoktur.
MEHMET
METİNER (İstanbul) – Millet ne istiyorsa o olacak, o.
OSMAN
AŞKIN BAK (Rize) – Ya, bütçe ne kadar, bütçe?
MUSA
ÇAM (Devamla) - Sayın Başkan, değerli milletvekilleri; bugün 16 Aralık, yarın
17 Aralık. 17-25 Aralığı unutmadık. (CHP sıralarından alkışlar) 
YUSUF
BAŞER (Yozgat) – Darbe, darbe!
MUSA
ÇAM (Devamla) - Bundan üç yıl önce bakanların lokum kutularında, yatak
odalarındaki para sayma makinelerine ve dolar kasalarını unutmadık…
(Mikrofon
otomatik cihaz tarafından kapatıldı) 
OSMAN
AŞKIN BAK (Rize) – Sakin ol, sakin ol.
MUSA
ÇAM (Devamla) – Bunu unutmadık, o senenin Başbakanının oğluyla konuştuğu
telefon konuşmalarını, milyonları… (AK PARTİ sıralarından gürültüler) 
OSMAN
AŞKIN BAK (Rize) – Sakin ol. Bütçe ne kadar?
MUSA
ÇAM (Devamla) – O yüzden 17-25 Aralık, halkın önünde hesap vermesi gerekiyor.
OSMAN
AŞKIN BAK (Rize) – Yahu sonuç ne, sonuç; bütçe ne kadar, onu söyle? Beyefendi,
bütçe ne kadar, onu söylemedin? Sayın Başkan, bütçe ne kadar?
MUSA
ÇAM (Devamla) – Vermediniz, vermediniz, herkese üçer dakika verdiniz Sayın
Başkan. 
LEVENT
GÖK (Ankara) – Sayın Başkan, sözlerini toparlasın.
BAŞKAN
– Tamam beyefendi, müddet de verdim.
ÖZGÜR
ÖZEL (Manisa) – Sayın Başkan, hayır vermediniz.
BAŞKAN
– Verdim efendim, ben verdim diyorsam verdim.
MUSA
ÇAM (Devamla) - Sayın Başkan, ben de burada ekranı takip ediyorum, vermediniz
efendim.
BAŞKAN
– Beyefendi, saat burada, ben buradayım. Musa Bey, rica ediyorum…
MAHMUT
TANAL (İstanbul) – Ek süre vermediniz Sayın Başkan.
BAŞKAN
– Ekledim beyefendi.
YUSUF
BAŞER (Yozgat) – Hayır verme, böyle bir şey yok Başkanım, zaten işi gücü hakaret
ya.
BÜLENT
TURAN (Çanakkale) – Sayın Başkan, var orada…
MAHMUT
TANAL (İstanbul) – Ek süre vermediniz.
BAŞKAN
– “Vermediniz” demeyin, ben verdim deyince verdimdir ama bir dakika daha rica
ediyorum deyin.
MUSA
ÇAM (Devamla) - Bir dakika…
ÖMER
ÜNAL (Konya) - Özür mü dileyecek, ne yapacak?
ÖZGÜR
ÖZEL (Manisa) – Normal hakkı.
BAŞKAN
– Normalin ötesinde hakkı.
ÖZGÜR
ÖZEL (Manisa) – Hayır, hayır, bir de normal hakkı var ya efendim.
BAŞKAN
– On dakikadan sonra hak verdim, bir daha da ekledim, şimdi bir daha istiyorsa...
“Vermedin” değil, verdim ama ricasını kırmıyorum ama sizden rica ediyorum Genel
Kurul... 
LEVENT
GÖK (Ankara) – Musa, toparla artık, toparla, selamla.
BAŞKAN
– Eğer bir sataşma varsa, sayın grup başkan vekili cevap verir. 
Şöyle
bir şey söyleyeyim, çok affedersiniz. Bir milletvekili Turhan Feyzioğlu’nun
büyük hatip olduğunu söyler. Ben de dikkat ettim, en öne geçtim, bu nasıl büyük
hatip, ben de biraz ders alayım, Rahmetli Turhan Feyzioğlu. Baktım ki kulağında
herhâlde pamuk var, milletin dediğini hiç duymuyor, devam ediyor. Ben de taktım
pamukları başladım konuşmaya, Sayın Çam onu yapıyor.
LEVENT
GÖK (Ankara) – Sayın Başkan, bir selamlasın…
BAŞKAN
– Ama lütfen, tahrik edici olmasın, sataşma olmasın. Bakın, ben verdim, bir
daha ekledim amma sizin ricanıza bir dakika ekliyorum bir şartla, lütfen
sataşmaya meydan vermeyin.
MUSA
ÇAM (Devamla) – Teşekkür ediyorum Sayın Başkan.
OSMAN
AŞKIN BAK (Rize) – Efendim, böyle bir usul yok.
MUSA
ÇAM (Devamla) - Sayın Başbakana o kadar uzun konuşmasına söyleyecek bir sözüm
var.
EJDER
AÇIKKAPI (Elâzığ ) – Başbakan ol, sana da verir merak etme.
MUSA
ÇAM (Devamla) - Sayın Başbakan dedi ki: “Torunlarımıza sorun bırakmadık.”
Bizler, 80 milyon insan çocuklarımıza 400 milyar dolar borç bırakıyoruz ama
Sayın Başbakan ve çocukları ve torunları çok şanslı, o bir servet bırakıyor.
OSMAN
AŞKIN BAK (Rize) – Ya, sen bütçe ne kadar onu söylemiyorsun, bütçeyi söyle?
MUSA
ÇAM (Devamla) - Bütçenizin hayırlı ve uğurlu olmasını diliyorum.
Saygılar
sunuyorum. (CHP sıralarından alkışlar, AK PARTİ sıralarından gürültüler)
BAŞKAN
- Teşekkür ediyorum.
MEHMET
NACİ BOSTANCI (Amasya) – Sayın Başkan…
OSMAN
AŞKIN BAK (Rize) – Bak, sonuç, CHP muhalefet. Bak, sonuç ne biliyor musun? 
BAŞKAN
– Buyurun efendim… 
OSMAN
AŞKIN BAK (Rize) – CHP muhalefette, bu kadar, altmış altı yıldır muhalefette,
sonuç bu işte.
BAŞKAN
– Bir dakika Sayın Hocam.
OSMAN
AŞKIN BAK (Rize) – Bak, sonuç ne biliyor musun? CHP muhalefette. Bu kadar.
Altmış altı yıldır muhalefette. Sonuç bu işte. 
BAŞKAN
– Sayın Bak…
OSMAN
AŞKIN BAK (Rize) – Efendim, sonuç altmış aldı yıldır CHP muhalefette. Rahatsız
değillerse mesele de yok. 
BAŞKAN
– Sükûnete devam. Sükûnete devam. Meskût… Bir şey yok. Bir problem yok, devam.
Ahengi bozmayacağız. 
Buyurun
Sayın Bostancı. 
MEHMET
NACİ BOSTANCI (Amasya) – Musa Bey yapmış olduğu hararetli ve hamasi konuşmada
grubumuzun en başta haysiyetine ilişkin tekrar edemeyeceğim bir sataşmada
bulundu. 
BAŞKAN
– Evet.
MEHMET
NACİ BOSTANCI (Amasya) – Başka da birçok şey söyledi ama bu bile tek başına
yeter. 
BAŞKAN
- Buyurun Sayın Bostancı. (AK PARTİ sıralarından alkışlar) 
VI.- SATAŞMALARA İLİŞKİN KONUŞMALAR (Devam)
6.- Amasya Milletvekili Mehmet Naci Bostancı’nın, İzmir
Milletvekili Musa Çam’ın 433 sıra sayılı 2017 Yılı Bütçe Kanunu Tasarısı ile
434 sıra sayılı 2015 Yılı Kesin Hesap Kanunu Tasarısı’nın tümü üzerinde şahsı
adına yaptığı konuşması sırasında Adalet ve Kalkınma Partisine sataşması
nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar… Musa Bey, duyuyorsun
değil mi?
MUSA
ÇAM (İzmir) – Evet, tabii.
MEHMET
NACİ BOSTANCI (Devamla) – Haysiyete bir değer atfederek onun üzerine
konuşanlar, başkalarının haysiyetini de en az kendi haysiyeti kadar aziz
bilenler olur. (AK PARTİ sıralarından “Bravo” sesleri, alkışlar) Bunu gözetmiyorsan
haysiyetten sınıfta kalırsın Musa Bey, sınıfta kalırsın. Bu bir.
İki;
hamasete karşı çıktın, çok hamasi bir konuşma yaptın. Baştan sonra kadar 200’le
giden bir arabanın motor sesi gibi konuştun. Benzettiğim için söylüyorum. (AK
PARTİ sıralarından alkışlar) Yani sizin hamasetiniz kötü, benim hamasetim iyi.
Bizi akıldan yoksun politikalarla suçladın, siyasi sorumluğun ötesinde bir de
suç vasfı ekledin. Terör bizimle birlikte başlamadı. Terörün bir geçmişi var.
Tarih okumuştur muhakkak Musa Bey. 19’uncu yüzyılda dünyanın birçok yerinde
var. Terör, ülkelerde, halklara karşı, oradaki politik iktidarlara karşı silah
marifetiyle kendi gücünü dayatarak dediğini yaptırma stratejisidir. 
İBRAHİM
ÖZDİŞ (Adana) – Sıfır terörle aldınız ülkeyi.
MEHMET
NACİ BOSTANCI (Devamla) – Tabii ki sen de akıl yoluyla ve aynı zamanda bir
devlet vasfı içerisinde halkın esenliğini sağlamak için ona müdahale edersin.
Her türlü yol ve yöntemle hukuk içinde yaparsın bunu. Biz de on dört yıldan bu
yana -Musa Bey’in de takip ettiğini düşünüyorum- işin sosyal boyutu, kültürel
boyutu ve elbette bir devlet vasfı çerçevesinde senin karşına elinde silahla
çıkıp “Benim dediğimi yapacaksın.” diyen bir iradeye karşı devletin meşru
gücüyle müdahale ediyoruz. Sen diğerlerini bir bakıma görmezlikten geleceksin
ve sadece, sanki biz silahla mücadele ediyormuşuz gibi bir yere bağlayacaksın,
buradan da teröre ilişkin bir eleştiri çıkartacaksın.
(Mikrofon
otomatik cihaz tarafından kapatıldı)
BAŞKAN
– Efendim, lütfen toparlar mısınız.
MEHMET
NACİ BOSTANCI (Devamla) – Bu haksızlıktır.
Saygılarımla.
(AK PARTİ sıralarından alkışlar)
LEVENT
GÖK (Ankara) – Sayın Başkan…
BAŞKAN
– Buyurun Sayın Gök.
LEVENT
GÖK (Ankara) – Efendim, Sayın AKP Grup Başkan Vekili her zaman olduğu gibi
inceden inceye söz alarak, sataşmadan dolayı söz aldığı konuşmasında
konuşmacımıza ağır sataşmalarda bulunmuştur. 
MEHMET
NACİ BOSTANCI (Amasya) – Ne dedim?
YUSUF
BAŞER (Yozgat) – Bir şey demedi ya.
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Ne yaptı, biz
duymadık efendim, söylesin.
LEVENT
GÖK (Ankara) – Bir kere, AKP Grubunun haysiyetiyle ilgili söz ettiğinden
bahsederek Sayın Musa Çam’ın haysiyetine laf atmıştır. Musa Çam’ın konuşmasını
200’le giden bir arabanın motoruna benzetmiştir. Yanlış mı?
HASAN
TURAN (İstanbul) – Tamam, o doğru.
LEVENT
GÖK (Ankara) – Böylece, bir insanı insanla karşılaştırmak gerekirken bir insan
haysiyetini bir arabayla karşılaştırmak gibi bir gaflete düşmüştür. [AK PARTİ
sıralarından alkışlar(!)] 
OSMAN
AŞKIN BAK (Rize) – Ama kamyon devrildi ya. 
METİN
KÜLÜNK (İstanbul) – Zorla göze gireceksin, zorla. 
LEVENT
GÖK (Ankara) - Bu nedenle, bu ağır sataşmadan dolayı Sayın Çam’ın söz hakkı
vardır, onu talep ediyoruz. Kendisi konuşacaktır. 
BAŞKAN
– Sayın Çam, rica edeyim, lütfen, yeni bir sataşmaya meydan vermeyin. (CHP
sıralarından alkışlar)
İki
dakika. 
OSMAN
AŞKIN BAK (Rize) – Devrildi kamyon ya. 
BÜLENT
TURAN (Çanakkale) – CHP’nin niye iktidar olamadığının fotoğrafı Musa Çam. Hiç
yakışmadı.
HAMZA
DAĞ (İzmir) – Jandarma Marşı’nı söyleyin. 
BAŞKAN
- Lütfen müdahale etmeyiniz.
7.- İzmir Milletvekili Musa Çam’ın, Amasya Milletvekili
Mehmet Naci Bostancı’nın sataşma nedeniyle yaptığı konuşması sırasında şahsına
sataşması nedeniyle konuşması
MUSA
ÇAM (İzmir) – Sayın Başkan, Parlamentonun sayın üyeleri; biz Cumhuriyet Halk
Partisi olarak, geçmişte söyledi Sayın Genel Başkanımız, Yenikapı’da da
söyledi, saraya gittiğinde de söyledi, her yerde söyledi.
MEHMET
METİNER (İstanbul) – Ne sarayı ya, ne sarayı?
MUSA
ÇAM (Devamla) – Ne zaman teröre ve şiddete karşı ana muhalefet partisi olarak
üzerimize hangi görev ve sorumluluk düşüyorsa elimizi değil, gövdemizi onun
altına koymaya her zaman hazırız. (CHP sıralarından alkışlar)
BAŞBAKAN
YARDIMCISI NURETTİN CANİKLİ (Giresun) – Sarayda mı söyledi bunları?
BÜLENT
TURAN (Çanakkale) – 17 Aralık “tape”leriyle mi?
MUSA
ÇAM (Devamla) - Ancak, terörle mücadele edeceğim diye masum, suçsuz ve günahsız
insanları üniversitelerden atmak, onları tutuklamak, gözaltına almak, onları
linç kampanyasına tabi tutmak, kabul edilebilir bir iş değildir.
MEHMET
METİNER (İstanbul) – Kökünü kazıyacağız, kökünü…
MUSA
ÇAM (Devamla) – OHAL Kanunu’yla birlikte bunu bir fırsat olarak değerlendirip
Türkiye'nin dört bir yanında herhangi bir sendikaya üye diye sadece iktidara
eğilmedi, bükülmedi, teslim olmadı diye kanun hükmündeki kararnamelerle ihraç
etmek, aileleri açlığa ve yoksulluğa, sefilliğe boğmak kabul edilebilir bir iş
değildir. 
HASAN
TURAN (İstanbul) – Metin olmayınca daha iyiydi, daha iyi…
MUSA
ÇAM (Devamla) - Sizin şimdi 15 Temmuzu bir fırsata çevirerek Türkiye’de bir
başka darbeyi de siz gerçekleştiriyorsunuz. 
OSMAN
AŞKIN BAK (Rize) – Ya PKK’ya da bir şey söyle, PKK’ya da…
MUSA
ÇAM (Devamla) - İtiraz ettiğimiz, karşı çıktığımız da budur. Yoksa, tabii ki
teröre bulaşmış her kim varsa onun hakkında her türlü kanuni soruşturma ve adli
yargılamalar yapılmalıdır ama suçsuz günahsız insanları tutup kulağından iş
akdini feshetmek, açığa almak, ihraç etmek, gözaltına almak, tutuklamak, işte
en son Hüsnü Mahalli de bunlardan biri. 
MEHMET
METİNER (İstanbul) – Nereden biliyorsun suçsuz olduğunu?
BÜLENT
TURAN (Çanakkale) – Vekil yap Hüsnü Mahalli’yi, vekil yap.
MUSA
ÇAM (Devamla) - Cumhuriyet gazetesinin yöneticileri, gazeteciler hepsi bunlar.
Bunların biz adaletsizliğine ve haksızlığına karşı çıkıyoruz. Bunların
düzeltilmesi için de elimizden gelen her türlü desteği ve katkıyı vermeye de
hazırız.
Teşekkür
ediyorum. (CHP sıralarından alkışlar) 
BAŞKAN
– Teşekkür ediyorum.
LEVENT
GÖK (Ankara) – Sayın Başkan…
BAŞKAN
– Buyurun Sayın Gök.
LEVENT
GÖK (Ankara) – Efendim, biz gerek önceki konuşmalarımızda gerekse bütçe
konuşmalarımızda iktidara sap ile samanı ayırması gerektiği konusunda defalarca
ikazda bulunduk.
MEHMET
METİNER (İstanbul) – Biz ayırıyoruz, siz karıştırıyorsunuz.
LEVENT
GÖK (Ankara) – Bunlardan bir tanesinde yıllarca ikaz ettiğimiz FETÖ konusunda
ne kadar haklı olduğumuz 15 Temmuzda yaşadığımız darbe girişiminde ortaya
çıkmıştır. 15 Temmuz gecesi geldik, biz burada millî iradeye sahip çıktık.
İktidar partisi duvara toslamak üzereyken Türkiye parlamenter rejimin kuvveti
sayesinde bir darbeden kurtulmuştur. 
METİN
KÜLÜNK (İstanbul) – Beklediniz, beklediniz… Saat iki buçuğu beklediniz.
Ellerinizi ovuşturdunuz, hedefine ulaşsın diye beklediniz.
LEVENT
GÖK (Ankara) – Umarım, bunlardan akıllarını başlarına alırlar ama bir dahaki
sefere akıllarını başlarına almazlarsa, korkarım, iktidar partisini biz bile
kurtaramayız.
BAŞKAN
– Değerli milletvekilleri, şunu arz etmek istiyorum Sayın Genel Kurula: Sayın
Tanal’ın İç Tüzük 58’e göre bir talebi vardı. Bu bütçenin oylamasından sonra
dağılınıyor. Benim özel bir istirhamım var, çok zaman almayacak, 2 tane 58’e
göre talep var ama bu maddeyi bitirmeden araya koyamam. Sabrınızın devamını
rica ediyorum.
Şimdi
devam ediyorum.
METİN
KÜLÜNK (İstanbul) – Oylama, Sayın Başkan.
BAŞKAN
– Efendim?
METİN
KÜLÜNK (İstanbul) – Oylama istiyoruz Sayın Başkan.
BAŞKAN
– Ne yapacağımı bilirim Beyefendi.
Sayın
milletvekilleri...
MAHMUT
TANAL (İstanbul) – Değerli Başkanım, mademki oylamadan sonraya bırakacaksınız,
ben de talebi geri çekiyorum.
BAŞKAN
– Ama Mahmut Bey, gündemin devamı, devam ediyor. Ben rica ettim Genel Kuruldan…

MAHMUT
TANAL (İstanbul) – Ben de talebi geri çektim.
BAŞKAN
– Çok az bir zaman alır 58’e göre söz hakkı, müzakeresi -ben incelemesini
yaptım- ama o açıklamayı oylamadan sonraya bırakacağım.
LEVENT
GÖK (Ankara) – Geri çekiyoruz Sayın Başkan.
BAŞKAN
– Efendim?
LEVENT
GÖK (Ankara) – Sayın konuşmacımız talebi geri çekiyor.
BAŞKAN
– Ha, geri çekiyorsunuz, “Geri çekiyorum.” dediniz.
LEVENT
GÖK (Ankara) – Evet, geri çekiyoruz.
BAŞKAN
– Çok isabet ettiniz çünkü hakkınız yoktu. (AK PARTİ sıralarından gülüşmeler)
Zira, o söz size değildi, bakanaydı; elimde tutanaklar. Alınmama… 
LEVENT
GÖK (Ankara) – Efendim, geri çektik, tamam.
BAŞKAN
- Bak, aştık onu.
MAHMUT
TANAL (İstanbul) – Başkanım, son cümle…
BAŞKAN
- Yo yo, bir parantez açtım ben, lütfen.
MAHMUT
TANAL (İstanbul) – Bakın, Cumhuriyet Halk Partisi varsa herkes için var. O
bakanın hukukunu da Cumhuriyet Halk Partisi savunuyor Sayın Başkan.
BAŞKAN
– Teşekkür ediyorum.
IV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2017 Yılı Merkezi Yönetim Bütçe Kanunu Tasarısı
(1/774) ile Plan ve Bütçe Komisyonu Raporu (S.Sayısı 433) (Devam) 
2.- 2015 Yılı Merkezi Yönetim Kesin Hesap Kanunu
Tasarısı (1/733), 2015 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2015 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/828), Merkezi Yönetim Kapsamındaki Kamu
İdarelerine, Sosyal Güvenlik Kurumlarına ve Diğer Kamu İdarelerine Ait Toplam
211 Adet Denetim Raporunun Sunulduğuna İlişkin Sayıştay Başkanlığı Tezkeresi
(3/829), 2015 Yılı Dış Denetim Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/830), 2015 Yılı Mali İstatistikleri
Değerlendirme Raporunun Sunulduğuna İlişkin Sayıştay Başkanlığı Tezkeresi
(3/831), 2015 Yılı Faaliyet Genel Değerlendirme Raporunun Sunulduğuna İlişkin
Sayıştay Başkanlığı Tezkeresi (3/832), 6085 Sayılı Sayıştay Kanunu Uyarınca
Hazırlanan 2015 Yılı Kalkınma Ajansları Genel Denetim Raporunun Sunulduğuna
İlişkin Sayıştay Başkanlığı Tezkeresi (3/834) ile Plan ve Bütçe Komisyonu
Raporu (S.Sayısı: 434) (Devam)
BAŞKAN
– Sayın milletvekilleri, 2017 Yılı Merkezi Yönetim Bütçe Kanunu Tasarısı ile
2015 Yılı Merkezi Yönetim Kesin Hesap Kanunu Tasarısı üzerindeki görüşmeler
tamamlanmıştır.
Şimdi
2017 Yılı Merkezi Yönetim Bütçe Kanunu Tasarısı ile 2015 Yılı Merkezi Yönetim
Kesin Hesap Kanunu Tasarısı’nın oylamalarını yapacağız.
Tasarılar
açık oylamaya tabidir. 
Açık
oylamanın şekli hakkında Genel Kurulun kararını alacağım. 
Her
iki kanun tasarısının açık oylamasının elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Oy birliğiyle kabul
edilmiştir.
2017
Yılı Merkezi Yönetim Bütçe Kanunu Tasarısı’nın açık oylamasına başlıyoruz.
Oylama
için üç dakika süre vereceğim. Bu süre içerisinde sisteme giremeyen üyelerin
teknik personelden yardım istemelerini, bu yardıma rağmen sisteme giremeyen
üyelerin oy pusulalarını oylama için öngörülen üç dakikalık süre içinde
Başkanlığa ulaştırmalarını rica ediyorum.
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin ad ve soyadıyla imzasını da taşıyan
oy pusulasını yine, oylama için öngörülen üç dakikalık süre içinde Başkanlığa
ulaştırmasını rica ediyorum.
Oylama
işlemini başlatıyorum.
(Elektronik
cihazla oylama yapıldı)
BAŞKAN
– Sayın milletvekilleri, 2017 Yılı Merkezi Yönetim Bütçe Kanunu Tasarısı açık oylama
sonucunu açıklıyorum: 
“Oy sayısı  : 415
Kabul : 312
Ret : 103 (x)
 Kâtip
Üye Kâtip Üye
 İshak
Gazel  Zihni Açba
 Kütahya Sakarya”
BAŞKAN
– Sayın milletvekilleri, böylece 2017 Yılı Merkezi Yönetim Bütçe Kanunu
Tasarısı kabul edilmiştir. (AK PARTİ sıralarından alkışlar) 
Teşekkür
ediyorum.
Şimdi
2015 Yılı Merkezi Yönetim Kesin Hesap Kanunu Tasarısı’nın açık oylamasına
başlıyoruz. 
Oylama
için üç dakika süre veriyorum, oylama işlemini başlatıyorum. 
(Elektronik
cihazla oylama yapıldı)
BAŞKAN
– Sayın milletvekilleri, 2015 yılı Merkezî Yönetim Kesin Hesap Kanunu Tasarısı
açık oylama sonucunu okuyorum: 
“Oy sayısı  : 414
Kabul : 312
Ret : 102 (x)
 Kâtip
Üye Kâtip Üye
 İshak
Gazel  Zihni Açba
 Kütahya Sakarya”
BAŞKAN
– Böylece 2015 yılı Merkezî Yönetim Kesin Hesap Kanunu Tasarısı kabul
edilmiştir. (AK PARTİ sıralarından alkışlar)
Yoğun
bir emek ve mesai neticesinde bütçe ve kesin hesap kanun tasarılarını böylece
kabul etmiş bulunuyoruz. Bütçe Kanunu’nun, milletimiz, memleketimiz ve Hükûmetimiz
ve hepimiz için hayırlı olmasını niyaz ediyorum. 
Toplantının
uyumlu, fevkalâde örnek bir şekilde geçmesi dolayısıyla da sayın siyasi
partilerimize, sayın Genel Kurula teşekkürlerimi sunuyorum.
Efendim,
Sayın Başbakanımızın bir teşekkür konuşması yapma talebi var. 
Buyursunlar
Sayın Başbakanımız Binali Yıldırım Bey. (AK PARTİ ve Bakanlar Kurulu
sıralarından ayakta alkışlar)
VII.- TEBRİK, TEMENNİ VE TEŞEKKÜRLER
1.- Başbakan Binali Yıldırım’ın, bütçenin kabulü
nedeniyle teşekkür konuşması 
BAŞBAKAN
BİNALİ YILDIRIM (İzmir) – Sayın Başkan, sayın milletvekilleri; 2017 merkezî
yönetim bütçesi Genel Kurulumuzda görüşülerek kabul edildi. Aynı zamanda 2015
yılı Kesin Hesap Kanunu da yine burada sizlerin oylarıyla kabul edildi.
Ben,
öncelikle bu bütçe görüşmelerine Komisyon aşamasından son ana kadar emeği geçen
milletvekillerimize, partilerimize, grup başkan vekillerine, Meclis başkan
vekillerine, Meclis Başkanımıza, uzmanlara, bakanlarımıza, velhasıl emeği geçen
milletvekillerimiz başta olmak üzere herkese çok teşekkür ediyorum. Milletimiz
için hayırlı uğurlu olsun. (AK PARTİ ve Bakanlar Kurulu sıralarından alkışlar)
2017
bütçesi tam bir yatırım bütçesi olacak. Yatırımların yüzde 30 artırıldığı,
istihdamın, üretimin, özellikle terörle mücadelenin amansız bir şekilde devam
ettiği bölgelerimizin inşası, imarı için çok önemli kaynakların ayrıldığı bir
hizmet, yatırım, yeni projelerin bütçesi olacaktır. İnşallah, ülkemizin başını
ağrıtan, milletimizin canını sıkan bu terör belasını da gündemimizde en aşağı
sıralara indireceğiz. Buna yürekten inanıyoruz çünkü buna yönelik siyasi
irademiz de var, milletin bu konudaki tam bir birlikteliği var, kanaati var.
Türkiye'de istikrarı, güveni, kardeşliği bozacak her türlü faaliyete karşı
parti farkı gözetmeksizin bütün milletimiz doğusuyla, batısıyla, güneyiyle,
kuzeyiyle kenetlenmiştir. Türkiye'nin sorunu terördür. Terör örgütünün Kürtler
diye bir sorunu yoktur, Kürtlerin PKK gibi bir sorunu vardır. (AK PARTİ ve
Bakanlar Kurulu sıralarından alkışlar) Bu sorunu inşallah ülkemizin gündeminden
çıkaracağız.
Hepinize
teşekkür ediyorum, yüce Meclise saygılar sunuyorum. (AK PARTİ ve Bakanlar
Kurulu sıralarından ayakta alkışlar)
BAŞKAN
– Teşekkür ediyorum Sayın Başbakan. 
Efendim,
tebrikattan sonra açıklayacağım bir husus var, biraz daha sabrınızı rica
ediyorum. 
Değerli
milletvekilleri, İç Tüzük 58’e göre: “Bir milletvekili veya bakan kendisine ait
olup geçen birleşim tutanağında yer alan bir beyanın düzeltilmesi hakkında söz
isterse, Başkan, beş dakikayı geçmemek üzere söz verir.” Demin arz ettiğim
gibi, Sayın Tanal geri aldılar. 
Ben
şöyle söyleyeceğim: Dün bir konuşma oldu ve Sayın Meral Danış Beştaş benden
bahsederek bazı beyanlarda bulundu. Başkandan bahsedildiği zaman Başkanın
konuşma hakkı var. Ben, 5/12/2016 Pazartesi günü 31’inci Birleşimde gerekenleri
söylemişim, oraya atıfta bulunuyor, hepinize tekrar saygılarımı sunuyorum. 
Hayırlı
uğurlu olsun diyorum. 
Sözlü
soru önergeleri ile diğer denetim konularını görüşmek için 20 Aralık 2016 Salı
günü saat 15.00’te toplanmak üzere birleşimi kapatıyorum; teşekkür ederim. 
Kapanma Saati: 22.12




(x) 433, 434 S. Sayılı Basmayazılar ve
Ödenek Cetvelleri 05.12.2016 tarihli 31’inci Birleşim Tutanağı’na eklidir.


(x) Açık oylama kesin sonuçlarını
gösteren tablo tutanağa eklidir.


(x) Açık oylama kesin sonuçlarını
gösteren tablo tutanağa eklidir.




