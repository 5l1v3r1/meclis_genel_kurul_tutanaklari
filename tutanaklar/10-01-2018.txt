



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 47’nci
Birleşim
 10
Ocak 2018 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, 10 Ocak Çalışan Gazeteciler Günü’nü kutladığına ilişkin
konuşması
2.- Oturum Başkanı TBMM Başkan Vekili Ayşe Nur
Bahçekapılı’nın, Giresun Milletvekili Bülent Yener Bektaşoğlu’na geçmiş olsun
dileğinde bulunduğuna ilişkin konuşması
3.- Oturum Başkanı TBMM Başkan Vekili Ayşe Nur
Bahçekapılı’nın, Tektaş Ağaoğlu’na Allah’tan rahmet dilediğine ilişkin
konuşması
4.- Oturum Başkanı TBMM Başkan Vekili Ayşe Nur
Bahçekapılı’nın, Meclis Başkan Vekili ve Divana ayrılan odanın videoları ile
fotoğraflarının gizlice çekilerek bir internet sitesine verilmesini kınadığına
ilişkin konuşması

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Mustafa Kalaycı’nın, taşeron işçilere
yönelik düzenlemedeki eksikliklere ilişkin gündem dışı konuşması
2.- Kocaeli Milletvekili Tahsin Tarhan’ın, Gebze Hünkar
Çayırı’na ilişkin gündem dışı konuşması
3.- Manisa Milletvekili Selçuk Özdağ’ın, büyük mütefekkir
Seyyid Ahmet Arvasi’nin ölümünün 30’uncu yıl dönümüne ilişkin gündem dışı
konuşması

VI.- AÇIKLAMALAR
1.- Bursa Milletvekili Erkan Aydın’ın, 10 Ocak Çalışan
Gazeteciler Günü’nü kutladığına ve kadroya geçmeye çalışan taşeron işçilere
“sulh sözleşmesi” adı altında bir belge imzalatılmasına ilişkin açıklaması
2.- İstanbul Milletvekili Didem Engin’in, 10 Ocak Çalışan
Gazeteciler Günü’nü kutladığına ilişkin açıklaması
3.- Mersin Milletvekili Baki Şimşek’in, hac kontenjanın
artırılarak insanların mağduriyetinin giderilmesini talep ettiğine ilişkin
açıklaması
4.- İstanbul Milletvekili Selina Doğan’ın, kadına yönelik
şiddetin ve istismarın önlenmesi için erkeklerin de rehabilite edilmesi
gerektiğine ilişkin açıklaması
5.- Bursa Milletvekili Nurhayat Altaca Kayışoğlu’nun,
üniversitelerin özgür kalması, bilimin evrensel olması gerektiğine ilişkin
açıklaması
6.- Antalya Milletvekili Niyazi Nefi Kara’nın, atama
bekleyen sağlık çalışanları için ne zaman adım atılacağını, kamuda engelli
olarak istihdam edilmesi gerekenler ile istihdam edilenlerin oranlarını,
huzurevleri ile yaşlı ve hasta bakım merkezlerine yoğun talebi karşılamak için
bir çalışma olup olmadığını öğrenmek istediğine ilişkin açıklaması
7.- Edirne Milletvekili Okan Gaytancıoğlu’nun, emeklilere
yapılan zam oranına ilişkin açıklaması
8.- Zonguldak Milletvekili Şerafettin Turpcu’nun, Zonguldak
Atatürk Devlet Hastanesi ve Bülent Ecevit Üniversitesi Sağlık Uygulama ve
Araştırma Merkezinde çalışan kadro dışında kalan işçilerin mağduriyetinin
giderilip giderilmeyeceğini öğrenmek istediğine ilişkin açıklaması
9.- Kahramanmaraş Milletvekili İmran Kılıç’ın, 10 Ocak
Çalışan Gazeteciler Günü’nü kutladığına ve suyun hayat demek olduğuna ilişkin
açıklaması
10.- Kırklareli Milletvekili Türabi Kayan’ın, günümüzde en
büyük sorunun işsizlik olduğuna ve Tekirdağ Maviş İplik Fabrikasında çalışanların
e-devlet şifrelerinin istendiğine ilişkin açıklaması
11.- Hatay Milletvekili Hilmi Yarayıcı’nın, Suriye ordusunun
Nusra cephesinin kontrolündeki İdlib’e yönelik operasyonlarından rahatsız olan
iktidarın İran ve Rusya Büyükelçilerine nota vermesine ilişkin açıklaması
12.- Adıyaman Milletvekili Behçet Yıldırım’ın, 10 Ocak
Çalışan Gazeteciler Günü’nü kutladığına, Adıyaman Açık Cezaevinde zehirlenen
mahkûmlara geçmiş olsun dileğinde bulunduğuna ve toplu yaşanılan yerlerde
hijyen ve beslenme gibi konularda titiz denetimler yapılması gerektiğine
ilişkin açıklaması
13.- Kocaeli Milletvekili Fatma Kaplan Hürriyet’in, halk
eğitim merkezlerinde sözleşmeli olarak çalıştırılan usta öğreticilerin
sorunlarına ilişkin açıklaması
14.- İzmir Milletvekili Kerem Ali Sürekli’nin, 10 Ocak
Çalışan Gazeteciler Günü’nü kutladığına ilişkin açıklaması
15.- Niğde Milletvekili Ömer Fethi Gürer’in, 10 Ocak Çalışan
Gazeteciler Günü’nü kutladığına, kanun hükmünde kararnamelerle ihraç edilen
kişilerden bazıları hakkında hiçbir dava ve işlem olmadığına ve bunların
sorunlarıyla ilgilenilmesini dilediğine ilişkin açıklaması
16.- Kayseri Milletvekili Sami Dedeoğlu’nun, 10 Ocak Çalışan
Gazeteciler Günü’nü kutladığına ve Kayseri’nin Yahyalı ilçesine ilişkin
açıklaması
17.- Giresun Milletvekili Bülent Yener Bektaşoğlu’nun,
geçirdiği rahatsızlık döneminde ve tedavisi süresince kendisini yalnız
bırakmayan, iyi dilek ve dualarını gönderen herkese teşekkür ettiğine ilişkin
açıklaması
18.- İzmir Milletvekili Ertuğrul Kürkcü’nün, siyasetçi,
yazar, çevirmen, ressam, heykelci Tektaş Ağaoğlu’nun 84 yaşında hayatını
kaybettiğine ilişkin açıklaması
19.- Muğla Milletvekili Mehmet Erdoğan’ın, 10 Ocak
İdareciler Günü ile 10 Ocak Çalışan Gazeteciler Günü’nü kutladığına ilişkin
açıklaması
20.- Manisa Milletvekili Erkan Akçay’ın, 10 Ocak Çalışan
Gazeteciler Günü ile 10 Ocak İdareciler Günü’nü kutladığına ve fikir adamı,
eğitimci ve yazar Seyyid Ahmet Arvasi’yi rahmetle andığına ilişkin açıklaması
21.- İstanbul Milletvekili Filiz Kerestecioğlu Demir’in,
Halkların Demokratik Partisi üyesi 28 kişinin gece yarısı gözaltına
alınmalarına ve 10 Ocak Çalışan Gazeteciler Günü’nü kutladığına ilişkin
açıklaması
22.- Manisa Milletvekili Özgür Özel’in, 10 Ocak Çalışan
Gazeteciler Günü’nü kutladığına, Meclis Başkanı İsmail Kahraman’ın bazı
tasarruf ve uygulamalarına ve milletvekillerine Meclis Başkanını denetim
yetkisi verilmesiyle ilgili düzenleme yapmak konusunda tüm partilere çağrıda
bulunduğuna ilişkin açıklaması
23.- Çanakkale Milletvekili Bülent Turan’ın, Troya’nın UNESCO
tarafından Dünya Kültür Mirası’na eklenmesinin 20’nci yılı olması dolayısıyla
2018 yılının “Troya Yılı” ilan edilmesine ve 10 Ocak Çalışan Gazeteciler
Günü’nü kutladığına ilişkin açıklaması
24.- Muş Milletvekili Ahmet Yıldırım’ın, Meclis Başkanı
İsmail Kahraman’ın Meclisi tek taraflı ve dayatmacı yönettiğine ve bu tutumunu
kınadığına ilişkin açıklaması
25.- Manisa Milletvekili Özgür Özel’in, konuşma sırasının
grupların milletvekili sayısına göre belirlenmesiyle ilgili bir kural
olmadığına ilişkin açıklaması
26.- Çanakkale Milletvekili Bülent Turan’ın, Meclisin
yerleşik teamüllerine göre bir konuşma sırası belirlendiğine ve bu teamül
ortadan kalkacaksa İç Tüzük’ün 61’inci maddesinin uygulanması gerektiğine
ilişkin açıklaması
27.- İstanbul Milletvekili Barış Yarkadaş’ın, Kırşehir
Milletvekili Salih Çetinkaya’nın HDP grup önerisi üzerinde AK PARTİ Grubu adına
yaptığı konuşmasındaki bazı ifadelerine ilişkin açıklaması
28.- Manisa Milletvekili Özgür Özel’in, çekimleri yapılan
odanın ortak kullanım alanı olduğuna ve gizli bir şekilde değil açıkça çekim
yaparak basına dağıttığına ilişkin açıklaması
29.- Kayseri Milletvekili Mustafa Elitaş’ın, Meclis Başkan
Vekiline ait odaya izinsiz girilmesinin ve çekim yapılmasının saygısızlık
olduğuna ve bunu yapanları kınadığına ilişkin açıklaması
30.- Kayseri Milletvekili Mustafa Elitaş’ın, Manisa
Milletvekili Özgür Özel hakkında İç Tüzük hükümlerine göre disiplin cezası
işlemi uygulanması gerektiğine ilişkin açıklaması
31.- Kayseri Milletvekili Mustafa Elitaş’ın, Manisa Milletvekili
Özgür Özel hakkında uygulanması gereken müeyyidenin İç Tüzük’ün 161’inci
maddesinin 3’üncü fıkrası olması gerektiğine ilişkin açıklaması
32.- İstanbul Milletvekili Filiz Kerestecioğlu Demir’in, iki
gündür Mecliste oda meselesinin konuşulduğuna ve bu konunun ceza işlemi filan
uygulanmadan bitirilmesi gerektiğine ilişkin açıklaması
33.- Manisa Milletvekili Erkan Akçay’ın, Mecliste oda
tartışmasının bu aşamaya gelmesinden üzüntü duyduğuna ve Manisa Milletvekili
Özgür Özel’in bu tartışmalar nedeniyle bir cezaya muhatap olmasını tasvip
etmediğine ilişkin açıklaması
34.- Manisa Milletvekili Özgür Özel’in, İstanbul
Milletvekili Filiz Kerestecioğlu ile Manisa Milletvekili Erkan Akçay’a teşekkür
ettiğine ve Oturum Başkanı TBMM Başkan Vekili Ayşe Nur Bahçekapılı’ya karşı
herhangi bir hakaret kastının bulunmadığına ilişkin açıklaması

VII.- BAŞKANLIĞIN GENEL KURULA SUNUŞLARI
A) Duyurular
1.- Başkanlıkça, Bağcılık Sektörü ve Üzüm Üreticilerinin
Sorunlarının Araştırılarak Alınacak Tedbirlerin Tespit Edilmesi Maksadıyla
Kurulan Meclis Araştırması Komisyonu ile Uyuşturucu Madde Bağımlılığı ve Yeni
Bağımlılık Türlerinin Araştırılarak Bağımlılığın Nedenlerinin ve Alınacak
Tedbirlerin Tespit Edilmesi Maksadıyla Kurulan Meclis Araştırması Komisyonunun
toplanacakları gün, yer ve saate ilişkin duyuru

VIII.- ÖNERİLER
A) Siyasi Parti Grubu Önerileri
1.- MHP Grubunun, Grup Başkan Vekili Manisa Milletvekili
Erkan Akçay tarafından, basın çalışanlarının sorunlarının araştırılarak
alınması gereken önlemlerin belirlenmesi amacıyla 10/1/2018 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
ön görüşmelerinin Genel Kurulun 10 Ocak 2018 Çarşamba günkü birleşiminde
yapılmasına ilişkin önerisi
2.- HDP Grubunun, Grup Başkan Vekili İstanbul Milletvekili
Filiz Kerestecioğlu Demir ve Grup Başkan Vekili Muş Milletvekili Ahmet Yıldırım
tarafından, Türkiye'deki basın özgürlüğünün önündeki engellerin bütün
boyutlarıyla araştırılması ve gazetecilere yönelik tutuklama, basına sansür,
kapatma gibi demokrasi dışı yöntemlerin sona erdirilmesi amacıyla 10/1/2018
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, ön görüşmelerinin Genel Kurulun 10 Ocak 2018 Çarşamba
günkü birleşiminde yapılmasına ilişkin önerisi
3.- CHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, Yunanistan tarafından işgal edildiği iddia edilen Ege adalarının
durumunun tüm yönleriyle araştırılarak alınması gereken önlemlerin belirlenmesi
amacıyla Türkiye Büyük Millet Meclisi Başkanlığına verilmiş olan (10/2223) esas
numaralı Meclis Araştırması Önergesi’nin, ön görüşmelerinin Genel Kurulun 10
Ocak 2018 Çarşamba günkü birleşiminde yapılmasına ilişkin önerisi
4.- AK PARTİ Grubunun, Genel Kurulun 10 Ocak 2018 Çarşamba
günkü birleşiminde sözlü soruların görüşülmeyerek gündemin “Kanun Tasarı ve
Teklifleri ile Komisyonlardan Gelen Diğer İşler” kısmındaki işlerin
görüşülmesine ilişkin önerisi 

IX.- SATAŞMALARA İLİŞKİN KONUŞMALAR
1.- Mardin Milletvekili Mithat Sancar’ın, Kırşehir
Milletvekili Salih Çetinkaya’nın HDP grup önerisi üzerinde AK PARTİ Grubu adına
yaptığı konuşması sırasında Halkların Demokratik Partisine sataşması nedeniyle
konuşması
2.- Çanakkale Milletvekili Bülent Turan’ın, Manisa
Milletvekili Özgür Özel’in AK PARTİ grup önerisi üzerinde CHP Grubu adına
yaptığı konuşması sırasında AK PARTİ Grubuna sataşması nedeniyle konuşması
3.- Manisa Milletvekili Özgür Özel’in, Çanakkale
Milletvekili Bülent Turan’ın sataşma nedeniyle yaptığı konuşması sırasında
şahsına sataşması nedeniyle konuşması

X.- DİSİPLİN CEZASI İŞLEMLERİ
1.- Oturum Başkanı TBMM Başkan Vekili Ayşe Nur
Bahçekapılı’nın şahsına sergilemiş olduğu davranışlar nedeniyle Manisa
Milletvekili Özgür Özel’e İç Tüzük’ün 158’inci maddesine göre uyarma cezası
verilmesi

XI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Komisyonlardan Gelen Diğer İşler
1.- Ağrı Milletvekili Leyla Zana’nın 1’inci Yasama Yılı ile
2’nci Yasama Yılı 01.10.2016 ila 30.04.2017 Döneminde Anayasa’nın 81’inci
Maddesine Uygun Biçimde Andiçmeden Aralıksız Olarak Genel Kurulun 212
Birleşimine Katılmamasına Bağlı Devamsızlığı Nedeniyle Anayasa’nın 84’üncü ve
İç Tüzük’ün 138’inci Maddeleri Uyarınca Gerekli Değerlendirmenin Yapılması İçin
Başkanlık Divanının 20.07.2017 Tarihli ve 41 Numaralı Kararı ve Türkiye Büyük
Millet Meclisi Başkanlığı Tezkeresi (3/1171) ile Anayasa ve Adalet Komisyonları
Üyelerinden Kurulu Karma Komisyon Raporu (Sıra Sayısı: 507) 
2.- Kamu Denetçiliği Kurumu 2016, 2015, 2014 ve 2013 Yıllık
Raporları Hakkında Dilekçe Komisyonu ile İnsan Haklarını İnceleme Komisyonu
Üyelerinden Kurulu Karma Komisyon Raporları (5/8, 5/5, 5/4, 5/3) (S. Sayısı: 289 ve 289’a 1’inci Ek)

B) Kanun Tasarı ve Teklifleri
1.- Türkiye Cumhuriyeti Hükümeti ile Birleşmiş Milletler
Arasında Afet ve Acil Durum Halinde Yardım Sevkiyatının ve Yardım Personeline
Ait Eşyanın İthalat, İhracat ve Transitini Hızlandırmaya Yönelik Önlemlerin
Alınmasına İlişkin Anlaşmanın Onaylanmasının Uygun Bulunduğuna Dair Kanun
Tasarısı (1/764) ve Dışişleri Komisyonu Raporu (S. Sayısı: 460)
10 Ocak 2018 Çarşamba 
BİRİNCİ OTURUM
Açılma Saati: 14.02
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), İshak GAZEL
(Kütahya) 
----- 0 -----
BAŞKAN – Türkiye
Büyük Millet Meclisinin 47’nci Birleşimini açıyorum. 
III.- YOKLAMA
BAŞKAN
– Elektronik cihazla yoklama yapacağız.
Yoklama
için üç dakika süre veriyorum ve süreyi başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Birleşime
yirmi dakika ara veriyorum.
Kapanma Saati: 14.06
İKİNCİ OTURUM
Açılma Saati: 14.26
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), İshak GAZEL
(Kütahya) 
----- 0 -----
BAŞKAN – Türkiye
Büyük Millet Meclisinin 47’nci Birleşiminin İkinci Oturumunu açıyorum. 
III.- YOKLAMA
BAŞKAN –
Açılışta yapılan yoklamada toplantı yeter sayısı bulunamamıştı. Şimdi yoklama
işlemini tekrarlayacağım.
Yoklama için iki
dakika süre veriyorum ve süreyi başlatıyorum.
(Elektronik
cihazla yoklama yapıldı)
BAŞKAN – Sayın milletvekilleri, toplantı yeter sayısı
vardır, görüşmelere başlıyoruz. 
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur Bahçekapılı’nın,
10 Ocak Çalışan Gazeteciler Günü’nü kutladığına ilişkin konuşması
BAŞKAN – Bugün Çalışan Gazeteciler Günü.
Demokratik kültürümüzün en önemli parçalarından birisi olan medya
kuruluşlarının, sorumluluklarının bilincinde olarak hem demokrasimizin gelişmesine
hem de birlik ve beraberliğimizin pekişmesine katkılarının süreceğine
inanıyorum. 
Bütün gazetecilere hızlı ve doğru haber
yarışında başarılar diliyorum. Bu özel gün vesilesiyle başta birlikte mesai
yaptığımız Parlamento muhabirleri olmak üzere kamuoyunun doğru
bilgilendirilmesinde ilkeli ve dürüst yayıncılığı prensip edinmiş, kişi hak ve
özgürlüklerine saygılı, fedakârca çalışan basın mensuplarının Çalışan
Gazeteciler Günü’nü kutluyorum.
Gündeme geçmeden önce üç sayın milletvekiline gündem
dışı söz vereceğim. 
Gündem dışı ilk söz taşeron işçilere yönelik
düzenlemelerdeki eksiklikler hakkında söz isteyen Konya Milletvekili Mustafa
Kalaycı’ya aittir. (Uğultular)
Buyurun Sayın Kalaycı. (MHP sıralarından alkışlar)
BAŞKAN – Biraz da sessizliğimizi koruyabilirsek sayın
milletvekilleri, lütfen…
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Mustafa Kalaycı’nın, taşeron işçilere
yönelik düzenlemedeki eksikliklere ilişkin gündem dışı konuşması
MUSTAFA
KALAYCI (Konya) – Sayın Başkan, değerli milletvekilleri; hepinizi saygıyla
selamlıyorum.
24
Aralık 2017 tarihli Resmî Gazete’de yayımlanan 696 sayılı Kanun Hükmünde
Kararname’de taşeron işçi, geçici işçi ve 4/C’li çalışanlara yönelik
düzenlemeler de yer almıştır. (Uğultular)
BAŞKAN
– Sayın milletvekilleri…
MUSTAFA
KALAYCI (Devamla) – Bu düzenleme olumlu olmakla birlikte kamudaki taşeron
işçilerin tamamını kapsamamaktadır. Kapsama alınmayan kuruluşların başında
KİT’ler gelmektedir. Yaklaşık 1 milyon taşeron işçi kadroya geçerken
KİT’lerdeki 50 bin kişi kadro dışı kalmıştır. KİT’leri kapsam dışında bırakmak
hakka ve hakkaniyete aykırı olmuştur. 
Bakınız,
Çalışma ve Sosyal Güvenlik bakanı 24 Aralık 2017 günü Anadolu Ajansı Editör
Masası’nda yaptığı açıklamalarda kapsama giren kurumları belirtirken Atatürk
Orman Çiftliği ve TİGEM’in ismini vererek ayrı bir listede, ek bir listede
olduğunu söylemiş ve “Kardeşlerimizin içi rahat olsun.” demiştir. Bunun üzerine
başta TİGEM’de çalışan taşeron işçiler âdeta bayram sevinci yaşamış ancak
ayrıntılar belli olunca hayal kırıklığına uğramışlardır.
Arkadaşlarımız
bizlere ulaşmaktadır. Biraz önce Van Gölü Feribot İşletmesinde çalışan taşeron
işçiler aramışlardır. KİT’lerde çalışan taşeron işçilerin kadro dışı
bırakılması kabul edilemez ve bunun hiçbir haklı gerekçesi olamaz. 
Yine,
hastanelerde bilgi işlemci, laborant, tekniker, kimyager, radyolog olarak
çalışan binlerce sağlık personeli de kadro alamadığından büyük bir şok
yaşamaktadır. Hâlbuki asıl işi yapan ve kanun hükmünde kararnamede aranan tüm
şartları taşıyan taşeron işçisi sağlıkçılar sadece ihalelerin yaklaşık maliyeti
içinde personel giderleri yüzde 70’in altında olduğu gerekçesiyle kadro dışı
kalmışlardır. Yine, tüm şartları taşıdığı hâlde yüzde 70 gerekçesiyle birçok
bakanlık ve kurumda çalışan taşeron işçilere de kadro verilmemektedir. Böyle
bir gerekçenin hiçbir izahı olamaz. Bu çalışanların taşeron personeli olduğu
açıktır. İhalede personel çalıştırmanın yanı sıra malzeme, yazılım ve benzeri
işlerde olması bu çalışanların taşeron işçisi olduğu gerçeğini ortadan
kaldırmamaktadır. Herkes bilir ki bu çalışanlar işvereni tanımaz bile, yapılan
ihalelerde işverenler değişir, onlar aynı işte çalışmaya devam ederler. Yirmi
yılı aşan süredir bu şekilde çalışanlar vardır dolayısıyla kadro dışı
bırakılmaları büyük haksızlıktır. 
Yine,
kapsam bakımından hesaba katılıp katılmadığı belli olmayan Türkiye Büyük Millet
Meclisi, Tarım Kredi Kooperatifleri Merkez Birliği, kaymakamlıklar, sosyal
yardımlaşma vakıfları, okullar ve benzeri yerlerde çalışanlar da bulunmaktadır.
Bakınız, Malatya Beydağı Konaklama Merkezi Suriyeli kampında çalışan özel
güvenlik personeli kendilerinin başvurularının kabul edilmediğini
söylemektedir. Amacın kamuda taşeron işçisi çalıştırılmasına son verilmesi
olduğu düşünüldüğünde, kurum ve ihale ayrımı yapmadan taşeron işçilerin
tamamının kadroya geçirilmesi daha uygun olacaktır, adalet ve eşitlik ilkeleri
de bunu gerektirmektedir. 
Ayrıca,
4 Aralıktan önce çalışmış olanların kapsam dışında bırakılmış olması da
hakkaniyete uygun düşmemektedir. Çünkü yıllarca taşeron işçi olarak çalışıp 4
Aralık öncesi görevlerine son verilmiş olanların kadro hakkı yokken sadece 4
Aralık günü işe başlayansa kadroya geçebilecektir. Milliyetçi Hareket Partisi
olarak, Hükûmetin kadro alamayan taşeron işçilerin feryadını duyacağını ve bu
çalışanları kadro kapsamına alacağını umuyor ve bekliyoruz. 1 milyonun üzerinde
kişi için olumlu bir düzenleme yapan Hükûmet, sayıları binler düzeyinde ifade
edilen kadro mağdurlarını da dikkate almalıdır. Hayırlı bir düzenleme
yapılmıştır ve bu da tamamına erdirilmelidir. 
Diğer
yandan, Sağlık Bakanlığında 100 binin üzerinde taşeron işçisi kadro alırken
yıllardır asıl işte çalışan vekil ebe hemşireler, aile sağlığı çalışanları ve
aile hekimlikleri tıbbi sekreterleri olmak üzere toplamda 9 bin çalışana kadro
verilmemesi de hakkaniyetle bağdaşmamaktadır. 
Yine,
sayıları 3 bin civarında olan vekil imam ve müezzinler ile çok düşük ücretle
çalıştırılan fahri öğreticiler de umutla beklemektedir. Esasen köklü bir
düzenleme yapılmalı, KİT’ler de dâhil tüm kamuda taşeron, sözleşmeli, 4/C’li,
geçici (fahri) ücretli ve vekil statüsünde çalışanların tamamı kapsama
alınmalılar. 
Teşekkür
ediyor, saygılar sunuyorum. (MHP sıralarından alkışlar)
BAŞKAN
– Teşekkür ederim Sayın Kalaycı.
Gündem
dışı ikinci söz, Gebze Hünkâr Çayırı hakkında söz isteyen Kocaeli Milletvekili
Tahsin Tarhan’a aittir.
Buyurun
Sayın Tarhan. (CHP sıralarından alkışlar)
2.- Kocaeli Milletvekili Tahsin Tarhan’ın, Gebze Hünkar
Çayırı’na ilişkin gündem dışı konuşması
TAHSİN
TARHAN (Kocaeli) – Sayın Başkan, değerli milletvekilleri; Genel Kurulu saygıyla
selamlıyorum.
Değerli
milletvekilleri, Kocaeli’nin tarihinde çok önemli yeri olan Fatih Sultan Mehmet
Han’ın otağı Hünkâr Çayırı’ndan söz etmek istiyorum. Tarihimizin ve Kocaeli’nin
en kutsal alanlarından bir tanesi olan, çağ açıp çağ kapatan Fatih Sultan
Mehmet’in vefat ettiği yer Hünkâr Çayırı ne oldu biliyor musunuz? Ranta kurban
edildi. Evet, yanlış duymadınız, Osmanlı torunları olmakla övünenler tarafından
tarihin en büyük devlet adamı ve komutanlarından Fatih Sultan Mehmet’in vefat
ettiği yer ranta kurban edildi, hem de pul parasına. 
Bizler
defalarca “Tarihî dokusu korunsun, atalarımızın mirasına sahip çıkılsın,
Fatih’in anısı yaşatılarak değerlendirilsin.” dememize rağmen maalesef
yapılmadı. Hünkâr Çayırı Köy Hizmetlerinin himayesinde bulunurken Kocaeli
Büyükşehir Belediyesine, oradan Sekapark karşılığında Devlet Malzeme Ofisi
himayesine, daha sonra kanuna aykırı olmasına rağmen Özelleştirme İdaresine
devredilerek en sonunda satışa çıkarıldı. Bu durum karşısında mücadelemiz ve
tepki göstermemiz üzerine satış durdurulmuş ve yanlıştan vazgeçilmişti,
maalesef sonuç yine aynı noktaya geldi. Oysa daha üç ay önce soru önergesi
vererek durumun akıbetini öğrenmek istedik; “Hünkâr Çayırı’nın satışı gündemde
mi, içerisinden tarihî dokusunu bozacak şekilde yol geçti mi?” diye sorduk.
Maliye Bakanlığı tarafından 18/9/2017 tarihinde “Fatih Sultan Mehmet otağı olan
Hünkâr Çayırı, içerisinde bulunan Hünkâr Çeşmesi, namazgâh ve köprüyle birlikte
özelleştirme kapsamında değildir ve satılmayacaktır.” şeklinde cevap tarafımıza
bildirildi; imza, Naci Ağbal. Ancak bakıyoruz ki Hünkâr Çayırı çoktan gözden
çıkarılmış. 18/12/2017 tarihinde Hünkâr Çayırı’nın 133 dönümlük arazisi otuz yıl
süreyle Erzincan Kültür ve Dayanışma Vakfına 465 bin Türk lirası bedel
karşılığında verilmiş. 
Değerli
milletvekilleri, Hünkâr Çayırı tarihî mirasımız açısından çok önemli. Otuz yıl
olarak kiralanmasından, zilyet hakkından ötürü satış hakkının elde edilecek
olması da rant çıkarcılığı olduğunun göstergesidir. Hünkâr Çayırı’nın
Erzincanlılar Vakfına tahsis edilmesini duyduğumuzda bizlerin aklına Sayın
Başbakan geliyor çünkü Sayın Başbakan bu derneğin onursal üyesi. Soruyoruz: Bu
durumdan Başbakan Sayın Binali Yıldırım’ın haberi var mıdır, yoksa tarihî bir
miras ranta kurban edilerek Başbakan zora mı düşürülmek isteniyor? Vakıf,
Hünkâr Çayırı’nı sözde okul veya üniversite yapımı için kullanacakmış. Hünkâr
Çayırı üniversite için kullanılacaksa hemen bitişiğinde bulunan Gebze Teknik
Üniversitesi için kullanılmalıdır. 
Değerli
milletvekilleri, “Hünkâr Çayırı tarihî mirasımızdır. Burayı tabii ki
sattırmayacağız.” diyenlerin söz konusu rant olunca Hünkâr Çayırı’nı pul
parasına gözden çıkarmalarını tarih asla affetmeyecektir. Bu satışta tarihe ve
millete saygısızlık vardır. Bir an önce Kocaeli iktidar milletvekilleri de
ellerini taşın altına koymalıdır. 
Bu
büyük yanlıştan vazgeçilmesi gerektiğini temenni ediyorum. Genel Kurulu
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Tarhan. 
Gündem
dışı üçüncü söz, büyük mütefekkir Seyyid Ahmet Arvasi’nin ölüm yıl dönümü
münasebetiyle söz isteyen Manisa Milletvekili Selçuk Özdağ’a aittir. 
Buyurun
Sayın Özdağ. (AK PARTİ sıralarından alkışlar) 
3.- Manisa Milletvekili Selçuk Özdağ’ın, büyük mütefekkir
Seyyid Ahmet Arvasi’nin ölümünün 30’uncu yıl dönümüne ilişkin gündem dışı
konuşması
SELÇUK
ÖZDAĞ (Manisa) – Sayın Başkan, değerli milletvekilleri; yazar ve mütefekkir
Seyyid Ahmet Arvasi’nin ölüm yıl dönümü nedeniyle söz almış bulunmaktayım.
Hepinizi saygıyla selamlıyorum. 
Doğrudan
doğruya milletin seçeceği devlet başkanı, aynı zamanda hükûmetin başkanı olarak
vazife yapmalıdır. Bu tedbir, her şeyden önce belli bir süre hükûmet
buhranlarına son verecek, icra rahatça çalışabilecektir. Böyle bir tedbir,
üstelik milletimizin karakter ve yapısına da uygundur ve onu memnun edecektir.
Demokrasiye inananlar millet iradesinden korkmazlar. 
Peki,
kırk yıl öncesinin Türkiyesinde şanlı milleti için en iyi ve en hayırlı
sistemin başkanlık sistemi olduğunu anlatan mefkûresi geniş bu ülkü insanı
kimdir? 31 Aralık 1988’de daktilosu başında vefat eden eğitimci, yazar ve
mütefekkir Seyyid Ahmet Arvâsî ömrünü insan yetiştirmeye adamış bir Türk
milliyetçisiydi. 
Seyyid
Ahmet Arvâsî, 15 Şubat 1932 yılında Ağrı’nın Doğubeyazıt ilçesinde dünyaya
geldi. 1966 yılında Alparslan Türkeş’le tanıştı ve Cumhuriyetçi Köylü Millet
Partisine katıldı. 1967 yılında yayımlanan “Kendini Arayan Adam” adlı eseriyle
milliyetçi gençler arasında tanınmaya başladı. 1978 yılında Hergün gazetesinde
“Türk-İslam Ülküsü” adını verdiği köşe yazıları yazmaya başladı, 1970’li yıllar
boyunca ülkücü gençlik üzerinde hayli etkili oldu. 
Seyyid
Ahmet Arvâsî, 1970’li yılların siyasi ortamında milliyetçilerin İslam’dan,
İslamcıların ise milliyetçilikten uzak durmasını dert edindi. İslamcı çevrede
milliyetçileri ırkçılıkla, milliyetçi çevrede ise İslamcıları milliyet
düşmanlığıyla suçlayanlar vardı. Arvâsî Hoca din ile milliyetin en az bin
yıldan beri birbiriyle kaynaştığını ifade ederek “Türklük bedenimiz, İslamiyet
ruhumuz” formülünü seslendirdi. Türk milliyetçiliğini insani ve ilerici bir
hareket olarak gören Arvâsî, ömrünü Türk milliyetçiliğine adamasını şöyle izah
etti: “Ben Afrika’nın ortasında doğmuş bir zenci olsaydım ve bu şuur yine bende
olsaydı, tereddütsüz Türk milliyetçisi olurdum çünkü ben Amentü’ye iman ettiğim
gibi iman ediyorum ki Türk milletinin de İslam âleminin de mazlum milletlerin
de kurtuluşu Türk milliyetçilerindedir.”
Değerli
milletvekilleri, Arvâsî Hoca bir Doğu Anadolu insanı olarak doğu meselesiyle de
yakından ilgilendi, çözüm aradı. Devlet Doğu ve Güneydoğu Anadolu’da
anaokulları, kütüphaneler, üniversiteler açmalı, radyo ve televizyon daha
etkili yayın yapmalı, güçlü bir ulaşım ve haberleşme ağı kurmalı, planlı bir
şehircilik politikası izlemeli ve bölgede sanayi merkezleri kurmalıydı. Bugün,
onun söylediklerinin ne kadar isabetli olduğunu hep birlikte görüyoruz. 12
Eylül darbesinin ardından tutuklandı ve MHP ana davası sanıkları arasına dâhil
edildi, 1981’de serbest bırakıldı. 
Değerli
milletvekilleri, milletlerin ruh üfleyen, onları büyük ideallerle buluşturan
kılavuzları vardır. Kendilerine ait bir yaşamları yoktur, milletleri için
yaşarlar. Arvâsî de o büyük idealistlerden biridir, hayatı, eserleri millete
adanmıştır. 
Değerli
milletvekilleri, bugün bir problem olarak karşımızda duran sakat ve arızalı din
algısını yarım asır önce tespit etmiş, hür insanı tarif ederken şunları
söylemiştir: “Hür insan, Allah’ın rızasından başka çıkış noktası aramaz. O,
egosunu da toplumu da putlaştırmaz, objektif ve subjektif putların tamamını
kafasında kırar, kula kulluk etmez.” Bugün, insanlık sayısız sahte tanrı
üreterek aklını ve beynini kendi elleriyle tasmalamış, zincire vurmuştur.
“İslam’da ruhbanlık yoktur.” diyen Arvasi, günümüzde bir nevi din tekeli
oluşturan sınıfları da reddederek “İslam, Allah ve Resul’ünün dinidir ve
herkese açıktır, hiç kimse hiç kimseyi bu dinden aforoz edemez.” der. İslam’da
“dini temsil edenler veya etmeyenler” diye ayrım yoktur. Böyle bir
sınıflandırma, tüm insanlığı hedef alan ve herkesten aynı şeyleri isteyen bir
dini bağlamından çıkarmak, vatandaşın bazısını bazısına dinî anlamda mecbur
etmek, bağlamak anlamına gelir, Arvasi Hoca bunu kabul etmez. 
Ulus
ve milleti reddedenlere bunun yanlışlığını haykıran Arvasi “İslamiyet,
âlemşümul bir dindir, ırkları ve milletleri hem kabul ve tasdik eder hem de
İslam kardeşliği şuuru içinde iş birliği yapmaya çağırır.” der. Bu “ümmet”
kavramının Arvasi’de siyasi bir kavram olmadığı anlamına gelir. 
Arvasi,
Türk milletine âşıktır; Türk’ten, Türlükten korkan, kaçanlara seyit yani
Peygamber’in kutlu soyundan gelmesine rağmen “Dünyada tek bir Türk kalsa o,
benim.” der. Türk milletinin İslam’a ve insanlığa yaptığı hizmetleri
kitaplarının odağına yerleştirir. Abdülhakim Arvasi’nin sözleriyle şöyle der:
“Ben bir seyidim. Bu demektir ki Türk soyundan değilim ama yeryüzünde bütün
Türkler silinse, 3 Türk kalsa birisi ben olurum, 2 Türk kalsa yine birisi ben
olurum, 1 Türk kalsa o yine ben olurdum, son Türk kalsa da yine ben olacağım
çünkü Türkler olmasa bugünkü manada İslamiyet olmazdı.” Bahtiyarız ki
misyonumuz hâlâ devam ediyor. 
Demokrasiyi
İslam dışı ilan eden, dünya umurundan habersiz din adamlarını eleştirerek “Yüce
Kitabımız insanlara yine insanların tahakküm etmesini yasaklamıştır, idare
edenlerin de edilenlerin de tahakküm hakkı yoktur. Dinimiz, danışmaya, halkın
rey ve düşüncesine büyük önem vermiştir ‘Ümmetin ihtilafında rahmet vardır.’
diyerek de bir nevi çoğulcu bir yapıya cevaz vermiştir.” der. 
(Mikrofon
otomatik cihaz tarafından kapatıldı)
SELÇUK
ÖZDAĞ (Devamla) – Seyyid Ahmet Arvasi (Hatip tarafından Kalem suresinin 1’inci
ayetikerimesinin okunması) ayetinin manasına inanan bir münevverdi, kalemine
ettiği yemine ölünceye kadar sadık kaldı, 1988’de daktilosunun başında
çalışırken vefat etti.
Bugün,
Arif Nihat Asya’nın aynı zamanda ölüm yıl dönümüydü geçenlerde ve aynı zamanda,
Batı Trakya Türklüğünün lideri olan Sadık Ahmet’i de rahmetle anıyorum, doğum
yıl dönümüydü ve çalışan gazetecilerin de gününü kutluyorum.
Hepinizi
saygıyla selamlıyorum, Allah’a emanet olun. (AK PARTİ ve MHP sıralarından
alkışlar)
BAŞKAN
– Teşekkür ederim Sayın Özdağ.
Sayın
milletvekilleri, şimdi, yerlerinden söz talebinde bulunan sayın
milletvekillerine birer dakikalık söz vereceğim.
Söz
vereceğim sayın milletvekillerinin isimlerini okuyorum: Sayın Aydın, Sayın
Engin, Sayın Şimşek, Sayın Özdemir yerine Sayın Doğan, Sayın Kayışoğlu, Sayın
Kara, Sayın Gaytancıoğlu, Sayın Yalım yerine Sayın Turpcu, Sayın Kılıç, Sayın
Kayan, Sayın Tarhan yerine Sayın Yarayıcı, Sayın Yıldırım, Sayın Hürriyet,
Sayın Sürekli, Sayın Gürer ve Sayın Dedeoğlu.
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ayşe Nur
Bahçekapılı’nın, Giresun Milletvekili Bülent Yener Bektaşoğlu’na geçmiş olsun
dileğinde bulunduğuna ilişkin konuşması
BAŞKAN
- Rahatsızlığı nedeniyle uzun bir zamandan beri aramızda olmayan Sayın
Bektaşoğlu’na çok çok geçmiş olsun diyoruz. Talep ederlerse Sayın Bektaşoğlu’na
da son olarak bir dakikalık söz veririz.
Buyurun
Sayın Aydın.
VI.- AÇIKLAMALAR
1.- Bursa Milletvekili Erkan Aydın’ın, 10 Ocak Çalışan
Gazeteciler Günü’nü kutladığına ve kadroya geçmeye çalışan taşeron işçilere
“sulh sözleşmesi” adı altında bir belge imzalatılmasına ilişkin açıklaması
ERKAN
AYDIN (Bursa) – Teşekkür ederim Sayın Başkan.
Hiçbir
siyasi güç etkisi altında kalmadan, objektif gazeteci çizgisinden şaşmadan,
gerçekleri halka doğru bir şekilde aktaran bütün onurlu, tarafsız gazetecilerin
gününü kutluyorum. 
Gazetecilerin
özgürce yazabildiği, sorabildiği, biat etmeden çalışabildiği, haberciliğin suç
olmadığı bir Türkiye umudunu da yineliyorum. 
Şu
günlerde kadroya geçmeye çalışan taşeron işçilerine “sulh sözleşmesi” adı
altında bir belge imzalatılmakta. Bu belgenin ne içerdiğini maalesef kimse
bilmiyor. Bu konuda soru önergesi de vermemize rağmen bir yanıt alamadık. Bu
sözleşme, taşeron işçilerinin çalıştıkları süre kadar elde ettiği tüm hak ve
alacaklarından feragat etmesi demek değil midir? Bu sözleşmeye imza atmayan
çalışanlar kadroya alınmayacaklar mı? Çalışma Bakanının bir an önce bu
sorularımıza yanıt vermesini talep ediyorum.
Teşekkür
ederim.
BAŞKAN
– Teşekkür ederim Sayın Aydın.
Sayın
Engin…
2.- İstanbul Milletvekili Didem Engin’in, 10 Ocak Çalışan
Gazeteciler Günü’nü kutladığına ilişkin açıklaması
DİDEM
ENGİN (İstanbul) – Teşekkürler Sayın Başkan.
Bugün,
10 Ocak Çalışan Gazeteciler Günü. Ancak ülkemizde 100’ün üzerinde gazeteci
tutuklu, binlerce gazetecimiz ise işsiz, iş bulabilen gazetecilerimiz ise ağır
çalışma koşulları ve özlük hakları sorunlarıyla karşı karşıyalar. Dünya Basın
Özgürlüğü Endeksi’nde ise ülkemiz 180 ülke arasında 155’inci sıraya gerilemiş
durumda. Hâlbuki basın özgürlüğü, halkımızın haber alma ve bilgi edinme
özgürlüğü demektir. 
Görevlerini
ifa ederken yaşamlarını yitiren basın emekçilerimizi saygı ve minnetle anıyor,
halkımızın doğruları ve gerçekleri öğrenmesi için baskılara boyun eğmeden
korkusuzca ve tarafsızca mesleğini yapmaya çalışan tüm gazetecilerimizi,
Parlamento muhabirlerimizi, yerel basın emekçilerimizi saygıyla selamlıyorum.
BAŞKAN
– Sayın Şimşek…
3.- Mersin Milletvekili Baki Şimşek’in, hac kontenjanın
artırılarak insanların mağduriyetinin giderilmesini talep ettiğine ilişkin
açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Başkan, hac müracaatları başlamıştır ama yaklaşık on yıldır, on iki yıldır
hacca müracaat edip de kurada çıkmayan insanların mağduriyeti devam etmektedir.
Bu yıl kura çekiminden önce… Çok eskiden müracaat edip de yıllardır, artık
-yaşlı insanlar zaten genelde hacca müracaat ediyorlar ama- on iki, on üç
yıldır kurada çıkmayanlar var, şansları bir türlü yaver gitmiyor. Bunlara bir
hak tanınmasını, Diyanet İşleri Başkanlığının ve bakanlığın bununla ilgili bir
çalışma yapmasını… Geçmiş yıllarda böyle haklar tanınmıştı ama yıllardır bu
tanınmıyor ve şu anda birçok insan mağdur durumda. Kontenjanın artırılarak bu
insanların mağduriyetinin giderilmesini talep ediyor, saygılar sunuyorum.
BAŞKAN
– Teşekkür ederim.
Sayın
Doğan…
4.- İstanbul Milletvekili Selina Doğan’ın, kadına yönelik
şiddetin ve istismarın önlenmesi için erkeklerin de rehabilite edilmesi
gerektiğine ilişkin açıklaması
SELİNA
DOĞAN (İstanbul) – Sayın Başkan, kadına yönelik şiddetin ve istismarın
önlenmesi için kadının olduğu kadar erkeğin de rehabilite edilmesi gerekiyor.
Nitekim, 6284 sayılı Kanun’da buna ilişkin düzenleme de mevcut ancak şiddet
uygulayan erkeklerin rehabilitasyonu yapılıyor mu, bilmiyoruz. Bugüne kadar kaç
erkek rehabilite edildi?
Yine,
geçen hafta bir babanın 2 ve 4 yaşlarındaki 2 çocuğunu öldürdükten sonra
intihar etmesi haberiyle sarsıldık. Cinayeti en iyi açıklayan söz de annenin
“Kaç defa şikâyet ettim, savcısına, polisine gittim.” sözleriydi. Cinayet göz
göre göre geldi, tıpkı cinayetin işleneceğini herkesin bildiği ama hiç kimsenin
hiçbir şey yapmadığı “Kırmızı Pazartesi” romanı gibiydi.
Sayın
Başkan, geçen ay da benzer bir olay Antalya’da yaşandı. Bu çocuk cinayetlerini
önlemek için izlemek dışında neler yapılıyor? Bu iki soruya Sayın Bakandan
cevap bekliyoruz.
Teşekkürler.

BAŞKAN
– Teşekkür ederim ben de.
Sayın
Kayışoğlu…
5.- Bursa Milletvekili Nurhayat Altaca Kayışoğlu’nun,
üniversitelerin özgür kalması, bilimin evrensel olması gerektiğine ilişkin
açıklaması
NURHAYAT
ALTACA KAYIŞOĞLU (Bursa) – Teşekkürler Sayın Başkan.
Bin
dört yüz yıl önce Sevgili Peygamberimiz “İlim Çin’de de olsa gidip alınız.”
diyerek bilimin evrenselliğine vurgu yapmıştı; bugünse bilimi temsil eden
üniversitelerin yerli olması gerektiğine vurgu yapıp üniversiteleri bilimden
uzaklaştırmak isteyen Erdoğan anlayışıyla karşı karşıyayız. İlim yerine “Et
Çin’de de olsa gidip alınız.” anlayışına karşı halkımız diyor ki: “Biz yerli et
istiyoruz, yerli tohum istiyoruz, yerli mercimek, yerli mahsul istiyoruz.”
Bırakın üniversiteler özgür kalsın, bırakın ilim, bilim evrensel olsun.
Teşekkürler.
BAŞKAN
– Teşekkür ederim ben de Sayın Kayışoğlu.
Sayın
Kara…
6.- Antalya Milletvekili Niyazi Nefi Kara’nın, atama
bekleyen sağlık çalışanları için ne zaman adım atılacağını, kamuda engelli
olarak istihdam edilmesi gerekenler ile istihdam edilenlerin oranlarını,
huzurevleri ile yaşlı ve hasta bakım merkezlerine yoğun talebi karşılamak için
bir çalışma olup olmadığını öğrenmek istediğine ilişkin açıklaması
NİYAZİ
NEFİ KARA (Antalya) – Teşekkürler Sayın Başkan.
Bir
taraftan hekim ve sağlık personeli eksiği olduğu söylenirken hâlen atama
bekleyen tıp doktoru ve sağlık çalışanları vardır. Bu konuda Hükûmet ne zaman
adım atmayı planlamaktadır? 
Diğer
bir sorum ise Aile Bakanına: 2018 yılı için 5 bin engelli ataması yapılacağı
bildirilmişti. Bu atamalar ne zaman yapılacak? Kamu kurum ve kuruluşlarında
engelli olarak istihdam edilmesi gerekenler ile istihdam edilen
vatandaşlarımızın oranları nedir? Aradaki fark nereden kaynaklanmaktadır? 
Huzurevleri
ile yaşlı ve hasta bakım merkezlerine yoğun bir talep olduğunu biliyoruz ancak
devlete ait bu kurumlarda yeterli yatak olmadığı ya da nitelikli personelin
istihdam edilmediği de bilinmekte. Bu sorunun çözümü için yeni bakımevleri ve
nitelikli personel alımı noktasında bir çalışma var mıdır? 
Teşekkür
ederim. 
BAŞKAN
– Teşekkür ederim ben de. 
Sayın
Gaytancıoğlu… 
7.- Edirne Milletvekili Okan Gaytancıoğlu’nun, emeklilere
yapılan zam oranına ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan. 
Emeklilere
günde 2 lira zam yapıldı. Yirmi yıl, otuz yıl hatta kırk yıl çalışıp da emekli
olanlara sadece günlük 2 lira zam verilecek. Şimdi soruyorum: Acaba devletin
bütçe dengesini emekliler mi bozuyor? Suriyelilere 30 milyar dolar ödenirken
bütçeye bir şey olmuyor da sıra emekliye gelince mi denge bozuluyor? Dünyanın
170 ülkesine beş yılda 21 milyar dolardan fazla yardım dağıtıldı. Hatta
Amerika’nın Oregon Eyaletinde yaşayan Kızılderili kabilelere bile 200 bin dolar
vermedik mi? Küresel İnsani Yardım Raporu’na göre dünyanın en zengin ülkeleri
olan Amerika, Kanada ve Japonya’yı bile geride bırakarak en cömert ülke
seçilmedik mi? AKP Genel Başkanı, Cumhurbaşkanlığı örtülü ödeneğinden her yıl
tek başına 2 milyar lira harcamıyor mu? Bakanlar bir yıl içinde sadece pasta ve
çiçeğe 1 milyar lira harcamıyor mu? Geçmediğimiz köprü, girmediğimiz tünel,
yatmadığımız hastane için garanti verdikleri yandaş müteahhitlerin cebine 6
milyar koymuyorlar mı? 
(Mikrofon
otomatik cihaz tarafından kapatıldı) 
BAŞKAN
– Teşekkür ederim. 
Sayın
Turpcu… 
8.- Zonguldak Milletvekili Şerafettin Turpcu’nun, Zonguldak
Atatürk Devlet Hastanesi ve Bülent Ecevit Üniversitesi Sağlık Uygulama ve
Araştırma Merkezinde çalışan kadro dışında kalan işçilerin mağduriyetinin
giderilip giderilmeyeceğini öğrenmek istediğine ilişkin açıklaması
ŞERAFETTİN
TURPCU (Zonguldak) – Teşekkürler Sayın Başkan. 
Zonguldak
Atatürk Devlet Hastanesi ve Bülent Ecevit Üniversitesi Sağlık Uygulama ve
Araştırma Merkezinin sterilizasyon, ameliyathane, dekontaminasyon,
dezenfeksiyon gibi bölümlerinde çalışan 105 taşeron personeli ihalelerdeki bir
madde nedeniyle kadroya geçememişlerdir. Bu personel 2014 yılına kadar
personele dayalı hizmet ihalesine göre çalışırken 2014 yılı itibarıyla paket
usulüyle çalıştırılmaya başlanmıştır. İstanbul Eğitim ve Araştırma Hastanesi ve
Çorum Ağız ve Diş Sağlığı Hastanesindekiler yaptıkları iş aynı olmasına rağmen
kadro almaya hak kazanmışlardır. İhale usulleri farklı oluşu nedeniyle ise bu
arkadaşlarımız kadro dışında bırakılmışlardır. Bu personelimizin mağduriyeti
giderilecek midir?
Teşekkür
ediyorum.
BAŞKAN
– Teşekkür ederim.
Sayın
Kılıç…
9.- Kahramanmaraş Milletvekili İmran Kılıç’ın, 10 Ocak
Çalışan Gazeteciler Günü’nü kutladığına ve suyun hayat demek olduğuna ilişkin
açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Çalışan
Gazeteciler Günü’nü kutluyorum. 
Su
hayattır. Kâinatta ne varsa suda yaşadı önce, üstümüzden su geçer doğunca ve
ölünce. Su, hayat verici olma özellikleriyle insanı hep cezbetmiş ve
medeniyetlerin şekillenmesinin temel öğeleri arasında yer almıştır. İnsanların
suyun temizliği, bakımı, dağıtılması için yaptıkları her hizmet, aslında bu
değere bakış açılarını ve kültür seviyelerini göstermektedir. Ecdadımız “Allah
yolunda” anlamına “…” (x)
kavramını “sebil” olarak kısaltıp çeşmelere isim yapmışlardır. “Su hayattır.”
sözü de bu nimetin hayati değerini ifade etmektedir. İnsanlara hayatın
güzelliğini hissettiren suyun temin edilmesi o kadar değerli kabul edilmiş ki
teşekkür ederken de yine suyun önemini belirten “Su gibi aziz ol.” duasının
kullanılması da medeniyetimizin güzelliğinden kaynaklanmaktadır.
BAŞKAN
– Teşekkür ederim Sayın Kılıç.
Sayın Kayan…
10.- Kırklareli Milletvekili Türabi Kayan’ın, günümüzde en
büyük sorunun işsizlik olduğuna ve Tekirdağ Maviş İplik Fabrikasında
çalışanların e-devlet şifrelerinin istendiğine ilişkin açıklaması
TÜRABİ
KAYAN (Kırklareli) – Teşekkür ederim Sayın Başkan.
Günümüzde
en büyük sorunumuz işsizlik. İşsizliğe çözüm bulmak için de büyük bir çaba
göstermemiz gerekiyor. Hükûmetin de bu konuda adım attığını görüyoruz.
Tekirdağ
ili Ergene bölgesinde faaliyet gösteren Maviş İplik Fabrikasında 370 kişi
çalışmaktadır. Bu fabrikamızda, geçen gün Fabrika Müdürü Mustafa Şahin’in bir
ilanı görülmüştür; ilanda diyor ki: “Tüm çalışanların dikkatine: 18/12/2017
tarihine kadar tüm çalışanların e-devlet şifresini personel işlerine bildirmesi
özellikle ilan olunur.” Bu fabrika müdürü ne demek istiyor? Ve bu fabrika
müdürünün İçişleri Bakanımız Sayın Soylu’nun asker arkadaşı olduğu söyleniyor, doğru
mudur?
Teşekkür
ederim.
BAŞKAN
– Teşekkür ederim ben de.
Sayın
Yarayıcı…
11.- Hatay Milletvekili Hilmi Yarayıcı’nın, Suriye ordusunun
Nusra cephesinin kontrolündeki İdlib’e yönelik operasyonlarından rahatsız olan
iktidarın İran ve Rusya Büyükelçilerine nota vermesine ilişkin açıklaması
HİLMİ
YARAYICI (Hatay) – Teşekkürler Sayın Başkan.
Suriye
ordusunun Nusra cephesinin kontrolündeki İdlib’e yönelik operasyonlarından
rahatsız olan iktidar, İran ve Rusya büyükelçilerini bakanlığa çağırarak nota
verdi ve Astana sürecinde İdlib’in çatışmasızlık bölgesi ilan edildiğini
hatırlattı. Ancak Birleşmiş Milletlerin de terör örgütü ilan ettiği IŞİD, Nusra
ve El Kaide bağlantılı örgütler Astana sürecinin tarafı olmadığı gibi, onlar bu
süreci tanımadıklarını da tüm dünyaya ilan etmişti. Bu durumda, Suriye’de terör
örgütüne yönelik müdahale bizim Dışişleri Bakanlığımızı niye rahatsız ediyor?
Ve bugün öğreniyoruz ki Rusya, Türkiye’den garantörlüğün gereği olarak terör
örgütlerinin saldırılarının engellenmesini istemiş. Astana’da Türkiye’ye
biçilen rolün teröristlerin garantörlüğü olması zaten başlı başına bir utanç
vesilesiyken bu talebe vesile olan iktidar ulusal onurumuzu bir kez daha
ayaklar altına almıştır.
Teşekkür
ederim. 
BAŞKAN
– Sayın Yıldırım…
12.- Adıyaman Milletvekili Behçet Yıldırım’ın, 10 Ocak
Çalışan Gazeteciler Günü’nü kutladığına, Adıyaman Açık Cezaevinde zehirlenen
mahkûmlara geçmiş olsun dileğinde bulunduğuna ve toplu yaşanılan yerlerde
hijyen ve beslenme gibi konularda titiz denetimler yapılması gerektiğine
ilişkin açıklaması
BEHÇET
YILDIRIM (Adıyaman) – Teşekkürler Başkanım. 
Bugün
10 Ocak Çalışan Gazeteciler Günü. Başta cezaevlerinde tutsak edilen gazeteciler
olmak üzere tüm gazetecilerin gününü kutluyorum. 
Dün
“Adıyaman Açık Cezaevinde 100’ün üzerinde mahkûm zehirlenme şüphesiyle Eğitim
ve Araştırma Hastanesine kaldırılmıştır.” haberini duyduk. Bu haber üzerine
gerek hastane yönetimi gerek cezaevi yönetimiyle görüştüm, sadece 10-15 kişiye
müdahale edilmiş, diğer mahkûmlar ayakta tedavi edildikten sonra tekrar
cezaevine gönderilmiştir. Rahatsızlık geçiren tüm mahkûmlara buradan geçmiş
olsun diyor, acil şifalar diliyorum.
Bu
olaydan çıkarılacak dersler olmalıdır. Gerek temizlik gerek beslenme
konularında kışla, okul, kreş, cezaevleri gibi toplu yaşanılan yerlerde hijyen
ve beslenme gibi konularda titiz denetimler yapılmalıdır ki benzer zehirlenme
vakalarını sık sık basından duymaktayız. İnsan yaşamı her şeyin üstünde
tutulmalıdır. Bir ülkede gelişmişlik ve demokrasinin en önemli göstergelerinden
birisi cezaevleridir. İşkencenin olduğu, insan hakkına saygının olmadığı
cezaevlerimiz evrensel hukuk değerlerine kavuşturulmalıdır. 
BAŞKAN
– Teşekkür ederim.
Sayın
Hürriyet…
13.- Kocaeli Milletvekili Fatma Kaplan Hürriyet’in, halk
eğitim merkezlerinde sözleşmeli olarak çalıştırılan usta öğreticilerin
sorunlarına ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Yıllarca
halk eğitim merkezlerinde sözleşmeli olarak çalıştırılan usta öğreticiler,
toplumun eğitim ve öğretim adına dinamiklerinden birini oluşturmaktadır. Yeri
geldiğinde çok zor şartlarda eğitim, öğretime katkı koyan usta öğreticiler,
maalesef, kadro dağıtılmasında her zaman devre dışı bırakılmaktadır. Aldıkları
ücret maalesef ki çok düşüktür, yirmi dört saat çalışan bir sözleşmeli usta
öğretici öğretmen maaşının yarısından bile az ücret almaktadır, iş garantisi
yoktur, kurs açılmadığında işsiz kalmaktadır, kıdem tazminatı gibi sosyal
hakları ve iş güvencesi de bulunmamaktadır; denetlenirken 657 sayılı Yasa’ya
göre denetleniyor ama herhangi bir statüleri bulunmuyor. Bu insanların
mağduriyetlerinin bir an önce giderilmesi için kadrolu usta öğretici statüsü
verilmelidir. 
Teşekkür
ediyorum.
BAŞKAN
– Teşekkür ederim ben de.
Sayın
Sürekli…
14.- İzmir Milletvekili Kerem Ali Sürekli’nin, 10 Ocak
Çalışan Gazeteciler Günü’nü kutladığına ilişkin açıklaması
KEREM
ALİ SÜREKLİ (İzmir) – Teşekkür ediyorum Sayın Başkanım.
Bugün
10 Ocak Çalışan Gazeteciler Günü. Gazi Mustafa Kemal Atatürk’ün dediği gibi
“Basın milletin ortak sesidir.” Bir milleti aydınlatmada ve muhtaç olduğu fikrî
gıdayı vermekte başlı başına bir kuvvet, bir mektep ve bir rehberdir. 
Bunun
yanında, basın camiamız ve gazetecilerimiz, vatan aşkıyla en zor zamanlarda
hayati görevler üstlenmiştir. Millî Mücadele’nin zafere ulaşan meşakkatli
yolculuğunda, millî direnişin diri tutulmasında basın camiamızın katkısı
büyüktür. Düşmana ilk kurşunu sıktıktan sonra şehit olan vatanseverliğin sembol
isimlerinden gazeteci Hasan Tahsin, sayısız kahramanlardan sadece birisidir. 
Millî
şuura sahip, vatanının ve milletinin yanında olan, aynı zamanda da
objektifliğinden ödün vermeyen tüm basın mensuplarımızın 10 Ocak Gazeteciler
Günü’nü kutluyor, kendilerine saygılarımı sunuyorum.
BAŞKAN
– Sayın Gürer…
15.- Niğde Milletvekili Ömer Fethi Gürer’in, 10 Ocak Çalışan
Gazeteciler Günü’nü kutladığına, kanun hükmünde kararnamelerle ihraç edilen
kişilerden bazıları hakkında hiçbir dava ve işlem olmadığına ve bunların
sorunlarıyla ilgilenilmesini dilediğine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan. 
10
Ocak Çalışan Gazeteciler Günü. Çalışan, işsiz bırakılan, cezaevinde olan tüm
gazetecilerin Gazeteciler Günü’nü kutluyorum. Basının, özgürce düşünceyi ifade
edebileceği, her türlü baskıdan arınmış günlerde çalışmalarını temenni
ediyorum. 
OHAL
nedeniyle çıkarılan kanun hükmünde kararnameler sonucu binlerce kişi ihraç
edildi. Mağdur olanların içinde neden ihraç edildiğini dahi bilmeyenler var. 
Niğde’de,
sağlık emekçilerinden Hatice Kayacan, 14 Temmuz 2017’de, 692 sayılı Kanun Hükmünde
Kararname’yle ihraç edildi. Melike Öcal, 29 Ekim 2016’da, 675 sayılı Kanun
Hükmünde Kararname’yle ihraç edildi. Dosyada belirtilen suçlarının ne olduğunu
soruyorlar. Haklarında ne bir dava var ne de bir işlem var ama ihraç edildiler,
işsiz bırakıldılar. Bunların sorunlarıyla ilgilenilmesini diliyorum. OHAL
kapsamında kurulan Komisyona 108 bin kişi dilekçe verdi ancak süreç çok ağır
işliyor, binlerce kişi bu konuda mağdur, Hükûmetin bu konularla ilgilenmesini
temenni ediyorum.
Teşekkür
ederim.
BAŞKAN
– Teşekkür ederim ben de. 
Sayın
Dedeoğlu…
16.- Kayseri Milletvekili Sami Dedeoğlu’nun, 10 Ocak Çalışan
Gazeteciler Günü’nü kutladığına ve Kayseri’nin Yahyalı ilçesine ilişkin
açıklaması
SAMİ
DEDEOĞLU (Kayseri) – Teşekkür ederim Sayın Başkanım.
Çalışan
gazetecileri kutluyorum. 
Bugün,
sizlere, cennet vatanımızın nadide bir bölgesi, Kayseri’mizin meyvesi, cenneti
Yahyalı ilçemizi tanıtmak istiyorum.
Erciyes
Dağı’nın güneyinde, binlerce kuş türünü barındıran kuş cenneti Sultan Sazlığı
devamında, Kayseri’nin Develi’den sonra 36 bin nüfusla en büyük ilçesi, doğa
harikası bir yerleşim alanıdır. Her çeşit meyvenin yetiştiği ilçemizde
elmacılığın ayrı bir yeri vardır. Mecliste bulunan bütün milletvekillerine
Kayseri milletvekillerimizle birlikte takdim ettiğimiz Yahyalı elması ilçe
ekonomisinde çok önemli bir yer almaktadır. Yahyalı ilçemiz dağları, yaylaları,
örenleri, yazıtları ve ünlü şelaleleriyle âdeta bir açık hava müzesidir. Bu
güzel ilçenin tanıtımına vesile olan, tadı ve lezzetiyle dillere destan elmayı
tattıran Yahyalı ilçesi Belediye Başkanı Sayın Esat Öztürk’e teşekkür ve
tebrikler… 
Sizleri
de Yahyalı’ya beklediğimi belirtiyor, yüce Meclisi saygılarımla selamlıyorum. 
BAŞKAN
– Teşekkür ederim.
Tekrar
geçmiş olsun dileklerimizle birlikte Sayın Bektaşoğlu, buyurun. 
17.- Giresun Milletvekili Bülent Yener Bektaşoğlu’nun,
geçirdiği rahatsızlık döneminde ve tedavisi süresince kendisini yalnız
bırakmayan, iyi dilek ve dualarını gönderen herkese teşekkür ettiğine ilişkin
açıklaması
BÜLENT
YENER BEKTAŞOĞLU (Giresun) – Çok teşekkür ederim Sayın Başkanım.
Sayın
Başkan, çok değerli arkadaşlarım; geçirdiğim baypas ameliyatı sonrasında bugün
ilk defa sizlerle birlikte olmanın, sağlığıma kavuşmuş olarak yeniden Türkiye
Büyük Millet Meclisindeki çalışmalara katılmanın mutluluğunu yaşıyorum. Tedavim
süresince yaptığınız ziyaretlerle, yolladığınız mesajlarla, iyi dilek ve
dualarınızla sağlığıma kavuştum. Sağ olun, var olun. Bu süreçte beni yalnız
bırakmayan başta Sayın Genel Başkanımız Kemal Kılıçdaroğlu olmak üzere Genel Merkez
yöneticilerimize, grup başkan vekillerimize, grubumuza, diğer parti
gruplarındaki arkadaşlarıma, hepinize çok teşekkür ediyorum. En özel teşekkürü
de canımdan çok sevdiğim, temsil etmekten onur duyduğum sevgili Giresunlu
hemşehrilerime, sivil toplum kuruluşlarına, basınımıza ve Cumhuriyet Halk
Partisi örgütlerinin başkan ve yöneticilerine, kadın ve gençlik kollarına
ediyorum. 
Bundan
önce olduğu gibi bundan sonra da yenilenmiş yüreğimle, gür bir sesle, mücadele
azmi ve kararlılığıyla dolu olarak daha iyi yaşanabilir bir Türkiye için,
halkımızın mutluluğu için mücadeleye kaldığım yerden devam edeceğim. 
Hepinize
saygı ve sevgilerimi sunuyorum, çok teşekkür ediyorum. Sağ olun, var olun. (CHP
sıralarından alkışlar) 
BAŞKAN
– Çok teşekkür ederiz, sağ olun. 
BÜLENT
YENER BEKTAŞOĞLU (Giresun) – Hepinize dua ediyorum, sağ olun. 
BAŞKAN
– Tekrar hoş geldiniz. Çok çok geçmiş olsun.
BÜLENT
YENER BEKTAŞOĞLU (Giresun) – Çok teşekkür ederim Sayın Başkanım. 
BAŞKAN
– Gözlerimiz aradı sizi bu arada. 
BÜLENT
YENER BEKTAŞOĞLU (Giresun) – Çok teşekkür ederim, sağ olun efendim; çok
teşekkür ederim, sağ olun. 
BAŞKAN
– Rica ederim. 
Şimdi,
söz talebinde bulunan sayın grup başkan vekillerine söz vereceğim. 
ERTUĞRUL
KÜRKCÜ (İzmir) – Sayın Başkan, bana söz verecektiniz. 
BAŞKAN
– Buyurun Sayın Kürkcü. 
ERTUĞRUL
KÜRKCÜ (İzmir) – Sisteme girememiştim. 
BAŞKAN
– Bir dakikalık söz talebiniz mi var? 
ERTUĞRUL
KÜRKCÜ (İzmir) – Evet, evet. 
BAŞKAN
– Buyurun Sayın Kürkcü, bir dakika.
18.- İzmir Milletvekili Ertuğrul Kürkcü’nün, siyasetçi,
yazar, çevirmen, ressam, heykelci Tektaş Ağaoğlu’nun 84 yaşında hayatını
kaybettiğine ilişkin açıklaması
ERTUĞRUL
KÜRKCÜ (İzmir) – Teşekkür ederim.
Sosyalist
siyasetçi, yazar, çevirmen, ressam, heykelci Tektaş Ağaoğlu dün 84 yaşında
aramızdan ayrıldı. Ağaoğlu Serbest Cumhuriyet Fırkasının kurucularından Ahmet
Ağaoğlu’nun torunu, Demokrat Parti kurucularından Samet Ağaoğlu’nun oğluydu.
Oxford’da hukuk okumuş, politikaya atılarak aile geleneğini sürdürmüş ama
Türkiye Sosyalist İşçi Partisinin kuruluşuna katılarak o gelenekten kopmuştu ve
bütün yaşamını hak ve özgürlükleri için mücadele eden işçilerin yolunun
aydınlatılmasına katkıya adamıştı. 1965 Nobel Edebiyat Ödülü’nün sahibi
Şolohov’un “Ve Durgun Akardı Don”unu Türkçeye kazandıran oydu; Dostoyevski, Dickens,
Marx, Engels ve Lenin’in yapıtlarının da çevirmeniydi. 
Tektaş
bunu seçmiş, istemiş olsa onu liste başında Türkiye Büyük Millet Meclisine
taşımayacak parti olmazdı ama o dışarıdan, dolaysız mücadeleyi seçti ve bedel
ödedi. 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen, buyurun.
ERTUĞRUL
KÜRKCÜ (İzmir) – Bizler Tektaş Ağaoğlu ve onun gibi işçi sınıfı aydınlarının
emek ve eserlerinden beslendik ve besleniyoruz. İyi ki vardı, iyi ki varlar.
Teşekkür
ederim. (HDP sıralarından alkışlar)
BAŞKAN
– Teşekkür ederim.
IV.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Ayşe Nur
Bahçekapılı’nın, Tektaş Ağaoğlu’na Allah’tan rahmet dilediğine ilişkin
konuşması
BAŞKAN
– Ben de Sayın Tektaş Ağaoğlu’nun çeviri kitaplarını çok yakından okuyan bir
insanım. Kendisine Allah’tan rahmet diliyorum.
MEHMET
ERDOĞAN (Muğla) – Sayın Başkan…
BAŞKAN
– Sayın Erdoğan, siz de mi söz talep ettiniz? Peki, size de bir dakikalık süre
vereyim. Daha sonra grup başkan vekillerine söz vereceğim.
Buyurun.
VI.- AÇIKLAMALAR (Devam)
19.- Muğla Milletvekili Mehmet Erdoğan’ın, 10 Ocak
İdareciler Günü ile 10 Ocak Çalışan Gazeteciler Günü’nü kutladığına ilişkin
açıklaması
MEHMET
ERDOĞAN (Muğla) – Teşekkür ediyorum Sayın Başkanım.
Bugün
10 Ocak İdareciler Günü. Aralarında yirmi beş yıl görev yaptığım değerli
meslektaşlarımın İdareciler Günü’nü canıgönülden kutluyorum.
Bugün,
tabii ki onların iki önemli sorununu da burada dile getirmek istiyorum.
Birincisi, Türkiye’nin birliği bütünlüğü konusunda çok önemli görevler yapan
meslektaşlarımızın yetkilerinin tırpanlanması konusunda son zamanlardaki
duyarsızlıktan devletimizin kurtulması ve mülki idarenin güçlendirilmesi
gerektiğini ifade etmek istiyorum.
İkincisi
de mülki idarenin özlük hakları maalesef yıllardır çözülememiştir. Bu 10 Ocak
İdareciler Günü vesilesiyle onların bu sorunlarının da çözümü konusunda
Hükûmetten bir aktif hareket beklemekteyiz.
Ayrıca
bugün 10 Ocak Çalışan Gazeteciler Günü’nü de kutluyorum.
Söz
verdiğiniz için teşekkür ediyorum.
BAŞKAN
– Teşekkür ederim Sayın Erdoğan.
Evet,
şimdi, ilk olarak Sayın Erkan Akçay’a söz veriyorum.
Buyurun
Sayın Akçay. 
20.- Manisa Milletvekili Erkan Akçay’ın, 10 Ocak Çalışan
Gazeteciler Günü ile 10 Ocak İdareciler Günü’nü kutladığına ve fikir adamı,
eğitimci ve yazar Seyyid Ahmet Arvasi’yi rahmetle andığına ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Milliyetçi
Hareket Partisi Grubu olarak bütün gazetecilerin 10 Ocak Çalışan Gazeteciler
Günü’nü kutluyoruz. Görevlerini yaparken hayatlarını kaybeden basın
çalışanlarını rahmetle anıyoruz ve tüm basın çalışanlarına selam ve
sevgilerimizi iletiyoruz. 
Gazetecilik,
fedakârlık isteyen, zor şartlarda yapılan bir meslek. Her mesleğin elbette
kendine özgü zorlukları olmakla beraber gazetecilik özel bir meslek.
Gazeteciler, sürekli stres altında ve bazı durumlarda can güvenliği tehdidi
altında günün yirmi dört saati, haftanın yedi günü görev yapıyorlar. Yerel
basındaki her türlü engel ve olumsuzluklara karşın çalışanlar özverili çabalarıyla
bu görevlerini sağlıklı bir biçimde yerine getirmeye çalışıyorlar. Basın
mensuplarımız, vatandaşlarımızın, hepimizin gözü, kulağı, sesi olmakta ve
kamuoyunun haber alma hakkına katkıda bulunarak görevlerini ilkeli, tarafsız ve
sorumlu gazetecilik anlayışı içerisinde yerine getirmektedirler. 
Gazetecilik
mesleğinin zor ve yıpratıcı şartlarına rağmen üstün bir çabayla topluma hizmet
eden basın çalışanları daha iyi imkânlara kavuşturulmalı ve basın
çalışanlarının mevcut sorunlarına çözüm getirilmelidir. 
Bugün,
aynı zamanda, 10 Ocak İdareciler Günü. Özellikle Türkiye Cumhuriyeti gibi,
yüzlerce yıllık bürokrasisiyle güçlü yönetim geleneğine sahip büyük idareciler
yetiştirmiş bir devlet için idarecilerimizi böyle bir günde anmanın oldukça
anlamlı olduğunu düşünüyorum. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Akçay. 
ERKAN
AKÇAY (Manisa) – Güçlü devlet yapımızın bugüne gelmesinde şüphesiz ki
kendilerini çok iyi yetiştirmiş yöneticilerin, işinin ehli bürokratların rolü
büyüktür. Kamu yönetimi alanında göstermiş oldukları özel gayretleriyle
görevlerini başarıyla sürdüren, devletin farklı kurumlarında yer alan
idarecilerimiz, vatandaşlarımıza verdikleri nitelikli hizmetleriyle de sosyal
bir hukuk devleti olan ülkemiz için önem arz etmektedir. Kamu yönetimi alanında
Türkiye'nin gelişmesine katkıda bulunan, özveriyle çalışan, hâlen görevde ve
emekli olan tüm idarecilerimizin bu özel gününü kutluyoruz.
Büyük
fikir adamı, eğitimci ve yazar Seyyid Ahmet Arvasi’yi de rahmetle anıyoruz.
Yazılarında aziz milletimizin sosyal, kültürel ve inanç dokusunu bir filozof ve
düşünür olarak ilmek ilmek işlemiştir. Yetiştirdiği ve eserlerinden feyzalan
nesiller Türk İslam ülküsünü geleceğe taşıyacaklardır.
Teşekkür
ederim Sayın Başkan.
BAŞKAN
– Teşekkür ederim ben de Sayın Akçay.
Sayın
Kerestecioğlu, buyurun.
21.- İstanbul Milletvekili Filiz Kerestecioğlu Demir’in,
Halkların Demokratik Partisi üyesi 28 kişinin gece yarısı gözaltına
alınmalarına ve 10 Ocak Çalışan Gazeteciler Günü’nü kutladığına ilişkin
açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, dün, yine, yaptıkları işler, yaşadıkları yerler çok belli,
belirgin olan, adresleri belli, işleri belli olan parti üyelerimiz İstanbul’da
evlerine baskın yapılarak gece yarısı gözaltına alındılar; tam 28 kişi. Yani
bu, artık gerçekten bizim sabrımızı sınamak… Herkesin korktuğu, birbirine
siyasetten uzak durmayı tembihlediği bugünlerde, bu gidişatı değiştirmek için,
en temel demokratik hakları için mücadele eden tertemiz 28 insan yine gözaltına
alındı. 
Neden
gözaltına alındılar? Nedeni çok belli aslında. Eş Genel Başkanımız Sayın
Selahattin Demirtaş 12 Ocak Cuma günü ilk defa mahkemeye gelerek duruşmaya
katılacak; bu duruşmanın yarattığı baskı rejimine bir yanıt olmasından,
insanları bu duruşmanın birleştirmesinden ve bu rejime karşı demokrasi umudunun
büyüyeceğinden korkuluyor. Neden bu insanlar gözaltında? Çünkü İstanbul il kongresi
yaklaşıyor, çünkü ilçe kongreleri sürüyor, çünkü bizim büyük kongremiz
yaklaşıyor -yani yeni yönetime gelenlere gözdağı verilsin diye- çünkü KESK’in
“OHAL değil demokrasi” mitingi çağrısıyla gerçekleştireceği miting yaklaşıyor.
Yani ne zaman bir ilçe hareketleniyor, ne zaman yurttaşlar siyasete katılmaya
bir eğilim gösteriyor, başlıyor, bakıyoruz ki o ilçeye operasyon yapılmış ve
bazen bir hafta gözaltı süresinden sonra insanlar serbest bırakılıyorlar. Ama
önemli olan ne? Yeter ki insanlar korkutulsun, yıpratılsın; aslında hakikaten
amaçlanan bu.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Kerestecioğlu.
FİLİZ
KERESTECİOĞLU DEMİR (İstanbul) – Şimdi, bütün diktatörler aynıdır; içe dönük,
müstakil, paranoyak, halklarının gerçeğinden, ne düşündüklerinden koparlar.
Bugün artık Türkiye’de siyasi iktidar “evet efendim”ci kadrosu dışında herkesi
kendine düşman görüyor. Bu korku ikliminde yaşamak, gerçekten yaşamak değildir.
O yüzden, Türkiye, mutlaka bu korku iklimini aşacak, yeniden yaşayacak, yeniden
nefes alacak. 
Değerli
yazar Albert Camus “Asi nedir?” diye sorar ve kendi sorusuna şöyle yanıt verir:
“‘Hayır.’ diyen insan.” Asi, hayır diyen bir insandır. İşte o nokta, korkunun
ortadan kalktığı noktadır, tüm halkların “Hayır.” dediği andır ve aynı zamanda
tiranlıkların da düştüğü andır.
(Mikrofon
otomatik cihaz tarafından kapatıldı) 
BAŞKAN – Son ek sürenizi vereyim. Sayın
Kerestecioğlu, buyurun.
FİLİZ
KERESTECİOĞLU DEMİR (İstanbul) – Evet, bugün Çalışan Gazeteciler Günü, bugün
çalışamayan gazeteciler günü; çalışamayan, yazamayan, emeğinin karşılığını
alamayan, güvencesiz çalışan gazeteciler günü. O nedenle onlar kendileri
söylüyorlar zaten “Boşuna kimse bizim günümüzü kutlamasın, gerçekten
demokrasinin, özgürlüklerin önünü açsın.” diye. Ama bugün Mecliste Parlamento
muhabiri arkadaşlarımızı ziyaret ettiğimde özellikle bir şeyi iletmemi
istediler, bunu Meclisteki bütün grup başkan vekilleri ve milletvekillerinden
rica ediyorlar “Saat on ikiye lütfen basın toplantısı almayın çünkü bütün gün
boyunca biz tek bir dakika es veremeden çalıyoruz ve o saatler, hiç olmazsa,
bir yarım saat de olsa bizim dinlenme, nefes alma saatimiz olsun.” diyorlar.
Buna hepimizin özen göstermesini rica ediyorum. 
Teşekkürler.

BAŞKAN
– Teşekkür ederim ben de.
Sayın
Özel, buyurun.
22.- Manisa Milletvekili Özgür Özel’in, 10 Ocak Çalışan
Gazeteciler Günü’nü kutladığına, Meclis Başkanı İsmail Kahraman’ın bazı
tasarruf ve uygulamalarına ve milletvekillerine Meclis Başkanını denetim
yetkisi verilmesiyle ilgili düzenleme yapmak konusunda tüm partilere çağrıda
bulunduğuna ilişkin açıklaması
ÖZGÜR
ÖZEL (Manisa) – Sayın Başkan, teşekkür ederim. 
Dünya
Çalışan Gazeteciler Günü ama elbette bugün Türkiye’de ekonomik şartlardan
dolayı, siyasi görüşlerinden dolayı mesleğinden olmuş, mesleğinden edilmiş
gazeteciler ile özgürlükleri ellerinden alındığı, tutuklu oldukları için
içeride olan gazeteciler de dâhil olmak üzere, biz de grup olarak tüm
gazetecilerin Gazeteciler Günü’nü kutluyoruz ve kendilerine OHAL’siz,
demokrasinin yaşandığı, basın özgürlüğünün yaşandığı, örgütlenme özgürlüklerinin
önündeki bütün engellerin kaldırıldığı; mesleklerini, almış oldukları akademik
eğitim, ustalarından öğrenmiş oldukları edep, adap ve vicdanlarıyla
yapabilecekleri yarınlar diliyoruz. 
Sayın
Başkan, tüm partilerin ortak bir sorunuyla karşı karşıyayız: Tek adam rejimi.
Türkiye’deki bu tespite 4 parti birden katılmaz ama Meclisteki bu tespite 4
parti birden katılabilir. İsmail Kahraman, ki çok tartışmalardan sonra 2’nci
kez seçildiği görevinde tek adamlığını iyice tahkim etmiş, iktidar muhalefet
ayırmadan kafasına göre Meclisi yönetmesiyle artık Meclis kampüsü içindeki
inşaat işlerini Genel Kurul bünyesine kadar da taşıyarak meseleyi canımıza tak
ettirmiştir. Muhalefet ve iktidarın ortak kullandıkları bir alanı, kavasların
giyinme odalarını, darbe gecesi kullandığımız sığınağa iniş girişini dahi
kapatarak kendisine abdesthaneye, tuvalete, mescide, lüks bir makam odasına
dönüştüren İsmail Kahraman, yurt dışı gezilerinde kendi grubu dâhil hiçbir
siyasi parti grubunun iradesini gözetmeden, kollamadan, aramadan kendiliğinden
milletvekilleriyle temas edip kendisine uygun, kafasına uygun, kendi tercihine
uygun heyetler oluşturmaya çalışmakta. 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
ÖZGÜR
ÖZEL (Manisa) – Kanun hükmünde kararnamelerin Anayasa’ya aykırı olarak gündemin
başına değil, sonuna alınmasına ses çıkarmazken, Meclisin yetkilerinin elinden
alınmasına ses çıkarmazken -bir yandan da oğlu Fatih’in Meclisi fiilen
yürüttüğüne ilişkin iktidar partisinden de gelen sıkıntılar, eleştiriler-
buradan sizinle bir cevap aramamız gereken “Oğlu Fatih’e bir makam arabası
tahsis edilmiş midir?” “Meclisin arabasını evladının kullanımına vermiş midir?”
soruları bir tarafta dururken -Meclisin iradesini, iktidar partisinin iradesini
de dâhil hiçe sayan bu Meclis Başkanına karşı dün gördüğümüz bir mesele-
iktidar partisinden bir sayın milletvekili “Kardeşim, ‘tek adam’ ‘tek adam’
diyorsunuz, Tayyip Bey hiç olmazsa bizimle istişare ediyor, bu bizimle de
istişare etmiyor.” derken iktidar partisine açık çek veriyoruz: Gelin, İç
Tüzük’se İç Tüzük, Anayasa’ysa Anayasa değişikliğini hep birlikte geçirelim…
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Efendim, toparlayayım. 
BAŞKAN
– Toparlayın lütfen, süreyi son uzatmam. 
ÖZGÜR
ÖZEL (Manisa) – İktidar partisine bu Meclis iradesini hiçe sayan yaklaşıma
karşı açık çek veriyoruz, diğer muhalefet partilerinin de katılacağına
inanıyoruz. İç Tüzük’se İç Tüzük’ü değiştirelim, Anayasa’ysa Anayasa’yı hep
beraber değiştirelim ve Meclis Başkanı için milletvekillerinin denetim
yetkisini ortaya koyalım -geri çekme dâhil, güvensizlik önergesi dâhil- bu
İsmail Kahraman tek adamından bu Meclisi kurtaralım. Çok sayıda AKP
milletvekili de bu tek adam rejimine karşı geri çekme yetkilerinin olmasını, güvensizlik
oyu kullanmak istediklerini ifade ediyorlar. Gelin, böyle bir tasarıyı birlikte
yapalım. Bundan sonra, kendisi dışında kimseyi kabul etmeyen, tek başına bu
Meclisi yöneten adamın karşısında denetim yetkimizi artıralım, gerekirse
güvensizlik oyuyla görevden düşürelim ama böyle bir rezalete karşı iktidarıyla
muhalefetiyle sessiz kalmayalım diyorum. 
Teşekkür
ediyorum. (CHP sıralarından alkışlar)
BAŞKAN
– Teşekkür ederim.
Sayın
Özel, elbette Meclis yönetimine eleştirileriniz vardır ve bunlar da saklıdır
ama bunları ifade ederken “Bu İsmail Kahraman denilen adam” şeklinde bir hitabı
ben size yakıştıramadım. Herhâlde siz de üzüldünüz böyle bir hitabı kullanmış
olmaktan dolayı.
ÖZGÜR
ÖZEL (Manisa) - Hayır, hiç üzülmedim, hiç.
TÜLAY
KAYNARCA (İstanbul) – Temiz dil…
BAŞKAN
– Üzülmediyseniz o daha büyük bir ayıp. 
ÖZGÜR
ÖZEL (Manisa) – O zaman tutanaklara geçsin: Beni saymayan, grubumu saymayan,
iktidar muhalefet milletvekillerini saymayan…
BAŞKAN
– Ama benim konuşmam bitmedi.
ÖZGÜR
ÖZEL (Manisa) – …tek başına irade dayatan kişiye “adam” sıfatını cinsiyetinden
dolayı layık gördüm. Kendisi hakkında başka bir… 
BAŞKAN
– Sayın Özel, şimdi…
ÖZGÜR
ÖZEL (Manisa) – …niteleme yapmaktan utanırım. 
BAŞKAN
– Sayın Özel, bakın, Sayın Başkan burada…
ÖZGÜR
ÖZEL (Manisa) – Kendisi bizi saymıyorsa bizim tarafımızdan da
sayılmayacaktır... 
BAŞKAN
– Bakın, ben konuşuyorum; hep bunu yapıyorsunuz, ben konuşurken benim sözümü
bölüyorsunuz. Bu sizde alışkanlık hâline geldi Sayın Özel. 
ÖZGÜR
ÖZEL (Manisa) – …böyle bilsin bunu.
BAŞKAN
– Ben siz konuşurken sizin sözünüzü kesiyor muyum?
ÖZGÜR
ÖZEL (Manisa) – Ben bitti sandım efendim, buyurun. 
BAŞKAN
– Bitmedi diyorum ama duymuyorsunuz maalesef. 
Şimdi
Sayın Başkan burada değil, bu ithamlarınıza cevap veremez ama odası çok
yakınımızda.
ÖZGÜR
ÖZEL (Manisa) – Çıksın gelsin.
BAŞKAN
– Bu konuda herhangi bir şikâyetiniz veyahut da bir sorununuz varsa gidip
kendisine sorabilirsiniz, cevabını alabilirsiniz. 
Kaldı
ki biraz önce dile getirdiğiniz bazı iddialara bütçeyi görüşürken zaten yeteri
kadar cevap verildi, tekrar gündeme getiriyorsunuz; bilmiyorum, nerede
tamamlanacak bu aynı soruları tekrar etmeniz. 
Eleştiri
hakkınız saklıdır ama asla hakaret etmemeniz gerekiyor diye düşünüyorum. 
ÖZGÜR
ÖZEL (Manisa) – Sayın Başkan, o zaman şunu ifade edeyim: İsmail Kahraman…
BAŞKAN
– “Bey” “Sayın Başkan”…
ÖZGÜR
ÖZEL (Manisa) – …ne grup başkan vekillerini ne Meclis gruplarını -hatta dün de
gördük, hepiniz de şikâyet ettiniz- ne Meclis başkan vekillerini göstermesi
gereken özenle, ihtimamla saymamakta, görüşlerine başvurmamakta, kendi
kararlarını tek başına uygulamaktadır.
İsmail
Kahraman Bey’le kişisel ilişki kuracağım zaman kendisine “bey” de derim, başka
bir şey de derim ama grubumu ve iradesini saymayan kişiye kadın olsaydı
“’İsmail Kahraman’ denen kadın”, erkek olduğu için de “adam” dedim. Yoksa,
kendisine herhangi bir şey, sıfat takma niyetim de yok çünkü hak etmiyor
kendisi. 
Teşekkür
ederim. (CHP sıralarından alkışlar)
BAŞKAN
– Sayın Özel, tekrar ısrar ediyorsunuz. 
ÖZGÜR
ÖZEL (Manisa) – Ediyorum. 
BAŞKAN
– Tabii ki sınırını siz çizeceksiniz. Benim burada müdahale etmem size –ne
derece- nasihat vermek anlamına gelecek diye bu sınırı çizmek istiyorum, bu
niyette değilim çünkü ama yine de ne kadar kızarsak kızalım, ne kadar
eleştirirsek eleştirelim burada olmayan kişiler veyahut da burada olan kişiler
için de yine azami dikkati ve özeni göstermemiz gerekir diye düşünüyorum.
ÖZGÜR
ÖZEL (Manisa) – Sayın Başkanım, bakın…
BAŞKAN
– Ayrıca, dün yine konuştuğumuz ve Sayın Başkanla da konuşup size aktardığım
bir gelişmeyi daha somutlaşmış bir şekilde ifade etmek isterim.
Arkada
hazırlanmış odanın ihtiyaçlarımıza göre düzenlenmesi gerektiği konusunda Sayın
Başkandan gerekli bilgiyi ve yetkiyi aldık. Birlikte -o ihtiyaçlarımıza karşı-
arka odadaki düzenlemeyi yapacağız. Onu da bildirmek isterim.
ÖZGÜR
ÖZEL (Manisa) – Sayın Başkanım, tabii, siz devam edince…
Bir:
Diyorsunuz ki…
BAŞKAN
– Artık bu konuyu konuşmak istemiyorum Sayın Özel.
ÖZGÜR
ÖZEL (Manisa) – Hayır, hayır… Sizin söylediğiniz konu.
Bir:
“Cevap hakkı yok.” diyorsunuz ya bu doğru değil çünkü Meclisi onun yerine
vekâleten yönetiyorsunuz, istediği an gelir…
BAŞKAN
– Şu anda, burada…
ÖZGÜR
ÖZEL (Manisa) – Ya, istediği an gelir, o koltuğa oturur, kişisel savunma
hakkını kullanır.
İki:
Diyorsunuz ki: “Sorununuz varsa başvurun.” Şu ana kadar 4 tane yazı yazdık
“Grubumuzdan yurt dışına birisini çağıracaksan gruba yazacaksın.” diye, cevap
vermiyor. 
Dün
konuştuğumuz konuyu defalarca söyledik. Şu anda sizin dediğiniz şu… Arkada
kendi kafasına göre bir tasarruf yapmış. Bugün beni de Meclis bürokrasisi
arkada yakaladı “Efendim, nasıl istiyorsanız, yıkacağız, yeniden yapacağız.”
Bak, yaptığı haksız harcamaların parasını İsmail Kahraman’ın maaşından kesmeye
var mısınız? Kesin maaşından, yapalım.
BAŞKAN
– Sayın Özel, tamam, bu konuyu kapatıyorum.
ÖZGÜR
ÖZEL (Manisa) – Böyle bir iş olur mu? Kafasına göre…
BAŞKAN
– Bu konuyu kapatıyorum Sayın Özel.
ÖZGÜR
ÖZEL (Manisa) – Hangi yetkiyle harcadı o parayı?
BAŞKAN
– Sayın Özel, teşekkür ederim. Lütfen…
ÖZGÜR
ÖZEL (Manisa) – Hangi yetkiyle harcadı?
BAŞKAN
– Yeter bu kadar, tamam. Sayın Özel, hakaret ediyorsunuz devamlı.
ÖZGÜR
ÖZEL (Manisa) – Kime hakaret ediyorum ya?
BAŞKAN
– Sayın Başkana hakaret ediyorsunuz ve ısrarlı ısrarlı sürdürüyorsunuz Sayın
Özel.
ÖZGÜR
ÖZEL (Manisa) – Ya, ne hakaret ettim şimdi? Hangi yetkiyle harcadı o parayı
diyorum.
BAŞKAN
– “Adam” diyorsunuz, “Kafasına göre yapıyor.” diyorsunuz. 
ÖZGÜR
ÖZEL (Manisa) – Kafasına göre yapıyor.
BAŞKAN
- Biraz daha nazik olmaya davet ediyorum sizi. Sadece bunu söylüyorum.
ÖZGÜR
ÖZEL (Manisa) – O parayı hangi yetkiyle harcadı?
BAŞKAN
– Biraz nazik olmamız gerekiyor.
ÖZGÜR
ÖZEL (Manisa) – Maaşından keselim o parayı, maaşından!
BAŞKAN
- Sayın Turan, buyurun.
23.- Çanakkale Milletvekili Bülent Turan’ın, Troya’nın
UNESCO tarafından Dünya Kültür Mirası’na eklenmesinin 20’nci yılı olması
dolayısıyla 2018 yılının “Troya Yılı” ilan edilmesine ve 10 Ocak Çalışan
Gazeteciler Günü’nü kutladığına ilişkin açıklaması
BÜLENT
TURAN (Çanakkale) – Sayın Başkan, değerli milletvekilleri; teşekkür ediyorum.
ÖZGÜR
ÖZEL (Manisa) – Adamlık iltifat ona ya! “Adam” demem iltifat ona!
BAŞKAN
– Herkesin konuşma üslubu kendi seviyesini belirtir.
Buyurun
Sayın Turan, devam edin.
ÖZGÜR
ÖZEL (Manisa) – Sizinkini belirttiği gibi.
BÜLENT
TURAN (Çanakkale) – Sayın Başkan, öncelikle, Meclis Başkanımız AK PARTİ’nin
veya bir partinin değil, tüm Meclisin Başkanıdır. 
FİLİZ
KERESTECİOĞLU DEMİR (İstanbul) – Hayır. Ona göre davransın.
BÜLENT
TURAN (Çanakkale) – Dolayısıyla her türlü söylemimizde daha hassas olmayı, her
vekilimizden hassaten Başkanımıza daha hassas olmayı ısrarla talep ediyorum
çünkü usul ve nezaket esas kadar kıymetlidir. Ben sayın grup başkan vekilini İç
Tüzük 100’deki Meclis Başkanına nasıl soru sorulacağıyla ilgili maddeye bakmaya
davet ediyorum.
ÖZGÜR
ÖZEL (Manisa) – Cevap vermiyor kardeşim.
BÜLENT
TURAN (Çanakkale) – Sayın Başkanım, değerli milletvekilleri; izin verirseniz
sizlere bugün farklı bir konudan bahsetmek istiyorum.
BAŞKAN
– Buyurun.
BÜLENT
TURAN (Çanakkale) – Üç bin beş yüz yıl boyunca önemli bir yerleşim merkezi
olan, iki kıta arasında ticaret yolu olan Troya, Dünya Kültür Mirası için hâlâ
önemli bir değer teşkil ediyor. Dünya edebiyatına kaynaklık eden Homeros’un
“İlyada”, “Odysseia” destanlarının ana yurdu olan, Gazi Mustafa Kemal’in, Fatih
Sultan Mehmet’in, İskender’in, Pers imparatorlarının iz bıraktığı Troya, 1998
yılında UNESCO tarafından Dünya Kültür Mirası’na eklendi. 2018, bu önemli
tarihin 20’nci yılı olması dolayısıyla yani bu yıl “Troya Yılı” ilan edildi
Hükûmetimizce. Bu önemli kampanyanın lansmanı bugün Çanakkale’de Kültür
Bakanımızın katılımıyla yapılmaktadır. Bu vesileyle bu önemli ve ulusal
projenin bu aşamaya gelmesinde katkısı olan Çanakkale’mizdeki tüm sivil toplum
örgütlerine, kamu kurumlarına, valiliğimize, Kültür ve Turizm Bakanlığımıza,
Başbakanımıza, Cumhurbaşkanımıza sonsuz teşekkürler ediyorum.
(Mikrofon
otomatik cihaz tarafından kapatıldı)
BAŞKAN
– Tamamlayın lütfen, buyurun.
BÜLENT
TURAN (Çanakkale) – 2018’de Türkiye’nin katıldığı tüm fuarlarda Troya başköşeye
alınacak, bunun yanında yıl boyunca Troya’yla ilgili akademik toplantılar,
sempozyumlar, tanıtım fuarları, kültür, turizm fuarları, edebiyat etkinlikleri
yapılacak, hem Çanakkale’miz hem de Troya bu önemli projenin hakkını fazlasıyla
yerine getirecektir. Ben şehrimize ve ülkemize bu önemli etkinliğin hayırlı
olmasını ümit ediyorum.
Sayın
Başkan, değerli milletvekilleri; bugün aynı zamanda 10 Ocak Çalışan Gazeteciler
Günü. Basın, demokrasinin kökleştiği ülkelerde yasama, yürütme ve yargıdan
sonra dördüncü kuvvet olarak anılan, etkin denetim yapan bir organ hüviyetinde.
Basının yapıcı, eleştirel tutumu demokratik gelişimi ilerletir, büyütür,
toplumun doğru bir şekilde haber almasını sağlar. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen siz de, son uzatma dakikalarınız.
BÜLENT
TURAN (Çanakkale) – Bu amaçla çalışan, ter döken tüm basın mensuplarımızın,
çalışan gazetecilerimizin gününü canıgönülden kutluyorum. 
Teşekkür
ediyorum.
BAŞKAN
– Gündeme geçiyoruz sayın milletvekilleri...
AHMET
YILDIRIM (Muş) – Sayın Başkan...
BAŞKAN
– Gündeme geçmeden önce Sayın Yıldırım’ın bir söz talebi vardı.
Buyurun
Sayın Yıldırım, 60’a göre mi?
AHMET
YILDIRIM (Muş) – Evet Sayın Başkan. Normalde söz almayacaktım, grup başkan
vekilimiz bu konuda söz almıştı ama...
BAŞKAN
– Buyurun.
24.- Muş Milletvekili Ahmet Yıldırım’ın, Meclis Başkanı
İsmail Kahraman’ın Meclisi tek taraflı ve dayatmacı yönettiğine ve bu tutumunu
kınadığına ilişkin açıklaması
AHMET
YILDIRIM (Muş) – Teşekkür ederim.
Bakın,
dün değerli grup başkan vekilimiz şuradaki, özellikle muhalefet
milletvekillerinin kullandığı alanla ilgili itirazlarımızı dile getirmişti ama
keşke bir tek İsmail Kahraman’ın bu Meclisi yönetme çarpıklığı buranın
dizaynlarıyla ilgili olsaydı. Gerçekten kendi kafasına göre iş yapıyor, tek
taraflı ve dayatmacı yönetiyor. Ayrıca vekillerin özgürlük ve iradi haklarını
koruyamayan İsmail Kahraman’ın vekillerin tuvalet hakkını koruyabilmesini
beklemek gerçekten bizim işimiz değil artık. Bir defa bu Parlamentonun
vekillerinin tutuklanmasına itiraz edememiş, desteklemiş, onların oradan
neredeyse dava dosyalarının savcılığını yapmış açıklamalar yaptı. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
AHMET
YILDIRIM (Muş) – Toparlıyorum Sayın Başkan.
Yine
yasama faaliyetlerinin, soru önergelerinin, gensoru önergelerinin içeriklerine
müdahale ederek iade eden; burada torba yasaların, bütçelerin muhalefet şerhine
itiraz eden ve bunları iade eden, kürsüden milletvekillerinin konuşmalarına ve
kürsü dokunulmazlığına müdahale eden İsmail Kahraman’dan bundan daha ötesini
açıkçası beklemiyoruz. Hani burada Meclis Genel Kurulu ve müştemilatıyla ilgili
yaptığı düzenlemeler, diyorsunuz ya, siz de söylediniz “Gerekirse
düzeltilebilir.” Yazık ya; yoksulluğun, açlığın, sefaletin diz boyu olduğu bu
ülkede paraların bu kadar çarçur edilip yapıldıktan üç gün sonra yıkılıp
yeniden dizayn edilmesini düşünmek bile beytülmalın ne kadar hoyratça
kullanıldığının göstergesidir diyorum.
Meclis
Başkanının bu tutumunu, bir parti grup başkan vekili gibi hareket eden tutumunu
kınadığımı tekrar ifade etmek istiyorum.
BAŞKAN
– Sayın Yıldırım, ben “Düzenlenecek.” derken “Yıkılıp yeniden yapılacak.”ı
kastetmedim. Bazı ihtiyaçlarımız var, onlar eklenecek şimdi. Diğer bazı
arkadaşlarımızla, Divandaki arkadaşlarımızla da paylaştık, daha kullanılabilir
olabilmesi için bazı eklemeler yapılacak sonra, yoksa yıkılıp yeniden
yapılmayacak; bunu da bildirmek isterim. 
ÖZGÜR
ÖZEL (Manisa) – O parayı ondan tahsil edeceğiz o parayı, zimmet çıkaracağız ona
zimmet. 
BAŞKAN
- Gündeme geçiyoruz sayın milletvekilleri. 
Başkanlığın
Genel Kurula sunuşları vardır. 
VII.- BAŞKANLIĞIN GENEL KURULA SUNUŞLARI
A) Duyurular
1.- Başkanlıkça, Bağcılık Sektörü ve Üzüm Üreticilerinin
Sorunlarının Araştırılarak Alınacak Tedbirlerin Tespit Edilmesi Maksadıyla
Kurulan Meclis Araştırması Komisyonu ile Uyuşturucu Madde Bağımlılığı ve Yeni
Bağımlılık Türlerinin Araştırılarak Bağımlılığın Nedenlerinin ve Alınacak
Tedbirlerin Tespit Edilmesi Maksadıyla Kurulan Meclis Araştırması Komisyonunun
toplanacakları gün, yer ve saate ilişkin duyuru
BAŞKAN
- Sayın milletvekilleri, Bağcılık Sektörü ve Üzüm Üreticilerinin Sorunlarının
Araştırılarak Alınacak Tedbirlerin Tespit Edilmesi Maksadıyla Kurulan Meclis
Araştırması Komisyonuna seçilmiş bulunan sayın üyeler bugün saat 16.00’da,
Uyuşturucu Madde Bağımlılığı ve Yeni Bağımlılık Türlerinin Araştırılarak
Bağımlılığın Nedenlerinin ve Alınacak Tedbirlerin Tespit Edilmesi Maksadıyla
Kurulan Meclis Araştırması Komisyonuna seçilmiş bulunan sayın üyelerin bugün
saat 18.00’de Ana Bina 2’nci kat 511 numaralı Meclis araştırması komisyonları
toplantı salonunda toplanarak başkan, başkan vekili, sözcü ve kâtip seçimini
yapmalarını rica ediyorum. 
Şimdi,
grup önerilerini görüşeceğiz. 
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
Yalnız,
hiçbir grup şu anda MHP haricinde konuşmacı ismi bildirmedi, onu da buradan
ilan edeyim. 
ÖZGÜR
ÖZEL (Manisa) – Sırasında bildiriyoruz efendim, sinir harbi var aramızda. 
BAŞKAN
- Siz getirin, ben sırasına göre okuyacağım zaten onları. 
VIII.- ÖNERİLER
A) Siyasi Parti Grubu Önerileri
1.- MHP Grubunun, Grup Başkan Vekili Manisa Milletvekili
Erkan Akçay tarafından, basın çalışanlarının sorunlarının araştırılarak
alınması gereken önlemlerin belirlenmesi amacıyla 10/1/2018 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
ön görüşmelerinin Genel Kurulun 10 Ocak 2018 Çarşamba günkü birleşiminde
yapılmasına ilişkin önerisi
10/1/2018
Türkiye Büyük Millet Meclisi
Başkanlığına
Danışma Kurulunun 10/1/2018 Çarşamba günü (bugün)
yaptığı toplantısında, siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19'uncu maddesi
gereğince Genel Kurulun onayına sunulmasını arz ederim. 
Saygılarımla.
 Erkan
Akçay
 Manisa
 MHP
Grubu Başkan Vekili
Öneri:
10
Ocak 2018 tarih, 2565 sayıyla TBMM Başkanlığına MHP Grup Başkan Vekili ve
Manisa Milletvekili Erkan Akçay'ın, basın çalışanlarının sorunlarının
araştırılarak alınması gereken önlemlerin belirlenmesi amacıyla verdiği Meclis
araştırması açılmasına dair önergemizin görüşmelerinin 10/1/2018 Çarşamba günkü
birleşiminde yapılması önerilmiştir.
BAŞKAN
– Önerinin gerekçesini açıklamak üzere öneri sahibi Milliyetçi Hareket Partisi
Grubu adına Erzurum Milletvekili Sayın Kamil Aydın konuşacaklar.
Buyurun
Sayın Aydın. (MHP sıralarından alkışlar) 
Süreniz
beş dakika. 
MHP
GRUBU ADINA KAMİL AYDIN (Erzurum) – Sayın Başkan, değerli milletvekilleri;
basın çalışanlarının sorunlarının araştırılarak alınması gereken önlemlerin
belirlenmesi amacıyla Milliyetçi Hareket Partisi Grubu adına vermiş olduğumuz
önergenin gerekçesini açıklamak üzere söz almış bulunmaktayım. Yüce heyetinizi
saygıyla selamlıyorum.
Saygıdeğer
milletvekilleri, 10 Ocak 1961 tarihinde Resmî Gazete’de yayımlanan 212 sayılı
Basın Mesleğinde Çalışanlarla Çalıştıranlar Arasındaki Münasebetlerin Tanzimi
Hakkındaki 5953 Sayılı Kanunun Bazı Maddelerinin Değiştirilmesine ve Bu Kanuna
Bazı Maddeler Eklenmesine Dair Kanun’la sınırlı da olsa basın çalışanlarının
bazı hakları yasal güvenceye kavuşmuştur. Bu yasayla basın çalışanlarının
sigortalı çalışma, ihbar ve kıdem tazminatı, yıllık ve haftalık olmak üzere
belirlenen tarihlerde izin yapma hakkı ve en önemlisi de gazetecilik
faaliyetlerini özgürce yürütmesi güvence altına alınmıştır. 10 Ocak 1961
tarihinde alınan kararların temelini oluşturan anlayış 1970’li yıllara
gelindiğinde Çalışan Gazeteciler Günü olarak kutlanmaya başlanmıştır. 
Demokratik
yönetimlerde yasama, yürütme ve yargının yanında dördüncü bir kuvvet olarak
tanımlanan medya, özellikle basın-yayın, öncelikle yöneten ve yönetilen
arasındaki en etkin iletişim vasıtasıdır. Diğer bir ifadeyle toplumun her türlü
talep ve isteklerine tercüman olduğu gibi yasama, yürütme ve yargı
faaliyetlerindeki aksaklıkları da gündeme taşımakla mükelleftir. Bu genel
çerçevede bugün üstlendiği görev ve sorumlulukları gereği Türk toplumunun gözü,
kulağı ve sesi olan Türk basını, maalesef gittikçe kronikleşen bir sorunlar
yumağıyla karşı karşıyadır; hatta bu sorunlar karşısında var olma mücadelesi
vermektedir. Birkaç başlık altında ele almak gerekirse basının yani gazetecilik
sektörünün tüm bileşenleriyle karşılaştıkları sorunların başında küreselleşmenin
birçok sektörde tekelleşme yarattığı gibi gazetecilik sektöründe de güçsüz ve
küçüklerin yaşayamadığı bir yapıya dönüştüğüne tanıklık etmekteyiz. Yani ticari
ve ekonomik desteği olmayan ve varlığını yegâne gazetecilik mesleği icrasıyla
sürdürmeye çalışan Türk basını, özellikle de yerel basın yok olmak üzeredir.
Can güvenliğinden yoksun, oldukça stresli bir meslek grubunu oluşturan
basın-yayın çalışanları, diğer sektörlerde olduğu gibi mesai mefhumuna sahip
değildir, dahası bu zor çalışma şartlarına rağmen sendikal haklarından da
yeterince yararlanmamaktadırlar. Basın İş Kanunu’nun tam anlamıyla
uygulanamaması sonucu kayıt dışı istihdam nedeniyle işsizlik, ücret
yetersizliği ve çalışma şartlarındaki kötüleşme de söz konusudur. 
Öte
yandan, Anayasa’nın 28’inci maddesinde “Basın hürdür, sansür edilemez. Devlet,
basın ve haber alma hürriyetlerini sağlayacak tedbirleri alır.” ifadesine matuf
olarak editöryal bağımsızlık risk altındadır. Buna bağlı olarak yazı işleri
kadrosu, yazarlar, yorumcular, çizerler, haberciler her türlü işveren baskısını
hissetmektedirler. 
Genel
anlamda sektörde öne çıkan diğer önemli bir husus da gazete ve
televizyonlardaki meslektaşlarıyla aynı nitelikte işi yapıyor olmalarına rağmen
internet yayıncılığı alanında çalışan basın emektarlarının basın kartları başta
olmak üzere birtakım haklarının sağlanmamasıdır. Sağlıklı bir toplumun
temininde ve demokrasinin tüm kurul ve kurumlarıyla düzenli bir faaliyette
bulunmasında çok önemli katkıları olan basın-yayınımızın en sıkıntılı diğer bir
parçası da yerel basındır çünkü yerel basın kuruluşları yüksek maliyetleri
oluşturan telif ücretleri, vergiler ve sigorta primleri, resmî ilan şartları ve
kira giderleri gibi nedenlerle zor durumdadırlar. 
2017
yılı itibarıyla 81 ilde resmî ilan yayınlama hakkını haiz 1.122 gazete
çalışmakta ve bu gazetelerde çalışan emekçi sayısı 8.858’dir. Muhasebe, idari
bilimler, dağıtım ve matbaa çalışanlarını bu sayıya dâhil etmiyoruz. Bunu dâhil
ettiğimizde rakam çok rahat bir şekilde 2 katına çıkmaktadır. Yerel Basın İlan
Kurumuna bağlı gazetelerin vergisi, SGK prim ve benzer yükümlülükleri hiçbir
sektörde olmadığı kadar kayıt altındadır. Tebliğ edilen yazı öncesi borcu
bulunan gazete işletmeleri borçlarını yapılandırmış ve ödemeleri muntazam bir
şekilde yapmaktadır. Resmî kurumlarda kesilen her faturanın ödemesi sırasında
“borcu yoktur” yazısı istenmekte, borç bilgisine istinaden fatura bedeli
doğrudan Maliye Bakanlığının ilgili hesaplarına aktarılmaktadır. 
(Mikrofon
otomatik cihaz tarafından kapatıldı)
KAMİL
AYDIN (Devamla) - Bu düzenlemeyle gerçekten birçok kurumda iyileştirme söz
konusuyken basın-yayın, özellikle yerel medyanın yaşadığı bu sıkıntıların
giderilmesi noktasında benzer iyi niyetin taşınmasını canıgönülden ifade etmek
istiyorum. Ancak bu şekilde bu önemli sektörü de rahatlatmış oluruz. 
Bugün
10 Ocak, gerçekten özellikle son on bir yılda 900 kayıp vermelerine rağmen
basın-yayının tüm çalışanlarının günlerini kutluyor, saygılar sunuyorum. (MHP
sıralarından alkışlar)
BAŞKAN
– Teşekkür ederiz Sayın Aydın.
Halkların
Demokratik Partisi Grubu adına İstanbul Milletvekili Sayın Filiz Kerestecioğlu
konuşacak.
Buyurun
Sayın Kerestecioğlu. (HDP sıralarından alkışlar)
HDP
GRUBU ADINA FİLİZ KERESTECİOĞLU DEMİR (İstanbul) – Sayın Başkan, değerli
milletvekilleri; bugün hani her şey için “sözde” deniyor ya ben de “sözde
çalışan gazeteciler günü” demek istiyorum. Aslında çok irite edici bir kavram
çünkü işin gerçekliğini boşaltan bir söz “sözde” demek. Ama bugün 145
gazetecinin tutuklu olduğuna, onun dışında OHAL koşullarında iyice ağırlaşan
şartlarına, güvencesiz çalışmalarına ve hakikaten mesaisi, gecesi gündüzü belli
olmayan çalışma şartlarına, düşüncelerini ifade edememelerine, uygulanan
sansüre, onların uygulamak zorunda kaldığı otosansüre baktığımız zaman çalışan
değil “çalışamayan gazeteciler günü” “ifade edemeyen gazeteciler günü” “özgür
olmayan gazeteciler günü” demek zorundayız. Onlar diyorlar ki dışarıdaki
gazeteciler “Hakikat” demişler ve “Tek tip gazeteci olmayacağız.” diyorlar, tek
tip gazeteci olmayı reddediyorlar ve bugün aslında yaşanan maalesef tek tip
gazetecilikten başka bir şey değil. Diyorlar ki: “Bugün 10 Ocak Dünya
Gazeteciler Günü. Ülkeyi yönetenler, çıkıp demeçler verecek, mesajlar
yayınlayacaklar -ki öyle oldu- Gazeteciler Günü’müzü kutlayacaklar,
gazeteciliğin ne kadar değerli bir meslek olduğunu süslü kelimelerle
anlatacaklar ama sakın inanmayın; öyle düşünmüyorlar, yalan söylüyorlar,
gazeteciliği yok ediyorlar, tek tip yandaş gazeteci istiyorlar.” 
Ben
sözü onlara vermek istiyorum. Nedim Türfent diyor ki duruşmasında: “‘Türk’ün
gücünü göreceksiniz’ haberi yüzünden hedef alındım ve bunun için içerideyim.
Gazeteciler her konuda haber yapabilir. Ben hendeklerle ilgili Yüksekova’da
haber yaptığım için şu an buradayım. Hendek haberi yapmam beni örgüt üyesi
yapmaz; bu, bir gazetecilik faaliyetidir.” 
Ahmet
Şık diyor ki: “Ne yaparsanız yapın ne hakikati aramaya devam etmekte ne de
hakikati bulduğumuzda sahibi olan halka teslim etmekte bir an bile tereddüt
etmeyeceğiz çünkü biz gazeteciyiz.”
Murat
Sabuncu diyor ki: “Ailem ya da milletvekili arkadaşlar ‘Süreçte sana en ağır
gelen neydi?’ diye sordular. Bir gazeteci olarak bu duruşmada manşetlerin
üstünden geçmem bana en ağır geliyor.”
Akın
Atalay diyor ki: “Esareti kabul etmeyiz. Onurumuzdan, haysiyetimizden,
insanlığımızdan vazgeçmeyiz, korkuya teslim olmayız.”
İşte
onlar gazeteciler; onlar tutuklular ve Zehra Doğan da o güzelim resimleriyle
cezaevinde. Hepsini saygıyla selamlıyor ve kutluyorum. (HDP sıralarından
alkışlar) 
BAŞKAN
– Teşekkür ederim Sayın Kerestecioğlu. 
Cumhuriyet
Halk Partisi Grubu adına İzmir Milletvekili Sayın Atila Sertel konuşacak.
Buyurun
Sayın Sertel. (CHP sıralarından alkışlar)
Sizin
de süreniz üç dakika. 
CHP
GRUBU ADINA ATİLA SERTEL (İzmir) – Süremi konuşmaya başlarken başlatırsanız;
tam yüz seksen saniye sürem var. 
BAŞKAN
– Beş saniye falan fark ediyor Sayın Sertel.
ATİLA
SERTEL (Devamla) – Peki. 
Efendim,
yüz seksen saniye vaktinizi alacağım, üç dakikada Türk basınının sorunlarını
anlatacağım, özgürlüğü anlatacağım.
10
Ocağın 57’nci yılı. Çalışan, çalışamayan bütün gazeteci arkadaşlarım, ileride
bayram olarak kutlayacağımız bugünü mücadele olarak kutlayacağımızı bilmenizi
isterim.
Şu
anda 140 gazeteci hapishanede, bunun 60’ı üç ağırlaştırılmış müebbetle
yargılanıyor. Türkiye'de KHK’lerle 37 radyo ve 33 televizyon olmak üzere, 70
yayın organı kapatıldı. Türkiye'de sosyal medyadan yayın yapan 10 bin kişiye
soruşturma açıldı, pek çoğu ceza aldı ve kısa süreli olsa da hapishanenin demir
parmaklıklarının arkasına gitti. 15 Temmuzdan bu yana işsiz kalan gazetecilerin
sayısı 10 bini geçti, bine yakın gazetecinin basın kartı iptal edildi. 
Sınır
Tanımayan Gazeteciler Örgütü’nün bizim ülkemiz için verdiği acı ve bizim
ülkemizin yüzünü kızartacak rakam 180 ülke arasında basın ve ifade özgürlüğü
açısından 155’inci sırada olmamızdır. Ayrıca, bu raporda Türkiye ne yazık ki
açık hava hapishanesi olarak söylenmektedir, dünyanın en büyük hapishanesi
olarak söylenmektedir. Merkezi Washington'da bulunan Özgürlük Evi Raporu’na
göre de Türkiye ne yazık ki kısmen özgür ülkeler arasında sayılmaktadır. Tabii,
sadece Ahmet Şık’ın savunmasını durdurmak ve Ahmet Şık’ı cezaevi parmaklıkları
ardında yatırırken savunmasını engellemek bile bizim Türkiye açısından ne kadar
kötü durumda olduğumuzun göstergesidir diye düşünüyorum. Meclisi bombalayan,
bombalar atan, insanlarımızı öldürenlere dahi savunma yaparken tahammül eden
hâkimlerin Ahmet Şık’ın savunmasına tahammül edememesi son derece
düşündürücüdür çünkü aynı arkadaşımız basılmayan kitabı nedeniyle, “İmamın
Ordusu” -FETÖ- kitabı nedeniyle bir yıl cezaevinde yatmıştır. O dönemde Ahmet
Şık Ergenekoncu, bu dönemde de ne yazık ki FETÖ’cü olmuştur. Bir başka dönemde
Ahmet Şık gibi özgürlük savaşçıları, özgürlük ve kalem mücadelecisi olan
insanlar acaba neyle suçlanacaktır merak ederim. 
Hakan
Çavuşoğlu’na teşekkür etmek istiyorum, Sayın Bakana çünkü ilk kez yüzde 20
zammı iki yıl bekledikten sonra Basın İlan Kurumunda verdiler; yaygın basına
yüzde 8, Anadolu basınına yüzde 20. Ama ne yazık ki Basın İlan Kurumunun iki
yıldır uygulamadığı zam hâlâ Bakanlar Kurulunun masalarında, Bakanlar Kurulunun
imzasını beklemektedir. Sayın Bakandan rica ediyorum; arkadaşlarınıza söyleyin,
bir an önce imzalasınlar çünkü Anadolu basını bitmiş durumdadır, ekonomik
olarak çökmüş durumdadır. (CHP sıralarından alkışlar)
BAŞKAN
– Teşekkür ederim Sayın Sertel.
Adalet
ve Kalkınma Partisi Grubu adına İstanbul Milletvekili Sayın Tülay Kaynarca
konuşacaklar.
Buyurun
Sayın Kaynarca. (AK PARTİ sıralarından alkışlar)
AK
PARTİ GRUBU ADINA TÜLAY KAYNARCA (İstanbul) – Sayın Başkan, değerli
milletvekilleri; MHP grup önerisi aleyhinde söz aldım. Genel Kurulu saygıyla
selamlıyorum. 
Grup
önerisi gazetecilerin çalışma haklarıyla ilgili. Bugün 10 Ocak Çalışan
Gazeteciler Günü. Bu meslekte yirmi yılı geride bırakmış bir meslektaşları
olarak tüm gazetecilerimizin bu özel gününü tebrik ediyorum öncelikle.
Türkiye'de 1.792 radyo ve televizyon kurumu var ve çok ciddi sayıda, yine
gazete ve dergi sayısı toplamı da 6 bini aşkın; gerçekten yarısının da dergi olduğunu
düşündüğümüzde, bunun demokrasimiz açısından çok önemli olduğuna yürekten
inanıyorum. Çünkü basın güçlendiğinde, medya sektörü güçlendiğinde demokrasiniz
daha güçlü olur, daha etkin olur. Bunun en canlı örneğini de bu Meclis yaşadı,
15 Temmuzda yaşadı. 15 Temmuz itibarıyla medyanın yani basının aldığı tavır,
millî iradeden yana aldığı tavır önemli ve değerliydi. Bu anlamda ben değerli
meslektaşlarıma şükranlarımı bu vesileyle de iletmek isterim çünkü o dönem
içerisindeki duruş milletimiz adına çok çok önemliydi diye düşünüyorum. 
Yine
gazetecilerin çalışma haklarıyla ilgili başta özlük hakları, yine mesleği icra
ederken karşılaştıkları sorunlarla ilgili de bizim hükûmetlerimiz döneminde
ciddi adımlar atıldığını da bu vesileyle ifade etmem önemli diye düşünüyorum
çünkü gerek RTÜK’te gerek Basın İş Kanunu çerçevesinde, Ceza Kanunu
çerçevesinde ve mevzuatlarda gerekli düzenlemeler yapıldı ve hâlen de özellikle
internetle ilgili -çünkü MHP grup önerisinde internet ayağı, sosyal medya
ayağıyla ilgili de başlıklar vardı- bununla ilgili de önemli çalışmaların
gerçekleşmesi yönünde bir etkinlik var, bu da çok önemli diye düşünüyorum.
Başta özlük hakları, editöryal bağımsızlığın sağlanması konusunda hem kurumsal
hem de yasal çerçevede yapılacak düzenlemeler hepimizin ortak temennisi çünkü
güçlü basın güçlü demokrasiyi de beraberinde getirir.
Sayın
Başkan, değerli milletvekilleri; Türk basınının demokrasimize katkılarının
hassasiyetle süreceği inancını taşıyarak cümlelerime son veriyorum ve Genel
Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Kaynarca.
ÖZGÜR
ÖZEL (Manisa) – Karar yeter sayısı…
AHMET
YILDIRIM (Muş) – Sayın Başkan, karar yeter sayısı…
BAŞKAN
– Yarış vardı, Sayın Özel kazandı bu yarışı.
Milliyetçi
Hareket Partisi grup önerisini oylarınıza sunacağım ve karar yeter sayısı
arayacağım.
Kabul
edenler... Kabul etmeyenler... Karar yeter sayısı yoktur. 
Birleşime
on dakika ara veriyorum.
Kapanma saati: 15.49
ÜÇÜNCÜ OTURUM
Açılma Saati: 16.07
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), İshak GAZEL
(Kütahya)
----- 0 -----
BAŞKAN
– Türkiye Büyük Millet Meclisinin 47’nci Birleşiminin Üçüncü Oturumunu
açıyorum. 
Milliyetçi
Hareket Partisi grup önerisinin oylamasında karar yeter sayısı bulunamamıştı.
Şimdi
öneriyi tekrar oylarınıza sunacağım ve karar yeter sayısı arayacağım. 
Öneriyi
kabul edenler… Kabul etmeyenler… 
BÜLENT
TURAN (Çanakkale) – Var Başkanım. 
ÖZGÜR
ÖZEL (Manisa) – Yok, yok.
BÜLENT
TURAN (Çanakkale) – Var, var. 
ÖZGÜR
ÖZEL (Manisa) – Yok kardeşim, yok. 
BAŞKAN
- Kâtip üyeler arasında bir anlaşmazlık var, elektronik cihazla oylama
yapacağız. 
Oylama
için iki dakika süre veriyorum ve süreyi başlatıyorum. 
(Elektronik
cihazla oylama yapıldı) 
BAŞKAN
– Karar yeter sayısı yoktur. 
Birleşime
on beş dakika ara veriyorum. 
Kapanma saati: 16.09
DÖRDÜNCÜ OTURUM
Açılma Saati: 16.23
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), İshak GAZEL
(Kütahya) 
----- 0 -----
BAŞKAN
– Türkiye Büyük Millet Meclisinin 47’nci Birleşiminin Dördüncü Oturumunu
açıyorum. 
Milliyetçi
Hareket Partisi grup önerisinin ikinci oylamasında da karar yeter sayısı
bulunamamıştı. 
Şimdi
öneriyi tekrar oylarınıza sunacağım ve karar yeter sayısı arayacağım.
Kabul
edenler… Kabul etmeyenler… 
ÖZGÜR
ÖZEL (Manisa) – Yok, yok… Elektronik…
BAŞKAN
– Kâtip üyeler arasında bir anlaşmazlık var, elektronik cihazla oylama
yapacağız. 
Üç
dakika süre veriyorum. 
(Elektronik
cihazla oylama yapıldı)
BAŞKAN
– Karar yeter sayısı vardır, öneri kabul edilmemiştir.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- HDP Grubunun, Grup Başkan Vekili İstanbul Milletvekili
Filiz Kerestecioğlu Demir ve Grup Başkan Vekili Muş Milletvekili Ahmet Yıldırım
tarafından, Türkiye'deki basın özgürlüğünün önündeki engellerin bütün
boyutlarıyla araştırılması ve gazetecilere yönelik tutuklama, basına sansür,
kapatma gibi demokrasi dışı yöntemlerin sona erdirilmesi amacıyla 10/1/2018
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, ön görüşmelerinin Genel Kurulun 10 Ocak 2018 Çarşamba
günkü birleşiminde yapılmasına ilişkin önerisi
10/01/2018
Türkiye Büyük Millet Meclisi
Başkanlığına
Danışma Kurulunun 10/1/2018 Çarşamba günü (bugün)
yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisini İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Filiz
Kerestecioğlu Demir
 İstanbul
 HDP
Grubu Başkan Vekili
Öneri:
10
Ocak 2018 tarihinde İstanbul Milletvekili Grup Başkan Vekili Filiz
Kerestecioğlu ve Muş Milletvekili Grup Başkan Vekili Ahmet Yıldırım tarafından
-(6431) sıra numaralı- Türkiye'deki basın özgürlüğünün önündeki engellerin
bütün boyutlarıyla araştırılması ve gazetecilere yönelik tutuklama, basına
sansür, kapatma gibi demokrasi dışı yöntemlerin sona erdirilmesi amacıyla
Türkiye Büyük Millet Meclisine verilmiş olan Meclis araştırması önergesinin
diğer önergelerin önüne alınarak görüşmelerinin 10/1/2018 Çarşamba günkü
birleşiminde yapılması önerilmiştir.
ÖZGÜR
ÖZEL (Manisa) – Sayın Başkan, bir kısa söz talebim var. 
BAŞKAN
– Sayın grup başkan vekillerinden bir ricam var: Şu anda Halkların Demokratik
Partisi grup önerisini görüşeceğiz ama kürsüye hiçbir grup adına konuşmacı ismi
bildirilmedi. En son konuşmak adına belki beklenti yapıyorsunuz, bekliyorsunuz
ama ben de şunu söylemek istiyorum ki bundan sonra arkadaşlarımızdan rica edip
sizlerden konuşmacı ismi alması konusunda bir eylemde bulunmayacağım. 
ÖZGÜR
ÖZEL (Manisa) – HDP’nin var. 
PERVİN
BULDAN (İstanbul) – Mithat Bey var. 
BAŞKAN
– Hiç kimsenin yok. Ben şimdi işaretleştim, “Siz mi?” dedim, “Evet.” dedi Sayın
Sancar. Hiçbir isim yok. 
Lütfen
grup başkan vekili arkadaşlarımız biraz daha hassas davransınlar bu konuda.
BÜLENT
TURAN (Çanakkale) – Çok hassas olduğumuzdan Sayın Başkan.
BAŞKAN
– Evet Sayın Özel, bir dakikada toparlayın lütfen. 
VI.- AÇIKLAMALAR (Devam)
25.- Manisa Milletvekili Özgür Özel’in, konuşma sırasının
grupların milletvekili sayısına göre belirlenmesiyle ilgili bir kural
olmadığına ilişkin açıklaması
ÖZGÜR
ÖZEL (Manisa) – Sayın Başkan, önce bu konuya söyleyeyim, belki bir dakika esas
söyleyeceğim konuya da söz verirsiniz. Bu konudaki sıkıntı şu: Adalet ve
Kalkınma Partisi belli kuralları kendi lehine sürekli uygulanmasından sonra
terk edilemez bir kaide olarak uyguluyor işine geldiğinde ama Meclisin bin
yıllık kaidelerini işine gelmediğinde uygulamıyor. O yüzden işte grupların
milletvekili sayısına göre sırasıyla konuşma diye bir şey yok. Yani hep en son
onlar konuşacak diye değil, kürsüye bildiriliş sırasına göre biliyorsunuz.
Diğer yerleşmiş kaideleri terk ettikleri için biz de yerleştirmeye çalıştıkları
kaideyi terk ettik. Aramızda bu anlamda bir sinir harbi vardır, mesele bundan
ibarettir. Süresi geldiğinde verilir. 
BAŞKAN
– Şimdi aranızdaki sinir harbi beni ilgilendirmiyor. 
ÖZGÜR
ÖZEL (Manisa) – Mecburen.
BAŞKAN
– Evet, şimdiye kadar teamül olarak Milliyetçi Hareket Partisinden başladık,
Halkların Demokratik Partisi, Cumhuriyet Halk Partisi ve AK PARTİ olarak bütün
konuşmacılara bu sırayla söz verdik. Ben dört senedir Meclis başkan vekilliği
yapıyorum. Dört senedir de bu kural uygulanıyor. 
ÖZGÜR
ÖZEL (Manisa) – Bu kural değil.
BAŞKAN
– Bu kural uygulanıyor diyorum, bir teamül olmuş vaziyette bu ama eğer “Biz bu
teamüle artık uymuyoruz, kürsüye isim bildiriliş sırasına göre konuşma olsun.”
diyorsanız bunu da uygularız ve size, uygulayacağımızı da belirttik ama bu,
aranızdaki sinir harbinden buraya hiçbir isim bildirmemeniz demek değildir. Ben
her konuşma sonrasında veya başında sizlerden isim beklemek zorunda da değilim.
Madem kuralına göre oynuyorsunuz, ben de kuralına göre davranmak zorundayım.
Bunu sadece belirttim.
ÖZGÜR
ÖZEL (Manisa) – Sayın Başkan, dediğinizde sizin açınızdan hiçbir sorun yok da
sorun şu: Kanun hükmünde…
BAŞKAN
– Tamam, anlaşıldı. Bakın, bir şeyi tartışmıyorum sizinle.
ÖZGÜR
ÖZEL (Manisa) – Hayır hayır… 
BAŞKAN
– Ben sadece size bir ricada bulundum. Madem kuralı uyguluyoruz teamülü
bıraktık, o zaman lütfen -aranızda gerginlik mi var, sinir harbi mi var, onunla
ben ilgilenmek durumunda değilim- isimleri buraya bildirirseniz zamanında, ben
de bir kez daha hatırlatma gereğini hissetmem.
ÖZGÜR
ÖZEL (Manisa) – Sayın Başkan, tutanaklara geçmesi açısından şunu söylüyoruz…
BAŞKAN
– Onu söyleyin.
ÖZGÜR
ÖZEL (Manisa) – Bu bilinçli bir tercih. Sebebi de şu…
BAŞKAN
– Tamam, anladım Sayın Özel.
ÖZGÜR
ÖZEL (Manisa) – Hayır, özür dilerim ama anlamadınız.
Kanun
hükmünde kararnameler gündemin ilk sırasında yerini alır, Anayasa’daki
“öncelikle görüşülür” ifadesi… 
BAŞKAN
– Sayın Özel, “Bunu yapmadığınız müddetçe bu kuralı uygulayacağız.” dediniz.
Buna itiraz etmiyorum. Bu kuralı uygularken vaktinde davranın. Bunun ricasında
bulunuyorum size.
ÖZGÜR
ÖZEL (Manisa) – Onu yapacağız efendim.
BAŞKAN
– Yoksa teamülü bıraktınız, kural uygulamasına geçtiniz diye bir eleştiri
sunmuyorum. Ben sadece diyorum ki: Uygulamak istediğiniz kuralı kuralına göre
oynayın, arkasındaki nedenler bizi Divan olarak ilgilendirmiyor. Ben her
konuşmada, her grup önerisinde veya her tasarı veya teklif görüşülürken sizlere
isim bildirme konusunda hep ikazda bulunmayacağım. Burada varsa var, yoksa yok,
öyle gideceğim. Bunu söylemek istiyorum size. Tamam.
ÖZGÜR
ÖZEL (Manisa) – Tamam Sayın Başkan, öyle yapın. 
BAŞKAN
– Sayın Turan…
26.- Çanakkale Milletvekili Bülent Turan’ın, Meclisin
yerleşik teamüllerine göre bir konuşma sırası belirlendiğine ve bu teamül
ortadan kalkacaksa İç Tüzük’ün 61’inci maddesinin uygulanması gerektiğine
ilişkin açıklaması
BÜLENT
TURAN (Çanakkale) – Sayın Başkan, teşekkür ediyorum.
İfade
ettiğiniz gibi Meclisin yerleşik teamüllerinde bir konuşma sırası söz konusuydu
ancak dün itibarıyla kıymetli grup başkan vekili bundan feragat ettiklerini
ifade ettiler. Dolayısıyla bu teamül ortadan kalkacaksa İç Tüzük 61’deki “Söz,
kayıt veya istem sırasına göre verilir.” hükmü geçerli olacaktır. Dolayısıyla
isim vermememiz bu 61’in uygulanması talebine bağlıdır. Eğer diğer partilerimiz
isim vermeyeceklerse -zaten biz grup önerilerinin verilmemesi ve bir an önce
gündeme geçilmesi tarafındayız- biz de vermeyeceğimizi beyan ediyoruz. Ama
onlar vereceklerse 61’in gereği olarak biz de o sıraya uyulmasını talep
ediyoruz. 
Teşekkür
ediyorum. 
BAŞKAN
– Teşekkür ederim. Zaten onlar uygulanacak. 
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 10/1/2018 tarihinde Grup Başkan Vekili
İstanbul Milletvekili Filiz Kerestecioğlu Demir ve Grup Başkan Vekili Muş
Milletvekili Ahmet Yıldırım tarafından, Türkiye'deki basın özgürlüğünün
önündeki engellerin bütün boyutlarıyla araştırılması ve gazetecilere yönelik
tutuklama, basına sansür, kapatma gibi demokrasi dışı yöntemlerin sona
erdirilmesi amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin, ön görüşmelerinin Genel Kurulun 10 Ocak 2018
Çarşamba günkü birleşiminde yapılmasına ilişkin önerisi (Devam)
BAŞKAN
– Halkların Demokratik Partisi Grup Önerisinin gerekçesini açıklamak üzere
Mardin Milletvekili Sayın Mithat Sancar konuşacaklar. 
Sayın
Sancar, buyurun. (HDP sıralarından alkışlar)
Süreniz
beş dakika. 
HDP
GRUBU ADINA MİTHAT SANCAR (Mardin) – Sayın Başkan, değerli milletvekilleri;
bugün, “10 Ocak Çalışan Gazeteciler Günü” olarak geçiyor ve kutlanıyor.
Demeçler yayınlandı; basının ne kadar önemli bir alan olduğu, gazeteciliğin ne
kadar değerli bir meslek olduğu belirtildi ama şu an dışarıda olan gazeteciler
buna çok açık, yalın, net bir cevap verdiler. “Aslında bunların hiçbiri doğru
değil. Basının değerine ilişkin, iktidar sözcülerinin söylediklerine
inanmayın.” diyorlar. Doğru diyorlar. 
Yine,
aynı gazeteciler bugün bir tek sayfalık gazete çıkardılar, adı: Hakikat. Bu
gazetede şu satırları özellikle dikkatinize sunmak isterim: “Bugün onlarca
gazeteci dört duvar arasında. Bugün 10 Ocak Dünya Çalışan Gazeteciler Günü.
Bugün Türkiye, dünyanın en büyük gazeteci cezaevi. Bugün kutlanacak bir şey
yok." Haklılar değerli arkadaşlar, bugün kutlanacak bir şey yok. Bugün
mücadelenin önemini vurgulamak için pek çok sebep var. Neye mücadele, ne için
mücadele? Özgürlük için mücadele. Bugün özellikle basın özgürlüğü için mücadele
ve dayanışmanın önemini bir kez daha vurgulamak gerekiyor. 
Nereden
çıktı Çalışan Gazeteciler Günü? 1961 yılında bir Basın Kanunu yapıldı ve orada,
212 sayılı Basın Kanunu’nda gazetecilere bazı haklar tanındı. Önemli
düzeltmelerdi yeterli olmasa da. Bu kanunun tanıdığı haklardan rahatsız olan
gazete patronları bir araya geldiler, tarihe “9 gazete patronu olayı” ya da “9
patron olayı” olarak geçen bir eylem yaptılar. Gazetelerini üç gün boyunca
çıkarmayacaklarını, boykot yoluna gideceklerini belirttiler. Buna karşı
gazeteciler bir araya geldiler, genel yayın yönetmenliğini rahmetli Abdi
İpekçi’nin yaptığı bir gazete çıkardılar. Pek çok gazeteci o gazetede gönüllü
muhabirlik yaptı, yazarlık yaptı. Yani dayanıştılar, direndiler ve patronların
bu boykotunu kırdılar, haklarını korumayı başardılar. Şüphesiz haklar bunlardan
ibaret değildi, mücadele etmek gerekiyordu ve hakları genişletmek gerekiyordu
ama iktidarlar hakikatten rahatsız olurlar değerli arkadaşlar. Otoriter,
totaliter eğilimleri olan iktidarlar ilk iş olarak basını, düşünce özgürlüğünü
bastırmayı seçiyorlar tıpkı şimdi AKP iktidarının yaptığı gibi. Hakikatten
rahatsız olduğu için bir yandan ekonomik araçlarla basını kontrol altına
alıyor, diğer yandan polisiye ve hukuksal her türlü yolu kullanarak basını
susturmayı, daha doğrusu tek tipleştirmeyi hedefliyor. Tek tipleştirme sadece
basın alanında değil, sadece düşünce alanında değil her alanda bu iktidarın bir
hedefi olarak ortaya çıkmış.
Tek
tipleştirmeye karşı yapılacak şey bellidir değerli arkadaşlar. Bu ülkenin
demokrasiden yana, özgürlükten yana derdi olan bütün halkları, bütün inanç grupları,
bütün bireyleri, bütün kuruluşları amasız, fakatsız dayanışmayı, ortak
mücadeleyi yükseltmek zorundalar. Bu kadar baskıcı, apaçık tek tipçiliği
dayatan iktidara karşı çoğulculuğun en geniş cephesini, demokrasinin en geniş
cephesini oluşturmak görevimizdir.
Son
olarak size Şilili bir yazardan bir alıntı aktaracağım. Pinochet
diktatörlüğünün en koyu zamanlarında söylenmiş sözlerdir. Bunları bu bilgi
ışığında okuyun: “Hakikati öldürmek iktidarda olan bazılarının zannettikleri
kadar kolay değildir. Bu dünyada hâlâ hakikati hatırlatmak ve yaymak isteyen
tek bir insan varken bunu yapmak mümkün değildir. Bu yeter; ahlaki çölde
haykıran bir insan, önce biri, sonra biri daha, adalet kıvılcımının sönmesine
engel olmak için bu yeter.” Evet, bu kıvılcımı hep birlikte, bu ülkenin bütün
demokrasi güçleriyle birlikte canlı tutacağız, sönmesine izin vermeyeceğiz.
Saygılarımla
efendim. (HDP sıralarından alkışlar)
BAŞKAN
– Teşekkür ederim Sayın Sancar.
Cumhuriyet
Halk Partisi Grubu adına İstanbul Milletvekili Sayın Barış Yarkadaş
konuşacaklar.
Buyurun
Sayın Yarkadaş. (CHP sıralarından alkışlar) 
Süreniz
üç dakika.
CHP
GRUBU ADINA BARIŞ YARKADAŞ (İstanbul) – Sayın Başkan, bugün 10 Ocak Çalışan
Gazeteciler Günü. Ancak, ne yazık ki çalışan ve çalışamayan gazeteciler için durum
pek de parlak değil.
Dün
AKP Genel Başkanı Sayın Erdoğan “Biz gazetecilere özgürlük getirdik, onların
özgürlüğü için mücadele ettik.” dedi. Oysaki durum tam tersi, AKP gazetecilere
özgürlük getirmedi, aksine gazetecilerin özgürlüğünü gasbetti. Bunun en önemli
örneklerinden biri de, gazetecilere açılan davaların en önemlilerinden biri de
Sevgili Enis Berberoğlu’na yönelik komplodur, komplo davasıdır ve şu anda Enis
Berberoğlu bir haberden dolayı cezaevinde haksız bir şekilde tutulmaktadır. 
Ben
her ay düzenlediğim ve her yıl sonu düzenlediğim Basın Özgürlüğü Raporu’nu da
Enis Berberoğlu’na ithaf ettim. Ne var o raporda? O raporda AKP iktidarının
basını nasıl özgürleştirdiğinin belgeleri var. Bakın, şöyle gösterelim: Sadece
2017 yılında 173 gazeteci gözaltına alındı, 66 gazeteci tutuklandı, 99 gazeteci
hakkında soruşturma başlatıldı, 63 gazeteciye yetmiş altı yıl hapis cezası
verildi, 49 gazeteciye dava açıldı, 28 gazeteci çeşitli alanlarda saldırıya
maruz kaldı ve yine, 28 gazeteciye 250 bin TL’lik bir para cezası verildi.
AKP’nin basın özgürlüğünden anladığı, işte bu tablodur. 
BÜLENT
TURAN (Çanakkale) – Öyle değil, öyle değil. 
BARIŞ
YARKADAŞ (Devamla) – 2017 yılı kara bir tabloyla geçmiştir. Sadece bu mu
gazetecilerin yaşadığı sorunlar? AKP’ye muhalif olan, AKP’yi eleştiren,
gerçeğin peşinde koşan Sözcü gazetesi, BirGün gazetesi, Evrensel gazetesi ve
Cumhuriyet gazetesi iktidarın tüm kurumlarının mali ambargolarıyla, ekonomik
ambargolarıyla karşı karşıyadır. Bugün Türkiye'de, başta Cumhuriyet gazetesi çalışanları
Ahmet Şık, Murat Sabuncu, Akın Atalay olmak üzere 180’e yakın gazeteci
yazdıklarından, çizdiklerinden, attıkları “tweet”lerden ve yaptıkları
yorumlardan dolayı haksız ve hukuksuzca cezaevinde tutulmaktadır. AKP iktidarı
gazetecilerin aldığı nefesi bile âdeta suç olarak görmektedir. 
Buradan
iktidar yetkililerine bir kez daha çağrı yapalım. Gazeteciliği suç olarak
görmeyin. Gazeteciler toplum adına soru sorar, kamuoyu adına o sorulara cevap
arar. Siz, gazetecileri baskı altına aldıkça aslında halkın haber alma hakkını
da engellemiş oluyorsunuz. 
2018
yılının mesleğinin onuru için mücadele eden tüm gazeteciler açısından
özgürlükle ve demokrasiyle geçmesini diliyor, teşekkür ediyorum. (CHP
sıralarından alkışlar) 
BAŞKAN
– Teşekkür ederim Sayın Yarkadaş.
Adalet
ve Kalkınma Partisi Grubu adına Kırşehir Milletvekili Sayın Salih Çetinkaya
konuşacak.
Buyurun
Sayın Çetinkaya. (AK PARTİ sıralarından alkışlar) 
AK
PARTİ GRUBU ADINA SALİH ÇETİNKAYA (Kırşehir) – Sayın Başkan, değerli
milletvekilleri; HDP’nin grup önerisi üzerinde söz almış bulunmaktayım. Yüce
Meclisinizi saygıyla selamlıyorum. 
Değerli
arkadaşlar, sözlerimin hemen başında 10 Ocak Çalışan Gazeteciler Günü’nü
kutluyorum. Vefakârca, cefakârca ülkesi ve milleti için yazan, sadece doğruları
yazan tüm gazeteci kardeşlerimizin gününün kutlu olmasını diliyorum.
Sayın
milletvekilleri, tabii, iddialar var, bu iddialara da cevap vereceğiz. Ben
şunun altını özellikle çizmek istiyorum: Bakın değerli arkadaşlar, Türkiye'de
gazetecilik mesleğini yaptığı için hiçbir gazeteci şu anda tutuklu değil.
“Gazeteci” kime denir? Bunu önce bir belirlememiz lazım, değil mi? Sınırı
nedir? 
Şimdi,
avukatlık mesleği… Ne yapıyor avukatlık mesleğine giren? Hukuk fakültesini
bitiriyor, avukatlık stajını yapıyor. Eğer herhangi bir kamu kısıtı yoksa
mesleğe kabul ediliyor ve avukatlık mesleğine giriyor. Gazetecilik mesleği…
Kime gazeteci diyeceğiz, değil mi, bunun altını çizelim? 
MEHMET
TÜM (Balıkesir) – İktidara hizmet ederse gazetecidir! 
SALİH
ÇETİNKAYA (Devamla) – Eğer gazetecilik mesleğini doğru belirlemezsek işini
hakkıyla yapanlara haksızlık etmiş oluruz. 
Şimdi,
bakın, bu belge Basın-Yayın ve Enformasyon Genel Müdürlüğünün belgesidir. Şu
anda aldım bu bilgileri. Şimdi, önergede 213 basın kuruluşundan bahsediliyor
kapatıldı diye. Bu böyle değil değerli arkadaşlar. 115 basın-yayın kuruluşu var
ama bunların temel özelliği şu: Bunlar terör ve terör faaliyetlerinden dolayı
kapatılmıştır. 
Değerli
arkadaşlarım, eğer biz bu ülkenin geleceğini korumayacaksak, bu ülkenin
bölünmezliğini koruyamayacaksak burada ne işimiz var, ben size soruyorum, ne
işimiz var? Biz bunları koruyacağız. Asla teröre ve terörle iltisaklı olan
hiçbir faaliyete izin veremeyiz. Ben sizlerin de böyle düşündüğünüzü biliyorum
ve bu açıdan mutluyum. 
NİHAT
AKDOĞAN (Hakkâri) – Niye çamur medyasına dokunmuyorsunuz?
SALİH
ÇETİNKAYA (Devamla) – Ayrıca, bakın, tutuklu gazetecilerden 5 tanesinin basın
kartı var, sadece 5 tanesinin. 1 tanesi de Ahmet Şık ama onun da şu anda
gazetecilik belgesi, basın kartı iptal edilmiş değil. Neyi bekliyor?
Yargılamayı bekliyor. Yargılama neticesinde ceza alırsa tabii ki ne olacak? Bu
kartı iptal olacak. Ama yargıya saygı duyacağız, anayasal yargıya saygı duymak
zorundayız değerli arkadaşlar. 
MEHMET
TÜM (Balıkesir) – FETÖ’yle ilgili kitap yazdığı için attınız içeriye, biliyor
musunuz? “İmamın Ordusu…”
SALİH
ÇETİNKAYA (Devamla) – Bakın, bu ülkede terörle mücadele eden yargı
mensuplarımız var. Gözlerini kırpmadan terörle mücadele ettiler. Şu anda risk
alıyorlar ama vicdanlarına göre karar veriyorlar, ne benim Hükûmetime göre ne
başka bir şeye göre. Yargıya saygı duyacağız, anayasal kurumlara saygı
duyacağız ve görevini gerçekten layıkıyla yapan, bu ülkenin geleceği için
çalışan gazetecilerin de haklarını koruyacağız. 
Ben
bu duygularla grup önerisinin aleyhinde olduğumuzu belirtir, yüce Meclisi
saygıyla selamlarım. (AK PARTİ sıralarından alkışlar)
BAŞKAN
– Teşekkür ederim Sayın Çetinkaya. 
AHMET
YILDIRIM (Muş) – Sayın Başkan…
BAŞKAN
– Sayın Yıldırım…
AHMET
YILDIRIM (Muş) – Sayın Başkan, sayın hatip konuşmasında iki grup başkan
vekilinin imzasıyla verilmiş olan grup önerimizle alakalı olarak “213 basın
kuruluşunun 15 Temmuz 2015’ten itibaren kapatılması...” cümlesini kalkıp “İşte
bunların çoğu terörle iltisaklı.” olarak ifade edip hem grup önerimize hem de
grubumuza sataşmada bulunmuştur. 
BÜLENT
TURAN (Çanakkale) – Kanaatini aktaramayacak mı Sayın Başkan? Bilgi vermektir bu.
AHMET
YILDIRIM (Muş) – İç Tüzük 69’a göre sataşmadan söz istiyorum.
BAŞKAN
– Peki.
Kim
konuşacak?
AHMET
YILDIRIM (Muş) – Sayın Sancar konuşacak.
BAŞKAN
– Sayın Sancar, buyurun.
İki
dakika.
IX.- SATAŞMALARA İLİŞKİN KONUŞMALAR
1.- Mardin Milletvekili Mithat Sancar’ın, Kırşehir
Milletvekili Salih Çetinkaya’nın HDP grup önerisi üzerinde AK PARTİ Grubu adına
yaptığı konuşması sırasında Halkların Demokratik Partisine sataşması nedeniyle
konuşması
MİTHAT
SANCAR (Mardin) –Ey iktidar, nelere kadirsin! Değil mi? Ahlakı da bitirirsin.
Bırak her şeyi, ahlakı da bitirirsin. 28 Şubatta yasaklanan gazetecilere o
zaman “İktidarın haklı tasarruflarıyla yasaklanıyor.” dendiğinde itiraz edenler
kimler? Burada var mıydı itiraz eden? Vardır eminim. 
BÜLENT
TURAN (Çanakkale) – Hocam,konu o değil ama, öyle sölenmedi.
MİTHAT
SANCAR (Devamla) – Konu o, konu o.
ÖZGÜR
ÖZEL (Manisa) – Aynı şey.
MİTHAT
SANCAR (Devamla) – 28 Şubat yargısına hâlâ “Haksız ve adaletsiz yargı.”
diyenler iktidar olunca kendilerine muhalefet edenleri, bir zamanlar zalim
olarak gördüklerinin diliyle yargılamaya kalkarlarsa ortada siyasi değil,
ahlaki bir sorun vardır, ahlaki. Bu sözleri, “Gazeteci değildir.” diyen
sözleri, “Gazetecilik faaliyetinden değil, başka faaliyetten içeridedir.”
diyenlerin sözlerini nerede bulursunuz, biliyor musunuz? Bütün
diktatörlüklerde. Açın lügati, açın ansiklopediyi, açın Google’ı; görün bakın,
Hitler’ler, Mussolini’ler, Pinochet’ler; bunların hepsi ve daha fazlası aynı
sözleri söylediler. Bugün aynı dili kullanmak dün “Özgürlük ve zulme karşı
mücadele” diyenleri hiç mi utandırmıyor? Hangi yargıyla o 213 basın kuruluşu
kapatıldı? Tek bir KHK’yle. Buna hakkı nereden alıyorsunuz? Nasıl bir
pervasızlık, anlamak mümkün değil değerli arkadaşlar. 
Ahmet
Şık’ı bugün yargılıyorsunuz. Dün cemaate karşı hakikati haykırdığı için -sizin
ortağınızdı cemaat o zaman- cemaat içeri attı, bugün size karşı haykırdığı için
siz atıyorsunuz; zihniyet aynı, tıynet aynı. Bunun geçerli olmasına bu ülkede
demokratlar, özgürlükçüler izin vermeyecekler, ahlakı da demokrasiyi de biz
kurtaracağız. (HDP sıralarından alkışlar)
BAŞKAN
– Teşekkür ederim Sayın Sancar.
SALİH
ÇETİNKAYA (Kırşehir) – Sayın Başkan…
ÖZGÜR
ÖZEL (Manisa) – Sayın Başkan…
BAŞKAN
– Sayın Çetinkaya…
SALİH
ÇETİNKAYA (Kırşehir) – Efendim, ben kayıtlara geçmesi açısından söylüyorum. Biz
konuşmacının, hatibin sözlerine katılmak zorunda değiliz. Ben belgeyle
konuştum, söylediğim her sözün arkasındayım. Biz şunu söylüyoruz: Türkiye’de
yargıya güven duyulsun, anayasal kurumlara güven duyulsun, bunun dışında bir
talebimiz yoktur efendim.
Teşekkür
ederim.
BAŞKAN
– Teşekkür ederim.
MEHMET
EMİN ADIYAMAN (Iğdır) – Sizin yargınıza duymuyoruz. 
BAŞKAN
– Sayın Özel…
ÖZGÜR
ÖZEL (Manisa) – Sayın hatip konuşması sırasında hatibimizin de sözlerini
kastederek bunların gerçeği yansıtmadığını, doğru olmadığını söyledi. 
BÜLENT
TURAN (Çanakkale) – Hayda! Yağmurla ördek oluşmuyor Sayın Başkan ya!
BAŞKAN
– Sayın Turan, ben Sayın Özel’le konuşuyorum.
ÖZGÜR
ÖZEL (Manisa) – Bir sataşma olarak değerlendirmiyoruz ama çarpıtıldığı için
görüşleri, yerinden bir açıklama hakkını kullanmasının uygun olacağını
düşünüyoruz.
BAŞKAN
– Yerinden bir dakika…
VI.- AÇIKLAMALAR (Devam)
27.- İstanbul Milletvekili Barış Yarkadaş’ın, Kırşehir
Milletvekili Salih Çetinkaya’nın HDP grup önerisi üzerinde AK PARTİ Grubu adına
yaptığı konuşmasındaki bazı ifadelerine ilişkin açıklaması
BARIŞ
YARKADAŞ (İstanbul) – AKP’li hatibi dinlerken aklıma Hitler’in Propaganda
Bakanı Goebbels geldi. Goebbels gazetecileri tarif ederken şöyle derdi:
“Gazeteciler bir piyanonun tuşları gibi olmalıdır, biz hangi tuşa basarsak o
sesi çıkarmalıdır.” Şimdi, AKP’nin zihniyeti ne yazık ki Hitler’in Propaganda
Bakanı Goebbels’le örtüşüyor ve benzerlik taşıyor. Gazeteci iktidarı rahatsız
edendir, gazeteciler iktidarın rahatsız olacağı haberleri yazan kişilerdir. Siz
kendinizi alkışlayacak, size şakşakçılık yapacak gazeteciler arıyorsanız onu
Ahmet Şık’lardan, Murat Sabuncu’lardan, Akın Atalay’lardan çıkaramazsınız.
İsmini saydığım tüm gazeteciler gazetecilik mesleğinin onurunu yaşayarak
göstermişlerdir. O yüzden gazetecilerin sizden izin almalarını, ne
yazacaklarını öğrenmelerini de beklemeyin.
Teşekkür
ederim.
BAŞKAN
– Teşekkür ederim.
AHMET
YILDIRIM (Muş) – Sayın Başkan, karar yeter sayısı…
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 10/1/2018 tarihinde Grup Başkan Vekili
İstanbul Milletvekili Filiz Kerestecioğlu Demir ve Grup Başkan Vekili Muş
Milletvekili Ahmet Yıldırım tarafından, Türkiye'deki basın özgürlüğünün
önündeki engellerin bütün boyutlarıyla araştırılması ve gazetecilere yönelik
tutuklama, basına sansür, kapatma gibi demokrasi dışı yöntemlerin sona erdirilmesi
amacıyla Türkiye Büyük Millet Meclisi Başkanlığına verilmiş olan Meclis
araştırması önergesinin, ön görüşmelerinin Genel Kurulun 10 Ocak 2018 Çarşamba
günkü birleşiminde yapılmasına ilişkin önerisi (Devam)
BAŞKAN
- Halkların Demokratik Partisi grup önerisini oylarınıza sunacağım, karar yeter
sayısı arayacağım: Kabul edenler… Kabul etmeyenler…
Elektronik
cihazla yapacağız.
Üç
dakika süre veriyorum ve süreyi başlatıyorum.
(Elektronik
cihazla oylama yapıldı)
BAŞKAN
– Karar yeter sayısı yoktur.
Birleşime
beş dakika ara veriyorum.
Kapanma Saati: 16.54
BEŞİNCİ OTURUM
Açılma Saati: 17.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), İshak GAZEL
(Kütahya)
----- 0 -----
BAŞKAN
– Türkiye Büyük Millet Meclisinin 47’nci Birleşiminin Beşinci Oturumunu
açıyorum. 
Halkların
Demokratik Partisi grup önerisinin oylamasında karar yeter sayısı
bulunamamıştı. Şimdi öneriyi tekrar oylarınıza sunacağım ve karar yeter sayısı
arayacağım.
Kabul
edenler… Kabul etmeyenler… Karar yeter sayısı vardır, öneri kabul edilmemiştir.

Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, Yunanistan tarafından işgal edildiği iddia edilen Ege adalarının
durumunun tüm yönleriyle araştırılarak alınması gereken önlemlerin belirlenmesi
amacıyla Türkiye Büyük Millet Meclisi Başkanlığına verilmiş olan (10/2223) esas
numaralı Meclis Araştırması Önergesi’nin, ön görüşmelerinin Genel Kurulun 10
Ocak 2018 Çarşamba günkü birleşiminde yapılmasına ilişkin önerisi
10/1/2018
Türkiye Büyük Millet Meclisi Başkanlığına
Danışma
Kurulunun 10/1/2018 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Özgür
Özel
 Manisa
 Grup
Başkan Vekili
Öneri:
Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, Yunanistan tarafından işgal
edildiği iddia edilen Ege adalarının durumunun tüm yönleriyle araştırılarak
alınması gereken önlemlerin belirlenmesi amacıyla (10/2223) esas numaralı
Meclis Araştırması Önergesi’nin görüşmesinin Genel Kurulun 10/1/2018 Çarşamba
günlü (bugün) birleşiminde yapılması önerilmiştir. 
BAŞKAN
– Önerinin gerekçesini açıklamak üzere öneri sahibi Cumhuriyet Halk Partisi
Grubu adına Antalya Milletvekili Niyazi Nefi Kara konuşacaklardır. 
Buyurun
Sayın Kara. (CHP sıralarından alkışlar) 
Süreniz
beş dakika. 
CHP
GRUBU ADINA NİYAZİ NEFİ KARA (Antalya) – Sayın Başkan, değerli milletvekilleri;
Türk kara sularında bulunan, egemenliği Türkiye Cumhuriyeti devletine ait olan
adalarımızın Yunanistan tarafından işgal edilmesiyle ilgili öneri üzerine CHP
Grubu adına söz almış bulunmaktayım. Yüce Meclisi saygıyla selamlıyorum. 
Değerli
arkadaşlar, Lozan Anlaşması’yla egemenliği Yunanistan’a devredilmemiş, İngiliz
ve Amerikan haritalarında da egemenliğin ülkemize ait olduğu açıkça gösterilmiş
Türk kara sularında bulunan 18 adamız ile 1 kayalık Yunanistan tarafından 2004
yılından beri işgal edilmiştir. Bu dönemde ise bu işgallerle ilgili her
gelişmeyi önerge olarak Türkiye Büyük Millet Meclisine taşıdık ancak AK PARTİ,
Meclisi ve önergeleri işlevsizleştirdiği için baştan savma ya da dünyadan,
Türkiye haritasından habersiz yanıtlarla karşılaştık. 
“Marathi”
diye bir adamız var, Yunanistan’a ait Patmos Adası’nın 10 kilometre doğusunda
yer almakta. Bu konuyu gündeme getirdik. Dışişleri Bakanı imzasıyla gelen
yanıtta Marathi Adası’nın Antalya’nın Kaş ilçesine bağlı Gürmenli Adası olduğu
söylendi. Değerli arkadaşlar, bu adanın yeri, bu resimde de göreceğiniz gibi
Turgutreis açıklarındadır. Bu adayla ilgili 1932 anlaşması, Türkiye Cumhuriyeti
devletinin de Resmî Gazete’sinde vardır, isteyene belgeleri verebiliriz. 
Değerli
arkadaşlar, Dışişleri Bakanlığının Türkiye haritasından habersiz olduğu ortada.
4 Ocak 1932 Türkiye-İtalya Sözleşmesi’nin 1’inci maddesinde yer alan
adalarımızın statülerine baktığımızda, Turgutreis’e olan mesafeleri üzerinden
çıkarım yapabilirsiniz. Bu ada Ege Denizi’ne aittir. Lozan Anlaşması ve 1947
Paris Anlaşması’yla gayriaskerî statüde bulunması gereken bu adalarda
Yunanistan ağır silahlarla askerî tatbikatlar yapmaktadır. Burada da gözüküyor
arkadaşlar. 
Bunun
yanında, işgal altında olan Sakarcılar Adası’nda maden çalışmaları yapılmakta,
buradan çıkarılan perlit ve ponza madenleri Yunanistan’da pazarlanmaktadır.
Burada da o çalışmalar görülüyor. 
Keçi
Adası ise giriş-çıkışları Yunan gümrük elemanları ve polislerince denetlenmek
suretiyle turizme açılmıştır ve Yunanistan bu turizm faaliyetlerinden de gelir
elde etmektedir. Burası da Keçi Adası. 
Ne
yazık ki uluslararası hukukun açıkça ihlali olan tüm bu hamlelere karşı Hükûmet
uluslararası hukuktan kaynaklı haklarını kullanmamış, işgallere meşruluk
kazandırmıştır, Türk kara sularında bulunan adalarımızın işgalinden sonra
diplomasi ve uluslararası ilişkiler -her alanda olduğu gibi- egemenlik alanında
da ülkemizi âciz duruma düşürmüştür. Eğer bu işgallere göz yumulmasaydı işgal
altındaki Keçi Adamızdan geçerek Yunanistan’a sığınan darbecileri Sayın Cumhurbaşkanımız
Çipras’tan istemek zorunda kalmazdı. 25 Ekim 2017 tarihinde Eşek Adası’nda icra
edilen Ohi törenlerine Yunan ilkokul, lise öğrencileriyle beraber öğretmenleri
ve Yunan Genelkurmayının karacı ve denizci subayları da katılmıştır. Bunların resimleri
de burada arkadaşlar, işte buradalar. Peki, bütün bunlara rağmen bir nota
verdik mi? Hayır. 
Sayın
Dışişleri Bakanına sormak istiyorum: 1996 ile 2004 yılları arasında
Yunanistan’ın kara sularımızı işgal ettiği ada var mıdır, var ise neden bu konu
yargıya taşınmamıştır? 1996-2004 yılları arasında hangi Türk adasında maden
işletilmiş, hangi adalar turizme açılmıştır, 1996’dan önce ve 1996-2004 yılları
arasında hangi CHP’li siyasetçi pasaportla girmiştir? Evet, siz yaptınız ama
şimdiki Başbakan pasaportla giriş yaptı buraya. 
Üzülerek
bir şeyi daha hatırlatmak istiyorum: Türkiye’nin gösterdiği kararlı iradeyle
1996 yılında Kardak kayalıklarına ay yıldızlı bayrağımız dikilmişti ve maalesef
geçen yıl, Genelkurmayın o bayrak diken subayları, bugünkü Genelkurmay Başkanı
Kardak adalarına Yunan Silahlı Kuvvetlerince yaklaştırılmamıştır. 
(Mikrofon
otomatik cihaz tarafından kapatıldı)
NİYAZİ
NEFİ KARA (Devamla) – Başkanım, bir dakikada tamamlayabilir miyim?
BAŞKAN
– Bir dakika daha ek süre vereyim, tamamlayın lütfen.
NİYAZİ
NEFİ KARA (Devamla) – Teşekkür ederim Sayın Başkan.
Geçtiğimiz
hafta Çipras ile Kammenos Genel Başkanımızın sözlerine cevap vermek için
Kelemez Adası’na gittiler ve oradan Keçi Adası’na geçtiler. Keçi Adası nerede?
Türk kara sularında ve doğal olarak Türk hava sahasında. Peki, Hükûmet ne
yaptı? Hiçbir şey. 
Buradan
tekrarlıyorum, yüce Meclisin çatısı altından: Sayın Genel Başkanımız Kemal
Kılıçdaroğlu’nun da dediği gibi, biz 2019’da gelip o terk edilmiş adaları geri
alacağız ve ay yıldızlı bayrağı oraya yeniden dikeceğiz. (CHP sıralarından
alkışlar) Eğer Yunan Cumhurbaşkanı ve Savunma Bakanı da çok gelmek isterlerse
onlara bir Türk kahvesi ikram edeceğiz.
Değerli
arkadaşlar, itirazınız varsa bu konuyu araştıralım, birlikte tespit edelim.
Hepinize
saygılar sunuyorum.
Teşekkür
ediyorum. (CHP sıralarından alkışlar) 
BAŞKAN
– Ben de teşekkür ediyorum Sayın Kara.
IV.- OTURUM BAŞKANLARININ KONUŞMALARI (Devam)
4.- Oturum Başkanı TBMM Başkan Vekili Ayşe Nur
Bahçekapılı’nın, Meclis Başkan Vekili ve Divana ayrılan odanın videoları ile
fotoğraflarının gizlice çekilerek bir internet sitesine verilmesini kınadığına
ilişkin konuşması
BAŞKAN
– Sayın milletvekilleri, şimdi tespit ettiğimiz üzere, bir internet sitesinde,
arkadaki, Meclis Başkan Vekiline, Divana ayrılan, hatta zaman zaman ve sık sık
grup başkan vekilleriyle birlikte toplantı yaptığımız odanın gizlice videoları,
tuvalete varıncaya kadar fotoğrafları çekilmiş ve bir internet sitesine
verilmiş. 
BÜLENT
TURAN (Çanakkale) – Kesin Özgür’dür o.
BAŞKAN
- Bu fotoğraflar şimdi çekildi yani yaklaşık yarım saat içinde yapılmış olan
bir iş bu. Neden? Çünkü içeride bir değişiklik yaptık mobilyalarda, o
mobilyalarda değişiklik yapıldıktan sonra bu işlem yapılmış.
BÜLENT
TURAN (Çanakkale) – Özgür itiraf ediyor.
BAŞKAN
- Sayın milletvekilleri, bu, çok ayıp bir iştir. Eğer o odaların resmini ve
fotoğrafını çekmek istiyorsanız, bunu Meclisi yöneten Başkan Vekili olarak bana
söylerdiniz, ben gerekli görürdüm veya gerekli görmezdim, çektirirdim veya
çektirmezdim. Orası mahrem bir alan. Gizli gizli gelip, orada bir
milletvekilinin gizli gizli telefonunu açıp, böyle iğreti, sarsılan bir
videoyla gizli gizli orada çekim yapmasını milletvekilliğine asla
yakıştırmıyorum, son derece ayıplıyorum ve son derece kınıyorum. (AK PARTİ
sıralarından “Bravo” sesleri, alkışlar) 
BÜLENT
TURAN (Çanakkale) – Biz de kınıyoruz Sayın Başkan.
MELİKE
BASMACI (Denizli) – Orası gizli bir mekân mı?
ÖZGÜR
ÖZEL (Manisa) – Sayın Başkan…
BAŞKAN
- Hiç kimseye de söz vermiyorum bu konuda. 
ÖZGÜR
ÖZEL (Manisa) – Hayır, böyle konuşup söz vermemek olmaz.
BÜLENT
TURAN (Çanakkale) – Üzerine alındı.
MEHMET
ERDOĞAN (Gaziantep) – Özgür sen niye üstüne aldın ya, niye gocundun Özgür?
BAŞKAN
– Vermiyorum, vermiyorum.
ÖZGÜR
ÖZEL (Manisa) – Hayır…
BAŞKAN
- Kimseyi suçlamıyorum, yapanı suçluyorum.
ÖZGÜR
ÖZEL (Manisa) – Hayır, hayır, açıklama yapacağım.
BAŞKAN
– Üstüne alıyorsan vereyim?
ÖZGÜR
ÖZEL (Manisa) – Evet, alıyorum, ver.
BAŞKAN
- Üstüne mi alıyorsun.
ÖZGÜR
ÖZEL (Manisa) – Evet.
BAŞKAN
– Buyur o zaman, yerinden bir dakika söz veriyorum. Bu ayıp da sana yeter eğer
üstüne alıyorsan. 
ÖZGÜR
ÖZEL (Manisa) – Böyle laf söyleme yok.
AKİF
EKİCİ (Gaziantep) – Ne biçim Meclis Başkan Vekilisin sen? Hayret bir şey ya!
BAŞKAN
- Son derece ayıp bir şey bu. 
BÜLENT
TURAN (Çanakkale) – Her zaman yapıyor mu böyle şeyler acaba?
BAŞKAN
- Gizli gizli gelip o mahrem odayı, böyle, fotoğraflarını gizli bir şekilde
çekip, tuvaleti dâhil olmak üzere, bakın tuvaleti dâhil olmak üzere…
ÖZGÜR
ÖZEL (Manisa) – Sayın Başkan…
BÜLENT
TURAN (Çanakkale) – Çok ayıp Sayın Başkan, kınıyoruz bunu.
MEHMET
ERDOĞAN (Gaziantep) – Çok ayıp bir şey bu ya.
ALİM
TUNÇ (Uşak) – Beklenir zaten ya, mal adamdan bu beklenir. 
ÖZGÜR
ÖZEL (Manisa) – Sayın Başkan…
BAŞKAN
– Efendim?
VI.- AÇIKLAMALAR (Devam)
28.- Manisa Milletvekili Özgür Özel’in, çekimleri yapılan
odanın ortak kullanım alanı olduğuna ve gizli bir şekilde değil açıkça çekim
yaparak basına dağıttığına ilişkin açıklaması
ÖZGÜR
ÖZEL (Manisa) – Bir, gizli gizli değil; açık açık, bütün personelin önünde. 
FİLİZ
KERESTECİOĞLU DEMİR (İstanbul) – Ben de oradaydım. 
ÖZGÜR
ÖZEL (Manisa) – Hatta, HDP grup başkan vekiliyle karşılaştık, fotoğraflarını
çekmeye girdiğimi gördü, hatta biraz bekledik, sonra çektim fotoğrafları. (AK
PARTİ sıralarından “Yuh!” sesleri, gürültüler)
BÜLENT
TURAN (Çanakkale) – Ayıp bir şey bu Sayın Başkan. 
MUHAMMET
BALTA (Trabzon) – Yuh sana, yuh!
ÖZGÜR
ÖZEL (Manisa) – Dur, dur…
BAŞKAN
– Sayın milletvekilleri, dinliyorum ben.
ÖZGÜR
ÖZEL (Manisa) – İki, basına resmî mail atarak…
ALİM
TUNÇ (Uşak) – Çüş!
ÖZGÜR
ÖZEL (Manisa) – …Parlamentoya duyurarak kapı önüne davet ettik, fotoğrafları
basına gizli gizli değil açıkça basın toplantısıyla dağıttık. Videoları
Parlamentodaki bütün muhabirlere, ayırmadan, birer birer CHP Grubu olarak biz
dağıttık. Çünkü orası mahrem alan değil ortak kullanım alanıydı. Orayı kendi
mini mescidi ve abdesthanesi yapan İsmail Kahraman işgalcidir.
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Orası hepimizin ortak alanıdır, o ayıp da size aittir. (CHP
sıralarından alkışlar)
BAŞKAN
– Sayın Özel, şu anda Meclisi ben idare ediyorum, Meclis Başkan Vekili benim,
bunu hatırlatmak istemem ama o odaya her giriş çıkışın benim iznim dâhilinde
olması gerekir.
ÖZGÜR
ÖZEL (Manisa) – Hayır.
BAŞKAN
– Evet.
ÖZGÜR
ÖZEL (Manisa) – O bizim oda, bizim; senin odan orada.
MELİKE
BASMACI (Denizli) – Kadın tuvaleti nerede?
BAŞKAN
– Evet, o, Divanın dinlenme odasıdır.
ÖZGÜR
ÖZEL (Manisa) – Senin odan orada; bu, bizim oda.
BAŞKAN
– Şu anda orası öyledir. 
ÖZGÜR
ÖZEL (Manisa) – İşgalcisiniz, işgal…
BAŞKAN
– Ve benim iznim olmadan oraya girilmesi yasaktır.
ÖZGÜR
ÖZEL (Manisa) – Ben dağıttım, ben, gizli değil, duyuruyla dağıttım.
BAŞKAN
– Benim iznim olmadan orada fotoğraf çektirilmesi de yasaktır.
ÖZGÜR
ÖZEL (Manisa) – Sen bizim iznimiz olmadan nasıl geliyorsun, oda bizim.
BAŞKAN
– Benim çantamın ne işi var o fotoğraflarda?
BÜLENT
TURAN (Çanakkale) – Yazıklar olsun! 
ÖZGÜR
ÖZEL (Manisa) – Oda, o oda bizim.
BAŞKAN
– O fotoğraflarda benim çantamın ne işi var?
ÖZGÜR
ÖZEL (Manisa) – O oda bizim, çantayı görmedim.
MUSTAFA
ELİTAŞ (Kayseri) – Sizin değil, hayır.
ÖZGÜR
ÖZEL (Manisa) – O oda bizim. 
MUSTAFA
ELİTAŞ (Kayseri) – Sayın Başkan…
BAŞKAN
– Sayın Elitaş, buyurun.
ÖZGÜR
ÖZEL (Manisa) – İşgalcisiniz o odada.
MELİKE
BASMACI (Denizli) – Kadın tuvaleti nerede Başkanım? Bize bir gösterseniz.
BAŞKAN
– Sayın Elitaş, buyurun.
MUSTAFA
ELİTAŞ (Kayseri) – Sayın Başkan, Türkiye Büyük Millet Meclisi Başkanlık
Divanının…
BAŞKAN
– Mikrofonu açıyorum, duyulmuyor çünkü.
BÜLENT
TURAN (Çanakkale) – Ceza Kanunu’na göre suçtur, suç duyurusunda bulunacağız
Sayın Başkan.
ÖZGÜR
ÖZEL (Manisa) – Oda bizim, oda, işgalcisiniz.
BÜLENT
TURAN (Çanakkale) – CHP’nin niye iktidar olamadığının da en büyük delilidir.
Ucuz, basit hareketler.
29.- Kayseri Milletvekili Mustafa Elitaş’ın, Meclis Başkan
Vekiline ait odaya izinsiz girilmesinin ve çekim yapılmasının saygısızlık
olduğuna ve bunu yapanları kınadığına ilişkin açıklaması
MUSTAFA
ELİTAŞ (Kayseri) – Sayın Başkan, Türkiye Büyük Millet Meclisi Başkanlık
Divanının arka kısmı Türkiye Büyük Millet Meclisi Başkan ve başkan vekillerine
ait bir yerdir.
BAŞKAN
– Evet.
ÖZGÜR
ÖZEL (Manisa) – Ağabeyciğim, orası bizim oda. 
MUSTAFA
ELİTAŞ (Kayseri) – Orada size bağlı olarak çalışan görevliler bulunur.
Nezaketen siz bizi çağırırsanız, o makamda eğer grup başkan vekillerini
toplantıya çağırırsanız biz grup başkan vekilleri olarak orada bulunma hakkına
sahibiz.
BAŞKAN
– Evet.
MUSTAFA
ELİTAŞ (Kayseri) – Aksi hâlde, hiçbir milletvekili, izin vermediğiniz bir
milletvekili o odaya giremez.
BAŞKAN
– Evet.
MUSTAFA
ELİTAŞ (Kayseri) – Bizim Türkiye Büyük Millet Meclisindeki odalarımız neyse
sizin buradaki odanız… Bugün sizsiniz Meclis Başkan Vekili, orası sizin
zimmetinizdedir, yarın başka bir milletvekili Meclis başkan vekilliği görevini
yapar, onun zimmetindedir; yetkili ve sorumlu odur. 
BÜLENT
TURAN (Çanakkale) – Ceza Kanunu’muzda suçtur. 
MUSTAFA
ELİTAŞ (Kayseri) - Hiçbir milletvekili, ne olursa olsun, sizin mahreminiz
bulunan bir yere sizden izinsiz olarak girme hakkına sahip değildir.
ÖZGÜR
ÖZEL (Manisa) – Hiç ilgisi yok. 
MUSTAFA
ELİTAŞ (Kayseri) - Bu, tamamen saygısızca yapılmış bir harekettir. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Hiç öyle bir şey değil. 
MUSTAFA
ELİTAŞ (Kayseri) - Yapanı da şiddetle kınıyorum. (AK PARTİ sıralarından
alkışlar) 
ORHAN
DELİGÖZ (Erzurum) - Maksadınız ne Özgür Bey? Niye çekiyorsunuz?
ÖZGÜR
ÖZEL (Manisa) – Sayın Başkan… 
ORHAN
DELİGÖZ (Erzurum) – Maksadınız ne yani? Niye çekiyorsunuz?
MEHMET
ERDOĞAN (Gaziantep) – Çok ayıp, çok. 
BAŞKAN
– Sayın milletvekilleri, ben aynı şeyi söyledim. 
ÖZGÜR
ÖZEL (Manisa) – Ben yaptım, ben. Ben yaptım. O oda bizim. 
METİN
GÜNDOĞDU (Ordu) – Yapamazsın.
MUSTAFA
ELİTAŞ (Kayseri) – Terbiyesizlik yapıyorsun. Giremezsin oraya sen. 
ÖZGÜR
ÖZEL (Manisa) - O oda bizim, sizin oda orası, Başkanın odası orası. 
METİN
GÜNDOĞDU (Ordu) – Niye bağırıyorsun? 
ÖZGÜR
ÖZEL (Manisa) – Başkanın odası orası. Orayı işgal etti. O odayı işgal etti. Ben
yaptım, ben. 
BAŞKAN
– Bu söylediklerimden eğer ısrarlı bir şekilde anlamamak zorunda
hissediyorsanız kendinizi ve bu tavrınızda ısrar ediyorsanız sizi kınıyorum.
Kim yaptıysa yazıklar olsun diyorum.
ÖZGÜR
ÖZEL (Manisa) – Ben de seni kınıyorum. 
BAŞKAN
- Birleşime on dakika ara veriyorum. 
Kapanma Saati: 17.13
ALTINCI OTURUM
Açılma Saati: 17.24
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), İshak GAZEL
(Kütahya)
----- 0 -----
BAŞKAN
– Türkiye Büyük Millet Meclisinin 47’nci Birleşiminin Altıncı Oturumunu
açıyorum. 
VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, Yunanistan tarafından işgal edildiği iddia edilen Ege adalarının
durumunun tüm yönleriyle araştırılarak alınması gereken önlemlerin belirlenmesi
amacıyla Türkiye Büyük Millet Meclisi Başkanlığına verilmiş olan (10/2223) esas
numaralı Meclis Araştırması Önergesi’nin, ön görüşmelerinin Genel Kurulun 10
Ocak 2018 Çarşamba günkü birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi grup önerisinin görüşmelerine devam ediyoruz.
Halkların
Demokratik Partisi Grubu adına Iğdır Milletvekili Mehmet Emin Adıyaman
konuşacaktır.
Buyurun
Sayın Adıyaman. (HDP sıralarından alkışlar) 
HDP
GRUBU ADINA MEHMET EMİN ADIYAMAN (Iğdır) – Sayın Başkan, değerli
milletvekilleri; bugün 10 Ocak Çalışan Gazeteciler Günü. Bu vesileyle başta
tutsak olan gazeteciler olmak üzere tüm çalışan gazetecilerin gününü kutluyor;
sansürsüz, tutuksuz, özgür düşüncenin ifade edilebildiği, halkın karar alma
özgürlüğünün gazeteciler tarafından rahatça yerine getirilebildiği, demokratik,
barışçıl bir Türkiye dileğimi ifade etmek istiyorum. 
Değerli
milletvekilleri, Cumhuriyet Halk Partisinin grup önerisi üzerine söz almış
bulunmaktayım. Önergenin konusu, Ege adalarındaki ada ve adacıkların ya da
kayaların Türkiye ile Yunanistan arasında aslında öteden beri sorun teşkil eden
durumuna ilişkin. Ama hiç şüphesiz Lozan’dan bu tarafa Ege adalarında onlarca,
hatta yüzlerce adacık veya kaya parçaları Lozan Antlaşması’nda statü kapsamına
ya da anlaşma kapsamına alınmayan, statüsü belirsiz alanlar ama öteden beri bu
adalara ilişkin dış politika ve genel anlamda Türkiye’nin dış politikası
aslında iç politikayla bağlantılı olarak gelişen politikalar. Niye böyle
söylüyoruz? Özellikle AKP iktidarının dış siyaseti iç siyasetin bir aracı
hâline getiren politikaları sonucu elbette Ege adalarındaki bu bahis konusu
adacık ve kayacıkların sorununun çözümlenmesi, barışçıl, demokratik, Yunan ve
Türkiye halklarının çıkarlarına göre bir çözüme ulaşması mümkün olmuyor.
Komşularla sıfır sorun politikasından stratejik derinlik, işte, Neoosmanlıcı
hayallerle uykuya dalıp sabah uyandığında Orta Doğu’nun gerçekliğiyle yüz yüze
kalan AKP iktidarı, her sıkıştığı dönemde bir komşu ülkeyle çatışmacı bir dil,
çatışmacı bir dış politikaya sarılıp ülke içerisinde oy devşirmek…
TANJU
ÖZCAN (Bolu) – Krallarla iyi geçiniyorlar, bir sıkıntı yok o konuda.
MEHMET
EMİN ADIYAMAN (Devamla) – …halkı konsolide etmek için milliyetçi söylemler,
“Vatan, millet Sakarya.” söylemi, işte, “Ver mehteri!” duygularıyla bu
politikasını devam ettiriyor. 
(Manisa
Milletvekili Özgür Özel’in Başkanlık kürsüsüne yürümesi)
MEHMET
EMİN ADIYAMAN (Devamla) – Dolayısıyla, CHP’nin vermiş olduğu önergenin bir
araştırma komisyonuyla sonuca ulaştırılmasına da muhtemelen ret oyu verecektir
çünkü söylediğim gibi dış politika, her zaman AKP için, ülke içerisinde
sorunun…
BAŞKAN
– Sayın Özel, buraya gelip, bana bağırıp, böyle “Hadi oradan!” deme hakkın yok
senin.
MUSTAFA
ELİTAŞ (Kayseri) – Sayın Başkan…
BÜLENT
TURAN (Çanakkale) – Sayın Başkan, bu nedir Allah aşkına ya!
MUSTAFA
ELİTAŞ (Kayseri) – Sayın Başkan…
ÖZGÜR
ÖZEL (Manisa) – Allah Allah! 
BAŞKAN
– Evet, “Allah Allah” değil. 
ÖZGÜR
ÖZEL (Manisa) – “Ne bağırıyorsun.” diyorsun ya, gidiyorum ben! 
BÜLENT
TURAN (Çanakkale) – Sayın Başkan, bu Meclisin bir adabı var, terbiyesizliğin
bir sınırı var, edepsizliğin bir sınırı var, bu ne ya!
BAŞKAN
– Sayın Adıyaman, özür dilerim. 
Sayın
Adıyaman bir konuşmasını yapsın…
Buyurun
Sayın Adıyaman, sürenize ekleyeceğim bir dakika ek süre.
BÜLENT
TURAN (Çanakkale) – Sayın Başkan, başka sebeplerle beraber Meclisi kilitlemek
istiyor olabilir. Ayıp ya! 
BAŞKAN
– Bir dakika, Sayın Adıyaman konuşuyor.
MEHMET
EMİN ADIYAMAN (Devamla) – Süreyi de başlatır mısınız Başkanım.
BAŞKAN
– Buyurun, bir dakika ek süre veriyorum.
MEHMET
EMİN ADIYAMAN (Devamla) – Teşekkür ederim.
Evet,
değerli arkadaşlar, yani dediğimiz gibi AKP iktidarı, bütün komşularla sürekli
bir biçimde dış politikada sorunlar üretiyor. Bakın, Suriye’yle, Suriye Merkezî
Hükûmetiyle sorunlu, Rojava ve Kuzey Suriye Federasyonu’yla sorunlu, Kürdistan
federal bölgesiyle sorunlu, Bağdat, Tahran, Ermenistan’la sorunlu,
Yunanistan’la sorunlu, Bulgaristan’la sorunlu, bir tek sorunlu olmadığımız
komşu ülke Gürcistan. 
Bu,
tamamen, dış politika, halkların çıkarına, barışa dayalı diplomasi yerine iç
politikada iktidarda kalmanın bir aracı olarak kullanıldığından, bütün bu
ülkelerle, bütün bu komşularla sıfır sorun yerine derinleşen sorunlar yaşayan
bir politika izliyor AKP Hükûmeti. Dolayısıyla, dış politikada barış esası
üzerine, halkların çıkarı üzerine, halkların menfaati üzerine bir politika
yürütebilmesi için…
(Mikrofon
otomatik cihaz tarafından kapatıldı) 
BAŞKAN
– Sayın Adıyaman, bir dakika daha ek süre vereyim size, toparlayın lütfen.
MEHMET
EMİN ADIYAMAN (Devamla) – Dolayısıyla, dış politikada da başarılı olabilmek
için, barışı inşa edebilmek için, öncelikle ülkenin iç meselelerini halletmek,
ülke içinde barışı inşa etmek gerekiyor. 
Bakın,
basit bir örnek vereyim. Türkiye’de Kürt sorunu çözülmüş olsaydı, Türkiye’de
Kürt sorunundan kaynaklı, örneğin Rojava’da, Kürdistan federal bölgesinde bugün
düşmanca bir tutum… İşte oradaki Kürt oluşumları ya da statüleri, Kürtlerin
oradaki kazançları Türkiye için bir tehlike değil; tam tersine, kendi iç
sorununu, Kürt meselesini demokratik, barışçıl temelde çözen bir Türkiye,
Amerika, Rusya, Avrupa ülkeleri yerine, Rojava ve Kuzey Suriye Federasyonu’nun
müttefiki olurdu, Irak’ta Kürdistan federal bölgesinin müttefiki olurdu,
dolayısıyla bütün Orta Doğu hinterlandına barışı ihraç eden, demokraside
öncülük eden bir ülke hâline gelirdi. Ama iç meseleleri çözmeyen, işte, savaş
konseptine dayalı politikaları üreten Türkiye içeride de bu milliyetçi
duyguları konsolide etmek için sürekli dış politikada sorun üretiyor.
Saygılar
sunuyorum. (HDP sıralarından alkışlar) 
BAŞKAN
– Teşekkür ederim Sayın Adıyaman.
Sayın
Elitaş…
VI.- AÇIKLAMALAR (Devam)
30.- Kayseri Milletvekili Mustafa Elitaş’ın, Manisa
Milletvekili Özgür Özel hakkında İç Tüzük hükümlerine göre disiplin cezası
işlemi uygulanması gerektiğine ilişkin açıklaması
MUSTAFA
ELİTAŞ (Kayseri) – Sayın Başkan, biraz önce Genel Kurulu kapatırken sizin
odanıza yapılan bir tecavüzü izah ederek bu konuyla ilgili tepkinizi ortaya
koydunuz. Ben de yerimden, Başkanlık Divanının arkasındaki alanın tamamen
Meclis Başkanı, Meclis Başkanlık Divanı ve o Divanda görev yapan
milletvekillerine ait olduğunu, oradaki yapılan her tasarrufun orada bulunduğunu
ifade ettim. Meclis Başkanlığı başkan vekillerinin odasını ister o tarafta
yapar, ister bu tarafta yapar. Bu tamamen sizin yapacağınız bir iştir. Hatta
bazen Meclis başkan vekillerimiz kendi odalarının kapılarını da kilitlerler ama
büyük bir nezaket göstererek sayın Meclis başkan vekilleri milletvekili
arkadaşlarımızın orada da kullanımına müsamaha gösteren tavırlar sergilemiştir.

BAŞKAN
– Evet. 
MUSTAFA
ELİTAŞ (Kayseri) – Fakat bu maalesef istismar edilerek tamamen sizin özelinizde
bulunan bir mekânın milletvekilleri tarafından gizlice çekilmesi ahlaka aykırı
bir davranış şeklidir. Bunu sordunuz. Cumhuriyet Halk Partisi Grup Başkan
Vekili “Bunu ben yaptım. Burası benim özelimdir, burası bizimdir, Meclis başkan
vekilinin yeri değildir.” diye bir ifade kullandı. Siz “Kınıyorum.” dediniz. 
BAŞKAN
– Evet.
MUSTAFA
ELİTAŞ (Kayseri) – Kınamayı İç Tüzük’e göre mi yaptınız, şahsi bir kınama mı
yaptınız?
BAŞKAN
– Şahsi bir kınamaydı.
MUSTAFA
ELİTAŞ (Kayseri) – Sayın Başkanım, yapılan iş, İç Tüzük ceza hükümlerine aykırı
bir davranıştır. Bu müeyyideyi yerine getirmeniz gerekir. Meclis başkan vekili
-orada yapacağı kınamayı- ya çağırır, kendisine “Kınıyorum.” der… Yapılan iş,
İç Tüzük’ümüzün ceza maddeleriyle ilgili kısımlarına aykırı bir davranıştır,
160’a aykırı bir davranıştır, 161’e aykırı bir davranıştır. Bu şekilde ya
uyarırsınız ya kınıyorsanız Türkiye Büyük Millet Meclisi Genel Kurulunun
takdiriyle bu işi yapmış olursunuz.
Açıkçası
eğer biraz önce siz Meclis Başkanlık Divanında görevinizi yaparken grup başkan
vekili size bir hakaret yaptıysa lütfen, bu hakareti…
(Mikrofon
otomatik cihaz tarafından kapatıldı)
MUSTAFA
ELİTAŞ (Kayseri) – …biz Türkiye Büyük Millet Meclisi adına içimize
sindiremeyiz, gereğini yapmanızı tavsiye ederim.
BAŞKAN
– Şöyle bir açıklamada bulunayım: Sayın Özel kürsüye geldi, o odanın benim odam
olmadığını yani Meclis başkan vekillerinin odası olmadığını, şu anda Meclis
başkan vekilleri olarak kullanılmakta olan odanın grup başkan vekillerine ait
olduğunu ve bizim orada işgalci olduğumuzu söyledi. Ben de şu anda biz Meclis
başkan vekillerinin kullanımına açık bir odadır dedim. Kendisi de buradan bana
“O oda sizin değil, benimdir.” şeklinde böyle bir şeyden sonra “Hadi oradan
be!” diyerek gitti, yerine oturdu.
BÜLENT
TURAN (İstanbul) – Ne kadar ayıp şeyler bunlar!
SALİH
CORA (Trabzon) – Çok ayıp!
BAŞKAN
– Şimdi, burada çok ayıp bir tartışmanın içindeyiz. Ben kendi kendime biraz
sıkıntı çekiyorum. “O oda senin, bu oda benim.” tartışmasına girmek çok ayıp
bir şey ama bir de reel bir durum var, onu da değerlendirmemiz gerekiyor. O da
şudur: Evet, arkada bir oda var. Bu, dediğiniz gibi, Meclis başkan vekillerine
ve Divan kâtip üyelerine, nöbetçi olanlara açık olan bir alandır, hatta sadece
Meclis başkan vekilinedir ama Divan üyelerimizin de aynı olanaktan
faydalandırılması gerektiğine inanıyorum. Hatta bu konuda çok da ileri giderek
bütün milletvekili arkadaşlarıma -gerek muhalefetten olsun gerek iktidardan
olsun- kapımız açıktır, her zaman buraya gelebilirsiniz demişliğim de vardır ve
onun da doğru bir davranış olduğunu düşünüyorum. Ama burada birtakım
tartışmalar olduktan sonra, Sayın Özgür Özel’in kürsüden ve yerinden deyip,
sonra da gelip burada benimle bunun tartışmasını yapmasını, “O bizim odamız,
siz buraya geldiniz, işgalci oldunuz. Siz burada değilsiniz, sizin odanız o
tarafta, buraya giremezsiniz. Hadi oradan be!” şeklindeki tavrını ben de hiç
yakışıklı bulmuyorum. 
BÜLENT
TURAN (Çanakkale) – Terbiye meselesi. 
BAŞKAN
– Bu konuda bir değerlendirme yapmak için on dakika ara vereceğim ve bütün grup
başkan vekillerini toplantıya çağıracağım. 
Kapanma Saati: 17.36
YEDİNCİ OTURUM
Açılma Saati: 18.03
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), İshak GAZEL
(Kütahya), 
----- 0 -----
BAŞKAN – Türkiye Büyük Millet Meclisinin 47’nci
Birleşiminin Yedinci Oturumunu açıyorum.
X.- DİSİPLİN CEZASI İŞLEMLERİ
1.- Oturum Başkanı TBMM Başkan Vekili Ayşe Nur
Bahçekapılı’nın şahsına sergilemiş olduğu davranışlar nedeniyle Manisa
Milletvekili Özgür Özel’e İç Tüzük’ün 158’inci maddesine göre uyarma cezası
verilmesi
BAŞKAN
– Sayın milletvekilleri, iki gündür bir sorunu konuşuyoruz. Sorunumuz şu:
Arkadaki odalarda bir değişim yapıldı. Bu değişim üzerine, Meclis Başkan Vekili
Sayın Yaşar Tüzün, Meclis Başkan Vekili Sayın Pervin Buldan ve ben, Meclis
Başkan Vekili Sayın Ahmet Aydın’ın da vekâletini alarak Sayın Meclis
Başkanımızla bir görüşme gerçekleştirdik. Bu görüşmede, yapılan bu düzenlemede
bazı ihtiyaçlarımızın karşılık bulmadığını, eksik kalan yerler olduğunu
kendisine bildirdik. Kendisi de bize ihtiyaçlarımızın ne olduğunu… Tek tek
sıralamak istemem şimdi. Bu ihtiyaçları giderme yoluna gidebileceği şeklinde
bir beyanı oldu. Sabah sanıyorum Sayın Buldan’la da görüştük, yapacağımız
değişiklikleri de ben kendisiyle paylaştım. Diğer gruptaki arkadaşlarımızın da,
diğer partilerin gruplarındaki sayın milletvekillerinin de durumdan haberi var
çünkü Divan üyeleri var yanımızda. Hâl böyleyken, Sayın Özgür Özel’in, ısrarlı
bir şekilde, hakarete varan davranış ve sözlerle, gerek Meclis Başkanına gerekse
de şahsıma, şahsiyatla uğraşarak ve üstelik de mahrem bir oda olan başkan
vekillerinin odasını iznimi almadan fotoğraflayarak, bir siteye servis ederek
kişilik haklarımı ihlal ettiği düşüncesindeyim. Bu nedenle, şahsıma sergilemiş
olduğu davranışlar nedeniyle İç Tüzük’ün 157’nci maddesinden aldığım dayanakla
Sayın Özgür Özel’e İç Tüzük’ün 158’inci maddesine göre uyarma cezası veriyorum,
kendisi isterse savunmasını verebilir.
ÖZGÜR
ÖZEL (Manisa) – Vereceğim tabii efendim.
BAŞKAN
– Yalnız, İç Tüzük gereğince savunmanızı ya birleşimin ya oturumun sonunda
almak durumundayım,.
ÖZGÜR
ÖZEL (Manisa) – Takdir sizin, İç Tüzük “Daha önce de verebilir.” diyor. Bu
sözleri, ithamları söyledikten sonra…
BAŞKAN
- Ben oturumun sonunda size söz vereceğim Sayın Özel. İşlemlerimizi yapalım,
size oturumun sonunda söz vereceğim. 
ÖZGÜR
ÖZEL (Manisa) – Tamam, öyle verin zaten İç Tüzük açık.
BAŞKAN
- Şu anda size söz vermiyorum yalnız.
ÖZGÜR
ÖZEL (Manisa) – Hayır, hayır, ben sadece tutanağa geçmesi açısından şunu
söylüyorum: Burada takdir sizin ancak bu sözleri söyledikten sonra cevabı ya da
savunmayı hemen duymayı değil mümkün olan en geç zamanda duymayı söyleyip
savunma hakkını süre olarak…
BAŞKAN
– Hayır, oturumun sonunda size söz vereceğim, yapacağım işlemler var.
ÖZGÜR
ÖZEL (Manisa) – Siz bilirsiniz, takdir sizin.
MUSTAFA
ELİTAŞ (Kayseri) – Sayın Başkan…
BAŞKAN
- Milliyetçi Hareket Partisi Grubu adına Manisa Milletvekili Sayın Erkan
Akçay’ı kürsüye davet edeceğim ama Sayın Elitaş’ın bir söz talebi var.
Buyurun
sizi dinliyorum, bir dakika.
VI.- AÇIKLAMALAR (Devam)
31.- Kayseri Milletvekili Mustafa Elitaş’ın, Manisa
Milletvekili Özgür Özel hakkında uygulanması gereken müeyyidenin İç Tüzük’ün
161’inci maddesinin 3’üncü fıkrası olması gerektiğine ilişkin açıklaması
MUSTAFA
ELİTAŞ (Kayseri) – Sayın Başkan, biraz önceki yaptığınız açıklamalar
çerçevesinde size hakaret edildiğini söylediniz. Hakaret edildiyse hakaretle
ilgili uygulanabilecek müeyyide, Türkiye Büyük Millet Meclisi İçtüzüğü’nde
kayıtlı olan müeyyidedir. Biz, burada Meclis Başkanlık Divanında oturan,
Türkiye Büyük Millet Meclisini milletvekilleri adına yöneten, Türk milletinin
temsilcilerini orada yönetme hakkına sahip olan Meclis Başkan Vekiline yapılan
hakareti içimize sindiremiyoruz. Kim oturursa otursun, şu anda siz AK PARTİ’li
Meclis Başkan Vekilisiniz, HDP’li, CHP’li Meclis başkan vekili de varsa onlara
yapılacak hakareti Türkiye Büyük Millet Meclisine yapılmış bir hakaret olarak
görüyoruz. Bunu teklif etme hakkı size ait. Eğer biz Meclis başkan vekiline
yapılan bir hakaret varsa ki az önceki tutanaklarda da görüyorum, Meclis
Başkanı Sayın İsmail Kahraman hakkında da aynı şekilde hakaret edici cümleler
tutanakta mevcuttur. İç Tüzük’ümüzün 161’inci maddesi, Türkiye Büyük Millet
Meclisi Başkanına, milletvekillerine, Başkanlık Divanı üyelerine ve görevini
yapan Meclis Başkan Vekiline yapılan hakaretin cezasının, müeyyidesinin ne
olduğunu ifade etmiştir. Size yapılan hakareti bütün milletvekilleri adına,
bütün Meclis başkan vekilleri adına, orada görev yapan tüm milletvekili
arkadaşlarım adına haksızlık olarak ifade ediyorum, şiddetle kınıyorum ve
gereğinin yapılmasını talep ediyorum. 
YAKUP
AKKAYA (İstanbul) – Bizim adımıza konuşma!
BAŞKAN
– Yani, Sayın Elitaş, 161’in 3’ünü uygulamamı mı öneriyorsunuz?
MUSTAFA
ELİTAŞ (Kayseri) – Sayın Başkan, takdir sizin.
BAŞKAN
– Hayır, sizin bu konuşmanızın anlamı ve amacı bu mudur?
MUSTAFA
ELİTAŞ (Kayseri) – Aynen öyle istiyorum, aynen efendim. 
BAŞKAN
– 161’in 3’üncü maddesini. 
Yalnız
burada ”hakarette bulunmak, sövmek” şeklinde bir ifade var, herhangi bir sövme
söz konusu değil. 
MUSTAFA
ELİTAŞ (Kayseri) – Ama siz “hakaret” diye açıkladınız. 
BAŞKAN
- Burada uyarma cezasını şu nedenden dolayı verdim: Şahsiyatla uğraştı ve
sükûneti ve çalışma düzenini bozdu, Sayın Elitaş, bu nedenden dolayı kendisine
uyarma cezası verdim.
MUSTAFA
ELİTAŞ (Kayseri) – Sayın Başkan, takdir sizin. Ben, Başkanlık Divanının
hukukunu korumak milletvekillerinin görevidir diye ifade ediyorum ve o makamı
korumak adına söylüyorum, takdir sizin. 
BÜLENT
TURAN (Çanakkale) - 160’a 3 veya 161’e 3. 
FİLİZ
KERESTECİOĞLU DEMİR (İstanbul) – Sayın Başkan, kısa bir söz istiyorum. 
BAŞKAN
– Sayın Kerestecioğlu, sizi de dinleyelim. 
32.- İstanbul Milletvekili Filiz Kerestecioğlu Demir’in, iki
gündür Mecliste oda meselesinin konuşulduğuna ve bu konunun ceza işlemi filan
uygulanmadan bitirilmesi gerektiğine ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, değerli milletvekilleri; bakın,
iki gündür aslında çok saçma bir konuyla uğraşıyoruz ve artık bununla ilgili de
tepkiler gelmeye başladı.
Şimdi,
Eti Maden işçileri greve çıkmış maaş zammı için, yok, işte başka yerde grevler
artıyor, insanların bir dolu sorunu var, ekmeğin gramajı 200 grama düşürülmüş
falanken biz burada bizim rızamız hilafına hiç sorulmadan yani bir hukuk
korumak gerekiyorsa milletvekilinin hukukunun da korunması lazım, bu yapılmadan
bir düzenlemeyle karşı karşıya kaldık. Ben artık yeterlilik önergesi veriyorum
ve oranın... Bunu rica ediyorum sizden, burada ceza çıkarmak, şunu yapmak, bunu
yapmak kimseye yakışan bir şey değil, doğru bir şey olmadığı kanaatindeyiz.
Mümkün olabildiğince eski hâline döndürülmesinin -bizlerin ihtiyacı
doğrultusunda- sağlanması gerektiğini düşünüyorum. Bu nedenle, artık, daha
fazla, kimse kimseyi bir şeyler yapmaya da zorlamasın. 
(Mikrofon
otomatik cihaz tarafından kapatıldı)
FİLİZ
KERESTECİOĞLU DEMİR (İstanbul) – Milletvekilinin hukuku da…
BAŞKAN
– Sayın Kerestecioğlu, samimiyetle…
FİLİZ
KERESTECİOĞLU DEMİR (İstanbul) – Eğer müsaade ederseniz tamamlayacağım.
BAŞKAN
– Buyurun, bir dakika daha. 
FİLİZ
KERESTECİOĞLU DEMİR (İstanbul) – Saygısızca üslup kimse tarafından
kullanılmaması gereken bir şey. Kimsenin -burada tabii ki kendileri de ifade
edebilirler ama- hakaret kastıyla hareket etmediğini düşünüyorum ama etmemesi
gerekir böyleyse de zaten, kim olursa olsun, ne kadar yanlış bir uygulama
olursa olsun. Çünkü bizim de Meclis başkan vekilimiz var, siz de Meclis Başkan
Vekilisiniz, başka Meclis başkan vekilleri de var ya da milletvekillerine karşı
da aynı şekilde, “terbiyesiz” “ahlaksız” şu bu, arada laf atmalar, kapattığınız
zaman burada uçuşan laflar; bunların zaten olmaması gerekir yani bu üslup zaten
buraya yakışan bir üslup değil, herkesin aynı şekilde buna uygun davranması
gerekir, bunu bir kenara koyarak konuşuyorum ama bu konuyu da lütfen cezasız
falan bir şekilde halledelim diyorum. 
BAŞKAN
– Şu anda cezayı verdim zaten, burada yapabilecek bir şey yok. 
FİLİZ
KERESTECİOĞLU DEMİR (İstanbul) – Artık bunu yapabilecek olgunlukta insanlarız
yani. 
BAŞKAN
– Sayın Kerestecioğlu, şu anda ceza verilmiş durumda, yapabilecek bir şey yok
sizin talebiniz doğrultusunda.
FİLİZ
KERESTECİOĞLU DEMİR (İstanbul) – O da sizin artık şeyiniz.
BAŞKAN
- Ama ben sizden de nasıl bize sorulmadan bu odaların tefriş edildiğine ilişkin
itirazınız varsa, o odayı şu anda kullanmakta olan bir kişiye sorulmadan,
tuvaletine varıncaya kadar fotoğraflanmasına da itiraz etmenizi beklerdim. 
Teşekkür
ederim. 
Sayın
Akçay, buyurun.
FİLİZ
KERESTECİOĞLU DEMİR (İstanbul) – Orası… Tutanağa geçsin diye ben de söylemek
isterim. 
BAŞKAN
– Sayın Akçay, buyurun. 
Sayın
Akçay’a söz verdim, sonra size veririm tekrar.
FİLİZ
KERESTECİOĞLU DEMİR (İstanbul) – Ama yani, şimdi bakın, hep bunu yapıyorsunuz,
bir de bu üslup doğdu.
BAŞKAN
– Müsaade edin, ben nerede, nasıl davranacağımı bileyim. Ben sizinle karşılıklı
konuşmak istemiyorum. 
FİLİZ
KERESTECİOĞLU DEMİR (İstanbul) – Hayır, kendiniz orayı kullanarak, bir makamı
kullanarak laf atıyorsunuz, cevabını da…
BAŞKAN
– Müsaade eder misiniz… Sayın Akçay konuşacak, ben Sayın Akçay’ı dinliyorum. 
Buyurun.

FİLİZ
KERESTECİOĞLU DEMİR (İstanbul) – Edeceğim tabii, Sayın Akçay’a mı müsaade
etmeyeceğim. Sadece, sizin yaptığınız da doğru değil. 
BAŞKAN
– Ben sizi dinlemiyorum şu anda, Sayın Akçay’a söz verdim.
FİLİZ
KERESTECİOĞLU DEMİR (İstanbul) – Size konuşmuyorum zaten, Meclise konuşuyorum. 
BAŞKAN
– O zaman konuşamazsınız benden izin almadığınız müddetçe.
Buyurun
Sayın Akçay.
FİLİZ
KERESTECİOĞLU DEMİR (İstanbul) – Siz de dinlemeyin.
MUSTAFA
ELİTAŞ (Kayseri) – Sayın Başkan, hâlâ hakaret devam ediyor, farkında mısınız?
FİLİZ
KERESTECİOĞLU DEMİR (İstanbul) – Bu hakaret mi? Bu mu hakaret? Sizin bir
hakaret süzgeciniz var. 
33.- Manisa Milletvekili Erkan Akçay’ın, Mecliste oda
tartışmasının bu aşamaya gelmesinden üzüntü duyduğuna ve Manisa Milletvekili
Özgür Özel’in bu tartışmalar nedeniyle bir cezaya muhatap olmasını tasvip
etmediğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Tabii,
dün, gruplar olarak hep dile getirdiğimiz hususu tekrar etmeye gerek yok yani
konuya hepimiz vâkıfız. Gerçekten, bunun bugüne, bu hâle gelmesinden üzüntü
duyduğumu da ifade etmek istiyorum. 
Gerekli
bilgiyi de verdiniz, Sayın Meclis Başkanıyla temasa geçerek, Meclis başkan
vekilleri ve Divan olarak. Orada, karşılanması ve yapılması gereken ufak tefek
düzenlemelerin de yapılacağını ben temenni ediyorum ve umuyorum. Dolayısıyla bu
konuyu uzatmamak gerekirdi ancak tabii, Meclis başkan vekilinin odası bize göre
Meclis başkan vekilinin yönetiminde ve inisiyatifinde bir odadır. O bakımdan, o
odada nasıl Meclis başkan vekillerine haber verilmeden bir düzenleme
yapılmasını tasvip etmiyor isek Meclis başkan vekilinin çalışma odasının,
toplantılar olduğunda grup başkan vekilleri olarak bizlerin de orada ortak
çalışma yürüttüğümüz bir alanın fotoğraflarının çekilerek, üstelik bir de
sosyal medyaya servis edilmesini asla tasvip etmediğimizi açıklıkla ifade etmek
istiyorum.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Akçay. 
ERKAN
AKÇAY (Manisa) – Bu konuyu da uzatmadan, Grup Başkan Vekili Sayın Özgür Özel’in
meydana gelen bu tartışmalar nedeniyle bir cezaya muhatap olmasını tasvip
etmediğimi de ifade etmek istiyorum. Bu, grup başkan vekillerimizle -başkan
vekili olarak, gruplar olarak- aramızda rahatlıkla halledebileceğimiz bir
konudur diye düşünüyorum. İnşallah, bundan sonra da aynı şekilde olur. Bu
aşamaya gelmemesini ümit ederdim. Mutlaka arkadaşlarımız da
değerlendireceklerdir. 
Ben
bu konuyu daha fazla uzatmamayı tercih ederim. 
Teşekkür
ederim Sayın Başkan. 
BAŞKAN
– Teşekkür ederim. 
Sayın
Özel, bir dakika veriyorum.
34.- Manisa Milletvekili Özgür Özel’in, İstanbul
Milletvekili Filiz Kerestecioğlu ile Manisa Milletvekili Erkan Akçay’a teşekkür
ettiğine ve Oturum Başkanı TBMM Başkan Vekili Ayşe Nur Bahçekapılı’ya karşı
herhangi bir hakaret kastının bulunmadığına ilişkin açıklaması
ÖZGÜR
ÖZEL (Manisa) – Sayın Başkan, grup başkan vekillerine de çok teşekkür ediyorum.

Çok
açık bir şey söyleyeyim: Çağırdığınızda kürsüye gelip savunma da yapmayacağım
bu vakitten sonra. Sadece şunu söyleyeyim: Bir Meclis başkan vekilinin odası
olarak kabul ettiğimiz yere hangi adapla geldiğimizin gittiğimizin bir numaralı
şahidisiniz ama biz buradaki odanın ortak kullanıma açık, kendimize ait oda
olduğunu ve bu getirildiği durumdan rahatsızlık duyduğumuz için tepki
gösterdik. Size söylediğim sözü, “Hadi oradan!” ifadesini hakaret olarak kabul
ediyorsanız veya cezaya tabiyse boynumuz kıldan ince. Benim orada bir hakaret
kastım yok, aramızdaki diyalogda sizin bir sözünüze karşı arkamı dönerken
söyledim, arkadan sizin ifadenizle de irkildim. Bir hakaret kastım yoktu.
Savunma yapmayacağım, ne ceza verirseniz boynum kıldan ince ama bir gerçek var,
yaptığım iş, bir siteye bir şey servis etmek değil, bütün Parlamento
muhabirlerine duyuru yapıp kapı önünde kendi elimle “Bizim yerimiz işgal edildi
ve bu hâle getirildi, buna isyan ediyoruz.” demekten başka bir şey değildir.
Ancak orada bir eksiklik olmuş, o fotoğrafları çektiğimi kavaslar gördü, herkes
gördü, tesadüfen orada olan grup başkan vekili gördü, sizin çantanız, kapalı
bir çanta ama yine de bir kişisel eşyadır, onun orada olduğunu fark etsem o
fotoğrafı yollamazdım, siz söyleyince fark ettim. Onun dışında, bütün tepkimin
ve yaptığım, içerideki fotoğraf çekme eyleminin arkasındayım.
(Mikrofon
otomatik cihaz tarafından kapatıldı) 
BAŞKAN
– Tamamlayın.
ÖZGÜR
ÖZEL (Manisa) – Ancak kürsü önünde “Hadi oradan!” ifadesinde bir hakaret kastı
da yoktur, şahsınızı incitme gibi de bir niyet yoktur. Cezaya razıyım, özür
dileyerek cezanın affını falan da talep etmiyorum, savunma da yapmayacağım.
Teşekkür
ederim. 
BAŞKAN
– Teşekkür ederim. 
VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, Yunanistan tarafından işgal edildiği iddia edilen Ege adalarının
durumunun tüm yönleriyle araştırılarak alınması gereken önlemlerin belirlenmesi
amacıyla Türkiye Büyük Millet Meclisi Başkanlığına verilmiş olan (10/2223) esas
numaralı Meclis Araştırması Önergesi’nin, ön görüşmelerinin Genel Kurulun 10
Ocak 2018 Çarşamba günkü birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi grup önerisinin görüşmelerine devam ediyoruz. 
Milliyetçi
Hareket Partisi Grubu adına Manisa Milletvekili Sayın Erkan Akçay konuşacaklar.
Buyurun.

MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri;
Cumhuriyet Halk Partisinin grup önerisi üzerine söz aldım. Muhterem heyetinizi
saygıyla selamlıyorum.
Grup
önerisi Ege’deki bazı adaların Yunanistan tarafından işgaline ilişkin ve bu
konuyu… Şunu da ifade ederek sözlerime devam etmek istiyorum: 11 Ocak 2012
tarihinde bu konuyu Türkiye Büyük Millet Meclisi gündemine getiren bir
milletvekili olarak konuşuyorum aynı zamanda. Aradan geçen bir altı yıllık
süreç vardır. Zaman zaman gündeme geldi, son birkaç aydır da tekrar gündeme
getiriliyor ve buna ilişkin Mecliste konuşmalar yaptık, soru önergeleri verdik,
hatta geçen dönem, 2015 yılında bu konuda bir grup önerimiz de oldu. 
Bilinen
bir hakikat ki maalesef, bazılarına göre “Aidiyeti tartışmalı.” denilen ama
bize göre ve kanaatimize göre aslında tartışmalı olmayan ve Türkiye’ye ait
olması gereken bu ada ve adacıklarda Yunan yetkililerin, Başbakanın, Millî
Savunma Bakanının, askerlerinin papazlarla haç ve çiçek atma şeklinde törenler
yaparak Türkiye’yi ve Türk milletini de tahrik edici tutum ve davranışlar
içerisinde olduklarını biliyoruz. Bu, Ege Denizi’ndeki adaların statüsü Lozan
Barış Anlaşması ve Paris Barış Anlaşması’nda belirlenmiş ve ayrıca,
İngiltere’nin, İtalya’nın, Amerika Birleşik Devletleri’nin -çünkü bunlar
birtakım anlaşmalara taraf ülkelerdir- kendi resmî haritalarında bunların
Türkiye sınırları içerisinde mevcut olduğu, hatta pek çok adanın adının Türkçe
yazıldığını da biliyoruz. Bu, mutlaka çözüme kavuşturulması gereken bir
husustur ve eninde sonunda mutlaka çözüme kavuşturulacaktır. 
Süre
nedeniyle sözlerimi toparlamak mecburiyetindeyim, ileride ayrıntılı olarak da
konuşabiliriz ama şu anda ABD tarafından Suriye’nin kuzeyinde 4 bin tırlık ağır
silahları da taşıyan silah ve cephanelerin yığıldığı açık açık itiraf edildiği
bir ortamda Türkiye’nin…
(Mikrofon
otomatik cihaz tarafından kapatıldı)
ERKAN
AKÇAY (Devamla) - …bu meselelerini bütüncül bir yaklaşım içerisinde…
BAŞKAN
– Sayın Akçay, tamamlayın lütfen, artı bir dakika vereyim.
ERKAN
AKÇAY (Devamla) - …ele alınmasında fayda görüyoruz. Bunun bir Meclis
araştırmasına gerek olup olmadığı hususu tabii ayrıca tartışılacak bir husustur.
Türkiye Büyük Millet Meclisinde böyle bir konunun gündeme getirilmesi doğrudur
ve yerindedir ve bu hakikat de vardır. Ancak Türkiye Cumhuriyeti bunlara boyun
eğecek, pabuç bırakacak bir tutum içerisinde asla olmayacaktır çünkü işgalciler
geçmişte Yunan Efzon alaylarının Hasan Tahsin tarafından nasıl
karşılandıklarını da bilirler. Bazı Yunanlı gazetecilerin de açıklamaları olmuş
bu konuda… Ve bir Yunan Savunma Bakanı da çiçek atıyor, yarın çiçek atılır ama
bir başka bir şey de atılır o helikopterden. O bakımdan hadiseleri devlet
aklıyla ve bütüncül bir yaklaşımla ele alıp…
(Mikrofon
otomatik cihaz tarafından kapatıldı)
ERKAN
AKÇAY (Devamla) - …çözmemiz ve bu konunun üzerinde ciddiyetle durmamız
gerekmektedir. 
Bu
düşüncelerle hepinize saygılar sunuyorum. (MHP sıralarından alkışlar)
BAŞKAN
– Sayın Akçay, teşekkür ederim.
Cumhuriyet
Halk Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir.
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
4.- AK PARTİ Grubunun, Genel Kurulun 10 Ocak 2018 Çarşamba
günkü birleşiminde sözlü soruların görüşülmeyerek gündemin “Kanun Tasarı ve
Teklifleri ile Komisyonlardan Gelen Diğer İşler” kısmındaki işlerin
görüşülmesine ilişkin önerisi 
10/1/2018
Türkiye
Büyük Millet Meclisi Başkanlığına
Danışma Kurulu 10/01/2018 Çarşamba günü (bugün) yaptığı
toplantıda siyasi parti grupları arasında oy birliği sağlanamadığından İç
Tüzük’ün 19’uncu maddesi gereğince grubumuzun aşağıdaki önerisinin Genel
Kurulun onayına sunulmasını arz ederim.
 Bülent
Turan
 Çanakkale
 Grup
Başkan Vekili 
Öneri:
Genel
Kurulun; 10/01/2018 Çarşamba günkü (bugün) birleşiminde sözlü soruların
görüşülmeyerek gündemin “Kanun Tasarı ve Teklifleri ile Komisyonlardan Gelen
Diğer İşler” kısmındaki işlerin görüşülmesi önerilmiştir.
BAŞKAN
– Önerinin gerekçisini açıklamak üzere öneri sahibi Adalet ve Kalkınma Partisi
Grubu adına Kırıkkale Milletvekili Sayın Ramazan Can konuşacaklar.
Buyurun
Sayın Can. (AK PARTİ sıralarından alkışlar) 
AK
PARTİ GRUBU ADINA RAMAZAN CAN (Kırıkkale) – Sayın Başkanım, değerli
milletvekilleri; hepinizi saygıyla selamlıyorum. Bugün yeterince zaman kaybı
oldu. Bugün Aile ve Sosyal Politikalar Bakanımız ve Gençlik ve Spor Bakanımız
sözlü sorulara birer saatten toplam iki saat cevap verecekti. Denetim konuları
önemlidir ama zaman kaybı fazla oldu. İnşallah önümüzdeki hafta bu açığı
kapatırız diye düşünüyorum. Sadece Genel Kurula bu noktada grup önerisini getirdik,
sözlü soruları geri çekiyoruz.
Genel
Kurulu tekrar saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Can.
Milliyetçi
Hareket Partisi Grubu adına kim konuşacak?
ERKAN
AKÇAY (Manisa) – Konuşma yok.
BAŞKAN
– Konuşma yok.
Halkların
Demokratik Partisi Grubu adına Gaziantep Milletvekili Sayın Mahmut Toğrul
konuşacaklar.
Buyurun
Sayın Toğrul.
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan.
Değerli
milletvekilleri, değerli arkadaşlar; bu ülkenin çok ciddi sorunları var ama
maalesef bu sorunlar bu kürsüde hep ötelenmeye çalışılıyor. Bakın, bu ülkede
KHK’yle ihraç edilmiş 150 bin civarında insan var, aşından işinden edilmiş ve
bir Komisyon kuruldu, Olağanüstü Hâl İnceleme Komisyonu. Bu Komisyon eğer bu
hızla giderse herhâlde yüz yılda bu işleri tamamlayacak. Yoksulluk var, açlık
var, ihraçlar var, insanların görevden çıkarılması var ama maalesef KHK’yle AKP
işini götürmeye çalışıyor. Meclisi etkisizleştirip Meclisin çalışmaz, işe
yaramaz gibi bir görüntüyü kamuoyuna vermeye çalışıyor. Değerli arkadaşlar, bu
doğru değil. Bu ülkenin sorunlarının gelmesi gereken yer burası ama dikkat edin
1 Ekimden bu yana bütçe görüşmeleri dışında aslında bu ülkenin sorunlarına ilaç
olacak, derman olacak ciddi hiçbir meseleyi biz burada konuşabilmiş değiliz,
biz burada tartışabilmiş değiliz. Yoksulluğu tartışmamışız, dış ilişkilerdeki
sorunları tartışmadık. Bu ülkede insanların geleceğiyle ilgili kaygılarını,
geleceğiyle ilgili sorunlarını maalesef burada tartışmıyoruz. Bugün bu ülkede
döviz kurlarının, ekonominin geldiği durumu maalesef tartışmıyoruz. Herkes
sorunlu, herkes kaygılı, herkes geleceğinden endişeli ama biz burada “mış gibi”
yapıyoruz, çalışıyormuş gibi, Meclis varmış gibi bir görüntü vermeye
çalışıyoruz. Aslında bu biraz da 16 Nisan referandumuyla bağlantılı bir durum
çünkü 16 Nisan referandumunda biz “Eğer böyle bir duruma geçerseniz yargıyı da
yürütmeyi de yasamayı da tek bir erke teslim ediyorsunuz, tek bir elde
birleştiriyorsunuz.” dediğimizde “Hayır.” dendi, “Meclisi güçlendiriyoruz,
yargıyı güçlendiriyoruz, yürütmeyi güçlendiriyoruz.” dendi. Peki, bu mudur
yargıyı güçlendirmek, bu mudur Meclisi güçlendirmek, bu mudur yürütmeyi
güçlendirmek değerli arkadaşlar? Bir KHK çıkarılıyor, yukarıdan planlanıyor, buradan
sadece -hatta buraya da gelmeden- işler kotarılmaya çalışılıyor ve ülke
gittikçe bir bataklığa doğru, gittikçe bir bunalıma doğru, gittikçe bir çöküşe
doğru gidiyor. Aslında giden AKP iktidarı, giderken de maalesef ülkeyi de
götürüyor gibi görünüyor. Bunun için hepimizin gerçekten başımızı ellerimizin
arasına alıp bir kez daha düşünme gereğimiz var. Biz ne yapıyoruz? Bu Meclis
niye var? Bu Mecliste bakın, bir oda tartışması yapıyoruz ama bu Meclisin şu
anda 10 vekili rehin tutuluyor. Biz bunu bu kadar mesele yapmadık. 
(Mikrofon
otomatik cihaz tarafından kapatıldı) 
MAHMUT
TOĞRUL (Devamla) – Meclis Başkanlığı bu vekiller konusunda böyle bir tutum
sergilemedi. 
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Teşekkür ederim. 
Cumhuriyet
Halk Partisi Grubu adına Manisa Milletvekili Sayın Özgür Özel konuşacak. 
Buyurun.
(CHP sıralarından alkışlar) 
CHP
GRUBU ADINA ÖZGÜR ÖZEL (Manisa) – Sayın Başkan, değerli milletvekilleri;
hepinizi saygıyla selamlarım. 
Türkiye
demokrasisinin de parlamenter demokrasinin de düşünce özgürlüğünün de söz
söyleme hakkının da ne noktaya geldiği ortada. Biraz önce Sayın Başkan “Hadi
oradan!” kelimesi için uyarı cezası verdi, iktidar partisi grup başkan vekili
yeterli görmedi, “Hakarettir.” dedi, “Kınama cezası verelim, daha ağır cezalar
verelim.” dedi. Gelinen noktada siyasi tarihimizin kara lekesi tahkikat
komisyonlarının kurulması kaldı. Tamamı Adalet ve Kalkınma Partisinden oluşan
tahkikat komisyonları kurun, muhalefet partisi milletvekillerine fiilen şu anda
yaptığınız işi sadece kendinize ait o komisyonlarda yürütün. (CHP sıralarından
alkışlar) 
BÜLENT
TURAN (Çanakkale) – O sizin tarihinizde var. İstiklal mahkemelerinde var. 
ÖZGÜR
ÖZEL (Devamla) - Ama bir gerçek var, elimizde bir kitap var: Anayasa. Siz İç
Tüzük’ün en arkasına eklenen bir maddeye uymaya davet ediyorsunuz Başkanı.
Anayasa’nın ilgili maddeleri diyor ki… Olağanüstü hâl iktidar partisinin
oylarıyla geçti. OHAL ilan edilme sebebi nedir? FETÖ’yle mücadele. Nedir
süresi? Süresi içindeyiz. Sınırı bütün Türkiye. Böyle düzenleme yaparsın… Oysa
Meclisin bu yetkisini Anayasa’dan kaynaklanan bu hakla alan iktidar, aklınıza
gelen her şeyi, en son taşeronu, ondan önce kar lastiğini, evlenme programını
sizin yerinize kanun hükmünde kararnamelerle düzenledi. Anayasa’nın bu
maddesine aykırılık görmüyorsunuz, savunmuyorsunuz, arkasında durmuyorsunuz…
Dün Bekir Bozdağ’a sordular -Bakan buradaydı biraz önce- “OHAL’le ilgili ne
yapacaksınız?” diye. Diyor ki: “OHAL bir kez daha uzatılacak.” 
Sayın
milletvekilleri, demokrasi olan ülkelerde bu sorunun cevabı şudur: Millî
Güvenlik Kurulu toplanıp bir tavsiye kararı alırsa biz de Meclisten OHAL’in
uzatılmasını talep etmeyi düşünüyoruz. Bu Meclis karar verir OHAL’in uzatılıp
uzatılmayacağına. Ama kuvvetler ayrılığı ayaklar altında ve Bekir Bozdağ diyor
ki: “OHAL bir kez daha uzatılacak, buna karar verdik.” Kim Bekir Bozdağ?
Yürütmenin bir parçası. Siz yasamasınız. Sizin yerinizde olsam bu işaret
parmaklarını keser saraya yollarım. (CHP sıralarından alkışlar, AK PARTİ
sıralarından gürültüler)
YUSUF
BAŞER (Yozgat) – Hadi be!
FEVZİ
ŞANVERDİ (Hatay) – Öyle demedi. Öyle demedi.
ÖZGÜR
ÖZEL (Devamla) - Derim ki: Kardeşim, sizin benim vicdanıma, kalbime, beynime
ihtiyacınız yok.
UĞUR
AYDEMİR (Manisa) – Sizde vicdan ne arar ya!
ÖZGÜR
ÖZEL (Devamla) - Siz sadece bu parmağı istiyorsunuz, aynı o, Ömer Seyfettin’in
“Diyet”indeki gibi. Nedir kardeşim bedeli ya? Milletvekili yaptın ve sadece
kalbimi, beynimi değil, parmağımı istiyorsun. Kesin o parmağı, yollayın saraya.

Başka
da bir şey demiyorum. (CHP sıralarından alkışlar) 
NURETTİN
ARAS (Iğdır) – Eşkıya, eşkıya bu. Haydut, haydut. 
MEHMET
ERDOĞAN (Gaziantep) - Millî iradeye hakaret var burada.
BÜLENT
TURAN (Çanakkale) – Sayın Başkan, grubumuzu sadece parmak indirip kaldıran bir
demokrasi anlayışıyla itham ettiği için cevap vermek istiyorum.
BAŞKAN
– Buyurun, iki dakika. (AK PARTİ sıralarından alkışlar) 
IX.- SATAŞMALARA İLİŞKİN KONUŞMALAR (Devam)
2.- Çanakkale Milletvekili Bülent Turan’ın, Manisa
Milletvekili Özgür Özel’in AK PARTİ grup önerisi üzerinde CHP Grubu adına
yaptığı konuşması sırasında AK PARTİ Grubuna sataşması nedeniyle konuşması
BÜLENT
TURAN (Çanakkale) – Sayın Başkan, değerli milletvekilleri; hepinizi saygıyla
selamlıyorum. 
Öncelikle,
Meclis tarihinde ilk defa bir grup başkan vekili, Tüzük’ün ilgili maddesindeki
uyarı cezasını almış durumda. 
İBRAHİM
ÖZDİŞ (Adana) – Ne bu yani şimdi? 
BÜLENT
TURAN (Devamla) - Az önce Sayın Başkanın ifade ettiği gibi, Meclisin
işleyişine, adabına, kendi ağırlığına aykırı davranan hareketinden dolayı
Meclis Başkanının takdiriyle ceza verildi. Herkes, kendisi, bu konuda aynaya
bakar da kendi duruşunu “check” ederse hiç bu tarz uyarılara gerek kalmaz diye
düşünüyorum. 
İkincisi,
Sayın Başkan, az önce yine kıymetli grup başkan vekili, Mecliste parmak indirip
kaldırmanın bir tiyatral iş olduğunu ifade ettiler.
ÖZGÜR
ÖZEL (Manisa) – Öyle bir şey demedim.
BÜLENT
TURAN (Devamla) - Değerli arkadaşlar, Mecliste demokratik kurallar gereği
sayısal iddialar, sayıya dayalı kararlar demokrasinin, İç Tüzük’ün gereğidir.
Biz milletten görev alırken “Buraya gelin, bizim partimizle beraber hareket
ederek el kaldırın.” diye oy veriyorlar. El kaldırmak ayıp bir şey değil,
parmak kaldırmak ayıp bir şey değil. Parmak kaldırmayacağız da başka hesaplarla
mı iş yapacağız? Sayımız burada, parmağımız burada, yüreğimiz burada; biz
işimizi böyle yapıyoruz. (AK PARTİ sıralarından alkışlar) 
Bekir
Bey’in ifade etmiş olduğu, olağanüstü hâlin uzatılması bir taleple ilgilidir.
Tabii ki yürütme ihtiyaç duyarsa olağanüstü hâlin uzatılmasını talep edecektir.
Usuli işlem gereği Meclise geldiği zaman da grubumuz buna karar verecektir.
Kaldı ki biz olağanüstü hâlin, Türkiye’de terörle mücadelemizde ciddi bir imkân
sağladığını, teröristlere karşı büyük bir imkân sağladığını düşünüyoruz. AK
PARTİ Grubu olarak da Millî Güvenlik Kurulunun talebi doğrultusunda, Hükûmetin
talebi doğrultusunda olağanüstü hâle “evet” demeye hazırız diyoruz. Olağanüstü
hâlin halkla ilgili değil terörle ilgili meselelerde de Türkiye’de önemli bir
gündem olduğunu ifade ediyor, hepinizi saygıyla selamlıyorum. (AK PARTİ
sıralarından alkışlar) 
BAŞKAN
– Teşekkür ederim.
ÖZGÜR
ÖZEL (Manisa) - Sayın Başkan…
BAŞKAN
– Sayın Özel…
ÖZGÜR
ÖZEL (Manisa) - Kendisinin şahsıma yaptığı sataşmalara kürsüden cevap vermek
istiyorum.
BAŞKAN
– Duymuyorum yalnız, arkadaşlarınıza bir ihtarda bulunabilir misiniz?
Buyurun.
BÜLENT
TURAN (Çanakkale) – Sataşmadık Sayın Başkan. 
ÖZGÜR
ÖZEL (Manisa) - “Kendisinin ağırlığına, bir grup başkan vekiline yakışmayacak
şekilde.” gibi sözlerle şahsıma sataştı. Cevap vermek istiyorum.
BAŞKAN
– Buyurun, iki dakika. (CHP sıralarından alkışlar) 
3.- Manisa Milletvekili Özgür Özel’in, Çanakkale
Milletvekili Bülent Turan’ın sataşma nedeniyle yaptığı konuşması sırasında
şahsına sataşması nedeniyle konuşması
ÖZGÜR
ÖZEL (Manisa) - Sayın Başkan, mesele şundan ibaret: Eğer bir ana muhalefet
partisi grup başkan vekili “Hadi oradan!” diye uyarı cezası alıyorsa…
BÜLENT
TURAN (Çanakkale) – Onunla alakası yok.
ÖZGÜR
ÖZEL (Devamla) - …bunun ayıbı ana muhalefet partisine değil bu cezayı hayata
geçiren iktidar partisine aittir, bunu bilin. (CHP sıralarından alkışlar) 
İLYAS
ŞEKER (Kocaeli) – Gizli çekim yapıyorsun be! Mahreme giriyorsun, gizli çekim
yapıyorsun, ayıp değil mi?
ÖZGÜR
ÖZEL (Devamla) - İki, sıkıntı şurada: Bekir Bozdağ yürütmenin bir mensubu
olarak dese ki: “Millî Güvenlik Kurulu karar verirse Hükûmet olarak bunu talep
ederiz…”
İLYAS
ŞEKER (Kocaeli) – O parmakların gizli çekimde kullanılıyor. Ayıp değil mi?
MEHMET
ERDOĞAN (Gaziantep) – Ayıp değil mi?
BAŞKAN
– Sayın milletvekilleri…
ÖZGÜR
ÖZEL (Devamla) - “…Hükûmet olarak niyetimiz bunu talep etmektir ve Meclisin
takdiridir. Meclis uygun görürse…”
MEHMET
ERDOĞAN (Gaziantep) – Olur mu? O bizim takdir hakkımızdır.
ENGİN
ÖZKOÇ (Sakarya) – Sayın Başkan, hatip konuşuyor, müdahale eder misiniz.
MEHMET
ERDOĞAN (Gaziantep) – Siz de konuşuyorsunuz beyim. Biraz önce konuşuyordunuz.
ENGİN
ÖZKOÇ (Sakarya) – Sayın Başkanım, müdahale eder misiniz, hatibi konuşturmuyor.
MEHMET
ERDOĞAN (Gaziantep) – Millî iradeye hakaret ediyorsunuz. Parmaklarımıza kadar
“Kesin.” dediniz be! Ayıp bir şey ya!
BAŞKAN
– Ben gerekli ihtarda bulundum. Sayın milletvekilleri, lütfen dedim. 
ENGİN
ÖZKOÇ (Sakarya) – Sayın Başkanım, lütfen…
BAŞKAN
- Siz lütfen yerinize buyurun. Ben sizden önce zaten ihtarda bulunmuştum.
Lütfen…
ENGİN
ÖZKOÇ (Sakarya) – Bir daha uyarıda bulunun o zaman. Ayağa kalkıp bir ithamda
bulunuyor.
BAŞKAN
– Ona da ben karar vereyim, müsaade edin.
MEHMET
ERDOĞAN (Gaziantep) – Ağırımıza gidiyor. Ne demek ya parmağınızı kesin?
BAŞKAN
- Evet, devam edin Sayın Özel.
ÖZGÜR
ÖZEL (Devamla) - Sayın Başkan, demokrasilerde yürütmenin bir üyesi der ki:
“OHAL’in uzatılmasıyla ilgili Millî Güvenlik Kurulundan bir karar gelirse -ki
gelebilir çünkü yürütmeden orada ciddi sayıda üye var- biz Meclisten bunun
uzatılmasını talep etmeyi düşünüyoruz, yüce Meclisten.” Cevap budur. Ama bir
Başbakan Yardımcısı çıkıp “Biz OHAL’i 6’ncı kez uzatıyoruz.” diyorsa -daha MGK
toplanmamış, daha Bakanlar Kurulu toplanmamış, Meclise böyle bir talep
gelmemiş- burada tarif edilen şey parlamenter demokrasi değildir, bundan
rahatsızlık duymak sadece muhalefet partisi milletvekillerine ait bir şey
değildir. Eğer siz, iktidar partisi milletvekilleri olarak… 
(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) – “Bu tahakküme, bu dayatmaya, bu Meclisin bir iradesi yok, biz
Meclisi sayı olarak görüyoruz; onların bize değerlendirmesi, zihni, fikri,
kalbi değil; el kaldıracak kolları, yoklamaya girecek veya kabule basacak
parmakları lazım.” diyorsanız, bu hakarettir. Eğer gerçekten Meclise, millete
bir hakaret suçu varsa, cezalandırılacaksa, Bekir Bozdağ’ın bu ifadeleri için
sizin Bekir Bozdağ’a milleti ve milletin vekillerini alenen aşağılama suçundan
dolayı ceza vermeniz gerekir. (CHP sıralarından alkışlar) Burada ben sizin
içinizde çok sayıda milletvekilinin “Bu konuda doğru söylüyor.” dediğini
biliyorum.
FEVZİ
ŞANVERDİ (Hatay) – Nereden biliyorsun? Müneccim misin?
ÖZGÜR
ÖZEL (Devamla) – Ama esas mesele şu: Buna karşı, bunu yüksek sesle söyletemeyen
ne? İşte o yüzden dedim, Ömer Seyfettin, Diyet. Nedir yahu diyet? 
MEHMET
ERDOĞAN (Gaziantep) – En büyük hakaret budur, bu. Bu Parlamentoya en büyük
hakarettir bu, farkında değilsiniz.
ENGİN
ÖZKOÇ (Sakarya) – Yeter ya! Geç, orada konuş arkadaşım!
BAŞKAN
– Sayın milletvekilleri, lütfen…
ÖZGÜR
ÖZEL (Devamla) – Sonucunda neyse o diyet, kesersin o parmağı, yollarsın oraya,
alsın tepe tepe kullansın. 
Saygılar
sunuyorum. (CHP sıralarından alkışlar, AK PARTİ sıralarından gürültüler) 
MEHMET
ERDOĞAN (Gaziantep) – Kimse benim parmağıma hükmedemez! 
ENGİN
ÖZKOÇ (Sakarya) – Söz alıp da konuş. Grup Başkan Vekiliniz var burada. Söz al
da konuş. 
BAŞKAN
– Sayın Turan…
MEHMET
ERDOĞAN (Gaziantep) – Parmakları tahakküm altına alıyorsunuz, en büyük hakaret
bu! Böyle bir hakaret olamaz.
ENGİN
ÖZKOÇ (Sakarya) – Ne demek bu? Hakaretse söz al, konuş.
BAŞKAN
– Sayın milletvekilleri… Sayın Özkoç, lütfen…
İLYAS
ŞEKER (Kocaeli) – Grup Başkan Vekilisin, ayıp ya!
BAŞKAN
– Sayın Turan, sizi dinliyorum.
BÜLENT
TURAN (Çanakkale) – Sayın Başkan, zabıtlara geçsin diye ifade etmek istiyorum.
BAŞKAN
– Buyurun.
BÜLENT
TURAN (Çanakkale) – Grubumuzun nasıl karar aldığı bizim meselemiz. Biz yarın
sabah Genel Başkanımızla aynı şekilde, kahvaltılı toplantılar yapmaya, konuları
değerlendirmeye devam edeceğiz. O yüzden, biri dedi, bunu yaptı tarzı iş bizim
işimiz değil. Biz partimizde istişare mekanizmalarını kullanıyoruz. Olağanüstü
hâl ihtiyaçsa buna karar veririz, bu bizim işimiz.
İkincisi,
Sayın Başkan, ısrarla Sayın Grup Başkan Vekili “Hadi oradan!” dediği için ceza
aldığını ifade ediyor. Bu baştan sona yalandır, yanlıştır. Ceza konusunu tüm
Meclis bilsin ki içeride Meclis Başkan Vekiline ait bir odada -özür diliyorum-
tuvalet dâhil, gizli çekim yapılacak kadar adaba aykırı bir işlemden dolayı
ceza almıştır. Yetmedi, bir kadın Meclis başkan vekiline kürsüye gelip
bağıracak kadar yanlış bir işlem yapıldığı için ceza almıştır. Yetmedi, Meclis
Başkanına iki günden beri -zabıtlarda var- olmadık laflar dendiği için
alınmıştır.
Teşekkür
ediyorum. 
BAŞKAN
– Teşekkür ederim.
ÖZGÜR
ÖZEL (Manisa) – Sayın Başkan, ne yapayım? Yani normalde kürsüden talep etsem
vermeyecek misiniz? Adam “yalan” diyor, “adap” diyor, “edep” diyor.
BAŞKAN
– Ama bakın, biraz önce bu davranışınız yüzünden Meclisin bir gerginlik ortamı
içine girdiğini gördük.
BÜLENT
TURAN (Çanakkale) – Adamlık başüstüne ama üslup her zamanki üslup.
BAŞKAN
– Ben şimdi, daha sözüme başlamadan, hemen, ne yapayım… 
ÖZGÜR
ÖZEL (Manisa) – Hayır, yeter artık.
BAŞKAN
– Yapmayın bunları lütfen.
ÖZGÜR
ÖZEL (Manisa) – Peki. 
Ben
de sadece tutanağa geçsin diye söylüyorum. 
BAŞKAN
– “Talebiniz nedir?” diye soracaktım, nereye getiriyorsunuz konuyu.
Buyurun.

ÖZGÜR
ÖZEL (Manisa) – Sayın Başkan, sadece tutanağa geçsin. 
BAŞKAN
– Buyurun. 
ÖZGÜR
ÖZEL (Manisa) – İki tane oda var. 
BÜLENT
TURAN (Çanakkale) – Hayda!
ÖZGÜR
ÖZEL (Manisa) – Fiilî durum, bu taraf, bizlerin kullandığı bir odaydı, ne sizin
ne bizim, kimsenin haberi olmadan oraya Meclis Başkanı geldi, başka bir
tasarruf koydu, buna isyan ettik. Ben, Meclis Başkan Vekilinin odasına gizlice
girmedim. Ben, eskiden bize ait olan, fiilen bize ait olan ve Meclis Başkanı
tarafından el konulan odanın son durumunu… Gizli çekim değil, herkesin gözünün
önünde ve yapacağımı söyleyerek ve bütün basını çağırıp onlara göstererek
yaptım ama bunu deyip…
BAŞKAN
– Tamam.
ÖZGÜR
ÖZEL (Manisa) – Ceza alma meselesi buysa bundan verilecek her cezaya da yüz
kere razıyım yahu, yüz kere razıyım. (CHP sıralarından alkışlar) 
BAŞKAN
– Sayın milletvekilleri, ben bir açıklama yapmak istiyorum.
BÜLENT
TURAN (Çanakkale) – Kendine yakıştırıyorsa yakışır Sayın Başkan.
BAŞKAN
– Bir: Bir kere, uyarı cezasını Meclis Başkan Vekili olarak ben verdim, iktidar
partisi vermedi. 
ÖZGÜR
ÖZEL (Manisa) – Tüzük, tüzük, tüzük…
BAŞKAN
– Siz öyle söylediniz kürsüden.
İki:
Vermiş olduğum cezanın gerekçesi sadece kürsüden gelip burada tanıkların
yanında bana sarf ettiğiniz o sözü söylemekten dolayı değildi, şu anda benim
kullanımımdaki -“benim” derken de şahsımı kastetmiyorum, şu anda Meclisi
yöneten Başkan Vekili olduğum için “benim kullanımımda” diyorum- odaya izinsiz,
benim iznim dışında girip fotoğraf çekmenizden. Ben cezaları bu noktadan verdim
Sayın Özel, tashih ediyorum, polemiğe de asla girmek istemiyorum. 
ÖZGÜR
ÖZEL (Manisa) – Sayın Başkan…
BAŞKAN
– Lütfen…
BÜLENT
TURAN (Çanakkale) – Sayın Başkan, gündeme devam edelim. Böyle bir şey yok.
ÖZGÜR
ÖZEL (Manisa) – Sayın Başkan, şunu söyleyeyim…
BAŞKAN
– Sayın Özel…
ÖZGÜR
ÖZEL (Manisa) – O zaman şunu söyleyeyim: Ben, yine, savunma hakkımı
kullanmayacağım, cezaya da razıyım ama o yaptığım işlem, şahsınıza tahsisli bir
oda değil, hepimize açık bir odaya Meclis Başkanı çöktü diye ona tepkidir. Bunu
söylüyorum. (CHP sıralarından alkışlar)
BAŞKAN
– Bu konuda anlaşabilmemiz mümkün değil. 
Sayın
milletvekilleri, şu anda oradaki oda Meclis başkan vekillerine ayrılmış bir
odadır. Bitti.
ÖZGÜR
ÖZEL (Manisa) – Meclis Başkanı çöktü oraya, çöktü. 
VIII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun 10 Ocak 2018 Çarşamba
günkü birleşiminde sözlü soruların görüşülmeyerek gündemin “Kanun Tasarı ve
Teklifleri ile Komisyonlardan Gelen Diğer İşler” kısmındaki işlerin
görüşülmesine ilişkin önerisi 
BAŞKAN
– Adalet ve Kalkınma Partisi Grubunun İç Tüzük’ün 19’uncu maddesine göre
verilmiş önerisini oylarınıza sunuyorum: Kabul edenler… Kabul etmeyenler…Kabul
edilmiştir. 
Gündemin
“Kanun Tasarı ve Teklifleri ile Komisyonlardan Gelen Diğer İşler” kısmına
geçiyoruz. 
1’inci
sırada yer alan, Ağrı Milletvekili Leyla Zana’nın 1’inci Yasama Yılı ile 2’nci
Yasama Yılı 01.10.2016 ila 30.04.2017 Döneminde Anayasa’nın 81’inci Maddesine
Uygun Biçimde And İçmeden Aralıksız Olarak Genel Kurulun 212 Birleşimine
Katılmamasına Bağlı Devamsızlığı Nedeniyle Anayasa’nın 84’üncü ve İçtüzüğün
138’inci Maddeleri Uyarınca Gerekli Değerlendirmenin Yapılması İçin Başkanlık
Divanının 20.07.2017 Tarihli ve 41 Numaralı Kararı ve Türkiye Büyük Millet
Meclisi Başkanlığı Tezkeresi ile Anayasa ve Adalet Komisyonları Üyelerinden
Kurulu Karma Komisyon Raporu’nun görüşmelerine kaldığımız yerden devam
edeceğiz. 
XI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Komisyonlardan Gelen Diğer İşler
1.- Ağrı Milletvekili Leyla Zana’nın 1’inci Yasama Yılı ile
2’nci Yasama Yılı 01.10.2016 ila 30.04.2017 Döneminde Anayasa’nın 81’inci Maddesine
Uygun Biçimde Andiçmeden Aralıksız Olarak Genel Kurulun 212 Birleşimine
Katılmamasına Bağlı Devamsızlığı Nedeniyle Anayasa’nın 84’üncü ve İç Tüzük’ün
138’inci Maddeleri Uyarınca Gerekli Değerlendirmenin Yapılması İçin Başkanlık
Divanının 20.07.2017 Tarihli ve 41 Numaralı Kararı ve Türkiye Büyük Millet
Meclisi Başkanlığı Tezkeresi (3/1171) ile Anayasa ve Adalet Komisyonları
Üyelerinden Kurulu Karma Komisyon Raporu (Sıra Sayısı: 507) (x)
BAŞKAN
– Sayın milletvekilleri, görüşülen konu Meclisin işleyişiyle ilgili bir husus
olduğu için söz konusu görüşmeler sırasında Hükûmetin temsili aranmayacaktır. 
Komisyon?
Yerinde. 
Geçen
birleşimde Komisyon raporu üzerindeki konuşmalar tamamlanmış ve raporun
görüşmeleri üzerinde İç Tüzük’ün 72’nci maddesine göre verilen önergenin
oylamasında kalınmıştı. 
Şimdi,
Cumhuriyet Halk Partisi Grup Başkan Vekili Özgür Özel ve arkadaşlarının verdiği
önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Komisyon
raporu üzerindeki görüşmeler bugün itibarıyla saat 18.40 olarak tamamlanmıştır.

İç
Tüzük’ün 138’inci maddesine göre Karma Komisyon raporunun açık oylaması
görüşmelerin tamamlanmasından yirmi dört saat sonra yapılacaktır. 
Sayın
milletvekilleri, 2’nci sırada yer alan Kamu Denetçiliği Kurumu 2016, 2015, 2014
ve 2013 Yıllık Raporları Hakkında Dilekçe Komisyonu ile İnsan Haklarını
İnceleme Komisyonu Üyelerinden Kurulu Karma Komisyon Raporları üzerindeki
görüşmelere başlıyoruz.
2.- Kamu Denetçiliği Kurumu 2016, 2015, 2014 ve 2013 Yıllık
Raporları Hakkında Dilekçe Komisyonu ile İnsan Haklarını İnceleme Komisyonu
Üyelerinden Kurulu Karma Komisyon Raporları (5/8, 5/5, 5/4, 5/3) (S. Sayısı: 289 ve 289’a 1’inci Ek)
BAŞKAN
– Komisyon yok.
Ertelenmiştir.
3’üncü
sırada yer alan 460 sıra sayılı Kanun Tasarısı ile Dışişleri Komisyonu Raporu’nun
görüşmelerine başlıyoruz.
B) Kanun Tasarı ve Teklifleri
1.- Türkiye Cumhuriyeti Hükümeti ile Birleşmiş Milletler
Arasında Afet ve Acil Durum Halinde Yardım Sevkiyatının ve Yardım Personeline
Ait Eşyanın İthalat, İhracat ve Transitini Hızlandırmaya Yönelik Önlemlerin
Alınmasına İlişkin Anlaşmanın Onaylanmasının Uygun Bulunduğuna Dair Kanun
Tasarısı (1/764) ve Dışişleri Komisyonu Raporu (S. Sayısı: 460)
BAŞKAN
– Komisyon yok.
Ertelenmiştir.
Gündemimizde
başka bir iş bulunmadığından, kanun tasarı ve teklifleri ile komisyonlardan
gelen diğer işleri sırasıyla görüşmek için 11 Ocak 2018 Perşembe günü saat
14.00’te toplanmak üzere birleşimi kapatıyorum.
Kapanma Saati: 18.43




(x) Bu bölümde hatip tarafından Türkçe
olmayan kelimeler ifade edildi


(x) 507 S. Sayılı Basmayazı 09/01/2018
tarihli 46’ncı Birleşim Tutanağı’na eklidir.




