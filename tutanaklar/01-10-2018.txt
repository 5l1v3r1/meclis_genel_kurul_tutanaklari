



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 1’inci
Birleşim
 1
Ekim 2018 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


 İÇİNDEKİLER




I.- GELEN KÂĞITLAR
II.- OTURUM BAŞKANLARININ KONUŞMALARI
1.-  TBMM Başkanı Binali Yıldırım'ın, 27’nci Dönem
İkinci Yasama Yılının milletimiz, ülkemiz ve gönül coğrafyamızda yaşayan bütün
kardeşlerimiz için hayırlı olmasını dilediğine ilişkin konuşması
III.- SÖYLEVLER
1.-  Cumhurbaşkanı Recep Tayyip Erdoğan'ın,
27’nci Dönem İkinci Yasama Yılı açış konuşması
IV.- ANT İÇME
1.- Milletvekillerinin ant içmesi
V.- YAZILI SORULAR VE CEVAPLARI
1.-  İstanbul Milletvekili Mahmut Tanal'ın, Eski TBMM
Başkanı İsmail Kahraman'ın Genel Kurul locasına girişine ve kendisine tahsis
edilen araçla ilgili iddialara ilişkin sorusu ve Türkiye Büyük Millet Meclisi Başkanvekili
Mustafa Şentop’un cevabı (7/1)
2.-  Niğde Milletvekili Ömer Fethi Gürer'in, 2017 ve
2018 yıllarında meydana gelen akaryakıt kaçakçılığına ilişkin Cumhurbaşkanı
Yardımcısı Fuat Oktay'dan sorusu ve Enerji ve Tabii Kaynaklar Bakanı Fatih
Dönmez’in cevabı (7/27)
3.-  Niğde Milletvekili Ömer Fethi Gürer'in, uyuşturucu
ile mücadele kapsamında metruk binaların onarımı yahut yıkımına dair yapılacak
çalışmalara ilişkin Cumhurbaşkanı Yardımcısı Fuat Oktay'dan sorusu ve İçişleri
Bakanı Süleyman Soylu’nun cevabı (7/30)
4.-  İzmir Milletvekili Mahir Polat'ın, İzmir
Çukuralan'da bulunan altın madeni sahasının genişletilmesine yönelik ÇED
raporuna ilişkin sorusu ve Çevre ve Şehircilik Bakanı Murat Kurum’un cevabı
(7/44)
5.-  Kahramanmaraş Milletvekili Ali Öztunç'un,
Kahramanmaraş'ta Aksu Çayı'na kimyasal atık bırakan fabrikalara ilişkin sorusu
ve Çevre ve Şehircilik Bakanı Murat Kurum’un cevabı (7/45)
6.-  Kahramanmaraş Milletvekili Ali Öztunç'un,
Kahramanmaraş Büyükşehir Belediyesi'nce işletilen otoparkı su basması nedeniyle
zarar gören araçlara ilişkin sorusu ve Çevre ve Şehircilik Bakanı Murat
Kurum’un cevabı (7/47)
7.-  Niğde Milletvekili Ömer Fethi Gürer'in, ad ve
soyad düzeltme ve değiştirme işlemlerine ilişkin sorusu ve İçişleri Bakanı Süleyman
Soylu’nun cevabı (7/53)
8.-  Niğde Milletvekili Ömer Fethi Gürer'in, 2016 ve
2017 yıllarında meydana gelen kaçak kazıların artışına yönelik alınacak önlemlere
ilişkin sorusu ve Kültür ve Turizm Bakanı Mehmet Nuri Ersoy’un cevabı (7/54)
9.-  Ankara Milletvekili Yıldırım Kaya'nın, özel
yetenek sahibi kişilerin eğitimine yönelik çalışmalara ilişkin sorusu ve Millî
Eğitim Bakanı Ziya Selçuk’un cevabı (7/55)
10.- Niğde Milletvekili Ömer Fethi Gürer'in, kamuda
bulunan öğretmen açığı, ataması planlanan öğretmen sayısı ve ücretli öğretmenlik
uygulamasının son bulması için yapılan çalışmalara,
Atama bekleyen öğretmenler ile 2018 yılında mezun
olacağı öngörülen öğretmen adaylarının sayısı ve durumuna,
İlişkin soruları ve Millî Eğitim Bakanı Ziya Selçuk’un
cevabı (7/56), (7/57)
11.-  Ankara Milletvekili Gamze Taşcıer'in, internet
üzerinden yasa dışı olarak satışı yapılan bazı gıda takviyeleri ve çeşitli
ürünlere ilişkin sorusu ve Tarım ve Orman Bakanı Ahmet Bekir Pakdemirli’nin
cevabı (7/63)
12.-  Niğde Milletvekili Ömer Fethi Gürer'in, Niğde'de
ve diğer illerde bulunan baz istasyonlarına ilişkin sorusu ve Ulaştırma ve
Altyapı Bakanı Mehmet Cahit Turhan’ın cevabı (7/66)
13.-  Edirne Milletvekili Erdin Bircan'ın, Keşan-Enez
karayolu yapım çalışmasına ilişkin sorusu ve Ulaştırma ve Altyapı Bakanı Mehmet
Cahit Turhan’ın cevabı (7/67)
14.-  Niğde Milletvekili Ömer Fethi Gürer'in, TCDD
tarafından son 15 yılda kapatılan istasyon ve lojmanlar ile iptal edilen kadrolara
ilişkin sorusu ve Ulaştırma ve Altyapı Bakanı Mehmet Cahit Turhan’ın cevabı
(7/68)
15.-  Niğde Milletvekili Ömer Fethi Gürer'in, kamu
kurum ve kuruluşlarında çalışan ancak kadro verilmeyen taşeron şoförlere ilişkin
sorusu ve Ulaştırma ve Altyapı Bakanı Mehmet Cahit Turhan’ın cevabı (7/69)
16.-  Niğde Milletvekili Ömer Fethi Gürer'in,
demiryollarında meydana gelen kazalar ve TCDD'ye ilişkin sorusu ve Ulaştırma ve
Altyapı Bakanı Mehmet Cahit Turhan’ın cevabı (7/70)

17.- Niğde Milletvekili Ömer Fethi Gürer'in,
makinistlerin ve diğer demiryolu çalışanlarının mesai ücretleri ve statülerine,
TCDD'de çalışan üniversite mezunu işçi ve memur
dağılımı ile terfilerine,
İlişkin soruları ve Ulaştırma ve Altyapı Bakanı Mehmet
Cahit Turhan’ın cevabı (7/71), (7/73)
18.-  Ankara Milletvekili Murat Emir'in, AB'nin
dördüncü koridor demiryolu projesi kapsamında Türkiye'ye tahsis ettiği iddia
edilen hibenin kullanımına ilişkin sorusu ve Ulaştırma ve Altyapı Bakanı Mehmet
Cahit Turhan’ın cevabı (7/72)
19.-  Tekirdağ Milletvekili Candan Yüceer'in, 8 Temmuz
2018 tarihinde Çorlu'da meydana gelen tren kazasına ilişkin sorusu ve Ulaştırma
ve Altyapı Bakanı Mehmet Cahit Turhan’ın cevabı (7/74)
20.-  İstanbul Milletvekili Mehmet Bekaroğlu'nun,
Çorlu'da meydana gelen tren kazasını önleyebilecek bakım ve onarım işine ödenek
ayrılmadığı iddiasına ilişkin sorusu ve Ulaştırma ve Altyapı Bakanı Mehmet
Cahit Turhan’ın cevabı (7/75)
21.-  Batman Milletvekili Ayşe Acar Başaran'ın,
Batman-Siirt karayolunun asfaltlanması talebine ilişkin sorusu ve Ulaştırma ve
Altyapı Bakanı Mehmet Cahit Turhan’ın cevabı (7/76)
22.-  İstanbul Milletvekili Mustafa Sezgin
Tanrıkulu'nun, Türkiye'nin internet özgürlüğü bakımından ülkeler arasında 2018
yılındaki yerine ilişkin Cumhurbaşkanı Yardımcısı Fuat Oktay'dan sorusu ve
Ulaştırma ve Altyapı Bakanı Mehmet Cahit Turhan’ın cevabı (7/84)
23.-  İstanbul Milletvekili Mustafa Sezgin
Tanrıkulu'nun, Türkiye'nin demokrasi endeksinde ülkeler arasında 2018 yılındaki
sırasına ilişkin sorusu ve Cumhurbaşkanı Yardımcısı Fuat Oktay’ın cevabı (7/86)
24.-  Niğde Milletvekili Ömer Fethi Gürer'in, Eti Maden
İşletmesi Genel Müdürlük binası için ödenen kira tutarı ile yeni hizmet binasının
kullanıma gireceği tarihe ilişkin sorusu ve Enerji ve Tabii Kaynaklar Bakanı
Fatih Dönmez’in cevabı (7/100)
25.-  Niğde Milletvekili Ömer Fethi Gürer'in, yardım
toplama yetkisi verilen ve kamu yararına çalışan derneklere ilişkin sorusu ve
İçişleri Bakanı Süleyman Soylu’nun cevabı (7/101)
26.-  Adana Milletvekili Ayhan Barut'un, 2002-2018
yılları arasında Adana için yatırım programına alınan projelere ilişkin sorusu
ve Enerji ve Tabii Kaynaklar Bakanı Fatih Dönmez’in cevabı (7/124)
27.-  Niğde Milletvekili Ömer Fethi Gürer'in, EÜAŞ'ın
Afşin- Elbistan havzası ve Konya- Karapınar sahasında yapmayı planladığı enerji
projelerinden önce kültür varlıklarını korumak adına yapılması öngörülen
çalışmalara ilişkin sorusu ve Enerji ve Tabii Kaynaklar Bakanı Fatih Dönmez’in
cevabı (7/125)
28.-  Niğde Milletvekili Ömer Fethi Gürer'in, EÜAŞ'ın
alım ihalelerinde saptandığı öngörülen ve makul olmadığı iddia edilen yaklaşık
maliyet ile gerçekleşen ihale fiyatı verilerine ilişkin sorusu ve Enerji ve
Tabii Kaynaklar Bakanı Fatih Dönmez’in cevabı (7/126)
29.-  Niğde Milletvekili Ömer Fethi Gürer'in, enerji
sektöründe üretim tesislerinde yer alan teçhizatta yerli imalatın payının
artırılmasına yönelik çalışmalara ilişkin sorusu ve Enerji ve Tabii Kaynaklar
Bakanı Fatih Dönmez’in cevabı (7/127)


30.-  Antalya Milletvekili Aydın Özer'in, ihraç edilen,
açığa alınan ve göreve iade edilen personel sayısına ilişkin sorusu ve Enerji
ve Tabii Kaynaklar Bakanı Fatih Dönmez’in cevabı (7/128)
31.-  Niğde Milletvekili Ömer Fethi Gürer'in, evlerde
kullanılan içme sularına ilişkin sorusu ve Sağlık Bakanı Fahrettin Koca’nın
cevabı (7/158)
32.-  Antalya Milletvekili Aydın Özer'in, 15 Temmuz
2016 tarihinden itibaren Bakanlık bünyesinde ihraç edilen, açığa alınan ve göreve
iade edilen personel sayılarına ilişkin sorusu ve Ticaret Bakanı Ruhsar
Pekcan’ın cevabı (7/182)
33.-  Antalya Milletvekili Aydın Özer'in, ihraç edilen,
açığa alınan ve göreve iade edilen personel sayısına ilişkin sorusu ve Ulaştırma
ve Altyapı Bakanı Mehmet Cahit Turhan’ın cevabı (7/183)
34.-  Niğde Milletvekili Ömer Fethi Gürer'in,
minibüslere verilen D4 belgesinin alınması için aranan yaş koşulunun
düşürülmesi neticesinde oluşan mağduriyetlerin giderilmesine yönelik
çalışmalara ilişkin sorusu ve Ulaştırma ve Altyapı Bakanı Mehmet Cahit
Turhan’ın cevabı (7/184)
35.-  İstanbul Milletvekili Yunus Emre'nin, balık
çiftliklerinin çevreye etkilerine ilişkin sorusu ve Çevre ve Şehircilik Bakanı
Murat Kurum’un cevabı (7/204)
36.-  Niğde Milletvekili Ömer Fethi Gürer'in, ambalaj
atıkları kontrol yönetmeliği çerçevesindeki uygulamalara ilişkin sorusu ve
Çevre ve Şehircilik Bakanı Murat Kurum’un cevabı (7/205)
37.-  Kütahya Milletvekili Ali Fazıl Kasap'ın, Kütahya
ili ve ilçelerine yönelik olarak hazırlanan projelere ilişkin sorusu ve Enerji
ve Tabii Kaynaklar Bakanı Fatih Dönmez’in cevabı (7/208)
38.-  Kütahya Milletvekili Ali Fazıl Kasap'ın, Kütahya
ili ve ilçelerine yönelik olarak hazırlanan projelere ilişkin sorusu ve Kültür
ve Turizm Bakanı Mehmet Nuri Ersoy’un cevabı (7/216)
39.-  Niğde Milletvekili Ömer Fethi
Gürer'in, yurtdışında öğrenim gören öğrencilere,
Eğitim sisteminde yabancı dil öğretimine,
Okullardaki spor tesislerine,
İlişkin soruları ve Millî Eğitim Bakanı Ziya Selçuk’un
cevabı (7/217), (7/219), (7/220)
40.-  Kütahya Milletvekili Ali Fazıl Kasap'ın, Kütahya
ili ve ilçelerine yönelik olarak hazırlanan projelere ilişkin sorusu ve Millî
Eğitim Bakanı Ziya Selçuk’un cevabı (7/221)
41.-  Niğde Milletvekili Ömer Fethi Gürer'in, Niğde'den
geçmesi düşünülen yüksek hızlı tren projesine ilişkin sorusu ve Ulaştırma ve
Altyapı Bakanı Mehmet Cahit Turhan’ın cevabı (7/232)
42.-  Niğde Milletvekili Ömer Fethi Gürer'in, Niğde'ye
yapılması düşünülen havaalanına ilişkin sorusu ve Ulaştırma ve Altyapı Bakanı
Mehmet Cahit Turhan’ın cevabı (7/233)
43.-  Niğde Milletvekili Ömer Fethi Gürer'in, Niğde'ye
yapılması düşünülen OSB'ye ilişkin sorusu ve Ulaştırma ve Altyapı Bakanı Mehmet
Cahit Turhan’ın cevabı (7/234)



44.-  Tokat Milletvekili Kadim Durmaz'ın, Tokat
Niksar-Akkuş, Akkuş-Ünye yolu projesinin son durumuna,
Çamlıbel Tüneli ihalesinin ne zaman yapılacağına,
Tokat merkezde kuzey çevre yolu yapımına yönelik bir
planlama yapılıp yapılmadığına,
Tokat Reşadiye ilçesinden geçen D 100 karayoluna kavşak
veya alt geçit yapılması talebine,
Tokat'ın Almus ilçesinde Tufantepe köprüsü yapımına
yönelik etüt ve proje çalışmalarına,
Tokat'ın Artova, Sulusaray ve Yeşilyurt ilçelerinin
girişlerine kavşak, alt veya üst geçit yapılmasına yönelik bir çalışma yapılıp
yapılmadığına,
Tokat Zile-Artova yolunun karayolu ağına alınmasına
yönelik bir çalışma yapılıp yapılmadığına,
Tokat'ın Turhal ilçesine çevre yolu yapılmasına yönelik
bir çalışma yapılıp yapılmadığına,
İlişkin soruları ve Ulaştırma ve Altyapı Bakanı Mehmet
Cahit Turhan’ın cevabı (7/235), (7/236), (7/237), (7/238), (7/239), (7/240),
(7/241), (7/242)
45.-  Kütahya Milletvekili Ali Fazıl Kasap'ın, Kütahya
ili ve ilçelerine yönelik olarak hazırlanan projelere ilişkin sorusu ve Ulaştırma
ve Altyapı Bakanı Mehmet Cahit Turhan’ın cevabı (7/243)
46.-  Bursa Milletvekili Nurhayat Altaca Kayışoğlu'nun,
PTT'nin mobil araç uygulamasına ilişkin sorusu ve Ulaştırma ve Altyapı Bakanı
Mehmet Cahit Turhan’ın cevabı (7/244)
47.-  Bursa Milletvekili Nurhayat Altaca Kayışoğlu'nun,
Bursa-Ankara Yüksek Hızlı Tren projesinin ne zaman tamamlanacağına ilişkin
sorusu ve Ulaştırma ve Altyapı Bakanı Mehmet Cahit Turhan’ın cevabı (7/245)
48.-  Kahramanmaraş Milletvekili Ali Öztunç'un,
Kahramanmaraş Dulkadiroğlu Belediyesi'nin ilan ettiği toplu konut kooperatifi
konutlarına ilişkin sorusu ve Çevre ve Şehircilik Bakanı Murat Kurum’un cevabı
(7/264)
49.-  Kahramanmaraş Milletvekili Sefer Aycan'ın, Afşin
Elbistan Termik Santrali'nin işletme hakkının devredileceği iddialarına ilişkin
sorusu ve Enerji ve Tabii Kaynaklar Bakanı Fatih Dönmez’in cevabı (7/265)
50.-  Van Milletvekili Bedia Özgökçe Ertan'ın, Van'ın
Çaldıran ilçesine kurulması planlanan jeotermal enerji santraline ilişkin sorusu
ve Enerji ve Tabii Kaynaklar Bakanı Fatih Dönmez’in cevabı (7/266)
51.-  Mardin Milletvekili Pero Dundar'ın, Mardin'de 18
Mart 2018 tarihinden itibaren yaşanan elektrik kesintilerine ve çiftçilerin
mağduriyetinin giderilmesine ilişkin sorusu ve Enerji ve Tabii Kaynaklar Bakanı
Fatih Dönmez’in cevabı (7/267)
52.-  Niğde Milletvekili Ömer Fethi Gürer'in, verem
savaş dispanserlerine ilişkin sorusu ve Sağlık Bakanı Fahrettin Koca’nın cevabı
(7/287)
53.-  Niğde Milletvekili Ömer Fethi Gürer'in, kalite
çevre belgesi ve sertifikası olan imalatçı firmalara ilişkin sorusu ve Ticaret
Bakanı Ruhsar Pekcan’ın cevabı (7/302)
54.-  Şırnak Milletvekili Hüseyin Kaçmaz'ın,
Cizre-Silopi karayolunun yapımına ilişkin sorusu ve Ulaştırma ve Altyapı Bakanı
Mehmet Cahit Turhan’ın cevabı (7/307)
55.-  Ankara Milletvekili Murat Emir'in, kamuya
açıklanmayan bilgilerin kullanılmasıyla haksız kazanç elde edilen sermaye
piyasası işlemleriyle ilgili son on yılda açılan davalara ilişkin sorusu ve
Adalet Bakanı Abdülhamit Gül’ün cevabı (7/325)
56.-  Şırnak Milletvekili Nuran İmir'in, Dicle
Nehri'nde yaşamını yitiren çocuklara ve güvenlik önlemlerine ilişkin sorusu ve
Çevre ve Şehircilik Bakanı Murat Kurum’un cevabı (7/343)
57.-  Mersin Milletvekili Ali Mahir Başarır'ın,
Mersin'in Anamur ilçesinde kurulması planlanan balık çiftliklerine ilişkin
sorusu ve Çevre ve Şehircilik Bakanı Murat Kurum’un cevabı (7/344)
58.-  Siirt Milletvekili Meral Danış Beştaş'ın, Botan
Vadisi'nde yapımı planlanan barajların akıbetine ilişkin sorusu ve Çevre ve Şehircilik
Bakanı Murat Kurum’un cevabı (7/345)
59.-  Van Milletvekili Bedia Özgökçe Ertan'ın, Van Gölü
kıyısındaki sazlık alanın plaja dahil edildiği iddiasına ilişkin sorusu ve
Çevre ve Şehircilik Bakanı Murat Kurum’un cevabı (7/346)
60.-  İstanbul Milletvekili Arzu Erdem'in, elektrik, su
ve doğalgaz aboneliği bedellerine ilişkin sorusu ve Enerji ve Tabii Kaynaklar
Bakanı Fatih Dönmez’in cevabı (7/350)
61.-  Ankara Milletvekili Filiz Kerestecioğlu Demir'in,
SGK'nın Sayıştay denetimine tabi olduğuna dair hükmün mevzuattan çıkarılmasına
ve kurumun denetimine ilişkin sorusu ve Hazine ve Maliye Bakanı Berat
Albayrak’ın cevabı (7/352)
62.-  Siirt Milletvekili Meral Danış Beştaş'ın,
Siirt'te korucuların kulübesine yapılan bir saldırı hakkındaki bazı iddialara
ilişkin sorusu ve İçişleri Bakanı Süleyman Soylu’nun cevabı (7/356)
63.-  İstanbul Milletvekili Mahmut Tanal'ın, Harran
Üniversitesi Tıp Fakültesi başmüdürünün görevini aksattığına yönelik iddialara
ilişkin sorusu ve İçişleri Bakanı Süleyman Soylu’nun cevabı (7/357)
64.-  İstanbul Milletvekili Mustafa Sezgin
Tanrıkulu'nun, Nevşehir Acıgöl Belediyesi çalışanlarının sokak köpeklerini
öldürdüğü iddiasına ilişkin sorusu ve İçişleri Bakanı Süleyman Soylu’nun cevabı
(7/359)
65.-  Kocaeli Milletvekili Ömer Faruk Gergerlioğlu'nun,
yakınlarının yargılamaları nedeniyle pasaport alamayan kişilerin mağduriyetlerinin
giderilmesine yönelik düzenlemelere ilişkin sorusu ve İçişleri Bakanı Süleyman
Soylu’nun cevabı (7/360)
66.-  Adana Milletvekili Müzeyyen Şevkin'in, 703 sayılı
KHK ile Devlet Tiyatroları ile Devlet Opera ve Balesi'nin yapı ve işleyişinde
meydana getirilen değişikliklere ilişkin sorusu ve Kültür ve Turizm Bakanı
Mehmet Nuri Ersoy’un cevabı (7/366)
67.-  İstanbul Milletvekili Ümit Özdağ'ın, Çorlu'da
meydana gelen tren kazasına ilişkin sorusu ve Ulaştırma ve Altyapı Bakanı
Mehmet Cahit Turhan’ın cevabı (7/399)
68.-  Tekirdağ Milletvekili İlhami Özcan Aygun'un,
Çorlu'da 24 vatandaşın hayatını kaybettiği tren kazasına ve TCDD bünyesindeki
yeniden yapılanmaya ilişkin sorusu ve Ulaştırma ve Altyapı Bakanı Mehmet Cahit
Turhan’ın cevabı (7/400)
69.-  Adana Milletvekili Ayhan Barut'un, Adana ilinin
yatırım programı ve metro projesine ilişkin sorusu ve Ulaştırma ve Altyapı
Bakanı Mehmet Cahit Turhan’ın cevabı (7/401)
70.-  Gaziantep Milletvekili İrfan Kaplan'ın,
Gaziantep-Nurdağı karayolundaki problemlere ve yapılması öngörülen duble yolun
durumuna ilişkin sorusu ve Ulaştırma ve Altyapı Bakanı Mehmet Cahit Turhan’ın
cevabı (7/403)
71.-  Siirt Milletvekili Meral Danış Beştaş'ın, Siirt
Havaalanına ilişkin sorusu ve Ulaştırma ve Altyapı Bakanı Mehmet Cahit Turhan’ın
cevabı (7/404)
72.-  Siirt Milletvekili Meral Danış Beştaş'ın, Siirt
ve ilçelerinin karayolu sorununun çözümüne ilişkin sorusu ve Ulaştırma ve Altyapı
Bakanı Mehmet Cahit Turhan’ın cevabı (7/405)
1 Ekim 2018 Pazartesi
BİRİNCİ OTURUM
Açılma Saati: 14.00
BAŞKAN: Binali YILDIRIM
KÂTİP ÜYELER : Fatma KAPLAN HÜRRİYET (Kocaeli), Rümeysa
KADAK (İstanbul)
----0-----
BAŞKAN
– Sayın milletvekilleri… 
(Teknik
arıza nedeniyle mikrofon açılamadı)
BAŞKAN
- Sayın milletvekilleri… (“Mikrofon kapalı, duyulmuyor.” sesleri)
Ses
geliyor mu? (“Evet” sesleri) 
Sayın
milletvekilleri, kimse, Türkiye Büyük Millet Meclisinin sesini kısamaz. (AK
PARTİ sıralarından alkışlar)
VELİ
AĞBABA (Malatya) – Meclis mi kaldı, sesi mi kaldı!
BAŞKAN
- Sayın milletvekilleri, Türkiye Büyük Millet Meclisinin 27’nci Yasama
Döneminin İkinci Yasama Yılının 1'inci Birleşimini açıyorum. 
Toplantı
yeter sayısı vardır, şimdi gündeme geçiyoruz.
II.- OTURUM BAŞKANLARININ KONUŞMALARI
1.-  TBMM Başkanı Binali Yıldırım'ın, 27’nci Dönem
İkinci Yasama Yılının milletimiz, ülkemiz ve gönül coğrafyamızda yaşayan bütün
kardeşlerimiz için hayırlı olmasını dilediğine ilişkin konuşması
BAŞKAN
– Sayın milletvekilleri, millî iradenin temsilcileri olan bizler, bu yüce çatı
altında yeni yasama dönemine başlamış bulunuyoruz. Yeni yasama dönemimizin
hayırlı uğurlu olmasını diliyor, hepinizi sevgi ve muhabbetle selamlıyorum. (AK
PARTİ sıralarından alkışlar)
Yeni
yasama yılında yapacağımız çalışmaların, alacağımız kararların, çıkaracağımız
kanunların milletimiz, ülkemiz ve gönül coğrafyamızda yaşayan bütün
kardeşlerimiz için hayırlı olmasını Mevla’mdan niyaz ediyorum. 
24
Haziran seçimlerinin ardından iradesi yenilenen Türkiye Büyük Millet Meclisinin
doksan sekiz yıl önceki kararlılıkla, heyecanla, inançla ve idealle
çalışacağına yürekten inanıyorum. Necip milletimizin birliğinin, kardeşliğinin,
dayanışmasının somut bir ifadesi olan Türkiye Büyük Millet Meclisi her zaman
çare kapısı olmuştur. Meclisimizde milletin fikri hür, vicdanı hür, irfanı hür
vekilleri görev yapmaktadır. Demokrasinin kalbinin attığı bu çatı altında bütün
meseleler konuşulacaktır. Burada sadece sorunlar değil, aynı zamanda, çözüm
yolları da konuşulacaktır. 
Sayın
milletvekilleri, Türkiye Büyük Millet Meclisi, Meşrutiyet’ten günümüze kadar
142 yıllık bir geleneğe sahiptir. İstiklal Savaşı’nı bizatihi yöneterek gazilik
unvanı alan yüce Meclis, aynı zamanda, Türkiye Cumhuriyeti’nin de kurucusudur.
20’nci yüzyılın ilk çeyreği, Türk milletinin en zorlu yılları olmuştur.
Ecdadımız, büyük bir alev deryasını andıran o yıllarda, 1912 yılından 1922
yılına kadar on yıl boyunca ayakta kalma mücadelesi vermiştir. Ecdadımız hiçbir
zaman yorgunluğu, yokluğu bahane etmemiştir. İşgal ve istila girişimine karşı
bütün dünyaya kafa tutup Türk milletini yeniden tarihin öznesi yapmıştır.
Kahraman Meclisimiz, İstiklal Savaşı’mızın en zor günlerinde yerinde, isabetli
kararlar almıştır. Polatlı’dan atılan top güllelerinin sesi Ankara’da
yankılanırken bu Meclis, milletin istiklalini, istikbalini konuşuyordu. Merhum
Mehmet Akif “Korkma! Sönmez bu şafaklarda yüzen al sancak/ Sönmeden yurdumun
üstünde tüten en son ocak” dizeleriyle başlayan İstiklal Marşı’mızı yazdığında
bu yüce Meclisin üyesiydi.
“Egemenlik
kayıtsız şartsız milletindir.” şiarından hiçbir şekilde uzaklaşmayan Türkiye
Büyük Millet Meclisi, zaman zaman darbe, darbe girişimi, muhtıra gibi
saldırılara maruz kalmıştır. Meclisi hedef alan, millî iradeyi gasbeden bu
saldırıların en alçağı 15 Temmuzda olmuştur. Ülkeyi kaosa sürükleyen,
vatanımızı işgal ettirmek isteyen FETÖ’cü hainler o gün akşam saatlerinde
tanklar, helikopterler, uçaklar ve ağır silahlarla harekete geçtiler.
Devletimizin kurumlarına sinsice sızan bu hainlerin saldırıları karşısında Gazi
Meclisimiz o gece dimdik ayakta durmuştur. Üzerinden süpersonik patlamalar
çıkararak geçen uçaklar attıkları bombalarla aziz
milletimizin temsilcilerini hedef alırken, Genel Kurulda bulunan
milletvekillerimiz büyük bir feraset ve cesaretle aziz milletin egemenliğinin
sesini o gece yükseltmişlerdir. O gece devletimiz tek vücut olmuş, darbeye
karşı koymuştur.
Aziz
milletimiz başta olmak üzere Sayın Cumhurbaşkanımız, Türkiye Büyük Millet
Meclisi, Hükûmetimiz, vatanını, milletini, bayrağını seven herkes ülkemize ve
istiklaline sahip çıkmıştır. O gece hainlerin sıktıkları kurşunlarla 251
kardeşimiz şehit olmuştur, binlerce kardeşimiz yaralanmıştır, gazi olmuştur.
Bütün şehitlerimize Allah’tan rahmet diliyorum, ruhları şad olsun, mekânları
cennet olsun. Gazi kardeşlerimize de hayırlı, uzun ömürler niyaz ediyorum. 
Sayın
milletvekilleri, Meclisimiz, devletimizin ve milletimizin en zor yıllarında
vazife yapmış olmanın inanç ve güveniyle demokrasimize sahip çıkmaya devam
edecektir. Bizler gücümüzü milletten alıyoruz. Milletimize, devletimize,
demokrasimize yönelen her saldırı, bundan sonra da karşısında bu yüce Meclisi
bulacaktır. Çünkü bizler devletimizin varlığı, bağımsızlığı, milletin bölünmez
bütünlüğü için çalışacağımıza bu çatı altında namusumuz ve şerefimiz üzerine
yemin ettik. Zaman zaman tartışırız, uzlaşamadığımız konular da mutlaka
olacaktır, esas olan, müzakere edip görüşleri ortaya koymak ve sonunda doğruyu
bulmaktır; bunlar çoğulcu demokrasinin gereğidir. Ancak millî meselelerimizde
asla ihtilafa düşemeyiz. 
En
son kur üzerinden ülkemiz ekonomisine yöneltilen dış kaynaklı saldırıda bu Gazi
Meclis bir kez daha millî duruşunu ortaya koymuştur. Karar alana kadar her şeyi
konuşuruz, farklı fikirleri müzakere edelim ancak karar aldıktan sonra bir
bileğe bağlı parmaklar gibi tek yumruk olalım. İnşallah, üstte gök çökmedikçe,
altta yer yarılmadıkça hürriyetimizin, bağımsızlığımızın sembolü al bayrağımız
göklerde dalgalanmaya devam edecek, aziz Türk milleti hep payidar olacaktır.
(AK PARTİ, MHP ve İYİ PARTİ sıralarından alkışlar) 
Sayın
milletvekilleri, aziz milletimiz bu çatı altında yaptığımız faaliyetleri büyük
bir dikkatle takip etmektedir. Burada yapacağımız çalışmalar Türkiye’nin
istikbalini temin edecek öneme sahiptir. Güçlünün hukukunun üstünlüğünün
gittikçe yaygınlaştığı eşitsiz bir dünya düzeni görüyoruz. Türkiye, bu düzene
itiraz edip mazlumların, masumların haklarını savunmaya devam ediyor çünkü biz,
dünyaya söylenecek sözü olan bir milletin evlatlarıyız. Bizler burada
çalışırken sınırlarımız içinde ve dışında umudunu bizlere bağlamış gönül
coğrafyamızın milyonlarca insanını göz ardı edemeyiz. 
Sayın
milletvekilleri, Türkiye Büyük Millet Meclisi, istiklalimizi temin etmek için
çalışmalara başladığı günden itibaren çok dinamik bir çalışma yöntemi
benimsemiştir. Birinci Dönem, 23 Nisan 1920’de başlamış, 27 Mayıs 1960
darbesinin yaptırıldığı tarihe kadar on bir ayrı dönemde çalışmalarını
gerçekleştirmiştir. Silahlı Kuvvetler içindeki bir yapılanma tarafından
gerçekleştirilen 27 Mayıs 1960 darbesiyle çalışmalar kesintiye uğramıştır. 15
Ekim 1961’de yapılan seçimlerin ardından Meclis çalışmaları yeniden başlamış
ancak bu tarihten itibaren Türkiye Büyük Millet Meclisi, “Millet Meclisi” adını
alarak çalışmalarını sürdürmüştür. Millet Meclisi, 25 Ekim 1961’de başlayan
çalışmalarını aralıksız 12 Eylül 1980’e kadar devam ettirmiştir. Bu dönemde
Millet Meclisiyle Cumhuriyet Senatosu aynı binada çalışmış, bazı birleşimleri
de birlikte yapmıştır. 6 Kasım 1983 yılında yapılan seçimlerle yeniden teşekkül
eden Türkiye Büyük Millet Meclisi zaman zaman müdahale girişimleri olsa da
bugüne kadar görevini kesintisiz sürdürmüştür.
23
Nisan 1920 tarihinden bugüne kadar doksan sekiz yılda geçen sürede Genel
Kurulumuz tam 10.986 birleşim gerçekleştirmiştir. Aynı sürede ihtisas
komisyonları yasama görevlerini, araştırma soruşturma komisyonlarımız denetim
görevlerini, uluslararası komisyonlarımız da dostluk gruplarımızla birlikte
parlamenter demokrasi ve temsil görevini yerine getirmişlerdir. 
Değerli
milletvekilleri, bildiğiniz gibi Türkiye Büyük Millet Meclisinin hazırladığı
ilk Anayasa, 1921 Anayasası’dır, daha sonra 1924, 1961, 1982 Anayasaları
hazırlanmış ve yürürlüğe girmiştir. Bu Anayasalarda zaman zaman değişiklik
yapma ihtiyacı olmuştur. 1982 Anayasası’nda yapılan son ve köklü değişiklik, 16
Nisan 2017’de halkın onayına sunulmuş ve kabul edilmiştir. Anayasa’mızın
değiştirilen hükümlerini yürürlüğe koymak ve millî iradeyi yenilemek amacıyla
24 Haziranda yapılan seçimlerle Türkiye yeni bir sisteme geçmiştir. Yeni
sistemin adı cumhurbaşkanlığı hükûmet sistemidir. Yeni sistemin ilk
Cumhurbaşkanı, Cumhurbaşkanımız Sayın Recep Tayyip Erdoğan’dır. (AK PARTİ
sıralarından alkışlar) Yeni sistemin ilk milletvekilleri de bizler olarak, Türkiye Büyük
Millet Meclisinde sistemin ruhuna uygun olarak yasama, denetim odaklı
çalışmalarımızı sürdüreceğiz. 
Yeni dönemde yasama ve yürütme organlarının uyumlu
çalışması, içeride ve dışarıda karşılaşacağımız sıkıntıların çözümünü
kolaylaştırmada bize yardımcı olacaktır. İbn-i Haldun’un dediği gibi, “Coğrafya,
kaderdir.” Biz de zor bir coğrafyada yaşıyoruz. Zaman zaman jeopolitik,
jeostratejik kaynaklı sorunlarla karşılaşıyor ve yüzleşmek mecburiyetinde
bulunuyoruz. 
Son zamanlarda ekonomimizde ağırlıklı olarak küresel
kaynaklı bazı sıkıntıların yaşandığını biliyoruz. Ülkemiz, benzeri sıkıntılarla
geçmişte de karşılaşmış ve başarıyla üstesinden gelmeyi bilmiştir. Bu sefer de
millî dayanışmayla kısa sürede bu ve benzer sorunların üstesinden geleceğimize
inanıyorum. Yüce Meclisimiz de bu konuda üzerine düşen görevi en iyi şekilde ifa
edecek, milletimizin hak ve menfaatleri doğrultusunda yürütmenin ihtiyaç
duyduğu konularda desteğini sürdürecektir. 
Bu
arada, aziz milletimizin seçilmiş milletvekilleri olarak ülkemizi en iyi
şekilde temsil etme görevimizi de sürdüreceğiz. Türkiye’nin çıkarlarını
korumak, görüşlerini anlatmak için uluslararası her platformu en etkin şekilde
değerlendireceğiz. Avrupa Parlamentosu başta olmak üzere uluslararası
kuruluşlar nezdinde ülkemizin itibarını korumak, bizlerin asli görevleri
arasında olacaktır. Bu çerçevede, 8-11 Ekimde Antalya’da önemli bir toplantıya
ev sahipliği yapıyoruz. Başkanlığını üstlendiğimiz bu toplantıda, Avrasya
ülkelerinin parlamento başkanları ile bölgesel ve uluslararası kuruluşların
katıldığı önemli bu çok taraflı toplantıda bölge sorunlarını, küresel sorunları
ele alacağız. 26 meclis başkanı meclis başkan yardımcıları ve diğerleri olmak
üzere 40’tan fazla ülke, 600 civarında katılımcı bu toplantıda olacaktır. 
Değerli
milletvekilleri, millî iradenin en yüksek düzeyde temsil edildiği bu yasama
Meclisinde milletvekili sayımız 600 olmuştur; 4 arkadaşımızın icrada görev
alması dolayısıyla ayrılması sonucu bu sayı 596’ya inmiş, 104 kadın
milletvekili bu yasama Meclisinde görev almıştır. Bu, şu anlama gelmektedir:
27’nci Dönem yasama Meclisinde kadın temsili, kadın milletvekillerimizin oranı
yüzde 25 artmıştır. (AK PARTİ sıralarından alkışlar) Gelecekte Türkiye Büyük
Millet Meclisinde görev yapan kadın milletvekillerinin seçmen sayısıyla
mütenasip olarak artacağına yürekten inanıyorum. (AK PARTİ sıralarından
alkışlar)
HÜDA
KAYA (İstanbul) – Leyla Güven eksik, 1 kişi eksik. 
BAŞKAN
– Bu arada, milletvekili sayımızın artması sebebiyle hem Genel Kurul
salonumuzda hem Halkla İlişkiler Binamızda gerekli düzenleme çalışmaları
ihtiyacı doğmuştur. Bu sebeple, 24 Haziran seçimlerinden sonra başlatılan
çalışmalar bir yaz boyunca devam etmiş, komisyon salonları ve milletvekili
çalışma odalarındaki ihtiyaçlar yasama yılı başlangıcından önce tamamlanmıştır.
Yeni sistemin ruhuna uygun bir şekilde Meclisin güçlendirilmesi ve bunun
yolunun da güçlü milletvekili profilinden geçeceği gerçeğinden hareketle gerçek
anlamda kanun yapımının milletvekillerinin teklifleriyle olacağı aşikârdır. Bu
bakımdan gayet tabiidir ki milletvekillerimizin verecekleri tekliflerin eksiksiz,
muntazam bir şekilde hazırlanması konusunda Meclis Başkanlığı olarak yasama
altyapımızı güçlendirmiş bulunuyoruz. 
Sayın
milletvekilleri, 27’nci Dönemde yapacak çok işimiz var. Yeni Anayasa’mız, parti
gruplarına ve milletvekillerine daha fazla sorumluluk veriyor. Artık Hükûmetten
bütçe kanunu dışında kanun tasarısı gelmeyecek. Kanun teklifleri burada, bu
yüce çatı altında hazırlanacak. Kanun tekliflerinin hazırlanıp Genel Kurula
gelmesi sürecinde parti gruplarımıza ve komisyonlarımıza, şüphesiz, çok büyük
işler düşmektedir. Verilecek teklifler konusunda ayrıntılı hazırlık çalışmaları
gerekecek.
Bu
düşüncelerle Türkiye Büyük Millet Meclisinin ilk Başkanı ve ilk
Cumhurbaşkanımız Gazi Mustafa Kemal Atatürk başta olmak üzere, devletimiz ve
milletimiz için hizmet eden, beka âlemine göç eden bütün devlet büyüklerine
Allah’tan rahmet diliyorum, hayatta olan büyüklerimize hürmet ve muhabbetlerimi
sunuyorum. Millî varlığımızı tehdit eden bölücü terör örgütlerine karşı
mücadele ederken şehit olan asker, polis, jandarma, geçici güvenlik görevlisi
ve bütün şehitlerimize Allah’tan rahmet diliyor, kahraman gazilerimize sağlıklı
uzun ömürler temenni ediyorum. Etkin ve verimli bir yasama yılı geçireceğimize
olan inancımı bir kez daha ifade ediyorum. Bu mübarek çatı altında yaptığımız
çalışmaların hayırlara vesile olmasını diliyor, hepinizi saygıyla selamlıyorum.
(AK PARTİ ve MHP sıralarından alkışlar) 
Sayın
milletvekilleri, yeni yasama yılının açılış konuşmasını yapmak üzere Sayın
Cumhurbaşkanımız, şu anda Genel Kurul salonunu teşrif etmektedir. (AK PARTİ
sıralarından ayakta alkışlar, MHP sıralarından alkışlar) Kendilerine hoş
geldiniz diyor ve şimdi sizleri İstiklal Marşı’na davet ediyorum. 
(İstiklal
Marşı)
BAŞKAN
– Sayın Cumhurbaşkanımızı konuşmalarını yapmak üzere kürsüye davet ediyorum. 
Buyurun
Sayın Cumhurbaşkanım. (AK PARTİ sıralarından ayakta alkışlar)
III.- SÖYLEVLER
1.-  Cumhurbaşkanı Recep Tayyip Erdoğan'ın,
27’nci Dönem İkinci Yasama Yılı açış konuşması
CUMHURBAŞKANI
RECEP TAYYİP ERDOĞAN – Sayın Başkan, değerli milletvekilleri; Türkiye Büyük
Millet Meclisinin 27’nci Dönem İkinci Yasama Yılının açılışında sizleri en
kalbî duygularımla selamlıyorum.
23
Nisan 1920’den bugüne Türkiye Büyük Millet Meclisi çatısı altında görev yapmış
tüm milletvekillerimizi saygıyla yâd ediyorum.
Meclisimizin
ilk başkanı, Kurtuluş Savaşı’mızın başkomutanı Gazi Mustafa Kemal Atatürk başta
olmak üzere Türkiye Büyük Millet Meclisi üyelerinden ahirete irtihal edenleri
rahmetle anıyorum.
Bin
yıldır bu coğrafyada milletimizin bekası uğruna gözlerini kırpmadan hayatlarını
feda eden tüm şehitlerimize, gazilerimizden dârıbekaya irtihal etmiş olanlara
da Yüce Mevla’dan rahmet diliyorum.
Son
dönemde terörle mücadelede ve 15 Temmuzda verdiğimiz şehitlerimizin yakınları
ile gazilerimizi buradan ayrıca selamlıyorum.
Sınırlarımızın
içinde ve dışında tek millet, tek bayrak, tek vatan, tek devlet ülküsü için
kahramanca mücadele eden yiğitlerimizin her birine ayrı ayrı şükranlarımı
sunuyorum.
İki
defa gazilik unvanıyla şereflenen yüce Meclisimize ve siz değerli milletvekillerimize
yeni yasama yılında hayırlı ve başarılı çalışmalar temenni ediyorum.
Değerli
milletvekilleri, Türkiye, 16 Nisanda tarihî bir halk oylamasına, 24 Haziranda
da yine tarihî bir Cumhurbaşkanlığı ve milletvekilliği seçimine şahit oldu. 16
Nisan halk oylaması, yönetim sistemimizi değiştirdiğimiz bir büyük reformun,
bir büyük devrimin adıdır. Bu çapta bir dönüşümü, pek çok ülke ve halk, ancak
çok büyük çalkantılar yaşayarak ve çok büyük bedeller ödeyerek
tamamlayabilmiştir. Biz ise, Türkiye olarak, Türk milleti olarak, demokrasinin
kuralları içinde bu önemli değişimi suhuletle gerçekleştirmeyi başardık.
Siyaset mühendisliği hesaplarının ürünü olarak değil, tamamen tarihimizin kendi
tabii akışı içinde, halkımızın talebi ve rızasıyla gelişen bir sürecin
aşamalarını hep birlikte yaşadık. 
Esasen,
ülkemizde yönetim reformu çabalarının iki yüz yıla yaklaşan bir geçmişi vardır.
Osmanlı döneminde Tanzimat’tan Islahat’a pek çok deneme yapılmıştır. İstiklal
Harbi'mizin ardından tercihimizi cumhuriyetten yana yaptıktan sonra da bu
arayış devam etmiştir. Önce tek partili, ardından çok partili rejimleri
denedik. Maalesef, ne yaparsak yapalım darbelere, vesayetlere, krizlere engel
olamadık. Bu arayışlar son dönemde de sürmüştür. Özellikte 2007 yılında yaşanan
Cumhurbaşkanlığı seçimi krizi, artık yeni bir reformu, yeni bir değişimi
kaçınılmaz hâle getirmiştir. Bu krizi aşmak için başlatılan çalışmaların kapısı,
yeni bir yönetim sistemine açılmıştır. Milletimiz, 2007 yılından beri adım adım
ilerleyen bu sürecin her aşamasında sağduyuyla ve ferasetle hareket etmiştir.
Bu kritik dönemde ülkemizi raydan çıkarmak, kaosa sürüklemek, içeride ve
dışarıda başarısızlığa uğratmak isteyenlere, hamdolsun, fırsat vermedik.
Geçmişten beri sıkça kurulan ve her seferinde Türkiye'nin tökezlemesine sebep
olan tuzaklar, bu defa işe yaramadı. Milletimizin birlik ve beraberliğine sahip
çıkmasıyla, devletimizin tüm erklerinin sergilediği dayanışmayla, tüm engelleri
aşarak bugünlere geldik.
Türkiye’yi
köşeye sıkıştırmak için yapılan her hamle, ülke olarak yaptığımız daha büyük
atılımlarla karşılık buldu. Her hâl ve şart altında çareyi milletimizde,
demokrasimizde, millî iradenin üstünlüğünde aradık. Ülkemizi vesayet
bataklığına itmek istediler, çözümü milletimize gitmekte bulduk. Uluslararası
alanda ülkemizi kuşatmaya çalıştılar, gücümüzü milletimizden alarak yolumuza
devam ettik. Sokakları karıştırarak halkımızı birbirine düşürmeye çalıştılar,
fitneye fırsat vermedik. Terör örgütlerini kullanarak ülkemize diz çöktürmeye
çalıştılar, buna da eyvallah etmedik. PKK’sından DEAŞ'ına ve FETÖ’süne kadar
hepsinin başını ezdik. (AK PARTİ sıralarından alkışlar) 
Darbe
yapmaya teşebbüs ettiler, milletimizle birlikte göğsümüzü namlulara siper edip
istiklalimize ve istikbalimize sahip çıktık. Sınırlarımız boyunca terör
koridoru oluşturmaya kalktılar, ardı ardına yaptığımız harekâtlarla bu planı da
paramparça ettik. (AK PARTİ sıralarından alkışlar)
Gece
yarısı operasyonlarıyla ekonomimizi çökertmeye çalıştılar, Allah’ın izniyle bu
saldırıyı da atlatma yolunda ilerliyoruz.
Bugüne
kadar milletimizle birlikte hareket ettiğimizde üstesinden gelemediğimiz hiçbir
sorun olmadı. İnşallah, bundan sonra da aynı başarılara imza atmayı
sürdüreceğiz.
Değerli
arkadaşlar, Cumhurbaşkanlığı hükûmet sistemi, yasama, yürütme ve yargı
organlarının görev alanlarını daha net bir şekilde belirleyerek demokrasimizi
güçlendirmiştir. Milletimizin karşısında yürütmenin tek muhatabı
Cumhurbaşkanıdır. (AK PARTİ sıralarından alkışlar)
Millî
iradenin önünde engel oluşturan sistem içindeki tüm vesayet mekanizmaları artık
ortadan kalkmıştır. Böylece milletimiz, yetkiyi kime verdiğini ve gerektiğinde
kimden hesap soracağını hiçbir şüpheye yer bırakmayacak şekilde bilmektedir. 
24
Haziran seçimlerinde şahsımı Cumhurbaşkanı seçen milletimize karşı
görevlerimizi layıkıyla yerine getirmenin gayreti içindeyiz. Bakanlarımızın
atamasını yapıp Kabinemizi oluşturduk. Anayasa ve yasalardan aldığımız yetkiler
çerçevesinde yayımladığımız Cumhurbaşkanlığı kararları ve Cumhurbaşkanlığı
kararnameleri vasıtasıyla milletimize söz verdiğimiz gibi hızlı ve etkili bir
icraat gerçekleştiriyoruz. 
Elbette,
her geçiş dönemi gibi bu süreçte de birtakım sıkıntılar yaşanıyor olabilir.
Tespit ettiğimiz her sıkıntıya anında müdahale ediyor ve hemen hâl yoluna
koyuyoruz. Ancak ekonomide asla hak etmediğimiz ve ülkemizin gerçek durumunu
kesinlikle yansıtmayan dalgalanma bu tür sıkıntıların daha çok göze batmasına
yol açıyor. Aldığımız tedbirler, yaptığımız görüşmeler ve geliştirdiğimiz
programlarla ekonomimizi yeniden dengeye kavuşturmaya başladık. Gerek
milletimizden gerek kurumlarımızdan aldığımız geri bildirimlere göre hem
yaptığımız çalışmaları gözden geçiriyor hem de kendimize yeni hedefler
belirliyoruz. Siyasi hayatımızın hiçbir dönemi gibi, yeni yönetim sisteminde de
lâyüsel olduğumuz düşüncesine asla kapılmadım. Yetkiyi milletimizden alarak
attığımız her adımımızda yine milletimize hesap vermek mecburiyetinde
olduğumuzun bilinciyle hareket ediyoruz. 2002 yılı Kasım ayından beri ülkemizin
yönetimini bize emanet eden milletimize zaden çok büyük bir borcumuz vardı; 15
Temmuzda, milletimize olan vefa borcumuza can borcu da eklendi. Milletimizin
itimadına, teveccühüne ve desteğine layık olabilmek için gece gündüz
çalışıyoruz.
Cumhurbaşkanlığı
kararnamesi ve kararı seviyesindeki işleri zaten yürütüyoruz ancak bazı konular
kanuni düzenleme gerektiriyor. Bildiğiniz gibi, yeni yönetim sisteminde
Cumhurbaşkanının Meclise bütçe dışında kanun teklifi veya tasarısı sunma imkânı
yok. Kanunlar ancak sizlerin teklifiyle Meclis gündemine gelebiliyor.
Meclisimizin
açılmasıyla birlikte, gerek AK PARTİ Grubundaki gerekse diğer partilere mensup
milletvekillerimizin kanun teklifleriyle ülkemize çok önemli hizmetler
yapacaklarına inanıyorum.
AK
PARTİ Grubundaki arkadaşlarımız, hiç şüphesiz, yürütme olarak ihtiyaç
duyduğumuz alanlardaki kanun teklifleriyle yasama faaliyetlerine daha çok
katkıda bulunacaklardır. Diğer partilere mensup milletvekillerinden de, yürütme
organı olarak bize destek olacak, yolumuzu açacak kanun teklifleri bekliyoruz.
Türkiye'nin
önündeki sıkıntıları ancak hep birlikte çalışır, omuz omuza verirsek
aşabiliriz. Yeni dönemin ruhu birlikte çalışmayı, birlikte inşayı, birlikte
başarmayı gerektiriyor. Gelin Türkiye'yi birlikte hedeflerine ulaştıralım.
Gelin demokrasimizi birlikte güçlendirelim. Gelin ekonomimizi birlikte
büyütelim. Gelin milletimize birlikte hizmet edelim. (AK PARTİ sıralarından
alkışlar) Bu yöndeki gayretleriniz için şimdiden sizlere teşekkür ediyorum.
Değerli
arkadaşlar, Türkiye, dünyanın en çalkantılı bölgesinde demokrasisi ve
ekonomisiyle gerçek anlamda bir küresel güç olma yolunda ilerlemektedir. Yakın
çevremizdeki güvenlik krizleri ve insani trajediler ile bundan beslenen terör
eylemleri ülkemizi hedeflerinden uzaklaştırmamış, tam tersine, bu yöndeki
kararlılığını daha da güçlendirmiştir. 
Irak'ta
ve Suriye'de ciddi etkinlik kazanan terör örgütleri, her geçen gün mevzi
kaybetmektedir. Her ne kadar bu ülkeler kendi iç istikrarlarını sağlamakta
zorlansalar da terör örgütlerinin yeşermesine zemin hazırlayan şartlar büyük
ölçüde ortadan kalkmıştır. Kuzey Irak'taki bölgesel yönetimin kaotik
bağımsızlık çıkışı Türkiye'nin de net tavır koymasıyla boşa çıkartılmıştır.
DEAŞ’ın işgal ettiği topraklarda yeniden merkezî yönetimin hâkim olmasıyla Irak
büyük bir sorundan kurtulmuştur.
Temennimiz,
ülkedeki PKK varlığının da aynı şekilde ortadan kaldırılmasıdır. Türkiye olarak
PKK'nın Irak'ta faaliyet gösterdiği yerlerin önemli bir bölümünü kontrol altına
aldık. Hedefimiz, çıbanbaşı olarak gördüğümüz Kandil'i ve yeni Kandil olma
yolunda ilerleyen Sincar’ı bölücü terör örgütünden tamamen temizlemektir. (AK
PARTİ sıralarından alkışlar) 
Irak'ın,
mezhepçilik hastalığından bir an önce kurtularak kendi halkı ve tüm bölge için
güvenli, huzurlu, istikrarlı ve müreffeh bir ülke hâline gelmesini istiyoruz.
Bu doğrultuda yapılan tüm çalışmalara destek olmayı, gerektiğinde öncülük
etmeyi sürdüreceğiz.
Suriye'deki
durum maalesef çok daha acı, çok daha vahimdir. Bu ülke 7’nci yılını geride
bırakan bir iç savaşın pençesinde kıvranmaktadır. Bugüne kadar yaklaşık 1
milyon Suriyeli kardeşimiz hayatını kaybetmiş, 12 milyon Suriyeli de evini
barkını terk etmek zorunda kalmıştır. Rejimin kendi halkına yönelik kanlı
saldırıları yetmiyormuş gibi bir de DEAŞ ve PYD-YPG denilen alçak örgütler
Suriye halkına musallat olmuştur. Ülkedeki istikrarsızlığı fırsat bilen güçler
de, vekâlet savaşları yoluyla Suriye'yi parsellemek için âdeta yarışa
girmişlerdir. Kimi artık hiçbir meşruiyet zemini kalmayan rejimle, kimi terör
örgütleriyle iş tutan bu güçler, Suriye halkının kanı ve gözyaşı pahasına kendi
projelerini hayata geçirmeye çalışıyorlar.
Suriye'deki
bu gelişmelere, pek çok sebepten dolayı bizim seyirci kalmamız söz konusu
olamazdı. Her şeyden önce, bu coğrafya halkıyla bin yılı aşkın müşterek
geçmişe, ortak medeniyet ve kültür değerlerine sahibiz. Bunun için, hayatlarını
kurtarmak için yaşadıkları yerlerden kaçmak zorunda kalan milyonlarca
Suriyeliye kapılarımızı ve gönlümüzü açtık. (AK PARTİ sıralarından alkışlar) 
Hâlen
3,5 milyon Suriyeli ülkemizde hayatını sürdürüyor. Suriye içinde yaşanan her
çatışma, bizim için yeni kitlesel göç dalgalarının habercisidir. Sınırlarımızın
hemen yanı başındaki kaos ortamı, ülkemize yönelik terör tehditlerinin en
önemli beslenme kaynağı hâline gelmiştir.
Bu
tehlikeli gidişin önüne geçmek amacıyla, 2016 yılından itibaren, Suriye içinde
güvenli bölgeler oluşturmak üzere harekete geçtik. Fırat Kalkanı ve Zeytin Dalı
Harekâtlarıyla, 4 bin kilometrekarelik bir alanı DEAŞ’Iı ve PYD-YPG'li
teröristlerden temizledik. Bu bölgelere şu ana kadar 260 bin Suriyeli
kardeşimiz geri döndü.
Her
platformda, ülkede Suriye halkının tamamının kabul edebileceği bir çözüm
bulunması için çaba gösterdik. Cenevre sürecinin tıkanması üzerine Astana'da
yeni bir çözüm zemini oluşturulmasına öncülük ettik. Astana'da varılan
mutabakatların rejim tarafından ihlali üzerine, Rusya’yla yeni arayışlara
girdik. Çabalarımız nihayet sonuç verdi. Soçi'de Rusya’yla İdlip çatışmasızlık
bölgesindeki 3,5 milyon insanın hayatını doğrudan ilgilendiren bir mutabakata,
bir muhtıraya imza attık. Dünyada çok büyük takdirle karşılanan bu mutabakat,
aynı zamanda Suriye'de yeni anayasa ve özgür seçimler esasına dayalı bir çözüm
için de umutların canlanmasına vesile olmuştur. Böylece, Türkiye en büyük
yükünü kendisinin çektiği Suriye krizinde doğrudan sahada inisiyatif alan ve
söz söyleyen bir ülke durumuna gelmiştir. (AK PARTİ sıralarından alkışlar) 
İdlip’te
ülkemizin güvenliğini sağlamayı garanti ettiği bölgeye de şimdiden 60 binin
üzerinde Suriyeli geri dönmüştür. Suriye’de güvenli hâle getirdiğimiz bölgeleri
genişlettikçe, huzuru sürekli hâle getirdikçe ülkemizdeki misafirlerimizin
kendi topraklarına dönüşlerinin hızlanacağına inanıyorum. Bundan sonraki
hedefimiz Münbiç ve Fırat’ın doğusundaki bölgelerin buraları işgal eden terör
örgütünden temizlenerek güvenli hâle getirilmesidir. İnşallah, en yakın zamanda
bunu da sağlayacağız.
Değerli
arkadaşlar, her devlet gibi Türkiye’nin de kimi ülkeler ve uluslararası
kurumlarla ilişkilerinde inişler çıkışlar yaşanabilmektedir. Bilindiği gibi,
son yıllarda, ülkemize verdiği çeşitli sözleri yerine getirmemesi ve haksız
ithamlarla üzerimize gelmesi sebebiyle Avrupa Birliğiyle ve bazı Avrupa
devletleriyle gerilimler yaşadık. Avrupa Birliği tam üyelik sürecinde ülkemize
yapılan haksızlıklar ve uygulanan çifte standart karşısında elbette sessiz
kalamazdık. Kimi Avrupa ülkelerinin Türkiye karşıtlığını bir iç politika
malzemesi hâline dönüştürmesi sıkıntıların derinleşmesine ve yaygınlaşmasına
sebep oldu. 
Avrupa’yla
yaşadığımız bu sıkıntılı süreci yavaş yavaş geride bırakıyoruz. Türkiye'nin,
düzensiz göçün önlenmesi başta olmak üzere Avrupa Birliğine tüm taahhütlerini,
uğradığı haksızlıklara rağmen yerine getirmeye devam etmesi elimizi
güçlendirdi. Ülkemize yönelik ithamların ve tutumların mesnedi kalmayınca,
aklıselim galip gelmeye ve diyalog yolları yeniden açılmaya başladı.
En
büyük ticaret ortağımız olan, 5 milyon civarında Türk kökenli kardeşimizin,
milyonlarca samimi dostumuzun yaşadığı böyle bir coğrafyaya sırtımızı dönmemiz
kesinlikle söz konusu olamaz. Bununla birlikte, Avrupa’nın bize yaptığı
haksızlıkları düzeltmek, oradaki kardeşlerimizin hukukunu korumak için de
sonuna kadar mücadele edeceğiz.
Geçtiğimiz
hafta Almanya’ya yaptığımız devlet ziyareti, ilişkilerimizi yeni ve olumlu bir
yöne sevk etme irademizin karşılıklı teyidine vesile olmuştur. Yine geçtiğimiz
aylarda İngiltere’ye de muhataplarımızla iş birliği zeminimizi güçlendirme
konusunda mutabık kaldığımız bir ziyaretimiz olmuştu. Çeşitli Avrupa
ülkelerinden Türkiye’yle ilişkiler konusunda yükselen olumlu sesler önümüzdeki
aydınlık günlerin bir müjdecisidir. İnşallah yeni dönemde Avrupa’yla siyasi,
ekonomik ve insani alanlarda gerçekten mesafe katettiğimiz bir sürece
gireceğiz.
Bir
başka önemli sorun alanımız Amerika’yla ilişkilerimizdir. Stratejik ortak
olarak uzun bir geçmişe sahip olduğumuz Amerika Birleşik Devletleri’ndeki
mevcut yönetimin, hiçbir mantıki, siyasi ve stratejik tutarlılığı olmayan bir
şekilde ülkemizi hedef alması bizi derinden üzmüştür. Ülkemizde darbe
girişiminde bulunan terör örgütünün elebaşı ve pek çok mensubu bu ülke
tarafından korunup kollanmaktadır. Suriye’de hassasiyetlerimizi ve ikazlarımızı
hiçe sayarak bölücü terör örgütüyle iş birliğine giden Amerika, bu olumsuz
tavrını ekonomik alana da taşımıştır. Örneğin, Halkbank davası eşi benzeri
görülmemiş bir hukuksuzluk örneğidir. Terör örgütleriyle karanlık ilişkileri
sebebiyle yargılanan bir rahibi bahane ederek ülkemize yaptırımlar uygulamaya
kalkan bu çarpık anlayışla, diplomasinin ve hukukun sınırları içinde mücadele
etmekte kararlıyız. (AK PARTİ sıralarından alkışlar) 
Türkiye'yi
demokratik bir hukuk devleti gibi değil de bir kabile toplumu gibi gören bu
zihniyete karşı, ülkemizin ve milletimizin hakkını, hukukunu ve onurunu korumak
bizim en başta gelen görevimizdir. Amerikan yönetiminin, eninde sonunda,
ülkemize yönelik yanlış bakış açısını düzelteceğine inanıyorum. Ülkelerimizin
karşılıklı menfaati, aramızdaki ilişkinin sözde değil özde stratejik ortaklık
çerçevesinde güçlenerek devam etmesini gerektiriyor.
Geçtiğimiz
hafta katıldığımız New York’taki Birleşmiş Milletler toplantısı öncesinde ve
toplantı günlerinde Amerikan şirketlerinin temsilcileriyle görüşerek bu
konudaki kanaatlerimizi kendileriyle paylaştık. Ayrıca, ilgili tüm
arkadaşlarımız da Amerikalı muhataplarıyla temaslarında kendilerine bu konudaki
görüşlerimizi aktarıyorlar. Henüz arzu ettiğimiz seviyeye gelmemiş olsa da
ortak bir anlayışa ulaşma yolunda ilerleme kaydetmeye başladığımızı
söyleyebiliriz. İnşallah, en kısa sürede aramızdaki meseleleri çözüp
Amerika’yla yeniden siyasi ve ekonomik alanlarda stratejik ortaklık ruhuna
uygun ilişkiler geliştirmeyi ümit ediyoruz. 
New
York’ta, ayrıca, üç günde 14 liderle görüşerek ülkelerimiz arasındaki
ilişkileri ve insanlığın ortak sorunlarını değerlendirdik. Genel Kurulda
yaptığımız konuşmada da “Dünya 5’ten büyüktür.” itirazımız başta olmak üzere,
Birleşmiş Milletlerin yapısı ve işleyişi ile bölgesel ve küresel gelişmelere
ilişkin görüşlerimizi paylaştık.
Değerli
arkadaşlar, Rusya’yla her alanda çok sıkı ve hızla gelişen ilişkiler içindeyiz.
Suriye politikasından turizme, savunma sanayisinden enerjiye kadar her alanda
Rusya’yla ülkelerimizin ortak çıkarına olan projeleri hayata geçiriyoruz. 
Biliyorsunuz,
bir dönem, Rusya’yla aramızı bozmak için de pek çok provokasyon yapıldı.
Karşılıklı olarak sağduyuyu ve soğukkanlılığı elden bırakmayarak bu
sıkıntıların üstesinden geldik. İnşallah önümüzdeki dönemde Rusya’yla
aramızdaki bu olumlu iş birliği iklimini daha da güçlendireceğiz.
Aynı
şekilde, İran’la da gerek Suriye ve Irak politikalarımızda gerek diğer siyasi
ve ekonomik konularda yakın temas hâlindeyiz. Bölgenin geleceğiyle ilgili
kararlarda İran’ın dışlanmamasına özel önem veriyoruz. Bu ülkeye yönelik
yaptırım tehditlerinin de adil olmadığını düşünüyoruz.
Uluslararası
kurumların denetimleriyle kolayca çözülebilecek sorunların, yaptırımlar gibi
tüm ülke halkının cezalandırılması anlamına gelecek yollarla halledilmeye
çalışılması asla doğru değildir. Bu tür adımların hiçbir fayda sağlamadığı
geçmiş tecrübelerle de sabittir. 
Önümüzdeki
dönemde Türkiye, temel ilkelerimiz doğrultusunda, başkalarının taleplerinden
ziyade kendi menfaatlerini ve ihtiyaçlarını merkeze alarak politikalarını
belirleyecektir.
Ülkemiz
için bir başka önemli sorun alanı da Doğu Akdeniz’de Türkiye’nin ve Kuzey
Kıbrıs Türk Cumhuriyeti’nin haklarını, çıkarlarını, beklentilerini dikkate
almayan yaklaşımlardır. Kıbrıs’ta ve Ege’de Türkiye’ye rağmen hiçbir adım
atılamayacağını buradan bir kez daha tekrarlamak istiyorum. (AK PARTİ
sıralarından alkışlar) Bu bölgede bizi yok saymaya kalkışanlar, kendi
varlıklarını da topyekûn tehlikeye attıklarını çok iyi bilmelidirler. Bizim her
konuda olduğu gibi Kıbrıs ve Ege konusunda da tercihimiz kazan-kazan
anlayışından yanadır. Hep birlikte kazanabileceğimiz yöntemler varken işi krize
ve hatta çatışmaya götürecek yollara tevessül edenler, bunun hesabını önce
kendi halklarına vereceklerdir. 
Geçtiğimiz
yıl tüm dünyayı endişeye sürükleyen Körfez'deki krizin istenmedik sonuçlara yol
açmadan durulmuş olmasından memnuniyet duyuyoruz. Katar'la olan yakın iş
birliğimiz, bu ülkenin ülkemize çok büyük meblağlı yatırımlar yapma kararıyla
daha da perçinlenmiştir. Bölgedeki diğer devletlerle de iş birliğimizi
güçlendirmek istiyoruz. Kimi bölge ülkelerinin Türkiye'ye yönelik düşmanca
tutumlarını da bir an önce sona erdirmelerini bekliyoruz. Önümüzdeki dönemde bu
konularda da kayda değer ilerlemeler kaydetmeyi umuyoruz. 
Kuzey
Afrika'nın istikrarı, hem Akdeniz'in hem Orta Doğu'nun hem de Afrika'nın
geleceğiyle yakından ilişkilidir. Türkiye olarak, Libya başta olmak üzere,
Kuzey Afrikalı kardeşlerimizin yanlarında olmayı, onlara her türlü desteği
vermeyi sürdüreceğiz. 
Orta
Asya ülkeleriyle ilişkilerimiz gün geçtikçe daha da ilerliyor. Kırgızistan’da
katıldığımız ve Özbekistan’ın da ilk defa iştirak ettiği Türk Konseyi Zirvesi
bu bakımdan önemli bir açılım olmuştur. Azerbaycan’la ilişkilerimiz siyasi,
ekonomik ve sosyal bakımdan gerçekten çok iyi bir noktaya gelmiş durumdadır.
Kazakistan’ın da Türk dünyasının aksakalı olarak gördüğüm Sayın Nazarbayev’in
dirayetli liderliğinde önemli hamleler yaptığına şahit oluyoruz. Özbekistan
yeni ve çok büyük bir atılımın eşiğindedir. Türkmenistan’ın istikrarına ve
gelişmesine de önem veriyoruz. Orta Asya’daki kardeşlerimiz ne kadar güçlü ve müreffeh
olursa Türkiye bundan o derece mutlu olur ve faydalanır. Aynı şekilde,
Türkiye'nin gücü ve zenginliği de Orta Asya'daki kardeşlerimiz için önemli bir
güvencedir.
Balkanlarda
Bosna-Hersek, Sırbistan, Arnavutluk, Makedonya, Kosova, Karadağ gibi hepsini de
dost olarak gördüğümüz ülkelerin tamamıyla yakın ilişkiler tesis etmenin
gayreti içindeyiz.
Tabii,
Bosna-Hersek'in milletimizin gönlünde hem tarihî hem insani olarak ayrı bir
yeri vardır. Geçmişte çok büyük acılar yaşayan Boşnak kardeşlerimizin yanında
olmayı, merhum Aliya İzzetbegoviç'in vasiyetine sahip çıkmayı boynumuzun borcu
olarak görüyoruz. (AK PARTİ sıralarından alkışlar)
Yunanistan
ve Bulgaristan'la, bu ülkelerden de karşılık gördüğümüz sürece iyi komşuluk
ilişkilerimizi devam ettirme yönünde güçlü bir iradeye sahibiz. Doğu komşumuz
Gürcistan'la da ekonomik ve sosyal ilişkilerimizi siyasi ilişkilerimizle tahkim
ediyoruz. Kırımlı kardeşlerimizin huzuru ve esenliği için de mücadele etmeyi
sürdürüyoruz.
Hep
söylediğim gibi, Kudüs meselesi, bizim de ümmetin de kırmızı çizgisidir. (AK
PARTİ sıralarından alkışlar) Kudüs'ün mahremiyetine halel getiren, Filistinli
kardeşlerimizin temel hak ve özgürlüklerine saldırı anlamı taşıyan hiçbir
davranışa, hiçbir emrivakiye müsamaha gösteremeyiz. Türkiye olarak, sonuna
kadar Kudüs davasının takipçisi olacağız.
Görüldüğü
gibi, uluslararası alanda çok önemli süreçleri aynı anda, aynı hassasiyetle ve
aynı kararlılıkla yürüterek ülkemizi aydınlık geleceğine hazırlıyoruz.
Değerli
arkadaşlar, Başbakan ve Cumhurbaşkanı olarak ülkemizin yönetiminde sorumluluk
sahibi olduğumuz tüm dönemlerde ekonomi hep özel önem verdiğimiz bir konu
olmuştur. Türkiye’yi 3,5 kat büyütürken ve zenginleştirirken bundan
milletimizin her kesiminin faydalanmasını sağladık. Çalışan, yatırım yapan,
üreten, ihraç eden, istihdam oluşturan bir ülke olarak âdeta yepyeni bir
kalkınma modeli ortaya koyduk.
Ülkemiz
son beş yıldır gerçekten çok büyük, çok önemli, çok tarihî hadiseleri ardı
ardına yaşamıştır. İçinden geçtiğimiz bu kesintisiz mücadele dönemi bize daha
güçlü olmamız gerektiğini bir kez daha göstermiştir. Milletimizin çok büyük
fedakârlıklar yaparak, gerektiğinde çok büyük cesaret sergileyerek bu
mücadeleye verdiği destek meselenin herkes tarafından kavrandığına işaret
ediyor. Bu süreçte kısır düşünenler, sorumsuzca davrananlar, hırslarının
kurbanı olanlar, nefsinin peşinde gidenler milletimiz tarafından tasfiye
edilmişlerdir; verilen mücadeleye destek olanlar ise diğer farklılıklara
bakılmaksızın milletimiz tarafından el üstünde tutulmuştur. 
Ekonomide
içinden geçtiğimiz hassas dönem herkes açısından çok daha büyük bir imtihan,
çok daha büyük bir ayrıştırma vesilesi hâline dönüşmüştür. Türkiye’nin ekonomi
konusunda ihtiyacı olan reformların neler olduğunu en iyi biz biliyoruz ancak
bir süredir yaşadığımız ve kurdaki yükselişin sebep olduğu hadiselerin
ülkemizin ekonomik gerçekleriyle, eksikleriyle ilgisi olmadığı çok açıktır. 
Amerikan
yönetimi, aramızdaki siyasi ve hukuki sorunları diyalog yerine tehdit ve şantaj
diliyle çözmeye çalışmak suretiyle bu yanlış yola girmiştir. Güya bize bedel
ödetmeyi amaçlayan bu yöntem, aslında en büyük zararı orta ve uzun vadede
Amerika’ya vermektedir. Çin ve Avrupa Birliği başta olmak üzere, pek çok
ülkeyle âdeta bir ticaret savaşına tutuşan Amerika, Türkiye’ye yönelik ekstra
uygulamalarıyla güvenilirliğini iyice yitirmiştir.
MAHMUT
TANAL (İstanbul) – Ekonomi yönetimini niye Amerika’ya teslim ettiniz? 
CUMHURBAŞKANI
RECEP TAYYİP ERDOĞAN – Bizim yaşadıklarımızdan sonra dünyada hiçbir ülkenin
Amerika’yla ilişkilerinin geleceğine güvenle bakması artık mümkün değildir.
Türkiye ekonomisi bu tür tehditler ve saldırılarla yıkılmayacak kadar güçlüdür.
(AK PARTİ sıralarından alkışlar) 
Kurdaki
yükselişin yol açtığı belirsizlik yavaş yavaş ortadan kalkıyor. Bütçe
disiplininden en küçük bir taviz vermiyoruz. Ülkemizin uluslararası
piyasalardaki görünümünü güçlendirecek adımları birer birer atıyoruz. 
Türkiye
kimseden para talep etmiyor. Bizim tüm çabamız, uluslararası sermayenin
ülkemizde yatırım yapmasını sağlamaktır. Bunun için gereken her türlü desteği,
her türlü güvenceyi veriyoruz. Ekonomimizin dengelerini, finanstan yatırımlara
kadar her alanda tahkim etmeye yönelik programları dikkatle hayata geçiriyoruz.
Yeni ekonomi programı bunun en önemli adımlarından biridir. 
Sanayicimizin,
tüccarımızın, esnaf ve sanatkârımızın, tarım sektörümüzün, ücretli kesimin,
velhasıl milletimizin yaşadığı sıkıntıları biz gayet iyi biliyoruz. Faizlerden,
enflasyondan, döviz kurundan, bütün bunlardan bunalan, işini çevirmekte
zorlanan herkesin yaşadıklarını yakından takip ediyoruz. 
Bankacılık
sektörünün hareket alanının daralmasından kaynaklanan finans sıkışıklığının yol
açtığı zincirleme sorunların öneminin ve aciliyetinin de farkındayız. Tüm bu
sıkıntıların çözümüne yönelik hazırlıklarımız, çalışmalarımız var. 
Hiçbir
sanayicimizi, hiçbir tüccarımızı, hiçbir çalışanımızı, hiçbir vatandaşımızı
vicdan ve ahlak yoksunu tefecilerin, iyi günde ortaya çıkıp kötü günde kaybolan
fırsatçıların insafına terk etmeyeceğiz. (AK PARTİ sıralarından alkışlar) 
Serbest
piyasa ekonomisi kurallarından taviz vermeden gereken her türlü tedbiri alıp
uygulayacağız. Dengeleme, disiplin ve değişim üzerine kurulu yeni bir ekonomik
program hazırladık. Kredi imkânlarını genişletip kolaylaştıracak, yatırımları
teşvik edecek, üretime, istihdama ve ihracata öncelik verecek bir ekonomi
anlayışıyla Türkiye’yi yeniden yükselişe geçirmekte kararlıyız. (AK PARTİ
sıralarından alkışlar) 
Milletimizden
biraz daha sabırlı olmasını, ülkesine ve yönetimine güvenmesini istiyorum. En
zorunu geride bıraktık, inşallah bundan sonra her şey daha kolay olacak. Bugüne
kadar nasıl her sıkıntıyı milletimizle kol kola, omuz omuza vererek aştıysak
bugünleri de inşallah, aynı şekilde geride bırakacağız. Çıktığımız bu uzun ve
zorlu yolculukta Meclisimizle, siz değerli milletvekillerimizle birlikte
yürüyecek, mücadeleyi birlikte verecek, başarıyı birlikte yakalayacağız. (AK
PARTİ sıralarından alkışlar) 
Yeni
dönemde Meclisimizin yeni bir anlayışla çalışması ülkemizin en büyük kazanımı
olacaktır. Gerekiyorsa Anayasa’yı, gerekiyorsa İç Tüzük’ü değiştirerek
Meclisimizin etkinliğini ve itibarını artırmamız hem demokrasimiz hem
milletimizin morali bakımından çok ama çok önemlidir. Bu konuda ben siz değerli
milletvekili arkadaşlarıma güveniyorum. 
Bir
kez daha 27’nci Dönem İkinci Yasama Yılının hayırlara vesile olmasını Allah’tan
diliyor, hepinize sevgilerimi, saygılarımı sunuyorum. 
Kalın
sağlıcakla. (AK PARTİ ve MHP sıralarından ayakta alkışlar)
BAŞKAN
– Konuşması sebebiyle Sayın Cumhurbaşkanımıza teşekkür ediyoruz.
Değerli
milletvekilleri, birleşime on beş dakika ara veriyorum.
Kapanma Saati: 15.06
İKİNCİ OTURUM
Açılma Saati: 15.24
BAŞKAN: Başkan Vekili Mustafa Şentop
KÂTİP ÜYELER : Fatma KAPLAN HÜRRİYET (Kocaeli), Rümeysa
KADAK (İstanbul)
-----0-----
BAŞKAN
– Sayın milletvekilleri, Türkiye Büyük Millet Meclisinin 1’inci Birleşiminin
İkinci Oturumunu açıyorum.
IV.- ANT İÇME
1.- Milletvekillerinin ant içmesi
BAŞKAN
– İstanbul Milletvekili Sayın Kadri Enis Berberoğlu’nu ant içmek üzere kürsüye
davet ediyorum. 
Buyurun
Sayın Berberoğlu. (CHP, HDP ve İYİ PARTİ sıralarından alkışlar) 
(İstanbul
Milletvekili Kadri Enis Berberoğlu ant içti) (CHP, HDP ve İYİ PARTİ
sıralarından alkışlar)
BAŞKAN
– Sayın milletvekilleri, bugünkü gündemimizde başka bir konu bulunmadığından,
gündemimizde bulunan işleri sırasıyla görüşmek için 2 Ekim 2018 Salı günü saat
15.00’te toplanmak üzere birleşimi kapatıyorum.
Kapanma Saati: 15.26



