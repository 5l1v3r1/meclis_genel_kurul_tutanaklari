



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
118’inci Birleşim
25 Temmuz 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Bilecik Milletvekili Yaşar Tüzün'ün,
Bilecik ilinin sorunlarına ilişkin gündem dışı konuşması
2.- Karabük Milletvekili Burhanettin
Uysal'ın, Kudüs ve son günlerde Kudüs’te yaşanan sorunlara ilişkin gündem dışı
konuşması 
3.- Şırnak Milletvekili Aycan İrmez'ın,
Şırnak ilinin sorunlarına ilişkin gündem dışı konuşması
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın'ın, Mescid-i Aksa’ya yapılan saldırıları kınadığına, insan hakları savunucularını
ve uluslararası toplumu bu saldırılara karşı duyarlılığa davet ettiğine ilişkin
konuşması
2.- Oturum Başkanı TBMM Başkan Vekili Ahmet
Aydın'ın, Erzurum Milletvekili İbrahim Aydemir’e annesinin vefatı nedeniyle
başsağlığı dileğinde bulunduğuna ilişkin konuşması
3.- Oturum Başkanı TBMM Başkan Vekili Ahmet
Aydın'ın, 24’üncü Dönem Samsun Milletvekili İhsan Kalkavan’ı rahmetle andığına,
ailesi ile Cumhuriyet Halk Partisine başsağlığı dilediğine ve Halil İnalcık’ı
vefatının 1’inci yıl dönümünde rahmetle yâd ettiğine ilişkin konuşması
4.- Oturum Başkanı TBMM Başkan Vekili Ahmet
Aydın'ın, Meclisin ciddiyetine, vakarına, ağırlığına ve mehabetine yakışmayan
ve çalışma düzenini bozucu davranışlarda bulunmamak gerektiğine ilişkin
konuşması
5.- Oturum Başkanı TBMM Başkan Vekili Ahmet
Aydın'ın, devletin Kürtlerle değil terör ve terör örgütleriyle mücadele
ettiğine ilişkin konuşması
VI.- AÇIKLAMALAR
1.- Bursa Milletvekili Nurhayat Altaca
Kayışoğlu'nun, on yıl önce Tuncay Özkan’ın FETÖ örgütü yapılanması hakkındaki
bilgileri ilgili makamlara bildirdiği dosya kapatılmamış olsaydı bugün 15
Temmuz darbe girişiminin olup olmayacağını ve bu yapılanmanın siyasi ayağının
ortaya çıkarılıp çıkarılmayacağını öğrenmek istediğine ilişkin açıklaması
2.- Kayseri Milletvekili Çetin Arık'ın, AKP
ve MHP’nin gündeme getirdiği İç Tüzük değişikliğinin hedefinin muhalefeti yani
demokrasiyi yok etmek olduğuna ilişkin açıklaması
3.- İstanbul Milletvekili Eren Erdem'in,
Cumhuriyet gazetesi çalışanlarıyla ilgili davanın sanıklarından biri olan Akın
Atalay’ın ifadesinin bir bölümünü okumak istediğine ve “Kahrolsun istibdat,
yaşasın hürriyet.” dediğine ilişkin açıklaması
4.- İstanbul Milletvekili Didem Engin'in,
Millî Eğitim Bakanlığı tarafından açıklanan yeni eğitim müfredatından bir an
evvel dönülmesi gerektiğine ilişkin açıklaması
5.- Niğde Milletvekili Ömer Fethi Gürer'in,
Millî Eğitim Bakanlığı tarafından açıklanan yeni eğitim müfredatına ilişkin
açıklaması
6.- Kahramanmaraş Milletvekili İmran
Kılıç'ın, karakterin insanda mevcut olan manevi çizgilerin bütünü olduğuna,
Filistin ve Kudüs’te işlenen cürümlerin de siyonist bir karakterin tezahürü
olduğuna ilişkin açıklaması
7.- Mersin Milletvekili Hüseyin Çamak'ın,
geçtiğimiz günlerde Resmî Gazete’de yayımlanan Kamu Taşınmazları Üzerinde
Eğitim ve Yurt Faaliyetleri İçin Üst Hakkı Tesis Edilmesine İlişkin Yönetmelik
hükümlerine ilişkin açıklaması
8.- İstanbul Milletvekili Selina Doğan'ın,
Cumhuriyet gazetesi davasında tutuklu yargılanan avukatların serbest
bırakılmasını dilediğine ilişkin açıklaması
9.- Denizli Milletvekili Kazım Arslan'ın,
Denizli’nin Baklan, Sarayköy ve Tavas Ovalarında sulamayla ilgili yaşanan
sıkıntılara bir çözüm üretilip üretilmediğini ve Güney ilçesinde yapımı devam
eden Cindere Barajı’nın ne zaman bitirileceğini öğrenmek istediğine ilişkin
açıklaması
10.- Kocaeli Milletvekili Fatma Kaplan
Hürriyet'in, görüşülmeye başlanan İç Tüzük Değişiklik Teklifi’yle gerçeklerin
konuşulmasının önü kapatılarak susturulmuş bir Türkiye yaratılacağına ilişkin
açıklaması
11.- Ankara Milletvekili Murat Emir'in,
Adularya Enerji Elektrik ve Madencilik Şirketine FETÖ’yle ilişkili olma
iddiasıyla el konularak atanan kayyumların şirketi kötü yönettikleri
iddialarına ve işçilerin mağduriyetinin ne zaman giderileceği ile kayyumların
ücretini öğrenmek istediğine ilişkin açıklaması
12.- İzmir Milletvekili Kerem Ali
Sürekli'nin, Kudüs’te yaşanan olaylara ve Filistin’in haklarından asla
vazgeçmeyeceklerine ilişkin açıklaması
13.- Giresun Milletvekili Bülent Yener
Bektaşoğlu'nun, yeni atanan bakanların hayırlı hizmetler sunmalarını
beklediğine ve özellikle Gıda, Tarım ve Hayvancılık Bakanı Ahmet Eşref
Fakıbaba’dan fındıkla ilgili beklentileri olduğuna ilişkin açıklaması
14.- Mersin Milletvekili Baki Şimşek'in,
Tarsus Devlet Hastanesinde tadilat ve onarım kararı alınmasına ve Pamukluk
Barajı’nın bitirilmesini talep ettiğine ilişkin açıklaması
15.- İstanbul Milletvekili Gamze Akkuş
İlgezdi'nin, İstanbul’un elde avuçta kalan son yeşil alanlarının da tahrip
edildiğine ilişkin açıklaması
16.- Erzurum Milletvekili İbrahim
Aydemir'in, annesinin vefatı nedeniyle taziyelerini ileten herkese şükranlarını
sunduğuna ve şehitler ile bütün geçmişlerine rahmet dilediğine ilişkin
açıklaması
17.- Kayseri Milletvekili Sami
Dedeoğlu'nun, Mescid-i Aksa’nın İsrail tarafından ibadete kapatılmasının ibadet
ve din özgürlüğüne büyük bir saldırı olduğuna ve kabul edilemeyeceğine,
bölgedeki olaylarda hayatını kaybeden 3 kişiye Allah’tan rahmet dilediğine
ilişkin açıklaması
18.- İstanbul Milletvekili Gülay
Yedekci'nin, demokrasi mücadelesinin ana unsurunun kadınlar olduğuna ve cumhuriyet
kadınlarının istedikleri her şeyi giyip istedikleri her yere gidebileceklerine
ilişkin açıklaması
19.- Manisa Milletvekili Erkan Akçay'ın,
Türkiye’nin, bekasına diş bileyen her türlü çevre, oluşum, grup, örgüt ve
yapıyla korkusuzca, kıran kırana bir mücadele hâlinde olduğuna, Türkiye-Almanya
ilişkilerine ve İsrail’in Mescid-i Aksa’ya acımasızlığı karşısında insanlığın
âciz ve suskun olduğuna ilişkin açıklaması
20.- İstanbul Milletvekili Filiz
Kerestecioğlu Demir'in, Halkların Demokratik Partisi olarak başlangıcı
Diyarbakır’da yapılmak üzere demokratik siyasete özgürlük çerçevesinde bir
vicdan ve adalet nöbeti başlattıklarına ve Cumhuriyet gazetesi davasının bu
ülkenin ayıbı olarak tarihe geçeceğine ilişkin açıklaması


21.- Ordu Milletvekili Seyit Torun'un,
24’üncü Dönem Samsun Milletvekili İhsan Kalkavan’a Allah’tan rahmet dilediğine,
fındık üreticilerinin sorunlarına, Hükûmetin fındık üreticisine vefa
göstermediğine ve yeni atanan Gıda, Tarım ve Hayvancılık Bakanının derhâl bu
konuyla ilgilenmesi gerektiğine ilişkin açıklaması
22.- Aksaray Milletvekili İlknur İnceöz'ün,
Halil İnalcık’ın ölümünün 1’inci yıl dönümüne, İsrail’in Mescidi Aksa’ya
yönelik tutumunun kabul edilemez olduğuna, İç Tüzük Değişiklik Teklifi’nin Parlamento
çalışmalarının çok daha hızlı, etkin ve verimli olabilmesi adına önemli
değişiklikler öngördüğüne ve ülkenin birlik ve beraberliğinin korunması için
pek çok şehit verildiğine ilişkin açıklaması
23.- İstanbul Milletvekili Filiz
Kerestecioğlu Demir'in, İç Tüzük Değişiklik Teklifi’yle ilgili görüşmelere
cezaevinde olmaları nedeniyle katılamayan HDP Eş Genel Başkanı ve
milletvekillerinin Başkanlık Divanına gönderdikleri istemlerini Genel Kurula
sunmak istediğine ve 5 Haziran Diyarbakır mitingine yapılan saldırı davasında
DAEŞ üyesi Burhan Gök’ün tahliye edilmesine ilişkin açıklaması
24.- İstanbul Milletvekili Mehmet Muş'un,
İstanbul Milletvekili Mehmet Bekaroğlu’nun 489 sıra sayılı Komisyon Raporu
üzerinde şahsı adına yaptığı konuşmasındaki bazı ifadelerine ilişkin açıklaması
25.- İstanbul Milletvekili Mehmet
Bekaroğlu'nun, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
26.- Adana Milletvekili Meral Danış
Beştaş'ın, son sözün savunmanın olduğuna, sonrasında oturumu yöneten Meclis
Başkan Vekilinin konuşma yapmasının Anayasa’ya aykırı olduğuna ilişkin açıklaması
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- CHP Grup Başkan Vekili Ankara
Milletvekili Levent Gök’ün, kırsal kesimde kullanılan asbest ile yasaklanmadan
önce değişik iş kollarında kullanılan asbestin devam eden insan sağlığını
bozucu etkilerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/592)
2.- Van Milletvekili Bedia Özgökçe Ertan ve
22 milletvekilinin, özellikle Van'da olmak üzere Van Gölü Elektrik Dağıtım
AŞ'nin (VEDAŞ) kapsadığı illerdeki elektrik kesintilerinin nedenlerinin ve
olumsuz etkilerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/593)
3.- Van Milletvekili Bedia Özgökçe Ertan ve
22 milletvekilinin, Türkiye'de bulunan kadın mülteci ve sığınmacıların yaşadığı
sorunların araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/594)
B) Önergeler
1.- İstanbul Milletvekili Mustafa Sezgin
Tanrıkulu'nun, (2/275) esas numaralı Belediye Gelirleri Kanununda Değişiklik
Yapılması Hakkında Kanun Teklifi’nin doğrudan gündeme alınmasına ilişkin önergesi
(4/103)
VIII.- ÖNERİLER
A) Siyasi Parti Grubu Önerileri
1.- AK PARTİ Grubunun, gündemin “Kanun
Tasarı ve Teklifleri ile Komisyonlardan Gelen Diğer İşler” kısmında bulunan 489
sıra sayılı Anayasa ve Adalet Komisyonları Üyelerinden Kurulu Karma Komisyon
Raporu’nun bu kısmın 1’inci sırasına; bastırılarak dağıtılan 493 sıra sayılı
Anayasa ve Adalet Komisyonları Üyelerinden Kurulu Karma Komisyon Raporu’nun ise
kırk sekiz saat geçmeden yine bu kısmın 2’nci sırasına alınmasına ve diğer
işlerin sırasının buna göre teselsül ettirilmesine ilişkin önerisi
IX.- SATAŞMALARA İLİŞKİN KONUŞMALAR
1.- Aksaray Milletvekili İlknur İnceöz'ün,
Manisa Milletvekili Özgür Özel’in AK PARTİ grup önerisi üzerinde yaptığı
konuşması sırasında AK PARTİ Grubuna sataşması nedeniyle konuşması
2.- İstanbul Milletvekili Filiz
Kerestecioğlu Demir'in, Aksaray Milletvekili İlknur İnceöz’ün sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
3.- Amasya Milletvekili Mehmet Naci
Bostancı'nın, İstanbul Milletvekili Mustafa Sezgin Tanrıkulu’nun doğrudan
gündeme alınma önergesi üzerinde yaptığı konuşması sırasında Adalet ve Kalkınma
Partisine sataşması nedeniyle konuşması
4.- Tunceli Milletvekili Gürsel Erol'un,
İstanbul Milletvekili Sırrı Süreyya Önder’in 489 sıra sayılı Komisyon Raporu
üzerinde yaptığı savunma konuşması sırasında şahsına sataşması nedeniyle
konuşması
5.- İstanbul Milletvekili Sırrı Süreyya
Önder'in, Tunceli Milletvekili Gürsel Erol’un sataşma nedeniyle yaptığı
konuşması sırasında şahsına sataşması nedeniyle konuşması
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Komisyonlardan Gelen Diğer İşler
1.- Van Milletvekili Tuğba Hezer Öztürk’ün
2016 Yılı Ekim, Kasım ve Aralık Aylarında Beşer Birleşimi Aşan (Toplamda Genel
Kurulun 47 Birleşimi) Devamsızlığı Sebebiyle Anayasa’nın 84’üncü ve İçtüzük’ün
138’inci Maddeleri Uyarınca Gerekli Değerlendirmenin Yapılması İçin Başkanlık
Divanının 24.05.2017 Tarihli ve 38 Numaralı Kararı ile Türkiye Büyük Millet
Meclisi Başkanlığı Tezkeresi (3/1022) ve Anayasa ve Adalet Komisyonları
Üyelerinden Kurulu Karma Komisyon Raporu (S. Sayısı: 489)
2.- Şırnak Milletvekili Faysal
Sarıyıldız’ın 2016 Yılı Ekim, Kasım ve Aralık Aylarında Beşer Birleşimi Aşan
(Toplamda Genel Kurulun 47 Birleşimi) Devamsızlığı Sebebiyle Anayasa’nın
84’üncü ve İçtüzük’ün 138’inci Maddeleri Uyarınca Gerekli Değerlendirmenin Yapılması
İçin Başkanlık Divanının 31.05.2017 Tarihli ve 39 Numaralı Kararı ile Türkiye
Büyük Millet Meclisi Başkanlığı Tezkeresi (3/1072) ve Anayasa ve Adalet
Komisyonları Üyelerinden Kurulu Karma Komisyon Raporu (S. Sayısı: 493)
B) Kanun Tasarı ve Teklifleri
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş ve Milliyetçi Hareket Partisi
Grup Başkanvekili Manisa Milletvekili Erkan Akçay ile 2 Milletvekilinin Türkiye
Büyük Millet Meclisi İçtüzüğü'nde Değişiklik Yapılmasına Dair İçtüzük Teklifi
(2/1783) ve Anayasa Komisyonu Raporu (S. Sayısı: 492)
2.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491)
XI.- YAZILI SORULAR VE CEVAPLARI
1.- İzmir Milletvekili Selin Sayek
Böke'nin, bazı ülkelerin Katar'la diplomatik ilişkilerini kesmesi üzerine doğan
krizin Türkiye ekonomisine olası etkilerine ilişkin sorusu ve Ekonomi Bakanı
Nihat Zeybekci’nin cevabı (7/14487)
2.- İstanbul Milletvekili Mustafa Sezgin
Tanrıkulu'nun, Bakanlığın afet yönetim planına ve İstanbul'da bağlı kurum ve
kuruluşlara ait binalarda depreme karşı alınan önlemlere ilişkin sorusu ve
Ekonomi Bakanı Nihat Zeybekci’nin cevabı (7/14838)
25 Temmuz 2017 Salı
BİRİNCİ OTURUM
Açılma Saati: 15.03
BAŞKAN: Başkan Vekili Ahmet AYDIN
KÂTİP ÜYELER:
Ali Haydar HAKVERDİ (Ankara), Mustafa AÇIKGÖZ (Nevşehir)
-------0-------
BAŞKAN – Türkiye
Büyük Millet Meclisinin 118’inci Birleşimini açıyorum. 
Toplantı
yeter sayısı vardır, görüşmelere başlıyoruz. 
VELİ
AĞBABA (Malatya) – Nerede var?
ÖZGÜR
ÖZEL (Manisa) – Ya, Başkan, yapma Allah aşkına!
BAŞKAN
– Gündeme geçmeden önce üç sayın milletvekiline gündem dışı söz vereceğim. 
Gündem
dışı ilk söz, Bilecik’in sorunları hakkında söz isteyen Bilecik Milletvekili
Yaşar Tüzün’e aittir. 
Sayın
Tüzün, buyurun. Bu kürsüler sizi özlemişti. (CHP sıralarından alkışlar)
Süreniz
beş dakikadır. 
IV.-GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.-Bilecik Milletvekili Yaşar Tüzün'ün,
Bilecik ilinin sorunlarına ilişkin gündem dışı konuşması
YAŞAR
TÜZÜN (Bilecik) – Sayın Başkan, sevgili milletvekilleri; hepinizi saygıyla
selamlıyorum. 
Bugün,
kuruluşun ve kurtuluşun merkezi olan Bilecik ilimizin sorunlarına değinmek için
gündem dışı söz aldım. Hepinizi saygıyla selamlıyorum. 
Sayın
Başkanım, değerli milletvekilleri; Bilecek ilimiz, taşı mermer, toprağı
seramik, yaprağı ipek olan bir kent. Böylesine bir kentin tarihî ve kültürel
özellikleriyle birlikte ön plana çıkması, özellikle AKP iktidarının on beş
yıldır Hükûmette bulunup da Şeyh Edebali’nin sözünü, “İnsanı yaşat ki devlet
yaşasın.” sözünü şiar edinmesiyle birlikte, devletin ve cumhuriyetin kurulduğu
bu kutsal topraklara yeterince ilgi göstermediğini, yeterince destek
vermediğini de tüm Bilecik halkı olarak bizler biliyoruz. Bu sorunları da
burada gündeme getirmenin, bölgenin bir milletvekili olarak, benim görevim
olduğunu düşünüyorum. 
Değerli
arkadaşlar, “İnsanı yaşat ki devlet yaşasın.” felsefesini ortaya koyan
iktidarınız, maalesef, insanı da yaşatmıyor, devleti de yaşatma noktasında
gerekli desteği vermiyor. Bugüne kadar, bölgemizde yapılması gereken hizmetler
noktasında vermiş olduğumuz kanun teklifleri kabul edilmiyor iktidarınız ve
Meclis grubunuz tarafından. 
Özellikle,
kuruluşun ve kurtuluşun merkezi dediğimiz Bozüyük Metristepe’mizde millî park
yapılması noktasında vermiş olduğumuz kanun teklifi, bugüne kadar defalarca
gündeme getirmemize rağmen kabul edilmedi. Yine, Bilecik’e atanan vali ve
kaymakamların Bilecik’e hizmet edebilmesi noktasında, istişare ettiğimizde,
açıkça ifade etmem gerekiyor ki devleti iyi tanıyan, bürokrasiyi bilen ve
hizmet noktasında her zaman yanımızda olduğunu düşündüğümüz ve dünyaya gelecek
çocuğun bile dokuz ay on gün süreli olduğunu bildiğimiz hâlde, bir ile atanan
valinin dokuz ay süreyle görev yapıp görevden alınmasını kabul etmemiz mümkün
değildir. Çünkü bir vali, Hükûmetiniz tarafından, iktidarınız tarafından
atanıyorsa onun hizmetlerini takip etmek, kontrol etmek göreviniz. Ancak
validen memnuniyetsizliğiniz varsa merkeze alırsınız ama dokuz ay süreyle bir
ilde görev yapan bir valiyi, dokuz ay sonra görevden almanın, bir başka ile
vali atamanın doğru olmadığını bir kez daha söylemek istiyorum.
Değerli
arkadaşlar, Bilecik’imizin sayamayacağımız kadar çok sorunu var ancak Bilecik,
aynı zamanda tarihî ve kültürel özelliğiyle birlikte bir sanayi kenti. Organize
sanayi bölgeleri, 186 tane fabrikası, 20 binin üzerinde çalışanı var ve
maalesef, yine iktidarınız döneminde Türkiye’deki vergi rekortmenlerinin
arasında ilk 100’e giren 10’dan fazla firmamız var. Hemen yanı başımızdaki Bolu
iline, 200 milyon dolarlık ihracat yapan bir ile gümrük müdürlüğü kuruyorsunuz
ama 1 milyar doların üzerinde ihracat yapan bir ildeki sanayi kuruluşlarının
işini görmek üzere gümrük müdürlüğü kurmuyorsunuz.
Yine,
bugüne kadar vermiş olduğumuz kanun tekliflerini kabul etmiyorsunuz. Bölgemizle
ilgili vermiş olduğumuz yazılı soru önergelerine, İç Tüzük’te yazılı olmasına
rağmen, bir bakanın on beş gün içerisinde cevap vermesi ve otuz gün
geciktirerek kırk beş gün içerisinde yazılı soruya cevap vermesi gerektiği
hâlde, maalesef, bakanlarınız… Bugün bir tanesi var ama çoğu hiçbir zaman
olmuyor; dün de maalesef, Türkiye Büyük Millet Meclisi İçtüzüğü görüşülürken
burada hiçbir bakan yoktu. Bakanları Meclis Başkanlık Divanına ve Meclisin
parlamenterlerine şikâyet ettiğimi bir kez daha ifade ediyorum ve Bilecik’le
ilgili vermiş olduğumuz soru önergelerine de cevap vermediklerini biliyorum.
Sevgili
arkadaşlar, yine, sizin bir sloganınız vardır “bitmeyen aşk”, Bilecik-Bursa
yolunun on beş yıllık iktidarınızda bitmediğini Bilecik halkı da biliyor,
bizler de biliyoruz. Bilecik’in en önemli sorunlarından bir tanesinin hastane
sorunu olduğunu biliyoruz. Son birkaç ay içerisinde 7 bakan, 4 bakan
yardımcısı, yetmedi, Başbakan, Bilecik’e geldi ama hiçbiri, temel atma
töreninde bulunmadı, hiçbiri, açılış töreninde bulunmadı. Bakanın görevi, bir
kente gelip cirit atmak değildir. Valiyi ziyaret, belediyeyi ziyaret, partisini
ziyaret edip plaket almak, plaket vermek değildir.
(Mikrofon
otomatik cihaz tarafından kapatıldı) 
YAŞAR
TÜZÜN (Devamla) – Bir dakika var mı Başkanım?
BAŞKAN
– Tamamlayın lütfen Sayın Tüzün.
YAŞAR
TÜZÜN (Devamla) – Teşekkür ediyorum Sayın Başkanım.
Bakan,
hangi ile giderse gitsin, Başbakan, hangi ile giderse gitsin o ile, o seçim
bölgesine hizmet götürmek zorundadır. Bir bakanın, tüm imkânlarını kullanarak
bir ile gidip valiyi ziyaret edip, belediye başkanını ziyaret edip veya siyasi
partisini ziyaret edip plaket almak, plaket vermek görevi değildir. Bugüne
kadar, son birkaç ay içerisinde 7 bakan, Başbakan, bakan yardımcıları,
Cumhurbaşkanı danışmanları gelmesine rağmen -Bilecik’te plaket aldılar, plaket
verdiler- Bilecik halkına gerekli özveriyi, gerekli yatırımı, gerekli katkıyı
yapmadıklarını Genel Kurulda haykırarak bir kez daha ifade ediyor, Genel Kurulu
saygıyla selamlıyorum. (CHP sıralarından alkışlar)
BAŞKAN
– Teşekkür ediyorum.
Gündem
dışı ikinci söz, Kudüs ve son günlerde Kudüs’te yaşanan sorunlar hakkında söz
isteyen Karabük Milletvekili Burhanettin Uysal’a aittir.
Buyurun
Sayın Uysal. (AK PARTİ sıralarından alkışlar)
2.-Karabük Milletvekili Burhanettin
Uysal'ın, Kudüs ve son günlerde Kudüs’te yaşanan sorunlara ilişkin gündem dışı
konuşması 
BURHANETTİN
UYSAL (Karabük) – Sayın Başkan, değerli milletvekilleri; Müslümanların ilk
kıblesi, peygamberler şehri olan Kudüs ve son günlerde Kudüs’te yaşanan insan
hakları ve inanç özgürlüğü ihlallerine ilişkin söz almış bulunmaktayım. Yüce
heyetinizi saygıyla selamlıyorum.
Kudüs,
en başta ümmetin ilk kıblesi ve Mekke’deki Mescid-i Haram ve Medine’deki
Mescid-i Nebevi’den sonra üçüncü kutsal mabet Mescid-i Aksa’yı bağrında
barındırdığından dolayı İslam’da ayrı bir yere ve öneme sahiptir. Mescid-i Aksa,
biz Müslümanlar için Mekke ve Medine gibi kutsaldır. Kudüs’e karşı
sorumluluğumuz vardır, Müslümanların bu davaya sahip çıkmaları gerekir. 
Kudüs’ün
ikinci fatihi Selahaddin Eyyubi seferde ordusuyla olmadığı zamanlarda bile
çadırda yatardı, bunu görenler: “Ya Selahaddin, neden sen diğer sultanlar gibi
evinde yatmıyorsun?” diye sorarlar. Bu soruya Selahaddin Eyyubi’nin cevabı şu
şekilde olmuştur: “Allah’ın evi esaret altındayken Selahaddin nasıl kendi
evinde yatar?” derdi ve bu hassasiyetle Kudüs’ü fethetti. 
Kudüs’e
sahip çıkmak, ona gereken hürmeti ve hassasiyeti göstermek her Müslümanın
görevidir. Kudüs davası, sadece Filistinli kardeşlerimizin davası değildir.
Birinci Dünya Savaşı’nda güney cephesinde en büyük mücadelemizi Mekke, Medine
ve Kudüs’ü korumak için verdik, Çanakkale ve Kut’ül Amare’de kazandığımız
zaferlere rağmen işgali durduramadık. İlk Haçlı Seferleri’nden beri uğrunda
oluk oluk kan akıttığımız Kudüs, maalesef o günlerden beri huzur yüzü görmedi,
göremedi. 
İsrail’in
1967’den bu yana işgal altında tutmakta olduğu Doğu Kudüs’te 14 Temmuz günü
Harem-i Şerif’i üç gün süreyle kapatması ve ardından Müslümanların Harem-i
Şerif’e girişlerine yeni kısıtlamalar getirmeye çalışması kabul edilemez.
İsrail yönetiminin buradaki amacının güvenlik kaygısı olmadığını, tamamen
Müslümanların Mescid-i Aksa’dan tecrit edilmesi amacı taşıdığını herkes
biliyor. İsrail’in Harem-i Şerif’in ve Mescid-i Aksa’nın kutsiyetini ağır
biçimde ihlal eden uygulamaları ve Kudüs’ün çok dinli, kültürel yapısını
değiştirmeye yönelik kabul edilmesi mümkün olmayan tasarrufları karşısında bu
mukaddes şehrin dinî ve tarihî mirasına sahip çıkmak, geçmişimize ve
kimliğimize sahip çıkmak anlamına geldiğini bir kez daha ifade etmek istiyorum.

Kudüs
davası, sadece Filistinli kardeşlerimizin davası değil, 1,7 milyarlık tüm İslam
âleminin haremiizzeti ve namusudur. Kudüs’ün ve Harem-i Şerif’in kutsiyetine ve
tarihî statüsüne saygı gösterilmesi hukuki bir yükümlülüktür. Mescid-i Aksa’nın
kontrolü, hem anlaşmalar hem hukuken hem de inancımızın gereği Müslümanlarda
olmalıdır. Ayrıca İsrail güçlerinin Filistinli kardeşlerimize karşı aşırı güç
kullanmasını kınıyor, Harem-i Şerif’teki olaylarda hayatını kaybeden
kardeşlerimize Allah’tan rahmet, yaralılara acil şifalar diliyorum.
İsrail,
çeşitli güçlerden aldığı cesaretle hukuk ihlallerini ısrarla sürdürüyor.
Kudüs’ü Müslüman’sız yaşamaya ve yaşatmaya devam ediyor. İşlenen cinayetlerin,
katliamların ve zulmün uluslararası hukuk içinde hesabı sorulmadan bölgede
barış ve istikrar arayışları sonuçsuz kalmaya mahkûmdur. Orta Doğu’da kalıcı
barış için tek yol, 1967 sınırları dâhilinde, başkenti Doğu Kudüs olan
bağımsız, egemen ve coğrafi devamlılığa sahip bir Filistin devletinin vücut
bulmasıdır. Türkiye olarak biz, sadece, Kudüs’te Müslümanların kutsallarına
saygı gösterilmesini istiyoruz. 15 Temmuzda gök kubbeden ezan seslerini
susturmak isteyenlere nasıl ki en güzel cevabı verdiysek, bu hukuksuzluğa da
elbette gerekli cevabı er ya da geç vereceğiz. Allah’ın izniyle, Kudüs
semalarında ezanın susturulmasına da izin vermeyeceğiz diyorum. 
Yüce
heyetinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum.
V.-OTURUM BAŞKANLARININ KONUŞMALARI
1.-Oturum Başkanı TBMM Başkan Vekili Ahmet
Aydın'ın, Mescid-i Aksa’ya yapılan saldırıları kınadığına, insan hakları
savunucularını ve uluslararası toplumu bu saldırılara karşı duyarlılığa davet
ettiğine ilişkin konuşması
BAŞKAN
– Bizler de tüm Müslümanların haremiizzeti konumunda olan, onuru konumunda olan
ilk kıblemiz Mescid-i Aksa’ya yapılan saldırıları kınadığımızı bir kez daha
ifade etmek istiyoruz ve tüm din ve vicdan özgürlüğü savunucularını, insan
hakları savunucularını ve bu arada uluslararası toplumu da bu saldırılara karşı
yekvücut olarak, saldırıları defetmek adına duyarlılığa davet ettiğimizi ifade
etmek istiyorum.
Şimdi,
gündem dışı üçüncü, söz, Şırnak’ın sorunları hakkında söz isteyen Şırnak
Milletvekili Aycan İrmez’e aittir. 
Buyurun
Sayın İrmez. (HDP sıralarından alkışlar) 
IV.-GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları (Devam)
3.-Şırnak Milletvekili Aycan İrmez'ın,
Şırnak ilinin sorunlarına ilişkin gündem dışı konuşması
AYCAN
İRMEZ (Şırnak) – Teşekkür ederim Sayın Başkan.
Konuşmama
başlamadan önce, aylardır hukuksuz bir şekilde tutuklu bulunan ve milyonların
iradesi olan başta Eş Genel Başkanlarımız Sayın Selahattin Demirtaş ve Figen
Yüksekdağ’ı ve diğer vekillerimizi saygıyla selamlıyorum.
Evet,
şimdi sizlere olmayan kentin bitmeyen sorunlarından bahsedeceğim sayın
milletvekilleri.
Şırnak
genelinde iki yılı aşkın bir süredir sistematik olarak uygulanan ve tarihte
örneğine rastlanmamış bir zulüm rejimi devrededir. AKP Hükûmeti, devletin tüm
zor ve ikna aygıtlarını devreye koyarak Şırnak’a özel bir konsept
uygulamaktadır. Şırnak kenti, aylarca süren ablukalarda, sonrasında Hükûmetin
özel yıkım ekipleri tarafından haritadan silinmiştir. Şırnak'ın
insansızlaştırılması, Şırnaklıların kimliklerinin, tarihlerinin, hafızalarının
silinmesi için AKP Hükûmeti, özel yıkım politikalarını maalesef devreye
koymuştur. Öyle ki, Şırnak'ın İkinci Dünya Savaşı sırasında yüzde 90 oranında
yıkılan Polonya'nın Gdansk şehrinden hiçbir farkı maalesef bulunmamaktadır.
Değerli
milletvekilleri, Şırnak ilimizde aylardır özel bir rejim türü uygulanmaktadır.
Bu rejimin en önemli özelliği, hukuku, ahlakı ve insanlık değerlerini tanımıyor
olmasıdır. Kent merkezini tamamen haritadan silecek şekilde, öncesinde
yağmalayan, talan eden, kendi toprağında kendi yurttaşını mülteci pozisyonuna
getiren bir rejim uygulanıyor. Her geçen gün, sağlam kalan evler de yıkılmaya
maalesef devam ediliyor. Kendi kentinde mülteciye dönüştürülen Şırnak halkına
ilk anda yaşayabilecekleri alternatif bir yer sunulmamıştır. Aylarca çadırlarda
kalan yurttaşlarımız dâhil, genel olarak Şırnak etrafında kenetlenerek ilçe ve
beldelere yerleşen yurttaşlarımızın dönüşlerinin engellenmesi için dünyanın her
yerinde olağanüstü bir durumda âdeta ezbere dönüşmüş geçici konteyner kentler
bile maalesef kurulmamıştır.
Şırnak'ta
tarihte görülmeyen bir rejimi devreye koyan AKP Hükûmeti, haritadan kenti
silmekle yetinmiyor, kente giriş çıkışlar ve kentin içindeki polis kontrol
noktalarının sıklığı ile dümdüz arazide yürünmesini bile eziyete dönüştürüyor;
güvenlik gerekçesiyle ormanları yakarak, barajlar yaparak doğasını katletmeye
devam ediyor; bununla da yetinmiyor, bizzat genel başkanları tarafından il
statüsü sürekli gündeme getirilerek siyasi bir cezai yaptırımı da uygulamaktan
geri durmayacağını gösteriyor.
Tüm
kentte, başta parti çalışanlarımız olmak üzere, yüzlerce kişi gözaltına
alınmış, tutuklanmış, hâlen tutuklu olup bir yıla yakın süredir mahkemelere
çıkarılmamıştır. Sürekli şekilde ev baskınları yapılmış, köylere giriş çıkışlar
yasaklanmış; yetmemiş, bir devletin vatandaşlarına yapması gereken mecburi
hizmetler, sicil dosyalarına ve belli şartlara bağlanmıştır. Köylere yapılması
gereken hizmetler askıya alınmış ve aksatılmıştır. 
Yine
“güvenlik gerekçesi” adı altında geçici ve askerî güvenlik bölgeleri ilan
edilerek halkın tarım ve hayvancılık faaliyetlerinin önü kesilmiştir. Yüzde 80
ve üzeri oylarla halk iradesiyle seçilmiş belediyelerimiz gasbedilmiş, kayyum
atanmış ve halkın seçme ve seçilme iradesi hiçe sayılmıştır. Sözde daha iyi
belediyecilik iddiasıyla kayyumlar, âdeta belediyelerin hafızasını silmek adına
sadece son çıkan KHK’yla 121 belediye emekçisini işinden ekmeğinden ederek
aslında belediyeciliği bitirmiş ve yandaşlara peşkeş çekmenin önü biraz daha
açılmıştır. Belediyelerdeki kayyumların tüm uygulamaları ve ihraçlar ile
belediyecilik tasfiye edilmek istenmektedir. 
Yine,
Şırnak il ve ilçelerindeki DBP belediyelerindeki bizzat sizler tarafından bir
türlü verilmeyen onaylarla hayata geçirilmeyen projelerin kayyumlarınız
tarafından kendilerininmiş gibi, yine sizlere onaylatılarak hayata geçirilip
algılara oynaması, en hafif deyimiyle şark kurnazlığıdır, ama yemezler.
Şırnak'ta
iki yıldan fazladır AKP Hükûmeti tarafından hukuka, ahlaka ve insani tüm
değerlere aykırı olarak ortaya konan özel rejim politikalarının sahipleri ve
kent kırımında sorumluluğu bulunan tüm mülki ve idari yetkililer Şırnak'ta
yetkili oldukları esnada işledikleri insanlığa karşı suçlardan dolayı ulusal ve
uluslararası mahkemelerde yargılanacaklar ve bundan da zerre kadar kuşkumuz
yoktur.
Ayrıca,
insanca yaşam hakkını kısıtlayan politikaları giderek derinleştirmeye çalışan
Hükûmet yetkilileri şunu bilmelidir: Tarih boyunca kendi iktidar hırsları
uğruna insanları katleden ve kentlere karşı acımasız yıkım politikaları
gerçekleştirenler, her zaman lanetle anılmıştır.
Hepinizi
saygıyla selamlıyorum.(HDP sıralarından alkışlar)
BAŞKAN
– Teşekkür ediyorum, sağ olun Sayın İrmez.
Şimdi,
sisteme giren sayın milletvekillerine birer dakika süreyle İç Tüzük 60’a göre
söz vereceğim.
Sayın
Kayışoğlu…
VI.-AÇIKLAMALAR
1.-Bursa Milletvekili Nurhayat Altaca Kayışoğlu'nun,
on yıl önce Tuncay Özkan’ın FETÖ örgütü yapılanması hakkındaki bilgileri ilgili
makamlara bildirdiği dosya kapatılmamış olsaydı bugün 15 Temmuz darbe
girişiminin olup olmayacağını ve bu yapılanmanın siyasi ayağının ortaya
çıkarılıp çıkarılmayacağını öğrenmek istediğine ilişkin açıklaması
NURHAYAT
ALTACA KAYIŞOĞLU (Bursa) – 2007 yılında o dönem gazeteci olan Tuncay Özkan’a
birisi bir flash disk verir. Tuncay Özkan, içinde FETÖ örgütü yapılanması olan
bu bilgileri Kara Kuvvetleri Komutanına teslim eder. Oradan Genelkurmay
Başkanlığına, Milli Savunma Bakanlığına, son olarak Hava Kuvvetleri
Komutanlığına gider ve Güneş Çalışma Grubu kurulur. Daha sonra bu dosya
kapatılır. 2008’de Tuncay Özkan tutuklanır ve hepimizin bildiği üzere, altı yıl
boyunca tutuklu kalır. 
Şimdi
soruyorum: Eğer on yıl önce o dosya kapatılmasaydı, 15 Temmuz ve 249 şehidimiz
olur muydu? Bugün Tuncay Özkan tekrar bu dosyayı savcılığa teslim edecek ve
bekliyoruz, gerçekten bugün bu yapılanmanın siyasi ayağı ortaya çıkarılacak mı
ve son olarak tekrar soruyorum: Bu dosyayı teslim edenler mi, yoksa kapatanlar
mı…
(Mikrofon
otomatik cihaz tarafından kapatıldı)
BAŞKAN
– Sayın Aydın’ın yerine Sayın Arık. 
2.-Kayseri Milletvekili Çetin Arık'ın, AKP
ve MHP’nin gündeme getirdiği İç Tüzük değişikliğinin hedefinin muhalefeti yani
demokrasiyi yok etmek olduğuna ilişkin açıklaması
ÇETİN
ARIK (Kayseri) – Sayın Başkan, demokrasinin olmazsa olmazı, iktidar değil,
muhalefettir. AKP ve MHP’nin sarayın talimatıyla gündeme getirdiği İç Tüzük
değişikliğinin hedefi de muhalefeti, yani demokrasiyi yok etmektir. Burada
susturulmak istenen, köylüdür; burada susturulmak istenen, işçidir; susturulmak
istenen, esnaftır; susturulmak istenen, sanayicidir; susturulmak istenen,
işsizdir; susturulmak istenen, ataması yapılamayan üniversite mezunlarıdır.
Kısacası, burada susturulmak istenen, milletin ta kendisidir. 
AKP
ve yancısı, milletvekilliğini sarayın talimatlarını eksiksiz yerine getirmek
olarak değerlendirebilir ama biz, milletimizin bizi sarayın kapı kulu olmamız
için Gazi Meclise göndermediğini iyi biliyoruz. Biz, bu aziz milletin sesi
olmaya devam edeceğiz. Tarih sarayın kapı kullarını da, milletin gerçek
temsilcilerini de not edecektir. 
Teşekkür
ederim. 
ERKAN
AKÇAY (Manisa) – Sözlerine dikkat et, biraz daha üslubuna dikkat et.
BAŞKAN
– Sayın Erdem…
3.-İstanbul Milletvekili Eren Erdem'in,
Cumhuriyet gazetesi çalışanlarıyla ilgili davanın sanıklarından biri olan Akın
Atalay’ın ifadesinin bir bölümünü okumak istediğine ve “Kahrolsun istibdat,
yaşasın hürriyet.” dediğine ilişkin açıklaması
EREN ERDEM (İstanbul) – Sayın Başkan, size, dün
başlayan “Cumhuriyet’e kumpas” davasındaki sanıklardan biri olan Akın Atalay’ın
ifadesinin bir bölümünü okumak istiyorum: “28 Mart 2011’de EFT yoluyla 2.500 TL
gönderdiğim Hüseyin Aktaş, bir parkecidir. Oturduğum evin salonundaki parkeyi
yenileme işinin karşılığı olarak kendisine yapılan bir ödeme söz konusu. İşte,
bundan yola çıkan savcı, mealen diyor ki: ‘Ey Akın Atalay, bundan altı buçuk
yıl önce evindeki parke işlerini yaptırdığın, karşılığında 2.500 TL ödediğin
Hüseyin Aktaş’ın bir oğlu var. Oğlunun adı, Atilla. İşte, bu Atilla, bir gün
Bursa’daki bir restoranda yemek yiyor. Yemek yediği restoran işleten, x bir
şirket. Bu şirketin sahibi olan Şaban Aydın hakkında MASAK’ın raporu var. Ver
bakalım hesabını.”
Sayın Başkan, bu düzeni tanımlamak, aramızdan kime
nasip olacak çok merak ediyorum. Parkecinin oğlunun yemek yediği restoran
üzerinden insanlara kumpas davaları kuran bir düzenin adı, ancak “istibdat
rejimi” olabilir. O yüzden, kahrolsun istibdat, yaşasın hürriyet!
BAŞKAN – Sayın Engin.
4.-İstanbul Milletvekili Didem Engin'in,
Millî Eğitim Bakanlığı tarafından açıklanan yeni eğitim müfredatından bir an
evvel dönülmesi gerektiğine ilişkin açıklaması
DİDEM ENGİN (İstanbul) – Sayın Başkan, sayın
milletvekilleri; Millî Eğitim Bakanlığı tarafından açıklanan yeni eğitim
müfredatında yaratıcı ve yüksek donanımlı genç nesillerin yetişmesi değil,
çağdaş ve bilimsel kriterlerden uzak, laiklikten, Atatürk ilke ve
inkılaplarından koparılmış, ezberci, araştırmayan, sorgulamayan, dogmalarla
yetişen bir nesil hedefleniyor. “Yurtta barış, dünyada barış.” diyen bir
Ata’nın evlatlarına cihada ve cihatçıya övgü aşılama çabası, bugünkü iktidarın
zihin dünyasının tipik bir göstergesidir. Bu eğitim sistemiyle teknolojik çağa
nasıl erişilebilir? Yazık bu güzel ülkemize, yazık gelecek nesillerimize. 
Ata’mızın da dediği gibi “Dünyada her şey için,
medeniyet için, hayat için, muvaffakiyet için en hakiki mürşit, ilimdir,
fendir. İlim ve fen haricinde mürşit aramak gaflettir, cehalettir, dalalettir.”
Millî Eğitim Bakanlığı bir an evvel bu gaflet ve cehaletten dönmelidir. 
BAŞKAN – Sayın Gürer…
5.-Niğde Milletvekili Ömer Fethi Gürer'in,
Millî Eğitim Bakanlığı tarafından açıklanan yeni eğitim müfredatına ilişkin
açıklaması
ÖMER FETHİ GÜRER (Niğde) – Teşekkürler Sayın Başkan. 
Millî Eğitim Bakanlığınca hazırlanan müfredat için,
Bakan İsmet Yılmaz “Çağın gereklerine uygun hazırlanmıştır.” diyor. Bu, Bakanın
çağa nasıl baktığının bir yansıması olarak düşünüldüğünde durum vahimdir.
Ülkemizde millî bayramların neredeyse kutlanmasını ve anılmasını yasaklamaya
varacak kadar sınırlayan bakış, cumhuriyet değerleri ve demokrasiden uzak
eğitim anlayışı, ülkemizin geleceği adına da kaygı vericidir. 
Laik eğitimden uzaklaşan, “Atatürkçülük” kavramını
müfredatından âdeta çıkaran, Osmanlı kuruluş ve yükselme sürecine yer verirken
gerileme ve dağılma sürecini yok sayan, özetle program bütününde çağdaş bilgi
ve bilim varlığından uzak bu yaklaşımla Türkiye eğitiminin geleceği sorunlu
olacaktır. 
Cumhuriyet
değerleri, Atatürkçülük, laiklik, bilgi ve bilimsellikle buluşmayan eğitimle
çağdaşlığa erişilemez. Eğitimimizin geldiği nokta, PISA raporlarında acı
sonuçlarıyla ortadayken, eğitimimizin geleceği bu şekilde düzeltilemez.
BAŞKAN
– Sayın Kılıç…
6.-Kahramanmaraş Milletvekili İmran
Kılıç'ın, karakterin insanda mevcut olan manevi çizgilerin bütünü olduğuna,
Filistin ve Kudüs’te işlenen cürümlerin de siyonist bir karakterin tezahürü
olduğuna ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkan.
Karakter,
insanda mevcut olan manevi çizgilerin bütünüdür. Zayıf bir karakter, günah
değildir ama insanı günaha götürür. İyi bir karakter, zorluklara göğüs gererek
kazanılır. Her kötülük, zayıf karakterden doğar. “Bir kurbağayı koltuğa
oturtsan o, yine çamura atlar.” denmiştir. Karakter, insanı saran bir ahlak
nizamıdır. Güzel bir düşünce ile güçlü bir karakter birleşince harikalar ortaya
çıkar. Kişiliği olmayanın, hiçbir şeyi yoktur. Özünü koruyan, kabuğunu yeniden kazanabilir.
Bozuk karakterler, kendilerini fikrî hayata veremezler. “Aslan, mağarada
açlıktan can verse dahi, köpeğin artığını yemez; çakal da çakallığını yapar.”
demiştir Şeyh Sadi. Ülkelerin ve ulusların da karakterleri vardır. Filistin ve
Kudüs’te işlenen cürümler de siyonist bir karakter tezahürüdür. 
BAŞKAN
– Sayın Çamak…
7.-Mersin Milletvekili Hüseyin Çamak'ın,
geçtiğimiz günlerde Resmî Gazete’de yayımlanan Kamu Taşınmazları Üzerinde
Eğitim ve Yurt Faaliyetleri İçin Üst Hakkı Tesis Edilmesine İlişkin Yönetmelik
hükümlerine ilişkin açıklaması
HÜSEYİN
ÇAMAK (Mersin) – Teşekkür ederim Sayın Başkan.
Geçtiğimiz
günlerde Resmî Gazete’de Kamu Taşınmazları Üzerinde Eğitim ve Yurt Faaliyetleri
İçin Üst Hakkı Tesis Edilmesine İlişkin Yönetmelik yayımlandı. Bu yönetmelik,
4706 sayılı Kanun’a dayanılarak hazırlanmıştır. Kanunda Diyanet İşleri
Başkanlığının adı geçmemesine rağmen, hukuka aykırı bir biçimde, yönetmelikte
eğitim ve yurt için yapılan başvurularda Diyanet İşleri Başkanlığından,
hazırlanacak plan ve projeler için uygun görüş alma zorunluluğu getirilmiştir.
Bu durum, toplumun farklı inanç kesimlerini bir araya getiren eğitim alanı
açısından kabul edilemez bir durumdur; ayrıca, Anayasa’mızın dayandığı
demokratik ve laik devlet anlayışıyla bağdaşmamaktadır. Bu hatadan bir an önce
dönülmesi gerektiğini bilgilerinize arz ederim. 
BAŞKAN
– Sayın Tarhan’ın yerine Sayın Doğan…
8.-İstanbul Milletvekili Selina Doğan'ın,
Cumhuriyet gazetesi davasında tutuklu yargılanan avukatların serbest
bırakılmasını dilediğine ilişkin açıklaması
SELİNA
DOĞAN (İstanbul) – Sayın Başkan, dün görülmeye başlanan Cumhuriyet gazetesi
davasında 3 avukat meslektaşım Sayın Akın Atalay, Sayın Bülent Utku ve Sayın
Mustafa Kemal Güngör tutuklu olarak yargılanmaktalar. Dava, bu hâliyle,
Türkiye’nin, AKP iktidarı tarafından tek sesliliğe mahkûm edilmesi çabasının
yanı sıra, aynı zamanda savunma hakkının da ortadan kaldırılmasıdır. Nitekim 20
Temmuz 2016 OHAL ilanından beri Türkiye'de adil yargılanma hakkı hukuka aykırı
biçimde askıya alınmıştır, masumiyet karinesi yerle bir edilmiştir. Keza OHAL
kapsamında avukat-müvekkil ilişkileri de savunma hakkını engelleyecek biçimde
kısıtlanmaktadır. Tutuklu bulunan avukat meslektaşlarımızın dahi sanık olarak
savunma hakları kısıtlanmıştır. Tıpkı adalet gibi, savunma herkesin hakkıdır.
Avukat susarsa savunma susar. Tutuklu avukatları serbest bırakın. 
BAŞKAN
– Sayın Arslan...
9.-Denizli Milletvekili Kazım Arslan'ın,
Denizli’nin Baklan, Sarayköy ve Tavas Ovalarında sulamayla ilgili yaşanan
sıkıntılara bir çözüm üretilip üretilmediğini ve Güney ilçesinde yapımı devam
eden Cindere Barajı’nın ne zaman bitirileceğini öğrenmek istediğine ilişkin
açıklaması
KAZIM
ARSLAN (Denizli) – Orman ve Su İşleri Bakanlığına soruyorum. 
Bir:
Denizli Baklan Ovası sulaması için Menderes’ten gelen su düzenli verilmiyor,
ürünler de sulanamıyor. Bu aksaklığın giderilmesi için herhangi bir çözüm
üretiyor musunuz?
İki:
Denizli Sarayköy Ovası’nın sulaması düzenli olmuyor. Sulama için kullanılacak
suyun Zorlu Holding tarafından kesildiği söyleniyor. Sulamanın düzenli
yapılmasını ne zaman sağlayacaksınız?
Üç:
Denizli Güney ilçemizde yapımı devam eden Cindere Barajı’nı ne zaman
bitireceksiniz?
Dört:
Denizli Tavas ilçemizin ovasının tamamının sulanması için bir projeniz var mı?
Varsa ne zaman uygulamaya geçireceksiniz, yoksa Tavas Ovası’nın tamamının
sulanmasını neden planlamıyorsunuz?
Teşekkür
ederim.
BAŞKAN
– Sayın Hürriyet…
10.-Kocaeli Milletvekili Fatma Kaplan
Hürriyet'in, görüşülmeye başlanan İç Tüzük Değişiklik Teklifi’yle gerçeklerin
konuşulmasının önü kapatılarak susturulmuş bir Türkiye yaratılacağına ilişkin
açıklaması
FATMA
KAPLAN HÜRRİYET (Kocaeli) – Tek adam rejimine giden yolda dikenleri temizleyen,
1980 darbesine rahmet okutan İç Tüzük değişikliklerini görüşmeye başladık. 
MHP
Milletvekili Sayın Mehmet Günal “Torbadaki Hukuk” başlıklı bu kitabı yazmış,
diyor ki kitabında: “AKP’nin Anayasa’ya ve İç Tüzük’e aykırı itaat anlayışıyla
Meclisi parmak demokrasisi hâline getiren dayatmasına karşı isyan ettim
komisyonda ve dört saatlik, manifesto gibi konuşma yaptım. Sonunda 17-25 Aralık
operasyonunu aklayan torba yasayı engelledim.” “Yolsuzluk örtme zehri olan
torba yasaların üzerine bal sürseniz de bu zehri yutmayacağız.” diyor ve dört
saat boyunca konuşarak verdiği mücadeleyi anlatıyor. Ama ne yazık ki artık
böyle kitaplar yazılamayacak çünkü bırakın dört saat konuşmayı, dört dakika
bile konuşabilse kârdır. Yani gerçeklerin konuşulmasının önü kapatılarak
suskunlar demokrasisiyle susturulmuş Türkiye yaratılacak. Peki, ne oldu da
muhalefet kendi sesini kısıyor ve zehirli maddeler içeren bu İç Tüzük’le
dayatmacı anlayışa onay veriyor?
Teşekkür
ederim.
BAŞKAN
– Sayın Emir…
11.-Ankara Milletvekili Murat Emir'in,
Adularya Enerji Elektrik ve Madencilik Şirketine FETÖ’yle ilişkili olma
iddiasıyla el konularak atanan kayyumların şirketi kötü yönettikleri
iddialarına ve işçilerin mağduriyetinin ne zaman giderileceği ile kayyumların
ücretini öğrenmek istediğine ilişkin açıklaması
MURAT
EMİR (Ankara) – Adularya Enerji Elektrik ve Madencilik Şirketine FETÖ’yle
ilişkili ve iltisaklı olma iddiasıyla el kondu ve kayyum atandı. Atanan
kayyumların, fahiş ücret ve maaş aldıkları bir yana, konuyla ilgisiz oldukları
iddiaları da var. Bu şirketin Eskişehir’in Mihalıççık ilçesi Koyunağılı
köyündeki maden ocağında çalışan ve çoğu Beypazarı’nda oturan işçileri aylardır
maaş alamıyorlar. Kayyumun aldığı, kayyumların aldığı fahiş ücretlere rağmen bu
işçilerimiz yoksullukla terbiye ediliyorlar ve emekleri sömürülüyor. Bunun
yanında, bu şirketin deposunda bulunan 80 bin ton kömürün kayyumların konuya
uzak olmaları dolayısıyla satılmadığı ve şirketin kötü yönetildiği iddiaları da
var. Buradan soruyoruz: Bu işçilerin mağduriyeti ne zaman giderilecek, maaşları
ne zaman ödenecek ve bu kayyumlar ne kadar ücret almaktadır?
Teşekkür
ederim.
BAŞKAN
– Sayın Sürekli….
12.-İzmir Milletvekili Kerem Ali
Sürekli'nin, Kudüs’te yaşanan olaylara ve Filistin’in haklarından asla
vazgeçmeyeceklerine ilişkin açıklaması
KEREM
ALİ SÜREKLİ (İzmir) – Teşekkür ediyorum Sayın Başkan.
“Mescidi
Aksa'yı gördüm düşümde, 
Götür
Müslüman'a selam diyordu. 
Dayanamıyorum
bu ayrılığa, 
Kucaklasın
beni İslâm diyordu.” 
İsrail
1967’den bu yana Kudüs’te işgalcidir. Her geçen gün Filistin topraklarındaki
belirsizlikten nemalanan İsrail, Filistin’in birçok yerinde olduğu gibi
Kudüs’te de yayılmacılığını sürdürmektedir. Son olarak 14 Temmuzda Mescidi Aksa
ibadete kapatılmıştır. Kendi ibadethanesinde dinî vecibelerini yerine getirmek
isteyen hanım kardeşimizin o gün nasıl canice katledildiği görüntüleri hâlâ
aklımızdan çıkmamaktadır. Geçen hafta ise Müslüman’ın özgürlüğünün sembolü olan
cuma namazını engellemek için İsrail, 3 Filistinli kardeşimizin canına kıyıp
400 kardeşimizi de yaralamıştır. Bugün 5 ülkenin dudağının arasına sıkışmış
olan dünya üç maymunu oynasa da Filistin’in haklarından asla vazgeçmeyiz.
Mescidi Aksa bizim ilk kıblegâhımızdır. İsrail’in bu tutumunu…
(Mikrofon
otomatik cihaz tarafından kapatıldı)
BAŞKAN
– Sayın Bektaşoğlu…
13.-Giresun Milletvekili Bülent Yener
Bektaşoğlu'nun, yeni atanan bakanların hayırlı hizmetler sunmalarını
beklediğine ve özellikle Gıda, Tarım ve Hayvancılık Bakanı Ahmet Eşref
Fakıbaba’dan fındıkla ilgili beklentileri olduğuna ilişkin açıklaması
BÜLENT
YENER BEKTAŞOĞLU (Giresun) – Teşekkür ederim Sayın Başkan.
Yeni atanan bakanların ülkemize, milletimize hayırlı
hizmetler sunmalarını bekliyor, görevlerinde başarılar diliyorum. Özellikle
Giresun Milletvekili olarak, Gıda, Tarım ve Hayvancılık Bakanı Sayın Ahmet
Eşref Fakıbaba’dan beklentilerimiz var. Kendisinden, bölgemizin tek geçim kaynağı,
8 milyon nüfusu ilgilendiren, 6 ilin ekonomisinin çarkını döndüren fındıkla
ilgili şimdiye kadarkinden farklı olarak üreticilerimizin hak ve menfaatlerini
koruyan politikaları ortaya koymasını özellikle bekliyoruz. Sayın Bakana, ilk
çağrım, bir an önce, şu anda yerlerde sürünen fındık fiyatlarıyla ilgili somut
önlemler alması, fındığın taraflarından görüş alarak 2017 için müdahale alım
politikalarının oluşturulması yönündedir. Kendisinin yabancı tekellerin,
onların yerli ortaklarının değil, fındığın ve üreticinin bakanı olmasını
istiyor ve bekliyoruz. 8-9 lira, fındığın hakkı olan değil, sömürgenlerin
oluşturduğu bir fiyattır. Ülkemizin, bölgemizin, üreticimizin daha fazla mağdur
edilmesine sessiz kalamayacağımızın bilinmesini isterim.
Teşekkür ederim.
BAŞKAN – Sayın Şimşek...
14.-Mersin Milletvekili Baki Şimşek'in,
Tarsus Devlet Hastanesinde tadilat ve onarım kararı alınmasına ve Pamukluk
Barajı’nın bitirilmesini talep ettiğine ilişkin açıklaması
BAKİ ŞİMŞEK (Mersin) – Teşekkür ediyorum Sayın Başkan.
Sayın Başkan, Sağlık Bakanlığı Tarsus Devlet
Hastanesinde tadilat ve onarım kararı almıştır. Bütün bir kent, 7 Haziran
seçimlerinde verilecek olan yeni bir hastaneyi, ihalesi yapıldığı söylenen, o
zaman onayının beklendiği söylenen devlet hastanesinin yapılmasını beklerken
onunla ilgili henüz çakılan bir çivi, atılan bir temel yoktur. Yıkılması
beklenen hastanenin yeniden tamirat, tadilat kararı alınmıştır; bu, kentte
infiale yol açmıştır. 400 bin nüfuslu bir kentte, maalesef, hastane içler
acısıdır.
Yine, Sayın Orman ve Su İşleri Bakanımız tarafından
defalarca söz verilen Pamukluk Barajı’nda gövde inşaatı yine durmuştur, işçiler
maaşlarını alamamaktadırlar. Sayın Bakanımızdan, artık... 2013 yılından bu
tarafa her yıl söz veriyor ama bir türlü yürümüyor. Her görüşmemizde DSİ Bölge
Müdürünü arıyor, Genel Müdürünü arıyor ama maalesef iş aynı noktada duruyor;
buna artık bir çözüm istiyoruz Sayın Bakanım. Pamukluk Barajı’nı lütfen
bitirin. Mersin’e kadar olan bütün arazi Pamukluk Barajı’yla sulanacak.
(Mikrofon otomatik cihaz tarafından kapatıldı) 
BAKİ ŞİMŞEK (Mersin) – Burada artık, 2018 yılında bu
barajın açılışını yapmanızı bekliyoruz. 
Teşekkür ediyor, saygılar sunuyorum.
BAŞKAN – Sayın İlgezdi...
15.-İstanbul Milletvekili Gamze Akkuş
İlgezdi'nin, İstanbul’un elde avuçta kalan son yeşil alanlarının da tahrip
edildiğine ilişkin açıklaması
GAMZE AKKUŞ İLGEZDİ (İstanbul) – Sayın Başkan,
İstanbul’un elde avuçta kalan son yeşil alanları da tahrip ediliyor. Parkların,
bahçelerin, meydanların ve yeşil alanların, altyapı çalışmaları bahane edilerek
yapılaşmaya açılması kabul edilemez. Nefes aldığımız kentin kalbi sayılan
Maçka, Fındıklı ve Göztepe Parklarının ardından Aşiyan Parkı’nın da şantiye
alanına çevrilmesi bir doğa katliamıdır. Tarihe iz düşmüş bu parkların keyfî
bir anlayışla, “Ben yaparım, olur.” denilerek tahrip edilmesi kültür
miraslarımızın yağmalanmasıdır. 
Bakın,
betondan martı, dolgulardan yeşil alan olmaz. Parkların içinden otoyol olmaz.
Yeşil alanların yapılaşmaya açılması kamu yararı değil, toplumsal felaket
getirir. Unutmayın, doğa kendisinden kopartılanı mutlaka geri alıyor. Bunu 17
Ağustos Marmara depremiyle yaşadık ve gördük. Gelin, İstanbul’a, tarihine,
kültürüne, doğasına ve toplum hafızasına karşı daha fazla suç işlemeyelim. 
Teşekkürler.

V.-OTURUM BAŞKANLARININ KONUŞMALARI (Devam)
2.-Oturum Başkanı TBMM Başkan Vekili Ahmet
Aydın'ın, Erzurum Milletvekili İbrahim Aydemir’e annesinin vefatı nedeniyle
başsağlığı dileğinde bulunduğuna ilişkin konuşması
BAŞKAN
– Sayın Aydemir, bir kez daha başınız sağ olsun diyoruz.
İBRAHİM
AYDEMİR (Erzurum) – Çok teşekkür ediyorum. 
BAŞKAN
- Valide hanıma, annemize Allah’tan rahmet diliyorum. 
VI.-AÇIKLAMALAR (Devam)
16.-Erzurum Milletvekili İbrahim
Aydemir'in, annesinin vefatı nedeniyle taziyelerini ileten herkese şükranlarını
sunduğuna ve şehitler ile bütün geçmişlerine rahmet dilediğine ilişkin
açıklaması
İBRAHİM
AYDEMİR (Erzurum) – Allah razı olsun Başkanım, çok teşekkür ediyorum. 
Her
anne gibi iffet, ismet ve izzet timsali; fazilet, saadet ve hamiyet kaynağı; ruh
ufkumuz muhterem validemin vefatı dolayısıyla emsali olmayan acımızı,
gözyaşlarımızı Yasinişerifler, Fatihalar, dualar ve aminlerle paylaşan…
(Hatip
tarafından Bakara suresinin 156’ncı ayetinin okunması)
İBRAHİM
AYDEMİR (Erzurum) – …hakikatini taziyeleriyle kaydeden başta Sayın
Cumhurbaşkanımız olmak üzere, Sayın Meclis Başkanımıza, Sayın Başbakanımıza,
Bakanlar Kurulumuzun muhterem üyelerine, dinmeyen yürek sızımızı Genel Kurulda
gündem dışı söz alarak paylaşan siyasi parti grup başkan vekillerimize, milletvekili
kardeşlerime, Erzurum’a bizzat gelerek, çeşitli iletişim vasıtalarıyla ulaşarak
gözyaşlarımızı silmeye, yürek fırtınamızı dindirmeye çalışan her partiden
milletvekili arkadaşlarıma, Meclisimizin yönetici ve personeline ailemiz adına
en kalbî şükranlarımı sunuyor, şehitlerimize ve bütün geçmişlerimize rahmetler
diliyorum. 
Çok
teşekkür ediyorum. 
BAŞKAN
– Teşekkür ediyoruz. 
Biz
de bir kez daha rahmet diliyoruz. 
Sayın
Dedeoğlu…
17.-Kayseri Milletvekili Sami Dedeoğlu'nun,
Mescid-i Aksa’nın İsrail tarafından ibadete kapatılmasının ibadet ve din
özgürlüğüne büyük bir saldırı olduğuna ve kabul edilemeyeceğine, bölgedeki
olaylarda hayatını kaybeden 3 kişiye Allah’tan rahmet dilediğine ilişkin
açıklaması
SAMİ
DEDEOĞLU (Kayseri) – Sayın Başkan, değerli milletvekilleri; İslam’ın ilk
kıblesi, ümmetin izzet ve şerefi olan, atalarımızın dört yüz yıl hizmet ettiği
Mescid-i Aksa’nın İsrail tarafından ibadete kapatılması ibadet ve din
özgürlüğüne büyük bir saldırı olup gerçekten kabul edilemez, son derece yaralayıcı
bir karardır.
Kudüs’teki
Harem-i Şerif 1967’den beri hiç kapatılmamış, hele hele cuma namazı
aksatılmamış. Sayın Cumhurbaşkanımız İslam Birliği Teşkilatı Zirve Dönem
Başkanı olarak uluslararası topluma Harem-i Şerif’te ibadet özgürlüğünü
kısıtlayan uygulamanın derhâl kaldırılması için bir çağrıda bulunmuştur.
İsrail’in
tüm uyarılara rağmen bu insan haklarına aykırı tutumunu ve cuma namazı için
toplanan kardeşlerimize karşı güç ve şiddet kullanımını kınıyorum. Gelin,
Müslümanların mabedini ağlatmayalım, hep birlikte sahip çıkalım.
Bölgedeki
olaylarda hayatını kaybeden 3 kardeşimize Allah’tan rahmet, yaralılara acil
şifalar diliyorum. 
Genel
Kurulu saygıyla selamlıyorum. 
BAŞKAN
– Son olarak Sayın Yedekci.
Buyurun.

18.-İstanbul Milletvekili Gülay Yedekci'nin,
demokrasi mücadelesinin ana unsurunun kadınlar olduğuna ve cumhuriyet
kadınlarının istedikleri her şeyi giyip istedikleri her yere gidebileceklerine
ilişkin açıklaması
GÜLAY
YEDEKCİ (İstanbul) – Teşekkür ediyorum Sayın Başkan. 
Demokrasi
mücadelesinin ana unsuru olan kadınlar 1930’lu yıllarda giyebildikleri
şortlarını sizin ülkemizi götürmek istediğiniz Orta Çağ karanlığına teslim
etmeyecektir ve kadınlar, cumhuriyet kadınları, her türlü ahlaksızlığı yapıp
ahlakı kadınların şortunda arayanlara hayatın içinde olmaya devam ederek en
güzel cevabı verecektir. İstediğimizi giyeriz, istediğimiz yere gideriz,
istediğimiz kadar kahkaha atarız çünkü biz cumhuriyet kadınlarıyız. 
Kıyafetime
karışma! 
BAŞKAN
– Teşekkür ediyorum. 
Şimdi
Grup Başkan Vekillerimizden Sayın Akçay, buyurun, iki dakika süreyle söz
veriyorum. 
19.-Manisa Milletvekili Erkan Akçay'ın,
Türkiye’nin, bekasına diş bileyen her türlü çevre, oluşum, grup, örgüt ve
yapıyla korkusuzca, kıran kırana bir mücadele hâlinde olduğuna, Türkiye-Almanya
ilişkilerine ve İsrail’in Mescid-i Aksa’ya acımasızlığı karşısında insanlığın
âciz ve suskun olduğuna ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Türkiye,
bekasına diş bileyen, dinamitlemek isteyen her türlü çevre, oluşum, grup, örgüt
ve yapıyla korkusuzca, kıran kırana bir mücadele hâlindedir. 16 Haziran 2017
tarihinde şehit edilip dereye atılan öğretmenimiz Necmettin Yılmaz’ın
katilleriyle ve 15 Temmuz gecesi Ankara’da Özel Kuvvetler Komutanlığında
ihanete kurşun sıkan Astsubay Ömer Halisdemir’i ve 250 vatan evladını şehit
eden teröristler ve yardakçılarıyla çok çetin bir mücadele sürmektedir. 
Irak
ve Suriye’nin kuzeyini içine alan, Akdeniz’e uzanması planlanan terör
devletiyle, küresel vahşet çetesi altın vuruşu yapmak istemektedir. ABD, 5
Hazirandan 9 Temmuza kadar süren sevkiyatlarla 434 defa PKK/PYD bölgesine silah
ve mühimmat teslimatı yapmıştır. İngiltere’nin Ankara Büyükelçisi YPG’yle iş
birliği yaptıklarını itiraf etmiş, daha ileri giderek, FETÖ’yü bir terör örgütü
olarak görmediklerini vurgulamıştır. Türkiye'nin siyasi, ekonomik ve diplomatik
kuşatmayla yılması, teslim bayrağını çekmesi amaçlanmaktadır. Bizim için “Ya
istiklal ya ölüm.” parolası millî şuur ve vicdan rehberidir. 
Almanya’yla
gerilen ilişkiler bir diğer önemli bahistir. İstanbul Büyükada’da gözaltına
alınan, daha sonra 18 Temmuzda tutuklanan sözde aktivistler arasında bir Alman
vatandaşının bulunuyor olması Türkiye-Almanya ilişkilerinde bir gedik daha
açmıştır. Ajanların yeni maskesi olan aktivistlik 15 Temmuzdan beri daha da
gündemdedir. Almanya hangi ilişki ağlarının açığa çıkmasından endişe
duymaktadır? Madem kendi vatandaşının tutuklanmasından rahatsızdır, bizim
iadesini istediğimiz suçluları niye korumaya alacak kadar pişkindir?
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
ERKAN
AKÇAY (Manisa) – Almanya, sözde aktivistleri bıraksın, ülkesindeki FETÖ’cü
hainleri ve teröristleri ön şartsız teslim etsin.
Türkiye-Almanya
arasında soğuyan ilişkilerin düzelmesini umut ediyoruz. Almanya Dışişleri
Bakanı “Türkiye'ye çok sabır gösterdik.” diyecek kadar ileri gitmiştir. Almanya
şunu unutmasın ki Türkiye icazetli köle değildir. Türkiye'nin Orta Doğu ve
küresel siyaset denkleminde elini kolunu bağlamaya dönük kurnazlıkları, dirilen
millî şuuru bastırmaya yönelik kumpasları elimizin tersiyle iteceğimiz iyi
bilinmelidir. Bunun adı Almanya olmuş, İngiltere olmuş, ABD olmuş; millî kural
değişmeyecektir. 
Ne
hazindir ki Mescid-i Aksa’ya İsrail’in acımasızlığı karşısında insanlık âciz ve
suskundur. 
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Tamamlayabilir miyim.
BAŞKAN
– Tamamlayın Sayın Akçay.
ERKAN
AKÇAY (Manisa) – Özellikle İslam dünyasının pek çok ülkesinin tereddütlü,
çelişkili, gevşek duruşu son derece düşündürücüdür. İradesini ve istikbalini
teslim etmiş çok sayıda İslam ülkesi, Mescidi Aksa’nın dramına ne zaman etkili
bir çıkış yapacak, ne zaman ilke ve inançlarının safına gidecektir? Katar
krizini tırmandıran Körfez ülkeleri neden ürkektir? Maalesef, İslam âleminin
dayanışma ve yardımlaşma duygusu hasarlıdır. İsrail’le açık veya gizli ilişki
içinde olanlar Batı Şeria, Gazze, Kudüs’teki travma ve tacizlere ilgisizdir. Bu
ilgisizlik bir bakıma İslam ülkelerinin perişanlığını göstermektedir. İsrail,
musallat olduğu Mescidi Aksa’dan derhâl elini çekmelidir. 
Teşekkür
ederim.
BAŞKAN
– Teşekkür ediyorum.
Sayın
Kerestecioğlu, buyurun.
20.-İstanbul Milletvekili Filiz
Kerestecioğlu Demir'in, Halkların Demokratik Partisi olarak başlangıcı
Diyarbakır’da yapılmak üzere demokratik siyasete özgürlük çerçevesinde bir
vicdan ve adalet nöbeti başlattıklarına ve Cumhuriyet gazetesi davasının bu
ülkenin ayıbı olarak tarihe geçeceğine ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
OHAL süreciyle birlikte Türkiye'nin hızla içine
sürüklendiği bu antidemokratik ve tekçi uygulamalara “Dur.” demek için, eş
başkanları ve milletvekilleri tutuklu olan bir parti, Halkların Demokratik
Partisi olarak, başlangıcı Diyarbakır’da yapılmak üzere ve demokratik mücadele,
demokratik siyasete özgürlük çerçevesinde 7/24 sürecek olan bir vicdan ve
adalet nöbeti başlatmış bulunuyoruz. Bugün saat 12.30’da Diyarbakır Ekin Ceren
Parkı’nda grup toplantımızla başlattığımız vicdan ve adalet nöbetinde dün izin
verilmiş olmasına rağmen bugün yine her türlü engelleme milletvekillerimize ve
parti sözcümüze yapılmaya çalışılmıştır. Park, polisler ve zırhlı araçlar
tarafından abluka altına alınmış, halkın girişi engellenmiştir. Tek bir kişi
demokrasi ve özgürlükleri yok etmeye uğraşmakta. Yargıyı da medyayı da tekeline
almış ve muhalif tüm kesimleri sindirmek için sistematik bir şekilde
çalışılıyor maalesef. 
Sizlere ben bu fotoğrafları göstermek istiyorum. Yani
Türkiye bir cezaevine çevrilmek isteniyor. İşte bir parkta milletvekillerimiz
bir demokratik hak kullanacaklar ve bir nöbet başlatıyorlar ama buna yapılan
uygulama budur. Aynı şekilde sadece basın karşılarında yer alarak Diyarbakır’ın
55 derece sıcağında belli bir köşeye sıkıştırılıp orada durmaları isteniyor
vekillerimizin. Ama ben şunu hatırlatmak isterim: Gerçekten biz bunun tarihte
çok örneklerini gördük, bugün de görmeye devam ediyor olabiliriz ancak haklı
olduğumuzu biliyoruz ve gerçekten…
(Mikrofon otomatik cihaz tarafından kapatıldı)
BAŞKAN – Tamamlayın. 
FİLİZ KERESTECİOĞLU DEMİR (İstanbul) – …Türkiye’de
demokratik siyasetin kazanacağını biliyoruz. Bundan sonrasında da İstanbul, Van
ve İzmir’de aynı şekilde bu nöbetleri yedi gün sonra tutmaya devam edeceğiz.
Genel Kurulun bilgisine sunmak isterim. 
Bunun
yanı sıra, dün, otuz yıllık hukukçu meslektaşlarımın da tutuklu olarak
yargılandığı Cumhuriyet davasındaydım. Bu da bu ülkenin bir ayıbı olarak tarihe
geçecek. Hukuk hayatımızda görmediğimiz, ilk defa tanık olduğumuz “gizli
bilirkişi” denilen bir uygulamaya dahi tanık olduk. Yani bilirkişi, kendini
ortaya çıkaran kişi, aslında “Uzmanım, benim uzmanlığım budur.” diyen kişi
olması gerekirken gizli bilirkişi vardı bu dosyada. Gerçekten bu hukuk
garabetini anlamakta güçlük çekiyoruz. 
Sevgili
Akın Atalay bütün iddiaları tek tek dört saat içerisinde çürüttü. Bundan
sonrası, diyoruz ki artık, ya hukuktur ya biattır. Bunu gerçekten sonucunda
göreceğiz. 
Musa
Kart’ın özellikle 1980’lerden beri yaptığı çizimleri göstererek
gerçekleştirdiği savunma çok kısa, çok özlü ve etkileyiciydi.
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – Bitiriyorum. 
BAŞKAN
– Lütfen tamamlayın. 
FİLİZ
KERESTECİOĞLU DEMİR (İstanbul) - Kendisi, “Tırmanmak için uygun zemin
arıyoruz.” diyen Fetullah Gülen’in baloncuğunun olduğu bir karikatürünü
göstererek -ki 1980’lerde çizdiği bir karikatür “Tırmanmak için uygun zemin
arıyoruz.” diye- o zamanlardan beri eleştirilerini yaptığını ama şimdi
kendisinin FETÖ’den yargılandığını ifade ederken, bu gerçekten çok manidardı. 
Onların
neden orada olduğu bellidir çünkü dediler ki: “Biz, hiçbir zaman FETÖ, paralel,
cemaat denilen yapıyla aynı bağın gülü, aynı dağın yeli olmadık, işte bu yüzden
yargılanıyoruz.” 
İşte
bu yüzden yargılanıyorlar. 
Teşekkür
ederim. 
BAŞKAN
– Teşekkür ediyorum. 
Sayın
Özel, grup adına Seyit Torun Bey konuşacak herhâlde. 
ÖZGÜR
ÖZEL (Manisa) – Evet. 
BAŞKAN
– Buyurun Sayın Torun. 
21.-Ordu Milletvekili Seyit Torun'un,
24’üncü Dönem Samsun Milletvekili İhsan Kalkavan’a Allah’tan rahmet dilediğine,
fındık üreticilerinin sorunlarına, Hükûmetin fındık üreticisine vefa
göstermediğine ve yeni atanan Gıda, Tarım ve Hayvancılık Bakanının derhâl bu
konuyla ilgilenmesi gerektiğine ilişkin açıklaması
SEYİT
TORUN (Ordu) – Teşekkür ederim Sayın Başkan. 
24’üncü
Dönem Samsun Milletvekilimiz İhsan Kalkavan’ın dün cenazesini kaldırdık. Tekrar
kendisine Allah’tan rahmet diliyorum, mekânı cennet olsun. Ailesine,
yakınlarına, Cumhuriyet Halk Partisine de başsağlığı diliyorum. 
Ayrıca,
cenazeye katılan, çelenk gönderen, arayan herkese partimiz adına teşekkür
ediyorum, şükranlarımı sunuyorum. Ruhu şad olsun. Gerçekten adam gibi adamdı. 
Evet,
Karadeniz Bölgemizde çok önemli bir geçim kaynağımız olan fındıktan bahsetmek
istiyorum. Yaklaşık bir hafta sonra fındık hasadı başlayacak, toplamaya
başlanacak ama hâlâ, maalesef, ne rekolte tahmini var ne de fındıkla ilgili,
fiyatla ilgili bir açıklama var. Karadeniz üreticisi, fındık üreticisi tamamen
kaderine terk edilmiş ve hasada başlayacağı bugünlerde maalesef bahçeye
girmekte artık tereddüt hâlindedir. Hâlbuki 8 milyon insanı ilgilendiren, 500
bin insanın direkt geçimini sağlayan bir üründen bahsediyoruz. Bu ülkeye 3,5
milyar dolar döviz kazandıran ve bu ülkede, 70 sente muhtaç olduğu günlerde
dahi önemli bir ihraç geliri olan bir üründen bahsediyoruz. Karadeniz insanı,
fındık üreticisi ne yaptı bu Hükûmete? Ne yaptı da bu Hükûmet fındık
üreticisini cezalandırıyor? Bakıldığında sahilden en fazla oyu Hükûmet alıyor,
AKP alıyor. Fındık üreticisi vefa gösteriyor ama Hükûmet fındık üreticisine vefa
göstermiyor. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
Buyurun.
SEYİT
TORUN (Ordu) – Şu anda fındık toplayan işçinin alacağı yevmiye belli değil,
üretici kaç lira verecek, kaç liraya hasat ettirecek belli değil ve şu anda
çaresizlik hâkim.
İl
dışından gelen, yurt dışından gelen, fındık hasat döneminde büyük bir sevinçle,
coşkuyla bahçeye giren üretici maalesef küsmüş durumdadır. Lütfen bu feryadı
duyun, fındık üreticisine sahip çıkın. Fındık üreticisi şu anda mağdur ve
bahçeye girmeme noktasında. O yüzden, TMO eğer piyasaya girecekse bunu
açıklasın, bir fiyat oluşacaksa şimdiden bilinsin. Fındık toplamaya bir hafta
kalmış, hâlâ rekolte tespiti yapmayan bir Tarım Bakanlığı var. Sayın Bakanı
kutluyoruz, kendisiyle geçmişte beraber görev de yaptık. Belki göreve yeni
gelmiş olabilir ama derhâl bu konuyla ilgilenilmeli ve fındık üreticisine sahip
çıkılmalıdır.
Teşekkür
ederim. (CHP sıralarından alkışlar) 
BAŞKAN
– Teşekkür ediyorum.
Sayın
İnceöz, buyurun.
22.-Aksaray Milletvekili İlknur İnceöz'ün,
Halil İnalcık’ın ölümünün 1’inci yıl dönümüne, İsrail’in Mescidi Aksa’ya
yönelik tutumunun kabul edilemez olduğuna, İç Tüzük Değişiklik Teklifi’nin
Parlamento çalışmalarının çok daha hızlı, etkin ve verimli olabilmesi adına
önemli değişiklikler öngördüğüne ve ülkenin birlik ve beraberliğinin korunması
için pek çok şehit verildiğine ilişkin açıklaması
İLKNUR
İNCEÖZ (Aksaray) – Sayın Başkan, değerli milletvekilleri; ben de sözlerime
başlarken ölümünün 1’inci yıl dönümünde Halil İnalcık Hocayı anmadan
geçemeyeceğim, Allah rahmet eylesin. Osmanlı-Türk tarihine hem siyasi hem
ekonomik konularda hem de kültürel konularda, medeniyet tarihi alanında önemli
eserler bırakmış, önemli katkı sunmuş bir bilim adamıydı; rahmetle anıyoruz.
İsrail’in
Müslümanların en kutsal mekânlarından biri olan Mescidi Aksa’ya yönelik
tutumuyla ilgili olarak da gerek Cumhurbaşkanımız Sayın Recep Tayyip Erdoğan’ın
gerek Hükûmetimizin girişimleri gerekse uluslararası toplumun çağrıları devam
etmekte ve bugün İsrail’in Mescidi Aksa’daki metal bariyerleri kaldırma kararı
aldığına ve kaldırma işleminin başladığına dair de bilgiler gelmekte. Dün de
söylemiştik, 14 Temmuzdan önceki duruma iadesinin, bu anlamda hem insanlık
tarihi açısından hem inanç özgürlüğü açısından çok önemli olduğunu ve
Filistin’in haklı davasının yanında olduğumuzu özellikle belirtmek istiyorum.
Burada, terörle mücadele bahanesiyle Mescidi Aksa’nın girişlerine konulan metal
detektörlerle, namaz kılmaya gelen Filistinli kardeşlerimize terörist muamelesi
yapılması asla kabul edilemez.
Bunun
dışında, bu hafta, İç Tüzük görüşmelerine dün itibarıyla başladık. Şu algıyı
asla kabul etmediğimizi özellikle belirtmek istiyoruz… İç Tüzük, Meclisin
çalışma usul ve şekillerini düzenleyen, âdeta sessiz anayasa olarak kabul
edilen, Meclis çalışmalarının tanzimi niteliğindeki önemli, sessiz anayasa
niteliğinde bir belgedir. Bu anlamda, burada yapılan değişiklikler, özellikle
çok hızlı yasama faaliyetinin yapılması gerektiği şartlar, dünya konjonktürü,
özellikle ülkemizin içinde bulunduğu durum göz önüne alındığında, bilakis, ses
kısmanın ötesinde, sonuna kadar hakların kullanılması noktasında İç Tüzük’le
bunların belirlenmesini düzenleyen önemli bir metin, önemli bir değişiklik
öngörmekte.
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
İLKNUR
İNCEÖZ (Aksaray) – Bu, algıya ilişkin söylemleri kabul etmediğimizi, demokratik
siyaseti her fırsatta, her platformda çok güçlü şekilde desteklediğimizi de
özellikle belirtmek istiyoruz. Ki 16 Nisandan sonra yapılan Anayasa
değişikliğiyle beraber, bilakis, esnafın, tüccarın, her kesimin sesinin çok
daha duyurulabilmesi anlamında çok önemli bir demokratik adım attık. İç Tüzük
de özellikle Parlamento çalışmalarının çok daha hızlı, etkin ve verimli olabilmesi
adına önemli bir değişiklik ve düzenlemeyi içermektedir. Bunları özellikle
belirtmek istiyorum.
Bunun
dışında, biraz evvel Hakkâri’de bir kaymakamımıza yönelik suikast girişiminin
önlendiğine dair bilgiler geldi. Burada teröristler yakalanmış ki yakalanan
teröristlerin daha evvel de askerlerimizi şehit eden teröristler olduğu tespit
edilmiştir. Burada şunu özellikle belirtmek istiyorum: Türkiye 15 Temmuz 2016
işgal girişiminin arkasından bir OHAL ilan etti ve kırk yıldır da PKK terör
örgütü ve türevleriyle kararlı mücadele eden bu ülke…
(Mikrofon
otomatik cihaz tarafından kapatıldı) 
BAŞKAN
– Tamamlayalım, açıyorum mikrofonunuzu.
İLKNUR
İNCEÖZ (Aksaray) – …birlik ve beraberliğinin korunması için de bugüne kadar, 15
Temmuz da dâhil olmak üzere, pek çok vatan evladını şehit vermiştir. Bundan
sonra da görünen o ki -saldırılara bakıldığında- vermeye de devam edecektir ama
bilinmeli ki bizim bir karış toprağımız yoktur birilerine verilecek. Bu anlamda
millî ve yerli… Gerçekten ülkenin birlik ve beraberliğine yönelik kararlı
mücadelede de -beklenen odur ki- Parlamentoda teröre destek veren, terör
örgütünün sözcülüğünü yapanlara karşı mücadelede de asla bir çatlak sesin
çıkmaması en büyük temennimizdir diyorum.
Teşekkür
ediyorum.
BAŞKAN
– Teşekkür ediyorum.
V.-OTURUM BAŞKANLARININ KONUŞMALARI (Devam)
3.-Oturum Başkanı TBMM Başkan Vekili Ahmet
Aydın'ın, 24’üncü Dönem Samsun Milletvekili İhsan Kalkavan’ı rahmetle andığına,
ailesi ile Cumhuriyet Halk Partisine başsağlığı dilediğine ve Halil İnalcık’ı
vefatının 1’inci yıl dönümünde rahmetle yâd ettiğine ilişkin konuşması
BAŞKAN – Bizler de Meclis Başkanlık Divanı olarak,
24’üncü Dönem Cumhuriyet Halk Partisi Samsun Milletvekili İhsan Kalkavan’ı bir
kez daha rahmetle anıyoruz. Mekânı cennet olsun. Ailesine, yakınlarına ve
Cumhuriyet Halk Partisine başsağlığı diliyorum.
Yine, Halil İnalcık Hocamızı vefatının 1’inci yıl
dönümünde bir kez daha rahmetle burada yâd etmek istiyorum.
Böylece, gündeme geçiyoruz.
Başkanlığın Genel Kurula sunuşları vardır.
Meclis araştırması açılmasına ilişkin üç adet önerge
vardır, ayrı ayrı okutuyorum:
VII.-BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.-CHP Grup Başkan Vekili Ankara
Milletvekili Levent Gök’ün, kırsal kesimde kullanılan asbest ile yasaklanmadan
önce değişik iş kollarında kullanılan asbestin devam eden insan sağlığını
bozucu etkilerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/592)
Türkiye Büyük Millet Meclisi Başkanlığına
Kırsal
kesimde kullanılan asbest ile yasaklanmadan önce değişik iş kollarında
kullanılan asbestin devam eden insan sağlığını bozucu etkilerinin araştırılarak
alınması gereken önlemlerin belirlenmesi amacıyla Anayasa'nın 98’inci ve TBMM
İçtüzüğü’nün 104 ve 105’inci maddeleri uyarınca Meclis araştırması açılmasını
arz ederiz. 02/03/2016
 Levent
Gök
 Ankara
 CHP
Grup Başkan Vekili 
Gerekçe:
Bilindiği
gibi, asbest, geçen yüzyıldan bu yana en yaygın endüstriyel ara maddesi
olmuştur. Bunun yanında ama bir o kadar da insan sağlığına olumsuz etkileriyle
tanınmış, neredeyse bütün dünya büyük bir ilgi ve maliyetle asbest konusuna
yoğunlaşmıştır.
Asbest,
dünyanın birçok ülkesinde çok sayıda iş kolunda, ateş yakılan büyük ocakların
ve kazanların duvarlarında ısı muhafazası ve yanmaz malzeme olarak, elektrik
hatlarının, kabloların izolasyonunda, ısıya ve suya dayanıklı kumaş üretiminde,
gaz maskelerinin yapımında, otomobillerin, trenlerin fren balatalarında, gemi
izolasyonunda, yanmaz eldiven yapımında, çimento sanayisinde katkı maddesi
olarak, eternit gibi çatı kaplama malzemelerinde, binaların çatı ve duvar
yalıtım malzemeleri olarak, parke ve marley gibi yer kaplama malzemelerinde,
yer kaplama malzemelerinin yapıştırıcılarında, kalorifer boruları gibi sıcak su
borularının etrafında yalıtım malzemesi olarak, su borularında sızdırmazlık
için izolasyon malzemesi olarak, hazır duvar panellerinde, tost makinesi,
elektrikli fırın, tencere kulpu, saç kurutma makinesi gibi ısı üreten bazı
elektrikli ev aletlerinin ısı temas bölgelerinde, kurutma makinelerinde,
gemilerde su yalıtımı için kaplayıcı madde olarak, çatılarda ve çatı kaplama
malzemelerinde yalıtıcı olarak sıkça kullanılmıştır.
Bu
kadar yoğun kullanılma alanı bulunan asbest, akciğer zarının (plevra) “malign”
tümörü olan “mezotelyoma” ve akciğer kanserine doğrudan neden olabilmekte ve
kalıcı fonksiyonel kayıplara yola açan akciğer ve akciğer zarında kalıcı
hasarlara yol açabilmektedir.
Söz
konusu bu sorunlar, asbestle yeterli miktar ve sürede temas ortamlarında yaygın
olarak ortaya çıkmaktadır. Gelecek otuz yıl boyunca gelişmiş ülkelerde
endüstriyel asbest temasına bağlı olarak 500 bin kişinin kanser gelişmesi
sonucu hayatını kaybedeceğine ilişkin yüksek olasılık nedeniyle büyük endişe
yaşanmaktadır.
Türkiye'de
de asbest teması önemli bir halk sağlığı sorunudur. Ancak gelişmiş ülkelerden
çok farklı şekilde, Türkiye'de asbest teması endüstriyel alanların yanı sıra ve
çoğunlukla kırsal alanda gerçekleşmekte olup ilgili hastalıklar da kırsal alan
kökenli kişilerde daha sık yaşanmaktadır.
Kırsal
alan yaşayanları, çevrelerindeki toprak örtüsünde lokal birikimler hâlinde
bulunan asbestli toprağı ısı ve su yalıtımı özellikleri nedeniyle evlerin
çatılarında örtü, duvarlarında sıva, badana amacıyla kullanmışlardır. Kırsal
kesimdeki bu temas, azalmış olmakla birlikte sürmektedir.
Türkiye'de,
meslek nedenli asbest temasının sonuçları hakkında verilere dayanan bilgiler
oldukça kısıtlıdır. Türkiye'de, 1983-1993 yılları arasında 310.748 ton,
1993-1995 yıllarında 60.691 ton, 1995-2005 yılları arasında 100.300 ton olmak
üzere, son otuz yılda, en az 471 bin ton asbest ithalatı yapılmıştır.
Üretim
ise bu rakamın yaklaşık yüzde 10'u kadardır. Dolayısıyla 1983 yılından, asbest
kullanımının tam yasaklandığı 2010 yılına değin kullanılmış bulunan 500 bin ton
asbest hastalık için büyük bir potansiyeldir. Bu miktarın kullanıldığı ürünler
ile ilgili, çalışanlar en az önümüzdeki otuz-kırk yıl boyunca asbestle temas
edeceklerdir.
Dolayısıyla
asbest konusundaki tehlikelerden sakınmak için ne gibi önlemler alınması gerektiğinin
araştırılması hayati ölçüde önem taşımaktadır.
2.-Van Milletvekili Bedia Özgökçe Ertan ve
22 milletvekilinin, özellikle Van'da olmak üzere Van Gölü Elektrik Dağıtım
AŞ'nin (VEDAŞ) kapsadığı illerdeki elektrik kesintilerinin nedenlerinin ve
olumsuz etkilerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/593)
Türkiye Büyük Millet Meclisi Başkanlığına
Özellikle
Van'da olmak üzere, Van Gölü Elektrik Dağıtım AŞ'nin (VEDAŞ) kapsadığı illerdeki
elektrik kesintilerinin nedenlerinin, esnaf ve bütün yurttaşlar üzerindeki
olumsuz etkilerinin, bu etkilerin giderilmesi için gerekli önlem ve
politikaların belirlenmesi amacıyla Anayasa'nın 98'inci ve İç Tüzük’ün 104'üncü
ve 105'inci maddeleri gereğince Meclis araştırması açılması için gereğini arz
ve teklif ederim. 
1)
Bedia Özgökçe Ertan  (Van)
2)
Meral Danış Beştaş  (Adana)
3)
Behçet Yıldırım  (Adıyaman)
4)
Berdan Öztürk  (Ağrı)
5)
Dirayet Taşdemir (Ağrı)
6)
Sırrı Süreyya Önder (Ankara)
7)
Ayşe Acar Başaran  (Batman)
8)
Mehmet Ali Aslan (Batman)
9)
Saadet Becerekli  (Batman)
10)
Hişyar Özsoy (Bingöl)
11)
Mizgin Irgat (Bitlis)
12)
Altan Tan (Diyarbakır)
13)
Çağlar Demirel (Diyarbakır)
14)
Feleknas Uca  (Diyarbakır)
15)
İmam Taşçıer  (Diyarbakır)
16)
Nimetullah Erdoğmuş  (Diyarbakır)
17)
Nursel Aydoğan  (Diyarbakır)
18)
Sibel Yiğitalp  (Diyarbakır)
19)
Ziya Pir  (Diyarbakır)
20)
Mahmut Toğrul  (Gaziantep)
21)
Abdullah Zeydan  (Hakkâri)
22)
Mehmet Emin Adıyaman  (Iğdır)
23)
Erdal Ataş  (İstanbul)

Gerekçe:
Gelişen
dünyada, teknolojinin baskın olduğu günlük hayatımızı sürdürebilmemiz için
elektrik de en az su kadar zaruri bir ihtiyaç hâline gelmiştir. Elektriğin de
âdeta temel haklardan biri olduğunu ve yaşamımızı sürdürmemiz için olmazsa
olmazlardan birini oluşturduğunu söylersek abartmış olmayız. Ne var ki, son on
yılda tüm Türkiye'de olduğu gibi, Van ve çevresindeki elektrik dağıtım
işletmesinin özelleştirilmesinden sonra elektrik arıza ve kesilmelerde önemli
artışlar meydana gelmiştir.
2013
yılında Özelleştirme İdaresi Başkanlığı tarafından yapılan ihale sonucunda Van,
Bitlis, Muş, Hakkâri elektrik dağıtım müesseselerinden oluşan Vangölü Elektrik
Dağıtım Anonim Şirketini (VEDAŞ) 118 milyon dolar karşılığında Türkerler
Holding AŞ satın almıştır. Van, Bitlis, Hakkâri ve Muş illerini kapsayan 43.492
kilometrekarelik alanda 2.082.470 nüfusa ve 485.318 aboneye hizmet veren VEDAŞ
3.829.628.862 kilovatlık enerjiyi lisansı kapsamındaki bölgede dağıtmaktadır.
Ancak Van genelinde yaşanan elektrik kesintileri bu enerjinin dağıtımında sorun
olduğunu ve bu özelleştirmenin Van ilinin yararına olmadığını düşündürmektedir.
Van
ve ilçelerinde elektrik dağıtımında yaşanan sıkıntılar sebebiyle ciddi bir
elektrik problemi yaşanmaktadır. Van merkez ve ilçelerinde yaşayan
yurttaşlarımız günlük rutin hâline gelen plansız, kısa ya da uzun süreli
elektrik kesintileriyle âdeta canından bezmiş ve hayat durma noktasına
gelmiştir. Elektrik kesintisi, gündelik hayatı aksatmanın yanı sıra özellikle kış
aylarında konut ve iş yerlerinin ısınma problemini de beraberinde
getirmektedir.
Çatışmalı
sürecin yeniden başlamasıyla zarar gören Van ekonomisine elektrik kesintileri
de darbe vurmaktadır. Voltaj değişimi nedeniyle bilgisayarlar dahi açılamamakta
ve elektrikli aletler sık sık arızalanmaktadır. Hangi sektörde çalışırsa
çalışsın, esnaf neredeyse her gün gerçekleşen kesintiler nedeniyle iş yapamaz
ve müşterilerini kaybeder hâle gelmiştir. Nitekim Van Esnaf ve Sanatkârlar
Odaları Birliği Başkanı da şehir içi dağıtım şebekesinin eski olması veya
kapasitesinin yetersizliği nedeniyle yaşanan arızaları ve elektrik
kesintilerini son aylarda 668 esnafın kepenk kapatma nedenlerinin arasında
sıralamıştır.
Van
ilinde yaşanan elektrik arıza ve kesintileri ile ilgili yaşanan sorunlar
yukarıda özetlenmiştir. Elektrik dağıtım hizmeti özelleştirilmiş olsa da bu
özelleştirmenin toplumda yarattığı olumsuz etkiyi gidermek için gerekli
denetimleri yapmak kamu kurumlarının sorumluluğudur. Van ili başta olmak üzere
VEDAŞ'ın görev ve yetki alanında olan bütün illerde, özellikle esnaf olmak
üzere elektrik kesintilerinin yurttaşlarda yarattığı mağduriyetin araştırılması
ve bu mağduriyetin giderilebilmesi için gerekli önlem ve politikaların
belirlenmesi amacıyla TBMM tarafından bir Meclis araştırması açılmasını talep
ederim.
3.-Van Milletvekili Bedia Özgökçe Ertan ve
22 milletvekilinin, Türkiye'de bulunan kadın mülteci ve sığınmacıların yaşadığı
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/594)
Türkiye Büyük Millet Meclisi Başkanlığına
Türkiye'de bulunan kadın mülteci ve sığınmacıların
yaşadığı sorunları ve bu sorunların giderilmesi için gerekli önlem ve
politikaların belirlenmesi amacıyla Anayasa'nın 98'inci ve İç Tüzük’ün 104'üncü
ve 105'inci maddeleri gereğince Meclis araştırması açılması için gereğini arz
ve teklif ederim. 
1)
Bedia Özgökçe Ertan (Van)
2)
Meral Danış Beştaş (Adana)
3)
Behçet Yıldırım (Adıyaman)
4)
Berdan Öztürk  (Ağrı)
5)
Dirayet Taşdemir (Ağrı)
6)
Sırrı Süreyya Önder (Ankara)
7)
Ayşe Acar Başaran  (Batman)
8)
Mehmet Ali Aslan (Batman)
9)
Saadet Becerekli (Batman)
10)
Hişyar Özsoy (Bingöl) 
11)
Mizgin Irgat (Bitlis)
12)
Altan Tan (Diyarbakır)
13)
Çağlar Demirel  (Diyarbakır)
14)
Feleknas Uca (Diyarbakır)
15)
İmam Taşçıer (Diyarbakır)
16)
Nimetullah Erdoğmuş  (Diyarbakır)
17)
Nursel Aydoğan  (Diyarbakır)
18)
Sibel Yiğitalp  (Diyarbakır)
19)
Ziya Pir  (Diyarbakır)
20)
Mahmut Toğrul  (Gaziantep)
21)
Abdullah Zeydan  (Hakkâri)
22)
Mehmet Emin Adıyaman  (Iğdır)
23)
Erdal Ataş  (İstanbul)
Gerekçe:
Birleşmiş
Milletler Mülteciler Yüksek Komiserliği (BMMYK) veri tabanına göre şimdiye
kadar 4.815.360 kişi Suriye'de yaşanan çatışmalardan kaçarak komşu ülkelere
sığınmıştır. Aynı veri tabanı, 2.715.789 Suriyeli mültecinin Türkiye makamları
tarafından kaydedildiğini göstermektedir. Bu durum, Türkiye'yi dünyada en fazla
mültecinin yaşadığı ülke yapmaktadır.
Türkiye'ye
yönelik göç akını, özellikle 2011 Nisan ayından beri artış gösterse ve
dikkatleri çekse de Türkiye her zaman ülkelerindeki baskı ve zulümden kaçan
insanlar için önemli bir göç merkezi olmuştur. Şöyle ki BMMYK Türkiye’nin 31
Ocak 2016 tarihli istatistiklerine göre ülkemizde Suriyeliler haricinde 253.952
sığınmacı ve mülteci bulunmaktadır. Türkiye'ye yönelik göç hareketlerini
değerlendirirken, bu sayının sadece BMMYK'ya kayıtlı kişilerden oluştuğunu ve
kayıt dışı ikamet eden çok sayıda kişi olduğunu da unutmamak gerekir.
Birleşmiş
Milletlerin sağladığı bilgiler, hem Suriye hem de diğer ülkelerden ülkemize
gelen mültecilerin yarısını kadınların oluşturduğunu ortaya koymaktadır. Yani
sadece yukarıdaki sayıları dikkate aldığımızda bile yaklaşık 1,5 milyon kadının
ülkesindeki baskı, zulüm ve şiddetten kaçıp Türkiye'ye geldiğini söylemek
mümkündür.
Türkiye'deki
göç politikalarının 2011'den beri Suriyeli mültecilere odaklanması, diğer
grupların sorunlarını görünmez kılmaktadır. Kaldı ki her mülteci ve sığınmacı
grubunun kendi içindeki çeşitliliği de göz ardı edilmekte ve mülteciler bir
bütün olarak değerlendirilmektedir. Ancak gerek sivil toplum örgütlerinin
raporları gerek BMMYK gibi uluslararası kuruluşların raporları gösteriyor ki
mülteci kadınlar yolculuklarının her aşamasında, çatışma sırasında ve kaçıştan
önce, sığınma ülkesinde, geri dönüş ve yerleştirme sırasında, bütünleşme
sürecinde erkeklere göre daha özel bir durum yaşamaktadır. Kadınlar, diğer
mülteci ve sığınmacılar için geçerli olan bütün göç nedenlerinin yanı sıra,
toplumsal cinsiyet temelli ayrımcılık ve esas olarak kadın olmalarından
kaynaklı zulüm ve baskılardan kaçmak için de ülkelerini terk etmek ve başka bir
ülkeye sığınmak zorunda kalırlar. Benzer şekilde, göç ettikleri ülkelerde de
toplumsal cinsiyete özgü sorunlar yaşayabilmektedir. Örneğin, aile içi şiddet,
adalete erişememe, Türkçe bilmedikleri ve kendi dillerinde çeviri sağlanmadığı
için hizmetlere erişememe ve eve hapsolma, ayrımcılık Türkiye'de mülteci
kadınların yaşadığı sorunların başında gelmektedir. Yolculuk sırasında
kadınların çokça maruz kaldığı cinsel şiddet, istismar ve taciz Türkiye'de de
mülteci ve sığınmacı kadınlar için risk oluşturmaya devam etmektedir.
Bu
sorunlar karşısında kamu kurum ve yardım kuruluşlarının da kadın mültecileri
korumakta başarısız oldukları mülteci alanında çalışanlarca sıklıkla ifade
edilmektedir. Kampların yetersiz olması, geri gönderme merkezlerindeki
koşulların insan onuruna yaraşır şekilde olmaması, uydu kentlerde ya da
şehirlerde kamp dışında kendi imkânlarıyla yaşamaya çalışanlara yeterli
hizmetlerin ve yardımın gitmemesi bu başarısızlık iddialarını maalesef
güçlendirmektedir. Özetle, Türkiye'deki kayıt ve yerleştirme süreci ile mülteci
ve sığınmacılara yönelik hizmetlerin toplumsal cinsiyete duyarsız olduğunu
söylemek mümkündür.
Yukarıda,
mülteci kadınların Türkiye'de yaşadığı sorunların sadece bir bölümüne yer
verilebilmiştir. Mülteci kadınların erkek mültecilere kıyasla daha farklı ve
özel korumaya ihtiyaçları olduğu gerçeği dikkate alınarak Türkiye'de bulunan
kadın mülteci ve sığınmacıların yaşadığı sorunların ve bu sorunların
giderilmesi için gerekli önlem ve politikaların belirlenmesi amacıyla TBMM
tarafından irade gösterilerek bir Meclis araştırması açılmasını talep ederim.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VIII.-ÖNERİLER
A) Siyasi Parti Grubu Önerileri
1.-AK PARTİ Grubunun, gündemin “Kanun
Tasarı ve Teklifleri ile Komisyonlardan Gelen Diğer İşler” kısmında bulunan 489
sıra sayılı Anayasa ve Adalet Komisyonları Üyelerinden Kurulu Karma Komisyon
Raporu’nun bu kısmın 1’inci sırasına; bastırılarak dağıtılan 493 sıra sayılı
Anayasa ve Adalet Komisyonları Üyelerinden Kurulu Karma Komisyon Raporu’nun ise
kırk sekiz saat geçmeden yine bu kısmın 2’nci sırasına alınmasına ve diğer
işlerin sırasının buna göre teselsül ettirilmesine ilişkin önerisi
25/7/2017
Türkiye Büyük Millet Meclisi Başkanlığına
Danışma
Kurulu 25/7/2017 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19 uncu maddesi gereğince Genel Kurulun onayına
sunulmasını arz ederim.
 İlknur İnceöz
 Aksaray
 AK
PARTİ Grup Başkan Vekili
Öneri:
Gündemin
“Kanun Tasarı ve Teklifleri ile Komisyonlardan Gelen Diğer İşler” kısmında
bulunan 489 sıra sayılı Anayasa ve Adalet Komisyonları Üyelerinden Kurulu Karma
Komisyon Raporu’nun bu kısmın 1’inci sırasına; bastırılarak dağıtılan 493 sıra
sayılı Anayasa ve Adalet Komisyonları Üyelerinden Kurulu Karma Komisyon
Raporu’nun ise kırk sekiz saat geçmeden yine bu kısmın 2’nci sırasına alınması
ve diğer işlerin sırasının buna göre teselsül ettirilmesi; 
Önerilmiştir.

BAŞKAN
– Adalet ve Kalkınma Partisi Grubu önerisi lehinde ilk söz Kırıkkale
Milletvekili Ramazan Can’a aittir. 
Buyurun
Sayın Can. (AK PARTİ sıralarından alkışlar) 
RAMAZAN
CAN (Kırıkkale) – Sayın Başkanım, değerli milletvekilleri; Genel Kurulu saygıyla
selamlıyorum. 
Grup
önerimizle, gündemin 1’inci sırasına 489 sıra sayılı Van Milletvekili Sayın
Tuğba Hezer Öztürk’le ilgili Karma Komisyon Raporu’nun görüşülmesini, yine
gündemin 2’nci sırasına da 493 sıra sayılı Şırnak Milletvekili Sayın Faysal
Sarıyıldız’la ilgili Adalet ve Anayasa Komisyonundan müteşekkil Karma Komisyon
Raporu’nun görüşülmesini, gündemin ilk iki sırasına alınmasını öneriyoruz. 
Burada
tabii ki bir hukuki süreçten bahsedebiliriz. Netice itibarıyla, Şırnak
Milletvekili Faysal Sarıyıldız’la ilgili, yine Van Milletvekili Sayın Tuğba
Hezer Öztürk’le ilgili gerek Türkiye Büyük Millet Meclisi Başkanlık Divanının
gerekse Adalet Bakanlığının, yine sayın milletvekillerinin kendi beyanlarından
yurt dışında görevli oldukları, netice itibarıyla bu görevlerinin siyasi bir
parti görevi olduğu, Faysal Sarıyıldız’la ilgili sağlık nedenlerini de ileri
sürerek izinli sayılmaları gerektiğinden bahisle Türkiye Büyük Millet Meclisine
müracaatları da var. Türkiye Büyük Millet Meclisi Divanı, toplanarak izinli
sayılıp sayılmamaları gerektiğini karara bağlamıştır. Netice itibarıyla bu
kararda devamsızlığın sabit olduğu gerek Adalet Bakanlığının gerekse tarafların
beyanlarından anlaşılmaktadır. İzinli sayılma talepleri… Özellikle İkinci
Yasama yılında üç aylık periyotta 47 birleşime katılmadıkları, İç Tüzük’ün de
138’inci maddesi gereğince bir ayda 5 birleşimi fazlasıyla aştığı tespit
edilmiştir. Netice itibarıyla bu tespite itiraz edilmiş, itiraz da Başkanlık
Divanınca değerlendirilerek reddedilmiştir ve İç Tüzük 138, Anayasa 84
muvacehesinde Türkiye Büyük Millet Meclisi Başkanlık Divanı ilgili raporları ve
itirazları neticeye bağlayan raporu Karma Komisyona havale etmiştir. Karma
Komisyon, biliyorsunuz, Anayasa ve Adalet Komisyonundan müteşekkil. Anayasa ve
Adalet Komisyonu aynı bir kanun çerçevesinde bu konuyu tartışmış, müzakere
etmiş ve bir rapora dercetmiştir. İşte, bu raporlardan biri 489 sıra sayısını,
diğeri de 493 sıra sayısını almıştır. 489 ve 493 sıra sayılı,
milletvekilleriyle ilgili devamsızlıktan bahisle Başkanlık Divanının raporu ve
neticesinde Karma Komisyon raporu neticeye ulaşmıştır ve Genel Kurula arz
edilmiştir. 
Bugün
itibarıyla grup önerimizde Türkiye Büyük Millet Meclisinde siyasi parti
grupları bu konuyu değerlendirecek, siyasi parti grupları ve Genel Kurul hitama
erdirecek. Tabii ki bu, Genel Kurulun kararıdır, Genel Kurulda Türkiye Büyük
Millet Meclisi içerisinde milletvekilleri salt çoğunlukla yani 276
milletvekilinin vereceği bir kararla neticeye erecektir diye düşünüyoruz. Bu
konuyu, Karma Komisyondan gelen 489 ve 493 sıra sayılı Adalet ve Anayasa
Komisyonu Raporlarını gündemin 1 ve 2’nci sırasına alarak Genel Kurulun
takdirlerine grup önerimizde sunuyorum.
Hepinizi
tekrar saygıyla selamlıyorum. (AK PARTİ sıralarından alkışlar)
BAŞKAN
– Teşekkür ediyorum.
Önerinin
aleyhinde ilk söz Manisa Milletvekili Özgür Özel’e aittir. 
Buyurun
Sayın Özel. (CHP sıralarından alkışlar)
ÖZGÜR
ÖZEL (Manisa) – Sayın Başkan, değerli milletvekilleri; hepinizi saygıyla
selamlıyorum.
Adalet
ve Kalkınma Partisinin arkası gelmez, sonu gelmez grup önerilerinden bir
tanesiyle karşı karşıyayız. Ülkeyi nasıl yönetiyorlarsa Meclisi de o şekilde
yönetiyorlar. Günlük politikalar, rüzgârın estiği yöne göre şekil almalar,
diklenmeden dik durmalar, rüzgâr sert eserse eğilmeler, bükülmeler, rüzgâr
durduğunda karşı tarafa doğru taarruza geçmeler ve ülke nasıl yönetiliyorsa
Meclis de öyle yönetiliyor. Yarın ne yapılacağından kimsenin haberi yok. Eğer,
Adalet ve Kalkınma Partisinde bu hafta Meclisteki İç Tüzük Değişikliği dışında
Meclis gündemine alınacak, yapılacak işlerle ilgili fikir sahibi olan, bilgi
sahibi olan biri varsa gelsin onu paylaşsın.
Sayın
Ramazan Can zor bir görev yerine getiriyor. Eline verilen metni gelip burada
izah etmek, savunmak, hele bunu yaparken 317 kişilik bir grupta -şöyle sayalım-
5, 7, 8, 11 Adalet ve Kalkınma Partili milletvekiline… Yani vatandaş seçiyor,
yolluyor, yüzde 5’i bile salonda değil. Dün konuştuk, zaten yönetme kabiliyeti
kaybedilmiş. Bugün, Adalet ve Kalkınma Partisi Genel Başkanı daha önce “metal
yorgunluğu” dediği tehlikeyi bu sefer de birbirine düşme, nefisle mücadele
etme, yapılan cihat tartışmalarını parti içinde bir yere getiriyor, “Siz
dışarıdaki savaşı kazanmadan önce bir içerideki savaşa bakın” diyor, “Cihat,
eldeki silahları bırakın, nefisle olur.” diyor. Yani Kabine değişikliğinde
görev bekleyen, görev hak ettiğini düşünen, memnuniyetsizliklerini açıkça ifade
eden, “Ya bu adamlar bakan olsun diye mi biz bu mücadeleye yıllarımızı verdik?
Yıllardır sus, sus, her görevlendirmede sus, ne olacak bizim sonumuz?” diyenler
ya da “Aramızda kardeşlik hukuku var.” deyip, “Hırsızlık yapan kardeşim de olsa
kolunu koparırım.” deyip bu lafı söylemenin sonucunda siyaseten kafası
koparılmış bir Başbakan ve onun kadrosundaki milletvekillerinin itilmiş,
kakılmış, tecrit edilmiş durumu. Göze görünmemek için gelmiyorlar buraya.
Gelmiyorlar ama ne hazindir ki bugün “Meclise gelmeyenlerin dokunulmazlığını
düşürelim.” diyorsunuz. Şimdi, isminde “adalet” olan bir parti, adalet
iddiasını ortaya koymuş olan bir parti bir kuralın, bir kanunun, bir tüzüğün,
bir müeyyidenin her tarafa, herkese eşit uygulanması gerektiğini bilir, söyler,
arkasında durur.
Şimdi,
bugün, 2 milletvekilinin devamsızlıklarından dolayı milletvekilliklerini sona
erdirmeyi konuşacaksınız. Peki, Ahmet Davutoğlu’nun Meclise devam ettiğini
gören var mı, bir önceki Başbakan? Ekibinin Meclise devam ettiğini gören var
mı? Görevden aldığınız, tecrit ettiğiniz, selam vermeye korktuğunuz ama
iktidardayken, güç ondayken karşısında sıraya geçilen, hürmetler bildirilen,
üzerine, kendilerine iltifatlar edilen o ekibin bugün buraya gelememe hâlini
yaratıyorsunuz ama Anayasa görüşmelerinde oy kullanma dışında buraya gelmemiş
birisine uygulamadığınız bir kuralı muhalefet partisi milletvekillerine uyguluyorsunuz.
Nerede kanun önünde eşitlik, nerede Anayasa’nın eşitlik ilkesi? Bunların hepsi
sizin siyasi tarihinize bu tutanaklarda geçecek eksi birer nottur, kara birer
lekedir, bunlar seçmenin de kulağına küpedir. 
“Yolsuzlukla,
yoksullukla, yasaklarla mücadele edeceğim.” deyip yolsuzluğu artıran, gelir
eşitsizliğini geldiğine göre yüzde 25 daha artıran, en üst, en zengin ile
fakirler arasındaki katmanlarda yüzde 6,5’tan yüzde 8,4’lere çıkaran,
“Yasaklarla mücadele edeceğiz.” deyip sadece yirmi gün sonra Tunceli’de
kendiliğinden kalkan OHAL’i ortadan kaldırmakla övünürken, onu billboard
yaparken “870 bin kilometrekare yüz ölçümüne sahip ülke.” diye yüz ölçümü
bildiğiniz yerin her santimetrekaresine OHAL uyguladığınız, “OHAL’i devlete
uygulayacağız.” diye yola çıkıp Cerattepe’de köyünün yolunu, ağacını
savunanlara, Soma’daki maden işçisinin acılı anasına toplanma, gösteri, yürüyüş
yasağı getirdiğiniz, TOMA’nızla Kenan Paşa’nın tankını aratmadığınız, copunuzla
Kenan Paşa’nın dipçiğini aratmadığınız, getirdiğiniz İç Tüzük’le Kenan Paşa’ya
“Rahmetli, demokrat adamdı, iyi adamdı.” dedirttiğiniz (CHP sıralarından
alkışlar) ve yapmış olduğunuz Anayasa değişikliğiyle 12 Eylül Anayasası’nı,
askerlerin postallarının altından çıkmış Anayasa’yı yapanlara rahmet
okuttuğunuz, onları arattığınız bir durumla karşı karşıyayız. 
Ülkeyi
öyle yönetiyorsunuz ki bunu… Sayın Davutoğlu’nu siyaseten eleştirdik, siyaseten
çekilmiş, tükenmiş kişilerle uğraşmak bizim işimiz değil ama onun üzerinden
size bir şey söylemek lazım: İşine gelince suspus oturanlar başına gelince
bülbül kesiliyor arkadaşlar. O yüzden, bugün suspus oturursanız günü
geldiğinde… Tabii, bir güvenceniz var “Cumhuriyet Halk Partisi varsa herkes
için var, bir tane mağduru, bir tane mazlumu yalnız bırakmaz, nasıl geçmişin zalimleri
bugün adalete muhtaç hâle geldiklerinde onlar için de insan haklarını, onlar
için de adaleti, onlar için de adil yargılanma hakkını savunuyorsa, gün gelir
bizi de CHP savunur.” diyorsunuz ama bugün suspus oturursanız yarın bülbül
kesildiğinizde sesiniz ne kadar güzel olursa olsun o nağmeleri bazı kulaklar
duymaz.
Bir
de şunu size çok açıklıkla söylemek lazım ki, bugün, yetiştirmeye çalıştığınız
nesil, ona verdiğiniz eğitim… Sayın Genel Başkan geçen hafta söyledi, biraz
önce, çıkmadan İnternet sitenize baktım, aynen duruyor. AK PARTİ Siyaset
Akademisi 10’uncu Dönem Ders Notları, elektronik kitap olarak da var, bastırıp
da dağıtmışsınız ve orada Sayın Tanel Demirel bakın ne söylüyor -bugün
yaptığınız siyasetin bizatihi kendisinin nereden kaynak aldığını, kendine neyi
referans aldığını ve gelecek kuşağa siyasetçi yetiştirirken ya da mevcut
kadrolarınızın niteliğini artırmaya çalıştığınız Siyaset Akademisinde
yaptığınız işe bakın- diyor ki: “Ayrıca, siyaset sadece demokratik yollardan
yapılmaz, kendi politikalarınızı yürütmenize engel olabilecek muhalefeti
fiziken ortadan kaldırmak, hapsetmek de siyasi faaliyetin kapsamı içinde
görülmelidir.” (CHP sıralarından alkışlar) Sayın Genel Başkan bunu geçen hafta
söyledi, bu hafta söyledi, biraz önce bana dedi ki: “İnternet sitelerine bak,
kaldırdılarsa teşekkür edersin, duruyorsa Meclis tutanaklarına geçir bunu.”
Şimdi tutanaklara geçirdik bakalım. Bu dersi alanlar dersi almış belli,
muhalefeti hapsetmek sizde, her yöntemle bastırmak sizde, kuşatmak sizde,
susturmak sizde. Dersi almışsınız da şimdi bir nesil yetiştiriyorsunuz ya
kindar ve dindar dediğiniz… Neslin dindar olmasında eğer ailesi çocuğun
yetişmesinde öyle bir şey düşünüyorsa, çocuğun rızası varsa, kul ile Allah
arasına kimse girmez, bir siyasi partinin talimatına kalmaz o iş. Ama kindar
nesil yetiştiriyorsanız kendi kuyunuzu, hepimizin kuyusunu kazıyorsunuz
demektir, bunu da görmek lazım. (CHP sıralarından alkışlar)
Diğer
yandan, tabii, bu siyaset akademisinin notları, bu siyaset akademisinin
söyledikleri, öğrettikleri bir yana bizim üzerinde durmamız gereken bir gerçek
var ki, eğitim. Parti içindeki eğitime verdiğiniz önem ortada ama yaptığınız iş
de ortada. Türkiye'deki eğitim sistemi, cihatçı bir eğitim sistemi, tek
referans alan bir eğitim sistemi. Bütün öğrencileri ve ailelerini tek dinden,
tek mezhepten, tek inançtan, etnisiteden gören, çoğulcu değil, çoğunluğun tek
tipleştirdiği ve onun üzerine kurduğu tahakkümle bir tornadan geçirmeye
çalıştığı eğitim sistemine karşı biz Cumhuriyet Halk Partisi olarak aydınlığı,
çağdaşlığı, bilimi, Atatürk’ün hedef gösterdiği muasır medeniyet seviyesindeki
ülkelerle gırtlak gırtlağa gelip onu iç politika malzemesi yapmayı değil de,
onlara bu saydığım bilimde, fende, teknolojide ve demokraside yetişmeyi ve
onları aşmayı hedefleyen bir siyasi parti olarak bu yaptığınız tahribatı
tamamen ortadan kaldıracak çağdaş, bilimsel bir eğitim sistemi hazırlığını
önümüzdeki seçimlerde halktan aldığımız vazifeden sonra hayata geçireceğiz.
“Eğitim”
demişken, “kültür” demişken, Halil İnalcık’ı, geçen sene bu gün kaybettiğimiz
ve İlber Ortaylı’nın “Halil İnalcık demek tamamen cumhuriyet imkânlarıyla
yetişmiş bir hoca demektir.” diyerek hem onun hakkını hem cumhuriyetin hakkını
teslim ettiği böylesi bir bilim ve ilim irfan insanını da saygıyla anıyor,
hepinize teşekkür ediyorum.
Sağ
olun, var olun. (CHP sıralarından alkışlar)
BAŞKAN
– Teşekkür ediyoruz.
İLKNUR
İNCEÖZ (Aksaray) – Sayın Başkan.
BAŞKAN
– Buyurun Sayın İnceöz.
İLKNUR
İNCEÖZ (Aksaray) – Az evvelki hatip konuşması içerisinde cevap verilmesi
zorunluluğu doğan, sataşmaya mahal verecek beyanatlarda bulunmuştur.
FİLİZ
KERESTECİOĞLU DEMİR (İstanbul) – Ne o?
BAŞKAN
– Ne söyledi Sayın İnceöz?
İLKNUR
İNCEÖZ (Aksaray) – Biraz evvel grubumuzu da itham edecek şekilde “AK PARTİ ne
yaptığını bilmiyor, dün grup önerisi verdi, bugün yeniden grup önerisi vermek
suretiyle...” gibi söylemlerde bulunmuştur. Bunlara cevap vermek gerekmektedir.

FİLİZ
KERESTECİOĞLU DEMİR (İstanbul) – Bu eleştiri değil mi?
BAŞKAN
– Buyurun Sayın İnceöz. (AK PARTİ sıralarından alkışlar) 
Lütfen
yeni bir sataşmaya meydan vermeyelim.
IX.-SATAŞMALARA İLİŞKİN KONUŞMALAR
1.-Aksaray Milletvekili İlknur İnceöz'ün,
Manisa Milletvekili Özgür Özel’in AK PARTİ grup önerisi üzerinde yaptığı
konuşması sırasında AK PARTİ Grubuna sataşması nedeniyle konuşması
İLKNUR
İNCEÖZ (Aksaray) – Sayın Başkan, değerli milletvekilleri; öncelikle tabii şunu
belirtmekte fayda var: Meclisin çalışmasıyla ilgili bu planlamalar bugünden
değil ya da dünden değil, çok önceden yapılmıştır. Bazen tabii, ülkemizin karşı
karşıya kaldığı durumlar çerçevesinde farklı konuları, gündemi burada bazen de
mutabakatla almak zorunluluğu ve zarureti doğmaktadır. Şu bilinmelidir ki,
Meclisi kapatmadan önce Meclisi 15 Temmuzda açacağımız ve İç Tüzük
görüşmelerini gerçekleştireceğimiz, komisyon çalışmalarının olacağı, arkasından
bu gündemin alınacağı herkesçe bilinmekteydi. Burada bu kürsüde o gün konuşma
yapan milletvekillerimiz, grup başkan vekillerimiz… Bunlar tutanaklarda
mevcuttur.
Aslında
bugün verilen grup önerisi yarın verilecekti ama görüşmeler neticesinde bugün
verilmesi, bugün gündeme alınması konusunda bir mutabakat oldu. Yarın
vereceğimiz grup önerisini bugün vermek suretiyle oylamasını gerçekleştirecek
şekilde… Bu karşılıklı görüşmeler neticesinde. Onun için, çıkıp burada “İktidar
ne yapıyor? Ne yaptığını bilmiyor, gündemi belirli değil.” gibi söylemleri
reddettiğimizi çok net ifade etmek istiyorum. Elbette ki, muhalefet bu anlamda
kendince beyanlarda bulunabilir ama bazı gerçekleri de halkımızın, milletimizin
gözünden kaçırmamak gerekmektedir. 
Burada
bizim parti içine yönelik, milletvekili arkadaşlarımıza… Bu, gerçekten çok
sıradan bir söylem, onu belirtmek istiyorum. Bizim, kendimizle ve ne
yapacağımızla ve takvimimizle, ülkemizin gerçekleriyle ilgilenmemiz gerektiğini
özellikle belirtmek istiyorum ve sorunlara karşı da çözüm önerici bir
muhalefeti bu anlamda beklediğimizi belirtmek isterim. 
Şimdi,
burada milletvekili arkadaşlarımızı mukayese ederken, bugün görüşmeye
başlayacağımız, biraz sonra görüşmelerini gerçekleştireceğimiz milletvekilleri
ile bunu kıyaslamanın çok büyük bir talihsizlik olduğunu özellikle belirtmek
istiyorum. Bunlara baktığımızda, birisi teröristin cenazesine katılmış, bir
diğeri ise Türk milletine, aziz Türk milletine, 780 bin kilometrekarenin bir ve
beraber kalabilmesi için şehit vermiş ve PKK’yla kırk yıldır mücadele eden
milletimizin gözüne bakarak…
(Mikrofon
otomatik cihaz tarafından kapatıldı) 
İLKNUR
İNCEÖZ (Devamla) – Sözlerimi tamamlayayım Sayın Başkan.
BAŞKAN
– Tamamlayın lütfen Sayın İnceöz.
İLKNUR
İNCEÖZ (Devamla) – “PKK sizi tükürüğüyle boğacaktır.” demek suretiyle, o
ifadeleri kullandıktan ve dokunulmazlıklar kalktıktan sonraki süreçte ülkeyi
terk etmiş, bugün her ikisinin de Türkiye Cumhuriyeti sınırları içerisinde
olmayan milletvekilleri olduğu ve Genel Kurul çalışmalarından da uzun süre ayrı
kaldığı, muhtemelen gelseler de zaten haklarında yürüyecek dosyalar olduğu için
de bu anlamda, bu ifadelerin arkasından yurt dışında kalmayı tercih
etmişlerdir.
MAHMUT
TOĞRUL (Gaziantep) – Mesela Pensilvanya’ya gidip başını örtmüş müdür acaba?
İLKNUR
İNCEÖZ (Devamla) – Bakın, canınız yandığında her seferinde bunları gündeme
getirmeyin.
MAHMUT
TOĞRUL (Gaziantep) – Sadece sizin canınız yandığında bir şey olmuyor!
İLKNUR
İNCEÖZ (Devamla) – Bakın, bizim duruşumuz çok nettir, 17-25 Aralıktan öncesi,
sonrası, böyle ucuz söylemlerle kimseye bu işi şahsileştiremezsiniz. 
MAHMUT
TOĞRUL (Gaziantep) – Orada gayet iyiydin! El pençeydin orada!
İLKNUR
İNCEÖZ (Devamla) – Bunları bu anlamda geçiyorum ve buradaki söylemlerin de bu
minvalde değerlendirilmesi gerektiğini, biraz sonra da görüşmelerini
yapacağımız konuşmaların çok önceden planlandığını…
MAHMUT
TOĞRUL (Gaziantep) – Sen neyi planlayarak Pensilvanya’ya gittin?
İLKNUR
İNCEÖZ (Devamla) – …tekrar hem milletvekili arkadaşlarımızın hem de kamuoyunun
doğru bilgilenmesi anlamında böyle bir konuşma yapma gereği doğmuştur.
Hepinizi
saygıyla selamlıyorum. (AK PARTİ sıralarından alkışlar)
MAHMUT
TOĞRUL (Gaziantep) – İkbal mi bekliyordunuz?
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Teşekkür ediyorum.
Sayın
Kerestecioğlu…
FİLİZ
KERESTECİOĞLU DEMİR (İstanbul) – Açıklama yapmaya gerek duymuyorum. Açıklama
yapmamın… Neden olduğunu söyleyeyim mi?
BAŞKAN
– Söyleyin.
FİLİZ
KERESTECİOĞLU DEMİR (İstanbul) – Sataşmadan, kapsamlı bir sataşmadan.
BAŞKAN
– Tamam, buyurun Sayın Kerestecioğlu.
2.-İstanbul Milletvekili Filiz
Kerestecioğlu Demir'in, Aksaray Milletvekili İlknur İnceöz’ün sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
FİLİZ
KERESTECİOĞLU DEMİR (İstanbul) – Şimdi, biz, Sayın İlknur İnceöz’ün
Pensilvanya’da çektirmiş olduğu fotoğraflara bakarak deseydik ki “Kendisi terör
örgütü üyesidir. Ve tabii ki nasıl karşılaştırabilirsiniz siz bizim vekillerimizle?
Yani mümkün mü? Bizim vekillerimiz devamsızlık yapmışlar, kendisi ise bir terör
örgütü üyesi.” Ne hissederdiniz? Yüksek yargıç mısınız siz? Bunu defalarca
buradan ifade ettim, hanginiz yüksek yargıçsınız? 
İLKNUR
İNCEÖZ (Aksaray) – İfadeleri çok açık ve net.
FİLİZ
KERESTECİOĞLU DEMİR (Devamla) – Hanginiz mahkemesiniz? Kapatın o zaman
mahkemeleri! Kapatın o zaman mahkemeleri! 
SİBEL
YİĞİTALP (Diyarbakır) – Hâkim, savcı sizsiniz zaten!
FİLİZ
KERESTECİOĞLU DEMİR (Devamla) – Yargıya gerek yok, zaten siz burada
yargılıyorsunuz. Ne o, konuşulmuş, zaten bunlar aramızda anlaşılmış, yarın
getiriliyormuş da bugün getirilmiş! Biz “hayır” deseydik getirmeyecek miydiniz?
Çoğunluk tahakkümünü uygulamıyor musunuz bu Mecliste? Sürekli siz ne derseniz o
olur iktidarı değil mi bu iktidar? Ama biz yargılama olmadan, cezası
kesinleşmeden kimse hakkında bu ithamlarda bulunmayız. Biz sizinle aynı
seviyede değiliz. Şimdi oradan çıkacaksınız, çıkacaksınız, vekillerimizle
ilgili, akademisyenlerle ilgili, Cumhuriyet gazetesi çalışanlarıyla ilgili,
öğrencilerle ilgili, herkesle ilgili atacaksınız tutacaksınız, yargıç yerine
kendinizi koyacaksınız, ondan sonrasında da ne o, “demokratik siyaset,
demokratik Meclis” deyip yerinize oturacaksınız. Yok böyle bir şey! Biz kimsenin
bunları bu şekilde söylemesine izin vermeyiz, tahammül etmeyiz. Bunu da böyle
bilin. Barışçıl bir siyaset izliyoruz ama sabrımızın da bir sınırı vardır.
Benim gibi bir insanı da buradan bağırttırıyorsunuz ya bunu yaparak, bunun da
sebebi sizlersiniz aynı şekilde. 
SALİH
CORA (Trabzon) – Hiç yakışmıyor, öyle bağırma.
FİLİZ
KERESTECİOĞLU DEMİR (Devamla) – Sözlerinizin arkasında duracak şekilde konuşun,
geçmişinize de sahip çıkacak şekilde konuşun. (HDP sıralarından alkışlar) 
İLKNUR
İNCEÖZ (Aksaray) – Hiç şüphen olmasın.
VIII.-ÖNERİLER (Devam)
A) Siyasi Parti Grubu Önerileri (Devam)
1.-AK PARTİ Grubunun, gündemin “Kanun
Tasarı ve Teklifleri ile Komisyonlardan Gelen Diğer İşler” kısmında bulunan 489
sıra sayılı Anayasa ve Adalet Komisyonları Üyelerinden Kurulu Karma Komisyon
Raporu’nun bu kısmın 1’inci sırasına; bastırılarak dağıtılan 493 sıra sayılı
Anayasa ve Adalet Komisyonları Üyelerinden Kurulu Karma Komisyon Raporu’nun ise
kırk sekiz saat geçmeden yine bu kısmın 2’nci sırasına alınmasına ve diğer
işlerin sırasının buna göre teselsül ettirilmesine ilişkin önerisi (Devam)
BAŞKAN
– Adalet ve Kalkınma Partisi Grubu önerisi lehinde ikinci söz Bilecik
Milletvekili Halil Eldemir’e aittir.
RAMAZAN
CAN (Kırıkkale) – Sayın Başkanım… Sayın Başkanım, sadece tutanaklara geçmesi
için…
BAŞKAN
– Daha bitmedi, birleşimi kapatmadım. Bir saniye…
Buyurun
Sayın Eldemir. (AK PARTİ sıralarından alkışlar) 
HALİL
ELDEMİR (Bilecik) – Sayın Başkanım, değerli milletvekilleri, AK PARTİ
Grubumuzun İç Tüzük’ün 19’uncu maddesi uyarınca vermiş olduğu grup önerimizin
lehine söz almış bulunuyorum. Bu vesileyle sizleri, sizlerin nezdinde de aziz
milletimizi saygıyla selamlıyorum. 
Dün
akşam saat gece yarısından sonra 01.42’de hepinizin bildiği gibi 492 sıra
sayılı Türkiye Büyük Millet Meclisi İçtüzüğü'nde Değişiklik Yapılmasına Dair
Teklif’imizi görüşüyor idik. Geneli üzerindeki konuşmalarımızı tamamladık.
Birinci bölümle ilgili de üç parti grubumuz konuşmalarını yaptı.
Şimdi,
bugünkü vermiş olduğumuz grup teklifi de Türkiye Büyük Millet Meclisi
Başkanlığının göndermiş olduğu iki tezkerenin, 489 ve 493 sıra sayılı
tezkerelerin öne alınmasıyla ilgili. İç Tüzük’e uygun olarak vermiş olduğumuz
bu önerinin Genel Kurulun takdirinde olduğunu özellikle ifade etmek isterim.
Değerli
milletvekili arkadaşlarım, bugünkü birleşimin başında, gündem dışı konuşmalarda
Cumhuriyet Halk Partisi Bilecik Milletvekilimiz Sayın Yaşar Tüzün burada bir
konuşma yaptı. Ben kendisine özellikle teşekkür ediyorum Bilecik’i gündeme
taşıdığı için ancak bir hususta da bir düzeltme yapma ihtiyacı hissettim. O
konuda da birkaç cümle bir şeyler söylemek isterim.
Bilecik
ilimize yapılan bakan ziyaretleri bir protokol ziyareti değildir. Eğer biz bu
şekilde bir değerlendirmede bulunmuş olursak bir yanlışlık ve bir haksızlık
yapmış oluruz. Yaklaşık olarak son bir yıl içerisinde gelen 7 bakanımızın her
biri, bakanlığının Bilecik’le alakalı, yatırımlarıyla alakalı konuları yakinen
takip etmişlerdir. Orman ve Su İşleri Bakanımız Bilecik’e geldiğinde, gerek
Devlet Su İşleri gerek Millî Parklar gerek Orman Genel Müdürlüğü gerek
Meteoroloji Müdürlüğü bunlarla alakalı koordinasyon görevlerini, koordinasyon
toplantılarını yapmış ve yatırımları değerlendirmiştir. Ulaştırma, Denizcilik
ve Haberleşme Bakanımız geldiği zaman, Bilecik’te devam eden kara yolları
yatırımı ve özellikle hemşehrilerimizin beklediği yatırımlarla alakalı konuları
da takip etmiştir. Bilecik bu konuda, şu anda, kara yolları yatırımları
anlamında bir şantiye hâlindedir. Burada da Söğüt-Bozüyük arasındaki yolumuzun
da müjdesini vermiştir. Bilecik’i Bursa’ya bağlayan Yenişehir yolumuzda da
sayın milletvekilimizin ifade ettiği gibi, uzunca bir mahkeme süreci
yaşanmıştır ancak şu anda çalışmalar tüm hızıyla devam etmektedir.
Sağlık
Bakanlığı yatırımlarında da Bilecik Devlet Hastanemizin temeli atılmıştır.
Bilecik Devlet Hastanemiz de tüm hızıyla devam ediyor. Sadece bununla da
yetinmiyoruz. Önümüzde şu anda da Bozüyük devlet hastanemizin de uygulama
projeleri yapılmaktadır. 
Ben
eğer Mecliste yasama faaliyetlerimiz devam etmiyorsa bakanlarımızın bu
konulardaki Bilecik ziyaretlerinin ve konularıyla ilgili toplantılarının
hepsine katılmaya gayret ediyorum, bundan sonra da katılmaya çalışacağım. Ümit
ediyorum, sayın vekilimizin de vakti müsait olursa, bu ziyaretlere kendisi de
destek verirse, teşrif ederse bakanlarımızın Bilecik için yaptıklarını hep
birlikte görmüş oluruz. 
Ben
İç Tüzük’ün 19’uncu maddesine göre vermiş olduğumuz grup önerimizi Genel
Kurulun takdirine sunuyor, hepinizi tekrar saygıyla selamlıyorum. (AK PARTİ
sıralarından alkışlar) 
BAŞKAN
– Teşekkür ediyorum. 
Sayın
Can, buyurun, siz bir şey söyleyecektiniz. 
RAMAZAN
CAN (Kırıkkale) – Sayın Başkanım, aslında sataşma yaptı CHP grup başkan vekili.

ÖZGÜR
ÖZEL (Manisa) – Ne sataştım? 
RAMAZAN
CAN (Kırıkkale) – Sataşmadan söz almayacağım, tutanaklara geçmesini istiyorum. 
Kendisine
de teessüflerimi bildiriyorum, kendisine de hiç yakıştıramadım. Biz defaatle
burada konuşmalar yapıyoruz. Bir hukukçuyum, elimizden geldiğince Meclis
çalışmalarına katkıda bulunmak istiyoruz. Kaldı ki AK PARTİ yöneticilerinin
bize bir talimatı olsa, elimize bir şey tutuştursalar onu da okumaktan
gocunmayız. Kendi dağarcığımızda bir şeyler vardı, hukuki bir değerlendirme
yaptım. 
Genel
Kurula arz ederim, saygılar sunarım. (AK PARTİ sıralarından alkışlar) 
BAŞKAN
– Ramazan Can candır, bütün Genel Kurul bilir, en çok da Sayın Özel bilir. Öyle
demek istememiştir Sayın Özel. 
ÖZGÜR
ÖZEL (Manisa) – Sayın Başkan, tutanağa bakacağım ama “Eline bir şey
tutuşturuluyor, okuyor.” demedim. Eğer öyle anlaşıldıysa onu geri alıyoruz.
Ramazan Can’ın kendi grubuna yapmış olduğu katkıya da saygı duyuyorum. Keşke
herkes onun gibi Meclise devam etse. 
BAŞKAN
– Eyvallah, teşekkür ediyoruz. 
Şimdi
Adalet ve Kalkınma Partisi Grubu önerisi aleyhinde ikinci ve son konuşmacı Mardin
Milletvekili Mithat Sancar. 
Buyurun
Sayın Sancar. (HDP sıralarından alkışlar) 
MİTHAT
SANCAR (Mardin) – Sayın Başkan, değerli milletvekilleri; evet, gündeme dair bir
grup önerisi getirdi AKP. İki milletvekilimizin vekilliğinin devamsızlık
nedeniyle düşürülmesine dair fezlekelerin öncelikle görüşülmesi isteniyor.
Biraz önce, AKP grup başkan vekili burada konuşurken fezlekeler konusunu da bir
kenara bıraktı, doğrudan hüküm veren mahkeme konumuna geçti. 
Biraz
sonra bu fezlekeler görüşülürken iki değerli arkadaşımız bu iddiaların hepsini
yerle bir edecekler, ona dair fazla bir şey söylemeyeceğim. Sırrı Süreyya Önder
ve Meral Danış Beştaş bu fezlekeler görüşülürken savunma hakkını bu
vekillerimiz adına kullanacaklar ve bu iddialarınızın ne kadar haksız, dayanaksız
ve hatta çirkin olduğunu sizlere de anlatacaklar, tabii Genel Kurulda
bulunursanız; bulunmazsanız da kamuoyuna ve halklarımıza bu dertlerini en iyi
şekilde anlatacaklar, şimdiden bunu belirtmiş olayım. 
Aslında
İç Tüzük’le ilgili tartışmalar bir yandan devam ediyor ve orada da getirilen
düzenlemelerin tam bir diktatörlük, hatta ötesi, faşizm düzenlemeleri olduğunu
anlatmaya çalışıyoruz. Bazen kıyaslamalar yapıyoruz. Bu kıyaslamalar AKP
Grubunu rahatsız ediyor görünüyor. Dün, bu tür bir düzenlemenin, burada, şimdi,
İç Tüzük’te getirilmek istenen düzenlemenin bir benzerinin sadece İsrail’de
olduğunu söylemiştim. Evet, İsrail’de sağcı ırkçı bir blok var iktidarda ve
onlar, milletvekillerinin milletvekilliğinin sadece fikirlerini açıkladıkları
için düşürülmesini öngören bir kanunu kabul ettirdiler parlamentoya. Bu kanunda
iki sebeple, milletvekillerinin dokunulmazlığı kaldırılmadan, genel kuruldaki
oylamayla vekilliklerinin düşürülmesi düzenleniyor. Nedir bu iki sebep? İsrail
devletine karşı ırkçı tahriklerde bulunmak ve İsrail devletine karşı yürütülen
silahlı mücadeleye destek olmak. Çok tanıdık bu argümanlar değil mi? Bu
kıyaslamalardan rahatsız oluyorsanız size önerim şu: O zihniyetleri burada
takip etmeyin, o iktidarların yaptıklarını yapmayın. Yaparsanız biz size
buradan ayna tutarız, yüzünüz varsa bakarsanız, bakamıyorsanız başınızı önünüze
eğin. 
Neden
geldi bu düzenlemeler? İki tane önemli nedeni var. Biliyorsunuz, İsrail’de
yaşayan, nüfusun yüzde 20’si oranında Arap azınlık var İsrail vatandaşı ve onlar
da seçimlere katılıyorlar. Partiler kurdular ve en son seçimde de birleşik
listeyle 13 milletvekilliği kazanarak Knesset’e, İsrail Parlamentosuna
girdiler. Çok etkili bir muhalefet yapıyor oradaki Arap milletvekilleri ama
ırkçı sağcı iktidar bundan çok rahatsız. Mesela, bu blok içinde yer alan
partilerden birinin 3 milletvekili, İsrail güvenlik kuvvetlerinin haksız yere
öldürdüğü 3 Arap genci için taziye ziyaretinde bulundular, ailelerine
başsağlığı dilemek için gittiler. Sadece ziyarette de bulunmadılar, aynı
zamanda bir dakika saygı duruşunda bulundular. Netanyahu çıktı, bunlara karşı
bir linç kampanyası başlattı, dedi ki: “Bunlar teröristtir, teröristlerin
mecliste yeri yoktur.” Ama milletvekilleri yılmadılar. Birleşik listeye mensup
Arap milletvekillerinin, sizi utandıracak dürüstlük ve cesarette bir başka
girişimleri de var. Ne yaptılar? Dediler ki: “Mavi Marmara operasyonuna katılan
İsrail askerlerinin tamamı katildir.” Bir şey daha dediler: “Gazze’ye bomba
yağdıran İsrail ordusu uçaklarını kullanan pilotlar teröristtir.” Netanyahu
çıldırdı ve hemen bu kampanyayı bir sonuca eriştirmek istedi, Balat Partisinin
kapatılması için yüksek mahkemeye dava açıldı. Yüksek mahkeme dedi ki: “Bunlar
siyaset hakkını kullanıyorlar, bu nedenle partiyi kapatmam.” Reddetti kapatma
davasını ama Netanyahu’nun içi soğumuyor, dedi ki: “Hayır, biz teröristleri bu
parlamentoda barındırmayacağız. Bunlar devletten para alarak İsrail devletine
karşı terörist faaliyetleri destekleyemezler.” İsrail Cumhurbaşkanı uyardı
Netanyahu’yu, dedi ki: “Yapmayın, eğer böyle bir kanun çıkarırsanız bunun tek
anlamı var: Arap azınlığa karşı ırkçı politika izlemiş olursunuz.” İsrail’deki
sol partiler de buna karşı çıktılar, dediler ki: “Bunun tek sebebi var, ırkçı
zihniyeti kanunlara dönüştürmek.” Güçlü bir tepki doğdu ama ırkçı sağcı blokun
İsrail Parlamentosunda yeterli çoğunluğu vardı, o nedenle bu yasayı geçirdiler.
Tabii, bu yasayı geçirinceye kadar Arap milletvekillerinin başka cezalarla söz
hakkını kısmak istediler. Mesela, iki aya varan geçici çıkarma cezaları
verdiler. Neden? Mazlum bir halkın haklarını savundukları için. Peki, mazlum
bir halkın haklarını savununca neyle yaftalandılar? Teröristlikle. İşte sizin
yaptığınız budur. İsrail’in ırkçı ve sağcı zalim iktidarının zihniyetini aynen
uyguluyorsunuz. Gidin, bakın, Diyarbakır’da bugün demokratik siyaset adına
barışçıl bir eylem yapıyor milletvekillerimiz, etrafları tel örgülerle
çevrilmiş, sayısız TOMA var. Önceki gün burada, Güven Park’ta polis
göstericilerin kolunu kırarak gözaltı yaptı. İsrail polisinin orada, İsrail’de
Araplara yaptıklarından ne farkı bunun? Mescid-i Aksa’ya ilişkin bu iktidarın,
İsrail sağcı ırkçı iktidarının yaptığı uygulamalar haksızdır, zalimcedir ama
onlara karşı çıkma meşruiyeti sadece her yerde zulme karşı çıkanlarındır.
Lütfen, Hükûmetinize söyleyin, siz de bu uyarımı dikkate alın, İsrail’in
Mescidi Aksa’daki bu zulmünü siz kınamayın, siz kınayınca İsrail daha da
yapıyor çünkü “Bir zalimin bana ders vermeye hakkı yoktur.” diyor. Haksız mı?
Evet, zalimler birbirini kınamasın ama mazlumlar ve herkes için adalet
isteyenler her yerde her şekilde zulme karşı çıkma meşruiyetine sahiptirler. O
nedenle size bu aynayı tutmak zorundayız değerli arkadaşlar. Bizler bu vicdan
ve adalet nöbetini sürdüreceğiz, tıpkı İsrail’deki Arap milletvekillerinin
yaptığı gibi, demokratik siyaseti sonuna kadar takip edeceğiz ve demokratik
siyasette ısrar edeceğiz. Peki, İsrail neden bu kadar zulüm yapıyor, sormuyor
musunuz kendinize? Sırf genlerinde zalimlik var diye mi yapıyor Netanyahu gibi
ırkçı hükûmetler? Hayır; Filistin sorununda barışçıl, demokratik, eşitlikçi bir
çözümü reddettikleri için zalimleşiyorlar. Bu politikaları izlemeyen her
yönetim zalimleşir. Belki olduğundan daha fazla ırkçılaşır, belki olduğundan,
olabileceğinden daha fazla yüzsüzleşir, pervasızlaşır. İşte İsrail’deki
sağcıların, İsrail’deki ırkçıların pervasızlığının da yüzsüzleşmesinin de
sürekli zulmü artırmasının nedeni de Filistin halkının haklarını kabul
etmemeleridir, Filistin halkı adına yapılan demokratik siyaseti sürekli zulümle
boğmalarıdır. Aynı şeyi AKP de yapıyor. Eğer demokratik, barışçıl, eşitlikçi
bir çözümü kabul etmezseniz, savaş politikalarında ısrar ederseniz, yasaklarda
zulümlerde ısrar ederseniz sizin de geleceğiniz yer şu an büyük öfkeler yağdırdığınız
İsrail’deki ırkçı sağcı zihniyettir. Ama ona karşı İsrail’de bütün demokratlar
ve vicdan sahibi insanlar, Arap halkı da Filistin halkı da direniyor biz de
burada bütün vicdan sahibi insanlarla sizin bu politikalarınıza sonuna kadar
direneceğiz. Zalimlerin sonu aynıdır, bunu unutmayın; mazlumların kazanması da
kaçınılmazdır. 
Saygılarımla
efendim. (HDP sıralarından alkışlar)
BAŞKAN
– Teşekkür ediyorum. 
III.-
YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talebimiz var efendim.
BAŞKAN
- Adalet ve Kalkınma Partisi Grup Önerisini oylarınıza sunmadan önce bir
yoklama talebi var, önce bu talebi gerçekleştireceğiz. 
Sayın
Özel, Sayın Engin, Sayın Hürriyet, Sayın Erol, Sayın Basmacı, Sayın İlgezdi,
Sayın Usluer, Sayın Şeker, Sayın Kayışoğlu, Sayın Demir, Sayın Akaydın, Sayın
Sarıbal, Sayın Tarhan, Sayın Koç, Sayın Balbay, Sayın Bektaşoğlu, Sayın Arık,
Sayın Gürer, Sayın Bekaroğlu, Sayın Tuncer. 
Yoklama
için üç dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı yoktur. 
Birleşime
yirmi dakika ara veriyorum. 
Kapanma Saati: 16.51
İKİNCİ OTURUM
Açılma Saati: 17.19
BAŞKAN: Başkan Vekili Ahmet AYDIN
KÂTİP ÜYELER:
Ali Haydar HAKVERDİ (Ankara), Mustafa AÇIKGÖZ (Nevşehir)
-------0-------
BAŞKAN – Türkiye
Büyük Millet Meclisinin 118’inci Birleşiminin İkinci Oturumunu açıyorum. 
III.-
YOKLAMA
BAŞKAN
– Adalet ve Kalkınma Partisi grup önerisinin oylamasından önce istem üzerine
yapılan yoklamada toplantı yeter sayısı bulunamamıştı. Şimdi yoklama işlemini
tekrarlayacağım.
Yoklama
için beş dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı)
BAŞKAN
– Toplantı yeter sayısı vardır.
VIII.-ÖNERİLER (Devam)
A) Siyasi Parti Grubu Önerileri (Devam)
1.-AK PARTİ Grubunun, gündemin “Kanun
Tasarı ve Teklifleri ile Komisyonlardan Gelen Diğer İşler” kısmında bulunan 489
sıra sayılı Anayasa ve Adalet Komisyonları Üyelerinden Kurulu Karma Komisyon
Raporu’nun bu kısmın 1’inci sırasına; bastırılarak dağıtılan 493 sıra sayılı
Anayasa ve Adalet Komisyonları Üyelerinden Kurulu Karma Komisyon Raporu’nun ise
kırk sekiz saat geçmeden yine bu kısmın 2’nci sırasına alınmasına ve diğer
işlerin sırasının buna göre teselsül ettirilmesine ilişkin önerisi (Devam)
BAŞKAN
– Adalet ve Kalkınma Partisi grup önerisini oylarınıza sunuyorum: Kabul
edenler… Kabul etmeyenler… Öneri kabul edilmiştir.
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım.
VII.-BAŞKANLIĞIN GENEL KURULA SUNUŞLARI
(Devam)
B) Önergeler
1.-İstanbul Milletvekili Mustafa Sezgin
Tanrıkulu'nun, (2/275) esas numaralı Belediye Gelirleri Kanununda Değişiklik
Yapılması Hakkında Kanun Teklifi’nin doğrudan gündeme alınmasına ilişkin
önergesi (4/103)
Türkiye Büyük Millet Meclisi Başkanlığına
(2/275)
esas numaralı Kanun Teklifi’mizin İç Tüzük’ün 37’nci maddesine göre doğrudan
Genel Kurul gündemine alınmasını arz ederim.
Saygılarımla.
 Mustafa
Sezgin Tanrıkulu
 İstanbul
BAŞKAN
– Önerge üzerinde, teklif sahibi, İstanbul Milletvekili Mustafa Sezgin
Tanrıkulu.
Buyurun
Sayın Tanrıkulu. (CHP sıralarından alkışlar)
(İstanbul
Milletvekili Mustafa Sezgin Tanrıkulu’nun rulo hâlinde hazırladığı materyalleri
Meclis kürsüsüne getirmesi)
BAŞKAN
– Sayın Tanrıkulu, süre işlemeye başladı yalnız ha, açtım mikrofonu.
BÜLENT
TURAN (Çanakkale) – Sayın Başkan, Tüzük’te yok, siyasi etikte yok, bu nedir
böyle Allah aşkına ya?
BAŞKAN
– Bakın, arkadaşlar, lütfen ciddiyetimizi muhafaza edelim.
BÜLENT
TURAN (Çanakkale) – Basın toplantısı yapsın, orada görelim Sayın Başkan.
BAŞKAN
– Burası böyle, tiyatro alanı değil.
BÜLENT
TURAN (Çanakkale) – İç Tüzük’ün ne denli haklı olduğunu gösteren en iyi
fotoğraf.
Süreyi
başlatın Sayın Başkan.
BAŞKAN
- Sayın Tanrıkulu, bakın, sürenizi açtım ben, takdir sizin, isterseniz
konuşmayın.
BÜLENT
TURAN (Çanakkale) – Beş dakika oldu başlayalı zaten.
BAŞKAN
- Bakın, bu yapılan hiç yakışmıyor.
BAYRAM
ÖZÇELİK (Burdur) – Ya, hiç akıllı adam işi mi bunlar?
BÜLENT
TURAN (Çanakkale) – Kocaman adamsın ya, hâle bak!
BAŞKAN
– Burası müsamere salonu değil; burası böyle, ciddiyetin muhafaza edileceği bir
yer, lütfen…
İLKNUR
İNCEÖZ (Aksaray) – Sayın Başkanım, kabul edilebilir bir durum değil bu, buna
müsaade etmeyin lütfen.
BAYRAM
ÖZÇELİK (Burdur) – Hangi Mecliste oldu böyle şey?
BÜLENT
TURAN (Çanakkale) – Sayın Başkan, biz bunları ortaokuldayken yapıyorduk.
BAŞKAN
– Sayın Tanrıkulu…
Sayın
milletvekilleri, birleşime beş dakika ara veriyorum.
Kapanma Saati: 17.22
ÜÇÜNCÜ OTURUM
Açılma Saati: 17.33
BAŞKAN: Başkan Vekili Ahmet AYDIN
KÂTİP ÜYELER:
Ali Haydar HAKVERDİ (Ankara), Mustafa AÇIKGÖZ (Nevşehir)
-------0-------
BAŞKAN
– Türkiye Büyük Millet Meclisinin 118’inci Birleşiminin Üçüncü Oturumunu
açıyorum. 
İç
Tüzük’ün 37’nci maddesine göre verilen önergenin görüşmelerinde kalınmıştı. 
Söz
sırası, teklif sahibi olarak İstanbul Milletvekili Mustafa Sezgin
Tanrıkulu’nundur.
Yalnız,
sayın milletvekilleri, şu görüntü hiç hoş bir görüntü değil, yani bu tür
şeylerin tekrarlanmaması dileğimle süreyi başlatıyorum.
Buyurun
Sayın Tanrıkulu. (CHP sıralarından alkışlar)
MUSTAFA
SEZGİN TANRIKULU (İstanbul) – Sayın Başkan, değerli milletvekilleri; İç
Tüzük’ün 37’nci maddesi uyarınca söz almış bulunuyorum, hepinizi saygıyla
selamlıyorum.
Değerli
arkadaşlar, bu dönemin başında, İç Tüzük’ün 37’nci maddesi uyarınca, verdiğim
kanun tekliflerini Genel Kurulda görüştürmeye başlamıştım. Bu kanun
tekliflerinde 17 kere konuştum ben geçtiğimiz dönemde. Bugünden önce, toplam
seksen beş veya doksan dakika konuşmuşum, isteyen tüm arkadaşlar da bu hakkı
kullanmışlar, muhalefet partileri dâhil olmak üzere. Esas itibarıyla İç
Tüzük’ün 37’nci maddesindeki -kanun teklifi verme- hak muhalefetin kullanması
gereken bir hak. Yani bugüne kadar hangi iktidar partisi milletvekili bir kanun
teklifi vermiş ki görüşülmemiş? Mutlaka Hükûmet tasarısı olarak gelmiş. Biz, İç
Tüzük’ün bize tanıdığı bu hakla sizin görmediğiniz, size gelmeyen toplumun
değişik kesimlerinin sorunlarını salı günleri beş dakika, beş dakikada ilave
olmak üzere on dakika gündeme getirdik ama ben biliyorum ki bizim bu
konuşmalarımız Adalet ve Kalkınma Partisi çoğunluğuna rahatsızlık verdi. Neden
rahatsızlık verdi? Kanunların içeriği, gündeme denk düşen içerikleri... Burada
el kaldırdığınız zaman da ben inanıyorum ki birçok milletvekili de yani
istemeden el kaldırdı, gündeme ilişkin.
UĞUR
AYDEMİR (Manisa) – Yok, hepimiz isteyerek el kaldırdık.
MUSTAFA
SEZGİN TANRIKULU (Devamla) – Mesela, Diyarbakır Cezaevinin müze olması.
Diyarbakır Cezaevinin müze olmasının kanun teklifini buraya getirdim, buraya
getirdim 24 Eylülde ama ret oyu çıktı. Veya Madımak’ın utanç müzesi olmasını,
yine ret çıktı. Veya cemevlerinin ibadethane olması, ret çıktı. Taşeron
işçilerin sorunları, ret çıktı. Toplantı ve Gösteri Yürüyüşleri Yasası’na ek,
ret çıktı. Burada çoğunluk olarak sizler el kaldırdınız bütün bunlara. Bakın
burada listesi var. Daha gelecekti ama bu örneklerin bu Parlamentoda
konuşulmasını istemediniz. Bu nedenle, verdiğim kanun tekliflerini rulo yaptım
buraya getirdim. Bundan sonra da konuşmamızı istemiyorsunuz. 
Bakın,
bu gündemle sizin alakanız yok çünkü size gelmiyor. Doğal olarak size gelmiyor
bu sorunlar, bizlere daha fazla geliyor. Bu taşeron niye size gelsin? Taşeronun
mimarı Adalet ve Kalkınma Partisi. Gelmez sizlere ama bize geliyor bu sorunlar.

BENNUR
KARABURUN (Bursa) – Bize de geliyor.
MUSTAFA
SEZGİN TANRIKULU (Devamla) – Veya işkence davalarında zaman aşımı meselesi.
Geliyor mu sizlere? Hayır gelmiyor, bu sorun yine bize geliyor. 
ORHAN
DELİGÖZ (Erzurum) – Bize de geliyor, tabii ki.
MUSTAFA
SEZGİN TANRIKULU (Devamla) – Bütün bunları burada konuştuk.
Değerli
arkadaşlar, bakın, eğer bu kesimler bu Parlamentoda bu kürsüyü kullanmasalar bu
Parlamento Parlamento olmaktan çıkar, o kesin. Bakın, bunlar kanunlaşmayabilir
ama burada konuşulması lazım. Ama siz bu İç Tüzük değişikliğiyle bir,
muhalefetin sesinin kısıyorsunuz süreler bakımından. İkinci olarak da
istediğiniz konular dışında konuşulmasını engelliyorsunuz. Diyorsunuz ki:
“Bizim çizdiğimiz sınırlar var, sınırlar budur, bunun dışında konuşamazsınız.
İstediğimiz kadar konuşursunuz. Gündemi biz belirleriz. Bizim belirlediğimiz
gündem dışında burada muhalefet konuşamaz, milletvekilleri konuşamaz.” 
Bakın,
bir de bu hak milletvekillerine verilmiş bir hak, neden grup yönetimine gitsin?
Ben veya herhangi bir milletvekili, grup yönetimi dışında, bir teklifi gündeme
getiremez mi? Bir de sizler nasıl “Bir milletvekili bu konuda bir yasama
yılında bir kez konuşur.” dersiniz, sadece bir kez, nasıl bunu dersiniz?
Bunların tümü parlamenter demokrasiye, çoğulculuğa aykırıdır. Ve bu dönemin
ruhuna kapılmışsınız, gidiyorsunuz, arkanıza, sağınıza solunuza bakmıyorsunuz
ve tümüyle yanlış yapıyorsunuz. Bu yanlışa dikkat çekmek için bu emeği görün
dedim. Daha burada görüşülmeyi bekleyen birçok kanun teklifi vardı, geçen dönem
de “evet” demediniz, bu dönem de “evet” demeyecektiniz ama konuşulmasından,
yurttaşlarımızın bunu duymasından, kendi sorunlarının bu kürsüde dile
getirilmesinden neden rahatsız oluyorsunuz, neden? Haftada on dakika sadece ya,
sadece on dakika. Hiç uzamadı, tartışmalar çıkmadı ama rahatsız oldunuz zaman
zaman. Demokrasinin özü de bu değil mi, tahammül etmek değil mi, muhalefete
tahammül etmek değil mi? Ama, bakın, bu tahammülsüzlük sizi başka bir yere
doğru götürüyor; bunun adı otokrasidir, bunun adı faşizmdir, buraya doğru hızla
gidiyor Türkiye, görmüyorsunuz. Türkiye bir uçurumun kenarında değil, bir
uçurumdan aşağı doğru yuvarlanıyor. Uçurumun dibini bulmadan, hâlen o imkânımız
var, hâlen, eğer milletvekili olarak biraz kendinize gelirseniz… Bakın, biz
bunlara emek veriyoruz, soru önergesi, araştırma önergesi, yasa teklifi
veriyoruz, sizler ne yapıyorsunuz, verdiğiniz bir soru önergesi var mı,
araştırma önergesi var mı, yasa teklifi var mı? Size gelen teklifleri biliyorum,
iş takibi -doğru, takip edebilirsiniz- daha başka işler, söylemeyeyim, sataşma
olmasın ama sizler de biliyorsunuz ne olduğunu, nelerin konuşulduğunu.
(Mikrofon
otomatik cihaz tarafından kapatıldı)
İLYAS
ŞEKER (Kocaeli) – Zan altında bırakma, bildiğin bir şey varsa söyle, bildiğin
bir şey varsa söyle, iftira atma, buradaki insanları zan altında bırakma; böyle
bir hakkın yok senin, böyle bir hakkın yok. 
MUSTAFA
SEZGİN TANRIKULU (Devamla) – Söyleyeyim, söyleyeyim, kupon arsa takibi, ihale
takibi falan. Ben söylemek istemedim, sen bana söylettin. Bunları yapıyorsunuz,
biz de bunları yapıyoruz değerli arkadaşlar; bundan rahatsız olmayın, bunların
burada konuşulması lazım, bunlar konuşulsun ki bu Parlamento herkesin sesi
olabilsin. 
Teşekkür
ediyorum Sayın Başkan. (CHP sıralarından alkışlar) 
AHMET
GÜNDOĞDU (Ankara) – Bu görüntü sizin önerge görüntünüz değil, kâtip üyenizin
iletişim faturasına benziyor. 
İLYAS
ŞEKER (Kocaeli) – Fotokopi paralarını cebinden mi ödedin?
FİLİZ
KERESTECİOĞLU DEMİR (İstanbul) – Sayın Başkan… 
BAŞKAN
– Bir saniye, vereceğim söz. 
MEHMET
NACİ BOSTANCI (Amasya) – Sayın Başkan…
V.-OTURUM BAŞKANLARININ KONUŞMALARI (Devam)
4.-Oturum Başkanı TBMM Başkan Vekili Ahmet
Aydın'ın, Meclisin ciddiyetine, vakarına, ağırlığına ve mehabetine yakışmayan ve
çalışma düzenini bozucu davranışlarda bulunmamak gerektiğine ilişkin konuşması
BAŞKAN
– Sayın milletvekilleri, Genel Kurulumuzun çalışma düzeni bellidir, İç Tüzük ve
teamüllerimiz var. Dolayısıyla, Meclisin ciddiyetine, vakarına, ağırlığına ve
mehabetine yakışmayan ve Genel Kurulun çalışma düzenini bozucu davranışlardan
lütfen vazgeçelim. Bir daha bu tür eylemleri tekrar etmeyelim. Bu Meclis
hepimizin Meclisi, bütün milletvekilleri olarak ve bütün siyasi partiler olarak
hep birlikte Meclisin itibarını korumak durumundayız. Dolayısıyla bu tür
davranışlardan lütfen imtina edelim, bir daha tekrar etmeyelim. Bu anlamda da
yapılan bu tür girişimler de aslında İç Tüzük’teki değişikliğin ne kadar haklı
olduğunu bize bir kez daha gösteriyor. (AK PARTİ sıralarından alkışlar)
Şimdi,
sayın milletvekilleri…
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, buyurun.
MEHMET
NACİ BOSTANCI (Amasya) – Sayın Tanrıkulu burada konuşurken “Biz soru önergesi
veriyoruz, araştırma önergesi veriyoruz, siz ise iş takip ediyorsunuz, ihale
takip ediyorsunuz.” dedi.
BAŞKAN
– Buyurun Sayın Bostancı, iki dakika süre veriyorum. Lütfen, yeni bir sataşmaya
mahal vermeyelim. (AK PARTİ sıralarından alkışlar) 
IX.-SATAŞMALARA İLİŞKİN KONUŞMALAR (Devam)
3.-Amasya Milletvekili Mehmet Naci
Bostancı'nın, İstanbul Milletvekili Mustafa Sezgin Tanrıkulu’nun doğrudan
gündeme alınma önergesi üzerinde yaptığı konuşması sırasında Adalet ve Kalkınma
Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; milletin işini
takip etmek hepimizin görevi. Ama eğer Sayın Sezgin Tanrıkulu bu lafla bizi
töhmet altında bırakacak bir ima kastediyorsa onu şiddetle bu iddiasından
menederim, gelip burada kim, hangi işi dediği manada takip ediyormuş açıklamasını
talep etmek bizim hakkımız olur. Böyle lafları ortada bırakmak doğru bir tavır
değil; bu bir. 
İkincisi:
Parlamento konuşulan yer. Kürsü konuşmanın yapıldığı yer. Eğer siz kürsüyü
konuşmayı gölgede bırakacak tarzda, iletişim mecralarında skandalvari
görüntülerin öne çıktığı bir şekilde kullanırsanız dilinizi
önemsizleştirirsiniz, anlatımınızı önemsizleştirirsiniz. “Benim dilim,
anlatımım yetmiyor, ben başkalarına mesajımı iletmek için bu görüntüleri
kullanıyorum…” (AK PARTİ sıralarından alkışlar) Böyle bir anlayış egemen hâle
gelirse burası, şu kürsü konuşmanın, dilin kullanılması gereken yer
ilkokullardaki çocukların kendilerini resimler, şekiller üzerinden anlattığı
panolara döner. (AK PARTİ sıralarından alkışlar)
Sayın
Tanrıkulu hukukçu, Allah’a şükür, dili de var, söyleyeceğini de söylüyor,
bunlara da ihtiyacı olmadığını düşünüyorum. Şu kürsünün konuşma hakkını korumak
bizim de görevimiz, sizin de göreviniz. 
Burası
konuşma yapılan yer Sayın Tanrıkulu. 
MUSTAFA
SEZGİN TANRIKULU (İstanbul) – Konuştum. 
MEHMET
NACİ BOSTANCI (Devamla) – Ama bu tavrınız, çok geniş bir çevre tarafından
gösteri olarak anlaşılacaktır, doğru olmaz, bu kürsünün kurallarına da uymaz. 
Teşekkürler.
(AK PARTİ sıralarından alkışlar)
BAŞKAN
– Teşekkür ediyorum. 
MUSTAFA
SEZGİN TANRIKULU (İstanbul) – Sayın Başkan…
ÖZGÜR
ÖZEL (Manisa) – Sadece tutanaklara geçsin. 
BAŞKAN
– Buyurun Sayın Tanrıkulu.
MUSTAFA
SEZGİN TANRIKULU (İstanbul) – Sayın Başkanım, ben gösterinin nerede
yapılacağını bilirim. Bugüne kadar da bu kürsüyü sadece, bir parlamenter
olarak, yasama faaliyeti çerçevesinde kullandım, onun dışında bir amaçla
kullanmadım, bunu bütün Parlamento biliyor. Ama, bugün, benim bu İç Tüzük
uyarınca elde ettiğim bir hak, bütün Parlamentonun hakları kısıtlanıyor, benim
ve milletvekili arkadaşlarımın söz hakkı kısıtlanıyor. O nedenle bu görseli
verdim. Kanun teklifleri bütün bunlar, benim kendi emeğim. Bundan sonraki
süreçte konuşamayacağım. Bu nedenle burada herkes görsün dedim. Çünkü bu
arkadaşlarımız, maalesef çoğunluk milletvekilleri yasa teklifi yazmıyorlar,
maalesef öyle bir ihtiyaç yok çünkü Hükûmet yazıyor onların yerine. Ama bunu
biz yapıyoruz ve şimdi kısıtlanıyoruz. O nedenle, hangi emekle bunları yaptık,
bunlar görülsün diye söyledim. Yoksa, benim teker teker hiçbir milletvekili
arkadaşımı ilzam edici bir düşüncem yok ama genel bir kanaati de burada ifade
ettim. 
Teşekkür
ederim. (CHP sıralarından alkışlar)
BAŞKAN
– Tutanaklara geçmiştir Sayın Tanrıkulu. 
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Buyurun Sayın Kerestecioğlu. 
VI.-AÇIKLAMALAR (Devam)
23.-İstanbul Milletvekili Filiz
Kerestecioğlu Demir'in, İç Tüzük Değişiklik Teklifi’yle ilgili görüşmelere
cezaevinde olmaları nedeniyle katılamayan HDP Eş Genel Başkanı ve
milletvekillerinin Başkanlık Divanına gönderdikleri istemlerini Genel Kurula
sunmak istediğine ve 5 Haziran Diyarbakır mitingine yapılan saldırı davasında
DAEŞ üyesi Burhan Gök’ün tahliye edilmesine ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, ben de Meclisin, az önce ifade
ettiğiniz, mehabet ve vakarına yaraşan bir durumu yine gözler önüne sermek için
ifade etmek istiyorum. 
Görüşülecek
olan, yani görüşülmekte olan daha doğrusu, Türkiye Büyük Millet Meclisi
İçtüzüğü’nde Değişiklik Yapılmasına Dair İçtüzük Teklifiyle ilgili Genel Kurul
görüşmelerine cezaevinde olmaları nedeniyle katılamayan Eş Genel Başkanımız
Sayın Selahattin Demirtaş, milletvekillerimiz; Çağlar Demirel, İdris Baluken,
Besime Konca, Ayhan Bilgen, Selma Irmak, Gülser Yıldırım, Burcu Çelik, Abdullah
Zeydan ve Ferhat Encu’nun söz ve oy haklarını kullanabilmeleri hususunda TBMM
Genel Kurul şahsında oturumu yöneten Başkanlık Divanına gönderdikleri
önergelerini size sunacağım. Onların ifadesi şudur: “Anayasa’nın yasama
yetkisini düzenleyen maddelerinde ama özellikle 80’inci maddesinde yer alan
‘Türkiye Büyük Millet Meclisi üyeleri, seçildikleri bölgeyi veya kendilerini
seçenleri değil, bütün Milleti temsil ederler.’ hükmü ile 87’nci maddede yer
alan ‘Türkiye Büyük Millet Meclisinin görev ve yetkileri, kanun koymak,
değiştirmek ve kaldırmak…’ ‘…ve Anayasanın diğer maddelerinde öngörülen
yetkileri kullanmak ve görevleri yerine getirmektir.’ hükmüne aykırıdır şu
andaki uygulama.” 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
FİLİZ
KERESTECİOĞLU DEMİR (İstanbul) – “İç Tüzük’ün Genel Kurulda konuşma hakkını
düzenleyen 61’inci maddesinde açıkça yer alan ‘Söz, kayıt veya istem sırasına
göre verilir.’ hükmü uyarınca söz hakkımı kullanma imkânım da elimden
alınmıştır. Bu nedenle Anayasa değişikliğiyle ilgili görüşmelerin
durdurulmasını arz ve teklif ederim.” diyor arkadaşlarımız. Bunu ifade etmek
istedim. 
Bir
husus var, çok önemli; az önce bilgisi geldi. 5 Haziranda Diyarbakır
mitingimize yapılan saldırı davasında ömür boyu ağırlaştırılmış hapis istemiyle
yargılanan…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
FİLİZ
KERESTECİOĞLU DEMİR (İstanbul) – …DAEŞ üyesi Burhan Gök bugün Ankara Batı
Adliyesi’nde görülen davada tahliye edildi. Halkın seçilmişlerini basit
propaganda davalarında “Kaçma şüphesi var.” diye tutanlar IŞİD üyelerini tek
tek, adli kontrol şartı bile olmaksızın salıyorlar. Bunu da vakarı yüksek olan
Meclisin, Genel Kurulun dikkatine sunmak istedim.
Teşekkürler.

BAŞKAN
– Teşekkür ediyorum Sayın Kerestecioğlu. 
VII.-BAŞKANLIĞIN GENEL KURULA SUNUŞLARI
(Devam)
B) Önergeler (Devam)
1.-İstanbul Milletvekili Mustafa Sezgin
Tanrıkulu'nun, (2/275) esas numaralı Belediye Gelirleri Kanununda Değişiklik
Yapılması Hakkında Kanun Teklifi’nin doğrudan gündeme alınmasına ilişkin
önergesi (4/103) (Devam)
BAŞKAN
- Şimdi, İç Tüzük 37 üzerinde bir milletvekili adına İstanbul Milletvekili
Mehmet Bekaroğlu.
Buyurun
Sayın Bekaroğlu.(CHP sıralarından alkışlar) 
MEHMET
BEKAROĞLU (İstanbul) – Sayın Başkan, değerli milletvekilleri; hepinizi saygıyla
selamlıyorum.
Ben
de İç Tüzük 37’ye göre söz aldım. Sayın Tanrıkulu biraz evvel konuşmasında
“İktidarın görmediği konuları biz görüyoruz ve buraya getiriyoruz; bu
engellenmeye çalışılıyor.” dedi. Gerçekten, Sayın Tanrıkulu’nun bu kanun
teklifi 2464 sayılı Belediye Gelirleri Yasası’nın 86, 87 ve 88’inci
maddelerinde değişiklik öngörüyor; mesela harcamalara katkı paylarının
kaldırılması talep ediliyor. Bildiğiniz gibi, belediye hizmetlerinin
bazılarında mahalleliden harcamalara katkı payı alınıyor ve bu maddeler
uygulanırken çok da ayrımcılık yapılıyor, “Şu mahalle bizim mahalle. Şu sokak
bizim. Şurada gıcık kaptığım insanlar var.” diye davranılıyor; büyük
haksızlıklara, hukuksuzluklara sebebiyet veriyor. Bu, vatandaşa da bir külfet ve
bunun kaldırılması isteniyor. Bakın, bunu siz görmüyorsunuz iktidar partisi
milletvekilleri olarak; muhalefet görüyor ve buraya getiriyor, bundan niye
rahatsızlık duyuyorsunuz?
Değerleri
arkadaşlarım, Adalet ve Kalkınma Partisi, iktidarda zaman geçtikçe -şu metal
yorgunluğu- ya da “İktidar bozar.” meselesi gerçekleştikçe giderek
şeffaflıktan, denetlenebilirlikten, açıklıktan uzaklaşıyor ama her konuda;
sadece demokrasi, insan hakları filan değil, bu şekilde, ekonomik konularda da
uzaklaşıyor. Mesela ihale konusunda biraz evvel çok büyük tepki geldi sayın
grup başkan vekilinden. Bakın, hiç bunu yapmaya gerek yok ki, siz İhale
Kanunu’nu herhâlde defalarca -sayısını bilmiyorum- 50’nin üzerinde…
MUSTAFA
SEZGİN TANRIKULU (İstanbul) - 100 küsur… 
MEHMET
BEKAROĞLU (Devamla) – …100 defa delip geçtiniz ve birçok şey, yasa açık
olmasına rağmen, doğrudan temin yoluyla sağlanıyor. Nedir bunlar? Bunlar
şeffaflıktan, denetlenebilirlikten, ne yaptığınızın muhalefet ya da halk
tarafından bilinmesinden korkuyor olmanız, çekiniyor olmanızdır.
Değerli
arkadaşlarım, sizde şöyle bir anlayış giderek güçlendi: “Bizi vatandaş seçiyor
-“millet” diyorsunuz- millet seçiyor, dolayısıyla biz istediğimiz gibi
yönetiriz.” Yönetemezsiniz değerli arkadaşlar, eğer bu ülke demokratik bir ülkeyse
ve demokraside de dünya kadar soruna rağmen birtakım mesafeler almışsa siz
istediğiniz gibi yönetemezsiniz. Neye göre yöneteceksiniz? Siz hukuka göre
yönetmek durumundasınız. “Hukuk” dediğimiz şey de “Bizim çoğunluğumuz var,
istediğimiz her şeyi hukuk hâline getiririz, kanunlaştırırız. Dolayısıyla,
millet böyle istedi, kimsenin söyleyecek bir sözü yoktur.” Bu, hukuk değildir
arkadaşlarım; bu çoğunlukculuktur. Yani bizim çoğunluğumuz var, dolayısıyla
herkes bizim istediğimiz gibi düşünecek, herkes bizim istediğimiz gibi
konuşacak; biz, bütün vatandaşlara hatta milletvekillerine nasıl
konuşacaklarına dair sınırlar çizeriz ve o şekilde konuşmak durumundadırlar. Bu
noktaya gelmişsiniz. Şu anda Meclis gündeminde bulunan İç Tüzük değişikliğinin
anlamı budur. Zaten Anayasa değişikliğinin de birçok maddesinin anlamı buydu.
Siz gerçekten çıktığınız yoldan son derece uzaklaştınız ve tehlikeli sulara
giriyorsunuz değerli arkadaşlarım. Bu sürdürülebilir bir şey değil. Yani siz
“Bizi kimse denetleyemez, bize kimse hesap soramaz...” Şunu demeyin arkadaşlar,
bu hamaset: “Biz millete hesap veririz.” Elbette millete hesap vereceksiniz ve
vereceksiniz er geç. Millete hesap vermek mahkemelere, muhalefete hesap
vermeyiz anlamına gelmez değerli arkadaşlarım. Sizin probleminiz budur. Bunun
adı da, bu kurmakta olduğunuz sistemin adı da artık demokrasi olmaktan giderek
uzaklaşıyor arkadaşlar. Otoriter bir rejim kuruyorsunuz değerli arkadaşlar. Siz
giderek tek tipçi bir rejim kuruyorsunuz değerli arkadaşlarım. Türkiye'de, bu
2017 dünyasında böyle bir rejimi kurmanız, bunu yapmanız mümkün değil. Bu,
Türkiye’yi giderek bölmeye götürür değerli arkadaşlarım. “Bizim istediğimiz
gibi düşüneceksiniz. Bizim istediğimiz kadar konuşacaksınız. Bizim çizdiğimiz
sınırlar içinde konuşacaksanız.” derseniz bu ülkede barış olmaz, kavga olur, bu
ülkede ciddi sorunlar olur. “Bu ülkede ciddi sorunlar olur.” cümlesi pek sizi
ilgilendirmiyor olabilir. “Biz çoğunluktayız, bize bir şey olmaz.”
diyebilirsiniz. Hayır arkadaşlar, hepimize olur, hepimize. 
Çevremizde
olup bitenlere bakarak ders alalım diyor, hepinizi tekrar saygıyla
selamlıyorum. (CHP sıralarından alkışlar) 
BAŞKAN
- Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Şimdi,
alınan karar gereğince, sözlü soru önergeleri ile diğer denetim konularını
görüşmüyor ve gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz. 
1’inci
sıraya alınan, Van Milletvekili Tuğba Hezer Öztürk’ün 2016 Yılı Ekim, Kasım ve
Aralık Aylarında Beşer Birleşimi Aşan (Toplamda Genel Kurulun 47 Birleşimi)
Devamsızlığı Sebebiyle Anayasa’nın 84’üncü ve İç Tüzük’ün 138’inci Maddeleri
Uyarınca Gerekli Değerlendirmenin Yapılması İçin Başkanlık Divanının 24/05/2017
Tarihli ve 38 Numaralı Kararıyla Türkiye Büyük Millet Meclisi Başkanlığı
Tezkeresi ve Anayasa ve Adalet Komisyonları Üyelerinden Kurulu Karma Komisyon
Raporu’nun görüşmelerine başlıyoruz.
Sayın
milletvekilleri, görüşülen konu Meclisin işleyişiyle ilgili bir husus olduğu için
söz konusu görüşmeler sırasında Hükûmetin temsili aranmayacaktır.
X.-KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Komisyonlardan Gelen Diğer İşler
1.-Van Milletvekili Tuğba Hezer Öztürk’ün
2016 Yılı Ekim, Kasım ve Aralık Aylarında Beşer Birleşimi Aşan (Toplamda Genel
Kurulun 47 Birleşimi) Devamsızlığı Sebebiyle Anayasa’nın 84’üncü ve İçtüzük’ün
138’inci Maddeleri Uyarınca Gerekli Değerlendirmenin Yapılması İçin Başkanlık
Divanının 24.05.2017 Tarihli ve 38 Numaralı Kararı ile Türkiye Büyük Millet
Meclisi Başkanlığı Tezkeresi (3/1022) ve Anayasa ve Adalet Komisyonları
Üyelerinden Kurulu Karma Komisyon Raporu (S. Sayısı: 489) (x)
BAŞKAN
– Komisyon? Yerinde.
Komisyon
raporu 489 sıra sayısıyla bastırılıp dağıtılmıştır.
Söz
konusu Komisyon raporu üzerinde görüşme İç Tüzük’ün 72’nci ve 138’inci
maddelerine göre yapılacak olup Komisyona, siyasi parti grupları adına birer
üyeye, şahıslar adına iki üyeye söz verilecektir. Son olarak savunma hakkı
çerçevesinde üyeliğinin düşmesi istenen sayın milletvekiline veya sayın
milletvekilinin savunma yapmak için bildireceği bir üyeye söz verilecektir. 
Konuşma
süreleri Komisyon ve siyasi parti grupları için yirmişer dakika ve şahıslar
için onar dakikadır. Savunma için ise bir süre tanımayacağız.
Gruplar
adına söz yok.
Şahıslar
adına ilk söz İstanbul Milletvekili Mehmet Bekaroğlu’na aittir. (CHP
sıralarından alkışlar) 
Buyurun
Sayın Bekaroğlu. 
Süreniz
on dakikadır.
MEHMET
BEKAROĞLU (İstanbul) – Sayın Başkan, değerli milletvekilleri; hepinizi tekrar
saygıyla selamlıyorum.
Şu
anda bir milletvekili arkadaşımızın, bir milletvekilinin devamsızlık
dolayısıyla milletvekilliğinin düşürülmesiyle ilgili, komisyondan gelen bir
raporu görüşüyoruz değerli arkadaşlarım.
Şimdi,
önce şunu ifade etmek isterim: Eğer bir milletvekilinin devamsızlıktan dolayı,
gerçekten devamsızlıktan dolayı milletvekilliğini düşürüyorsanız, o zaman,
burada ciddi bir şekilde devamsızlık takibi yapılıyordur. Diğer devamsızlığı
olan milletvekillerinin de durumu tespit edilip buraya aynı şekilde getirilmesi
gerekiyor. Ha, “Bu, devamsızlıktan değil, başka sebeplerden dolayı biz bu
milletvekilinin milletvekilliğini düşürüyoruz.” diyorsanız, o zaman “Ayrımcılık
yapıyorsunuz, yanlış yapıyorsunuz.” diyeceğiz değerli arkadaşlara. 
Bakın,
ben isim vermek istemiyorum, hepiniz biliyorsunuz, değişik milletvekilleri,
iktidar partisinden de böyle milletvekilleri var, Meclise hiç gelmiyorlar.
“Efendim, geçmişte bakandı, Başbakandı, şöyleydi, böyleydi…” Ama netice
itibarıyla bugün milletvekilidir ve Meclise gelmesi gerekiyor, onun da şu anda
milletvekilliğini düşürme konusunu görüştüğümüz milletvekili gibi Meclise
gelmesi gerekiyor.
Bu,
bir ayrımcılık değerli arkadaşlarım, açık olmak gerekiyor. Bu milletvekilini
neyle suçluyorsunuz? Nasıl suçluyorsunuz? Onu buraya getireceksiniz. Bununla
ilgili eğer hukuki bir süreç varsa, o süreç işleyecek değerli arkadaşlarım.
“Bu,
bizim sevmediğimiz ya da işte, tasvip etmediğimiz davranışları olan, suç teşkil
eden, ağır bir şekilde bizi tahrik eden, rahatsız eden bir milletvekilidir,
dolayısıyla biz bunun için böyle yapıyoruz, diğeri için de yapmıyoruz, keyfimiz
bilir.” Bu, “keyif” kelimesinin, “Keyfimiz bilir.” cümlesinin ifade ettiği
gibi, gerçekten keyfîliktir, hukuk devletiyle asla bağdaşmaz.
Değerli
arkadaşlarım, eğer bu milletvekilinin başka bir sebepten dolayı şu anda burada
milletvekilliği düşürülüyorsa, o sebebi burada konuşmamız gerekiyor. Nasıl
konuşulur o sebep? Eğer bu milletvekilinin milletvekilliği yapacak yeterliliği
ortadan kalkmışsa -Anayasa’mız, yasalar bunu tespit etmiştir- bu tespit edilir,
Meclisimiz de tespit eder, hukuk tespit eder, mahkemeler tespit eder,
Meclisimize gelir, Meclis de bunu tespit eder; tezkeresi, raporu gelir ve bunun
üzerinde konuşuruz, o şekilde davranırız.
Türkiye
Büyük Millet Meclisine, Gazi Meclise -zaten gaziydi, 15 Temmuzda bir daha gazi
oldu- böyle bir Meclise, 316 milletvekili bulunan, on beş seneden beri
Türkiye’yi yöneten bir çoğunluk partisine, Adalet ve Kalkınma Partisine,
demokrasimize yakışmaz değerli arkadaşlar. Açık açık bir şey yapacağız,
yapacağımız şey de bellidir: Süreç işleyecek -biraz evvel ifade ettim- o
sürecin sonunda buraya bir şey gelecek, biz de o dosyalara bakacağız, ikna
olacağız ve “Bu milletvekilinin milletvekili kalma, olma yeterliliği
kalmamıştır ve kaldırıyoruz.” diyeceğiz değerli arkadaşlar. Bu yaptığımız doğru
bir şey değil ki. Bu yaptığımız gerçekten Türkiye Büyük Millet Meclisine
yakışan bir iş midir değerli arkadaşlar? 
Bakın,
biz, hepimiz yıllardan beri, yeni değil yani, sizin zamanınızdan beri sürekli olarak
başımızı kuma gömüyoruz, görmek istemiyoruz; görmek istemediğimizden dolayı da
olayı teşhis edemiyoruz, sorunları teşhis edemiyoruz; sorunları teşhis
edemediğimizden dolayı değerli arkadaşlarım, çözüm bulamıyoruz. Şu anda
konuştuğumuz mesele var ya şu milletvekilinin milletvekilliğini düşürmeye
çalıştığımız mesele aslında Kürt meselesi değerli arkadaşlar. Kürt meselesinde
ya da -terör meselesi, bağlantılı olarak- terör meselesinde zamanında başımızı
kuma gömmeseydik, gerçekten görseydik, teşhis etseydik, ne yapılması
gerektiğine birlikte karar verseydik ve cesaretle bunları yapsaydık şu anda
bunu yapmazdık, şu anda Türkiye Büyük Millet Meclisini bu duruma düşürmezdik.
“Biz, bu milletvekilinin devamsızlıktan dolayı milletvekilliğini düşürüyoruz.”
Ayıp. Değerli arkadaşlarım, böyle değil. Türkiye Büyük Millet Meclisini, bu
yüce Meclisi, bu Gazi Meclisi bu duruma düşürmeye hiç kimsenin hakkı yoktur.
(CHP sıralarından alkışlar) Mesele Kürt meselesidir arkadaşlar. Bu “Kürt
meselesi” denen meseleyi gerçekten Türkiye Büyük Millet Meclisi ele almadı.
Terörü de ele almadı değeri arkadaşlarım. 1983 müydü, 1984 müydü ilk PKK terörü
başladığında Eruh’ta, o zaman gerçekten bu iş teşhis edilseydi, işte “Birkaç
tane çapulcu.” falan deyip geçiştirilmeseydi, bunun ne anlama geldiği, bunun
sosyolojisinin ne olduğu, tarihi ne olduğu, bunun arkasında ne olduğu tespit
edilse ve Türkiye Büyük Millet Meclisini temsil eden bütün siyasi partiler bir
araya gelse ve bu konunun üzerinde konuşsalar, tartışsalar, çözümler bulsalardı
şimdi bu komik duruma düşmezdik değerli arkadaşlar. Bu mesele -terör meselesi
ve Kürt meselesi- terör meselesi bile -terör meselesi bile diyorum, hele hele
Kürt meselesi- sadece güvenlik politikalarıyla çözülecek bir mesele değil.
Değerli
arkadaşlarım, Türkiye Cumhuriyeti devletinin PKK olayıyla ilgili uygulamadığı
güvenlik politikası yoktur. 1990’larda hukukun dışına da çıkarak sert güvenlik
politikaları uygulandı. Bu millet Kürt’üyle, Türk’üyle büyük bedeller ödedi,
binlerce evladımızı kaybettik vatan için ama çözemedik, hâlâ kaybetmeye devam
ediyoruz, hâlâ insanlarımız ölmeye devam ediyor değerli arkadaşlar. Niye
biliyor musunuz? Elbette siz terör yapıyorsunuz anlamında demiyorum, şundan
dolayı: Hepimiz başımızı kuma gömdük, olayı görmedik. Bu sebepten dolayı biz de
sorumluyuz bu olup bitenlerden değerli arkadaşlar. Hâlâ 2017 yılında
kısıtlamalarla, yeniden daraltmalarla, sizin döneminizde almış olduğunuz
mesafeleri kat kat gerilere düşerek bu işin içinden çıkacağınızı
düşünüyorsunuz, yanılıyorsunuz değerli arkadaşlarım.
Genç
arkadaşlarımız var, milletvekilliğine devam edecekler. İki dönem, üç dönem
sonra, eğer bu politikalarla devam ederseniz, yine biz burada bu kürsüden
bunları konuşuyor olacağız ama o arada belki de -Allah korusun- yeni yeni
onlarca, yüzlerce, binlerce evladımızı kaybetmiş olacağız.
Değerli
arkadaşlarım, insandan daha kıymetli hiçbir şey yoktur, hiçbir şey bir tek
insanın canı kadar kıymetli değildir. (CHP sıralarından alkışlar) İnsanlık da
bunu gerektirir, bütün dinler de bunu gerektirir, bunu söyler. Dolayısıyla
insanı öne alan, bir tek insanı yaşatmayı esas alan… Değerli arkadaşlar, siz
hep bu kürsülerde, her yerde -liderleriniz hep der- demez misiniz, söylenmemiş
midir size: “İnsanı yaşat ki devlet yaşasın.” Siz kurumları kutsallaştırdınız
arkadaşlar; siz yapıyı, sistemi, olanı, statükoyu kutsallaştırdınız. İnsanları
heba ediyorsunuz. “3 insan, 5 insan, bin insan, 2 bin insan heba olsa ne olur?”
diyorsunuz. Değerli arkadaşlar, Allah göstermesin.
ORHAN
DELİGÖZ (Erzurum) – Kime diyoruz onu? Siz uyduruyorsunuz.
MEHMET
BEKAROĞLU (Devamla) – Allah göstermesin, değerli arkadaşlar. Eğer gerçekten
-insanlarımızı feda edecek- vatanımız, milletimiz, şerefimiz, namusumuz tehdit
altına girerse elbette hepimiz bu vatan için, bu millet için, din için, namus
için, şeref için canımızı veririz. Allah göstermesin. Ama bu değildir önemli
olan. Önemli olan, oraya getirmemek; önemli olan, insanı yaşatmak değerli
arkadaşlarım.
Kürt
vatandaşlar insanlar, insanlar arkadaşlar, hepsi Hazreti Âdem’den gelen
insanlar. Bu insanlara ne oluyor? Bu insanlar yüz seneden beri, kırk seneden
beri ne istiyor? Bu soruyu samimi bir şekilde bu kürsüden sormadan ve cesaretle
cevap vermeden bu işin içinden çıkamayız. (CHP sıralarından alkışlar) Ve
hepimiz ama hepimiz bu işten sorumlu oluyoruz diyor, hepinizi saygıyla
selamlıyorum. (CHP sıralarından alkışlar) 
BAŞKAN
– Teşekkür ediyorum.
Şimdi,
Sayın Muş söz talebinde bulundular. 
Buyurun
Sayın Muş.
VI.-AÇIKLAMALAR (Devam)
24.-İstanbul Milletvekili Mehmet Muş'un,
İstanbul Milletvekili Mehmet Bekaroğlu’nun 489 sıra sayılı Komisyon Raporu
üzerinde şahsı adına yaptığı konuşmasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; biz bir canın her
şeyden çok daha kıymetli ve değerli olduğunu bilen bir iktidarız, bilen bir
siyasi partiyiz. “3 kişi, 4 kişi, bin kişi, 2 bin kişi, 2 bin insan heba olmuş,
ne olur?” diyormuşuz. Böyle bir şey biz demeyiz, diyemeyiz. İnsan, yeryüzündeki
en şerefli mahlukat ve en değerli varlık. O açıdan, sayın hatibin biraz da
eleştiri sınırlarını aşarak kullanmış olduğu bu ifadeyi kesinlikle
reddediyoruz, kabul etmemiz mümkün değildir ve biz, Türkiye’de yaşayan 80
milyon vatandaşımızın, yurttaşımızın can ve mal güvenliğini sağlamak adına
gereken bütün tedbirleri şimdiye kadar nasıl aldıysak bundan sonra da almaya
devam edeceğiz.
BAŞKAN
– Teşekkür ediyorum.
MEHMET
BEKAROĞLU (İstanbul) – Sayın Başkan…
BAŞKAN
– Sayın Bekaroğlu…
MEHMET
BEKAROĞLU (İstanbul) – Benim demediğim bir şeyi dedi gibi şey yaptı.
MEHMET
MUŞ (İstanbul) – Neyi dedi gibi? Tutanaklarda var ya.
MEHMET
BEKAROĞLU (İstanbul) – Sataşma değil ama bir açıklama getirmek üzere yerimden…
BAŞKAN
– Buyurun, 60’a göre size de bir dakika söz vereyim.
25.-İstanbul Milletvekili Mehmet
Bekaroğlu'nun, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
MEHMET
BEKAROĞLU (İstanbul) – Sayın Başkan, değerli milletvekili arkadaşlarım; ben “1
kişi, 10 kişi, 100 kişi, 1.000 kişinin ölmesine değer vermiyoruz, bunu dikkate
almıyoruz.” derken bir siyasi parti grubundan, Adalet ve Kalkınma Partisinden
bahsetmedim sadece. Hepimizi, kendimi de bunun içine koyarak -Türkiye Büyük
Millet Meclisinde şu anda bulunanlar, geçmişte burada siyaset yapanlar- bir
eksikliğimizden söz ettim ve bununla da bir öneride bulundum. Eğer biz her
şeyin önüne insanı koyarsak, ayrımsız ama, kimliğini bir tarafa bırakarak, o
insanı koyarak, o insanı yaşatmayı, o insanı özgürleştirmeyi koyarsak Kürt
meselesini de önümüzde dağ gibi duran bütün meseleleri de hep birlikte
aşabiliriz. Eğer aşmazsak, geçmiştekilerin ihmali dolayısıyla binlerce
insanımızı kaybettik, bu sefer de bizim ihmalimiz dolayısıyla binlerce insanı
kaybederiz, hep birlikte sorumlu oluruz. Bunu anlatmaya çalıştım.
Teşekkür
ederim. (CHP sıralarından alkışlar) 
BAŞKAN
– Çok teşekkür ediyorum Sayın Bekaroğlu.
X.-KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Komisyonlardan Gelen Diğer İşler (Devam)
1.-Van Milletvekili Tuğba Hezer Öztürk’ün
2016 Yılı Ekim, Kasım ve Aralık Aylarında Beşer Birleşimi Aşan (Toplamda Genel
Kurulun 47 Birleşimi) Devamsızlığı Sebebiyle Anayasa’nın 84’üncü ve İçtüzük’ün
138’inci Maddeleri Uyarınca Gerekli Değerlendirmenin Yapılması İçin Başkanlık
Divanının 24.05.2017 Tarihli ve 38 Numaralı Kararı ile Türkiye Büyük Millet
Meclisi Başkanlığı Tezkeresi (3/1022) ve Anayasa ve Adalet Komisyonları
Üyelerinden Kurulu Karma Komisyon Raporu (S. Sayısı: 489) (Devam)
BAŞKAN
– Şimdi şahıslar adına ikinci ve son konuşmacı Tunceli Milletvekili Gürsel
Erol.
Sayın
Erol, buyurun. (CHP sıralarından alkışlar) 
GÜRSEL
EROL (Tunceli) – Sayın Başkanım, sayın milletvekilleri; Genel Kurulu saygıyla
selamlıyorum.
Konuya
girmeden önce ben bir açıklama yaparak konuşmaya başlamak isterim. İlimizde
terör örgütlerince, PKK tarafından geçen tarihte şehit edilen Necmettin
öğretmeni anmak ve terör örgütlerini kınamak, protesto etmek için 21 Temmuz
Cuma günü Tunceli’deki yürüyüşümüz sonrası yapmış olduğumuz mitingdeki
konuşmamı Meclis tutanaklarına girmesi için önce sizin bilginize sunmak
isterim.
“Bugün
buradan Düzgün Baba’nın, Munzur Baba’nın, Kureyş Baba’nın, Baba Mansur’un,
Derviş Cemal’in, Sarı Saltuk’un, Ağuçan’ın, Sultan Hıdır’ın, Ana Fatma’nın,
ocaklarımızın toprakları, özgürlüklerin şehri Dersim’den, cumhuriyet şehri
Tunceli’den tüm Türkiye’yi selamlıyorum.
Ocaklarımızın
topraklarına bir masumun, bir umudun, bir emeğin, bir eğitimcinin temiz, saf
kanı terör örgütü tarafından haince ve alçakça akıtıldı, topraklarımızın
kutsallığına ihanet edildi. Necmettin öğretmenin kanı yüreğimizde ateş oldu,
gözlerimizde yaş oldu, annesinin babasının acısı bizim acımız oldu. Bir kez
daha bu kürsüden, Necmettin’imize sahip çıkamadığımız için Dersim halkı adına
ailesinden özür dilerim.
Bu
acının tarifi yok. Bundan sonra evladınız bizim evladımız, bizim onurumuzdur.
Dersim toprakları sizin de evinizdir. Necmettin öğretmene sıkılan kurşun
Dersim’in tarihine, Dersim’in kültürüne, Dersim’in geleneklerine, Dersim’in
inançlarına sıkılan kurşundur. Necmettin öğretmene sıkılan kurşun Dersim’e,
Türkiye’ye ve insanlığa sıkılan kurşundur. Bu topraklar yüzyıllardır
özgürlüğün, hoşgörünün, insan sevgisinin ve adalet için direnişin
topraklarıdır. Tunceli’den, Dersim’den, ülkemize bela olan, 80 milyon
yurttaşımızın yaşamını tehdit eden terör örgütlerine buradan sesleniyorum; eli
kanlı katillere, insanlık suçu işleyenlere, hainlere sesleniyorum; Eğer kan
dökerek, can alarak terör eylemlerinize devam edecekseniz bilin ki Tunceli’de
de, Dersim’de de, Türkiye’de de vatan için, ülke için bedel ödeyecek milyonlar
vardır. Artık yeter! Bir yurttaş, bir baba, bir milletvekili ve her şeyden önce
bir öğretmen çocuğu olarak sesleniyorum: Ülkemizde çocukların yetim kalmadığı,
anaların ağlamadığı… Terör sürecinin devamından sorumlu tek kurum siyaset
kurumudur çünkü siyaset kurumunun görevi sadece sorunları seslendirmek
değildir, yalnızca şehit cenazelerinde saf tutmak değildir. Bugün artık terör
ülkemizin ulusal bir sorunudur, bunu çözmek de siyasi iradenin görevidir. Artık
evlere ateş düşmesin, analar ağlamasın, çocuklar yetim kalmasın, kahrolsun
terörizm, yaşasın özgürlük ve demokrasi diyorum.
Buradan
Dersim halkına sesleniyorum: Sen ki yüzyıllardır insanlık onuru için mücadele
etmiş bir halksın. Sen ki adalet için, hak için, halk için başkaldırmış bir
halksın. Sen ki insanın insana kulluğuna isyan etmiş bir halksın. Sen ki
inançların için, değerlerin için bedel ödemiş bir halksın. Şimdi sizleri ‘hak,
hukuk, adalet’ demek için, demokrasi ve özgürlük istemek için, teröre karşı
çıkmak için yeni bir direniş hikâyesini başlatmaya davet ediyorum. Bu direniş
hikâyesinin adı ‘teröre karşı çıkma hikâyesi’dir. Ve diyorum ki: Yaşasın
demokrasi! Yaşasın adalet! Yaşasın kardeşlik! Yaşasın barış! Yaşasın özgürlük!
Yaşasın laik cumhuriyet! Kahrolsun terör! Kahrolsun terörizm!” (CHP ve AK PARTİ
sıralarından alkışlar)
Sayın
milletvekilleri, bu eylemden ve bu konuşmadan sonra ANF Ajans’ta KCK Yürütme
Konseyi Üyesi -PKK’yı kuran 5 kişiden biridir- Mustafa Karasu yapmış olduğu
açıklamada beni hainlikle suçlayarak -ki kendisine göre doğru bir tespittir- bedel
ödemem gerektiği ve benim su süreçte yargılanmam gerektiği ifadesini
kullanmıştır. Yani bunun Türkçesi: “Yakaladığınız yerde infaz edin.”
Şimdi,
bakın, size iki tane örnek vereceğim. Birincisi, bazı siyasi güçlerin “faşist”
diye suçladığı devletin bugüne kadar neler yaptığı, devleti hangi gerekçeyle
suçladığı ve devletin ne yaptığı... Bundan uzun bir süre önce devlet Apo’yu
Kenya’da yakaladı, uçağa bindirdi, dedi ki: “Ben seni 30 bin kişinin ölümünden
dolayı sorumlu tutacağım, yargılayacağım, sen de avukatlarını tut, kendini
müdafaa et.” Ve ölüm cezası aldı. Devlet dedi ki: “Yerel mahkeme yanlış bir
karar vermiş olabilir, bir üst mahkemeye, Yargıtaya itiraz et.” Yargıtaya gitti
davası, Yargıtay da onayladı idam cezasını. Sonra devlet dedi ki: “İdam insanlık
suçudur.” İdam cezasını kaldırdı ve cezaevine koydu.
Sevgili
arkadaşlarım, ben dokunulmazlıkların kaldırılmasında CHP Grubunda ilk oylamaya
katılmayan ve doğru bulmayan tek milletvekiliyim -ben doğru bildiğim hiçbir
şeyden taviz vermem- ve Pervin Buldan’ın gözaltına alınmasını bu kürsüden
eleştiren bir milletvekiliyim, ilimin milletvekili Alican Önlü’ye bir uzman
çavuşun müdahalesini bu kürsüden eleştiren bir milletvekiliyim ve ilimde bir
öğretmenin öldürülmesiyle ilgili siyasi tavır koyan bir siyasetçiyle ilgili bir
örgütün ölüm kararını vermesi hâlinde, şimdi bana söyleyin faşist kim? Bana
söyleyin faşist kim? Ben siyasetçiyim, siyaseten kendi partimin ideolojisi ve
kendi kentimin gerçeklerine göre siyaset yaparım. Sizin gibi düşünmeyebilirim,
sizden aykırı da düşünebilirim ama sizden aykırı düşünmem benim ölüm gerekçem
olamaz. 
Şimdi,
HDP’li milletvekillerinden şunu rica ediyorum: Ben dün nasıl bu kürsüde sizin
dokunulmazlıklarınızın kaldırılmasını eleştirdimse, tutuklu yargılanmanızı
eleştirdimse ve size karşı yapılan muameleleri eleştirdimse sizden de cesur ve
cesaretli bir şekilde bu kürsüye gelip benim hakkımdaki ölüm emrini
eleştirmenizi istiyorum. (CHP ve AK PARTİ sıralarından alkışlar) Eğer, bu
Parlamentonun saygınlığını, bu Parlamentonun itibarını ve milletvekillerinin
itibarını koruyacaksak o zaman hiçbir ayrım yapmamamız lazım. 
SİBEL
YİĞİTALP (Diyarbakır) – Ne alakası var ya! Ne ilgisi var?
GÜRSEL
EROL (Devamla) - Gelelim bugüne: Eğer bir milletvekili Anayasa’ya aykırı bir
davranış gösterirse, kanunlara aykırı bir davranış gösterirse ve suç işlerse,
yargının ve kanunların karşısında herkes eşit olmalıdır, yargılanmalıdır ama
sayın milletvekilleri, bir milletvekilinin tutuklu yargılanması doğru bir iş
değildir, bu bir yanlıştır. Ve aynı şekilde, bir milletvekilinin
milletvekilliğinin düşürülmesi de doğru değildir. Benim hakkımda ne
düşündükleri hiç umurumda değil, ben doğru bildiklerimi söylüyorum. Millî irade
diyoruz, değil mi? Her şeyde millî iradenin arkasına sığınıyoruz, değil mi
arkadaşlar? Peki, o zaman yapmamız gereken, millî iradeye saygı duyalım ve bu
milletvekili arkadaşlarımızın milletvekilliklerini düşürmeyelim. Yemin törenine
gelip yemin etmeyen milletvekili arkadaşlarımız bu salona gelmeli ve yemin
etmeli, yemin etmemesi hâlinde de düşürülmeli. Ama yemin eden bir
milletvekilinin Genel Kurul çalışmalarına katılmadığından dolayı vekilliğinin
düşürülmesi siyaseten de ahlaken de doğru bir yaklaşım değildir. Ve yine
milletvekillerinin tutuklu yargılanması da doğru değil. 
Bakın,
ben örgüt tarafından yaşamı tehdit edilen bir milletvekili olarak bu kürsüden
size sesleniyorum. Bunlar doğru değil. Arkadaşlarımız ne derse desinler benim
umurumda değil, ben doğru bildiklerimi anlatırım. Demokrasi, insan hakları
evrensel olmalı, herkes için geçerli olmalı. Ben, Ankara’da da cumhuriyeti,
demokrasiyi, Mustafa Kemal’in inançlarını savunabilmeliyim, Tunceli’nin,
Dersim’in en ücra köyünde de savunabilmeliyim. Ben kendi ilimde her ilçeye
gidemiyorum, her ilçeye gidemiyorum, can güvenliğimle ilgili sorunlarım var.
Ama şimdi buradan soruyorum –aramızda- diğer Tunceli milletvekili arkadaşım,
Ankara’nın her semtini gezebiliyor musun? Geziyorsun. Tunceli’nin her köyüne
gidebiliyor musun? Gidiyorsun. Peki, bana söyle o zaman, kimin için demokrasi
var kimin için demokrasi yok? Ben gidemiyorum, yaşam kaygım var. 
SİBEL
YİĞİTALP (Diyarbakır) – Allah Allah…
GÜRSEL
EROL (Devamla) – Şimdi, “Allah Allah” demeyin, bölgenin gerçeğini anlatıyorum.
MAHMUT
TOĞRUL (Gaziantep) – Yaşam kaygına… Tunceli vekili mi engelliyor?
GÜRSEL
EROL (Devamla) - O zaman siz de bu kürsüde kalkacaksınız, nasıl size haksızlık
yapılıyorsa, örgüt tarafından haksızlık yapılan bir milletvekilini de
savunabilecek cesareti ve iradeyi göstereceksiniz. Yalnızca kendiniz için
demokrasi, insan hakları derseniz yalnızca kendinizi kandırırsınız.
Hepinizi
saygıyla selamlıyorum. (CHP ve AK PARTİ sıralarından alkışlar) 
BAŞKAN
– Teşekkür ediyoruz.
Şimdi,
son söz savunmanındır. 
Savunma
yapmak üzere Tuğba Hezer Öztürk adına Ankara Milletvekili Sırrı Süreyya Önder’e
söz veriyorum.
Herhangi
bir süre kısıtlamasına gitmiyoruz.
Buyurun
Sayın Önder. (HDP sıralarından alkışlar)
SIRRI
SÜREYYA ÖNDER (Ankara) – Sayın Başkan, değerli üyeler; biraz önceki hatibe hak
ettiği cevabı vereceğim ama ondan önce, yeri Meclis Genel Kurulu ve komisyon
salonları olmasına rağmen, cezaevi maltalarında volta atan başta eş genel
başkanlarımız Selahattin Demirtaş, Figen Yüksekdağ olmak üzere bütün
vekillerimize “Halkın iradesi”, “Halkın iradesi” lafını dilinden düşürmeyip,
Dersim dâhil olmak üzere, bu memleketin üçte 1’inde yerel seçim sonuçlarını yok
sayarak seçilmişlerine belediye encümen salonlarını değil, cezaevlerini adres
gösterdiler. Oradaki bütün seçilmiş encümen üyesi, eş başkanlarımız, onları da
selamlamak istiyorum. Yazdıklarından, çizdiklerinden, düşündüklerinden dolayı
özgürlüğü gasbedilmiş, istisnasız, bütün hak mücadelesi veren, mesleğini icra
eden insanları da buradan selamlıyorum.
Ali
Şeriati’nin bir sözüyle başlamak istiyorum, der ki: “Bir memlekette yalnızca
devlet konuşuyorsa söylenenlerin hepsi yalandır.” Bundan sonra muhtemelen
burada Hükûmet de değil, burada bundan sonra sadece devlet konuşacak ve her
nasılsa boş kalmış, İç Tüzük’e de yetişememiş bir süresiz savunma hakkını,
Sayın İyimaya ve çevresindeki arkadaşlar da sessiz kalırlarsa yapmaya
çalışacağım. 
Şimdi,
öncelikle Sayın Erol’a şunu söylemek istiyorum: Şahıs olarak sadece sizin değil
herhangi bir seçilmişin, onu da bırakın herhangi bir yurttaşın, bir askerin,
bir polisin, bir devlet görevlisinin, bir ana babadan gelen, bırak onu bu
dünyada nefes hakkı olan, yaşayan her canlının tırnağına gelen bizim gözümüze
gelsin.
Seninle
ilgili bir gerçeği açıklayacağım fakat bu çok mühim bir prensibi ihlal etmek
olacak. Sana buradan açık çağrı yapıyorum: Kandil’de seninle ilgili ne
konuşulduğunu şu kulise gel, ben sana habbe habbe anlatacağım. Seçilmeden önce
ne mesaj gönderdin, onlar ne cevap verdiler; ben bunun, Kandil’de, bizzat adını
zikrettiğin Karasu’nun, Rıza Altun’un dilinden tanığıyım. Sen bana gel,
dilediğin tanıkları da yanına al, geleceğim söyleyeceğim. 
GÜRSEL
EROL (Tunceli) –Buyurun Sırrı Bey, kulise falan gerek yok, burada, burada
buyurun. 
SIRRI
SÜREYYA ÖNDER (Devamla) – Tamam. 
Senin
seçilmiş olarak siyaset yapma hakkında burada karton bir şey vardı. İl başkanınız
var ya sayın il başkanınız, çok hakiki bir konuşma yaptı. Seninki çok
sentetikti, çok naylon. O yaptı, dur ben de elime bir kap alayım yetişeyim...
Bunlar halkın gözünden kaçmıyor. Sen kime buradan fort atıyorsun? Senin
kıratını da, kalibreni de Dersim halkı da biliyor, Türk halkı da biliyor, bütün
ülke de biliyor. Kimler seni aradı, kimler seni teşvik etti, bunlar yarın öbür
gün çıkacak. 
CHP’nin
bu yaratıcı seçimini de kutlamadan geçemeyeceğim. Böyle bir günde… Efendim,
beyefendi lütfetmiş, Pervin Buldan içeri alındığında şöyle böyle demiş. Onu
demeyen kalmadı efendim. Hüner oralarda değil, hüner başka yerlerde; bu
hikâyenin kalbi başka bir yerde atıyor. Bu tür ucuz işlere tenezzül etmeyin,
sadece kendinizi ucuzlatırsınız. Bizim ne demokratik siyaset ilkemizi ne
demokrasiye sadakatimizi ne onurumuza düşkünlüğümüzü sen imtihan edecek bir
yerde değilsin. 
“Cesaretin
varsa” dedin ya, ardından kendi kendini tekzip ettin. Evet, ben bu ülkenin her
yerine gittim. Kimi yerinde güllerle karşılandım, kimi yerinde linç edildim.
Linç edildiğim zaman da gitmekten beri kalmadım. Sen kendi ağzınla bize cesaret
dersi vermeye çalışıyorsun, kendi ağzınla kendi seçim bölgende bazı yerlere
gidemediğini söylüyorsun. Bu ne lahana bu ne turşu? 
AYŞE
SULA KÖSEOĞLU (Trabzon) – Sizin yüzünüzden.
SIRRI
SÜREYYA ÖNDER (Devamla) – Sayın Başkan, bir savunma yapıyorum, lütfen sayın
milletvekili… 
BAŞKAN
– Lütfen müdahale etmeyelim sayın milletvekilleri, lütfen.
SIRRI
SÜREYYA ÖNDER (Devamla) – Bu bir münazara değildir. Kestikleri yerde, laf
attıkları yerde baştan başlarım. 
Bakın,
elimde kâğıt yok, herhangi bir nota bakmayacağım. Bu kürsüde İç Tüzük’ü
suistimal edecek hiçbir iş yapmadım, bugün de yapmayacağım. Derdimizi
anlatacağız, bir savunma ve bugün olanlardan bağımsız bir şey değil bu. 
Son
söz, bu kadar şeyi hak etmiyorsun, senin tırnağına gelen benim gözüme gelsin.
Nereye gidemiyorsan, nereden korkuyorsan beni çağır, şu fukara bedenimi sana
eğer siper etmezsem şerefsizim. Çağır beni, sen nereye gitmek diliyorsan bu
memlekette ve korktuğun için gidemiyorsan ben senin önüne bedenimi siper
ederim. Öyle gelip burada 2 Kürt vekilin devamsızlık gibi saçma sapan bir
gerekçeyle bu Meclisten siyaseten tasfiye edilmesi arifesinde onunla ilgili
konuşurken, hakiki bir il başkanının… Ki el hayâ vel iman, bizim genel
başkanımız cezaevinden o kıratta bir açıklama yaptı. Sen üç dört ihale
kaygısıyla buralardan bir şey devşirmeyi umuyorsan vallahi bu zillete değmez. 
GÜRSEL
EROL (Tunceli) – Haddinizi bilin Beyefendi. Haddinizi bilin, yalan konuşmayın!
SIRRI
SÜREYYA ÖNDER (Devamla) – Senin ceddin bu zillete tenezzül etmedi. 
GÜRSEL
EROL (Tunceli) – Sana yakışmaz bunlar. Yakışmaz bunlar sana. Haddini bil!
SIRRI
SÜREYYA ÖNDER (Devamla) - Sayın Başkan, müdahale edin.
GÜRSEL
EROL (Tunceli) – Haddini bil! Yalan yanlış şeyler söyleme. Konuşma!
BAŞKAN
– Sayın milletvekilleri, müdahale etmeyin. Sonra söz gerekirse söz veririm.
Lütfen…
SIRRI
SÜREYYA ÖNDER (Devamla) – İki saattir bize dönüp konuşuyordun. Nasıl bir
tahammülsüzlük bu? Sen iki saattir bize saydırıyordun. 
GÜRSEL
EROL (Tunceli) – Ben bugüne kadar bu Mecliste efendiliğimden ve saygımdan hiç
taviz vermedim. Ama sahtekârlık ve yalancılık yapıyorsun. 
SIRRI
SÜREYYA ÖNDER (Devamla) – Otur yerine! Otur yerine!
BAŞKAN
– Sayın Erol, lütfen…
GÜRSEL
EROL (Tunceli) – Söylediğin her şey yalan. Senin gibilerden çok gördüm ben. 
SIRRI
SÜREYYA ÖNDER (Devamla) – Otur yerine!
BAŞKAN
– Lütfen Sayın Erol…
SIRRI
SÜREYYA ÖNDER (Devamla) – Merak ediyorsan gel sana anlatırım.
BAŞKAN
– Sayın Önder, siz de Genel Kurula hitap edin. 
GÜRSEL
EROL (Tunceli) – Nişantaşı’nın barlarında eğlenmeye benzemez bu. Haddini bil!
SIRRI
SÜREYYA ÖNDER (Devamla) – Sen gel, ben sana anlatırım. Otur yerine!
GÜRSEL
EROL (Tunceli) – Haddini bil!
SIRRI
SÜREYYA ÖNDER (Devamla) – Otur yerine!
BAŞKAN
– Sayın Erol, lütfen… Lütfen, müdahale etmeyelim.
Sayın
Önder, Genel Kurula hitap edin lütfen.
SIRRI
SÜREYYA ÖNDER (Devamla) – Cesaret bahsinde, sana aslanım…
GÜRSEL
EROL (Tunceli) – Cesaret iftira değildir. 
SIRRI
SÜREYYA ÖNDER (Devamla) – Bana bak aslanım, cesaret bahsinde…
GÜRSEL
EROL (Tunceli) – Haddini bil, konuşmana dikkat et. Senin karşında başka kimse
yok, haddini bil!
SIRRI
SÜREYYA ÖNDER (Devamla) – …bizim cesaretimizin zekâtı seni Aslan Yürekli
Richard yapar, sen boş ver, geç onu. 
Şimdi
gelelim meselemize. 
Bu,
aslında tam da bu memlekette “Kürt sorunu”, “Kürt meselesi” ya da “Kürt”
deyince, “Kürt refleksi” deyince insanların nasıl hizalandığını göstermek
bakımından çok öğretici bir şeydi. 
Hey
gidi Düzgün Baba, senin türbeni tarumar ettiler HES’lerle. Bu Düzgün Baba’yı
ağzına alan kimse bir şey demedi ya, insanın o zoruna gidiyor. Neyse.
Devamsızlıktan
dolayı bir vekilliğin düşürülmesini konuşuyoruz. İç Tüzük’te bu ne anlama
geliyor? Ben size, sayın üyelere, bu konuda oy kullanacaklara diyeceğim ki: “Bunun
aslı böyle değildir.” Önünüzde de bir doküman var, siz de bakacaksınız, o
ikisinin arasından vicdanınızla bir karar vereceksiniz, tamam mı. Ama siz
yoksunuz burada. Yani 276 oy var, bunun 276 oyla kabul edilmesi gerekiyor,
burada 276 kişi yok, usulen bozma gerekçesi bile sayılabilir. Ama usul bizim
umurumuzda değil, hay hay deriz; vekillik bizim için bir meslek değildir, bir
onurdur.
Köyün
birinde kuraklık olmuş, kuraklık o kadar dayanılmaz bir noktaya gelmiş ki
yağmur duasına çıkmışlar köyün imamıyla, hocasıyla. Yağmur duası da çare
etmemiş. Yağmur duasının birkaç usul ve şekil şartı vardır yani işte “Herkesin
abdestli olması lazım.” diye başlayan. Fakat çok önemli bir şeyi var: O duaya
iştirak eden hazırunun hepsinin itikadının tam olması lazım. Yani “Biz bu duayı
ediyoruz. Bu dua bu yağmurun yağmasına vesile olabilir, olur.” itikadında
olması lazım, yağmur duasının şeyi budur. Eğer birisi “Ya, böyle dua ediyoruz
ama duayla yağmur mu yağar?” diyorsa o dua battal olur, kabule karine teşkil
etmez. Bu köyde köyün imamı, hocası, müezzini kâr etmeyince civarda nefesi,
duası kuvvetli başka hoca aramaya koyulmuşlar. Birkaç deneme ve hüsrandan sonra
çok derin bir zat olarak anılan birini çağırmışlar. O da gelmiş, birkaç dua,
yine yağmur yağmamış mı, cemaat homurdanmaya başlamış. İmamın bu yeteneğini ya
da hocanın bu yeteneğini sorgulamaya başlayınca cemaate demiş ki: “Sizin
yüzünüzden yağmıyor.” “Olur mu ya, bir de herkes namazlı abdestli.” demişler.
“İtikadınız yok.” demiş. “Olur mu, haşa!” demişler. “Ulan, yağmurun yağacağına
itikadınız olsaydı şemsiyeyle gelirdiniz.” demiş. 
Şimdi,
burada, sayın üyelerin ya da sayın iktidar partisinin yaptığı işe itikadı yok.
İtikadı olsa bir gelirdi, “Hele biz böyle dedik ama bu işin aslı neymiş, nesli
neymiş, faslı neymiş bir dinleyelim.” derdi. Bizim derdimiz tarihe şerh etmek.
Şimdi gelmesinler, canları sağ olsun. Bir vicdani yük olarak yarın evlatlarına
bunun hesabını verecekler. Her dönem meclisi bir şeyle anılır, yâd edilir, bu
dönemin adı “vekil kıyımı dönemi”dir ve “alaturka faşizm dönemi”dir,
alaturkasından ama. 
Şimdi,
İç Tüzük geçtikten sonra, Allah bilir, bunu da Türklüğe hakaret olarak siz maaş
kesintisi yoluna gidersiniz, onun için henüz daha bu bela, bu garabet
çökmemişken bu kavramları da paramızın yettiğince değil cesaretimizin ve
itikadımızın yettiğince kullanalım, kullanmaya da devam edeceğiz. İktidar
partisinin bu işteki yaklaşımı güzel, hoş, her şeyi paraya döküyor. Parasını
ver, yapabilirsin. Parasını ver, ne olursa olsun. Böyle bir dönem. Bir
milletvekiline ayıp değil mi ya “Bu sözü söyledin diye maaşından keserim.”
demek? At, böyle bir şey varsa cezaevine at, elinde. “Maaşını keserim” ne
demek? Ya, “Rızkı veren Bar-i Hüdâ...” Yani Hüda rezzâk-ı âlemdir, sen
adamın rızkıyla ne diye oynuyorsun? "Açılır bahtımız bir gün, battıysa
hemen batmaz ya/ Sebepler halk eden Hâlik, rica bâbın kapatmaz ya/Sana şahım,
münacatım değil bir rızk için haşa/Hüda rezzâk-ı âlemdir rızıksız kul yaratmaz
ya." demiş. Siz, şimdi, bizi parayla mı terbiye edeceksiniz? Kendinizle mi
karıştırdınız? Böyle bir şey olabilir mi?
Peki,
bu işin aslı faslı ne? Bu işin aslı şu: Sayın üyeler, 3 dönemdir bu
Parlamentoda vekillik yapıyorum, 2 dönemden biraz daha fazla da İdare Amiriyim
yani Başkanlık Divanı üyesiyim yani bütün bu işlerin piştiği mutfakta
çalışıyorum, görev ve sorumluluğum var. Bu iş nasıl oluyordu bugüne kadar?
Gelirdi Başkanlık Divanı gündemi, işte kimi zaman 3 madde, kimi zaman 13 madde,
23 madde. Gelir vekil mazeret, gerekçe ve devamsızlık cetveli, iki üç ayda bir
hazırlanır, daha doğrusu her gün tutulur, üyelere üç ayda bir gönderilir.
Gelirdi son gündem maddesi olarak, işte sizin birçoğunuzun haberi bile olmaz,
sekretaryanız bu dilekçeleri yazar ve gönderirdi Meclis Başkanlığına. Ceman
yekûn “Tümünün kabulüne...” derdik, en fazla bir dakikamızı alırdı; yerleşik
uygulama bu. Sayın üyeler, yerleşik uygulamalar belli bir zamana tekabül
edince, biliyorsunuz, biz ona “teamül” diyoruz ve “teamül” denilen şey de
Meclis yönetiminde önemli müstenitlerden biridir, 3 sütundan birisidir ya.
Kanun, yasa, Anayasa ama bununla beraber teamüller de zikredilir dolayısıyla
teamül olmuştu. Peki, geçmişe bakıyoruz -hani ben 3 dönemdir buradayım ama- bu
Meclis kurulduğu günden beri neredeyse böyle olagelmiş. Bir vekilin
devamsızlığını kınayabilirsiniz, eleştirebilirsiniz, en fazla “Ayıp etmiş.”
diyebilirsiniz ve yaptırımı da onu seçen seçmene düşer; seçmeni “Kardeşim, biz
seni seçtik ama sen Mecliste yeterli mesaiyi vermedin.” der, bir sonraki seçim
cezalandırır. Bunun yaptırımı budur, kendini bilen bir siyasi için de gayet
ağır bir yaptırımdır çünkü bir emek veriyorsun, tarihe kalacaksın, buradasın.
Seçmenleri tarafından ayıplanan, kınanan, eleştirilen bir vekil olmak, şurada
böyle “kaldır indir”, “aç kapa Artema” misali gönderilmekten çok daha ağır bir
şeydir. Şimdi, bu ne oldu yeni dönemde? Dokunulmazlık süreçleriyle birlikte
başladı. 
Bu
konuşmanın üç bölümü olacak: Birincisi bu bilgilendirme aşaması, ikincisi
hukuka uygunluğu, üçüncüsü, tüm bunların siyasi bir maslahat olduğunu
düşünüyoruz dolayısıyla meselenin siyasi değerlendirmesi. 
Şimdi,
dokunulmazlıkların nasıl kaldırılacağı, nasıl değerlendirileceği, geçmişteki
uygulamalar falan malumdu. Bu Hükûmet kendini birden fazla “Siyasi partilerin
kapatılmasına karşıyız marşıyız.” sözüyle bağladığı için “Tek tek bu
vekillikleri düşürelim ve bu partiyi böyle tasfiye edelim.” dedi.
Hatırlarsınız, hakkımızda terörle iltisaktan, ilişkiden tutun, yardım,
yataklığa varana değin söylenmedik şey kalmadı. 
Şimdi,
hakkımızdaki fezlekeler, Genel Kurulun Anayasa’yı zorlayan, hatta tekzip eden,
ruhuna aykırı bir işlemle topyekûn kaldırıldı. Fakat burada şöyle bir garabet
ortaya çıktı sayın vekiller, buna burada dikkat çektik ama işte “Varak-ı mihr ü
vefayı kim okur, kim dinler?” oldu. Hadise şu: Bugüne kadarki uygulamalarda,
nadir olan uygulamalarda eğer bir vekilin yasama dokunulmazlığını kaldırır bir
durum varsa ve bu, önce hazırlık komisyonunca, sonra Karma Komisyonca, sonra da
Genel Kurulca uygun görülmüşse ne yapılırdı? Yasama dönemi sonuna kadar
kaldırılırdı. Böylece, yargısal prosedürlerin tümünün önü açılmış olurdu.
Burada ne oldu? Burada şöyle oldu: İktidar partisi kendi vekillerini güvenlik
içerisinde görmediği için -Niye; yargının mevcut durumundan, cemaatin yargıda
oluşturduğu tekelden, bundan dolayı- kendini emniyet içerisinde görmediği için
böyle bir uygulamayı yani “Gelin kardeşim, hepimizin ya da dosyası olan
herkesin yasama dokunulmazlığını sonuna kadar kaldıralım.” demedi. Meselenin
kalbi birinci olarak burada atıyor. Ne yaptı? Bir bariyer gibi, otopark girişi
gibi, kaldırdı, “İçeridekiler bu tarafa geçsin.” dedi, onlar geçer geçmez
indirdi. Özcesi bu; uzun, teknik ve hukuki değerlendirmelere gerek yok. Sonucu
ne oldu bunun? Sonucunda, bizim, hepimizin mevcut dosyaları üzerindeki
yargılama engelleri kalktı ama ikinci günü, dokunulmazlığın bütün ruhu, özü,
biçimi neyse onlarla tekrar donanılmış olduk. Ben bunu gözaltına alındığım bir
mahkemede hâkime şöyle bir örnekle anlattım: Şimdi, ben size burada küfür etsem
ya da gelip tokat atsam, hakaret etsem siz beni bundan dolayı
yargılayamayacaksınız, üzerimi arayamayacaksınız, evimi arayamacaksınız,
haberleşmemi kontrol edemeyeceksiniz, aracımı arayamayacaksınız. Bir polis
benim yakamdan tutamaz çünkü hâlihazırda ben dokunulmazlığı olan bir
milletvekiliyim. Yani şu an, içinizdeki pirüpak arkadaşımız -var ise eğer-
neyse benim durumum da yasa karşısında öyle yani size neyi yapamıyorlarsa bana
da onu yapamıyor olmaları gerekecek. Fakat bu yapılmadı dolayısıyla garabet
birbirini takip etti. 
Tabii,
ileride siyasal tarihçiler yazacak, o gün muhalefetin buna “Anayasa’ya aykırı
ama ‘evet’ oyu vereceğiz.” demesinin ardındaki pazarlıkları, taahhütleri,
tutulmayan sözleri; şimdi spekülasyon olur diye girmeyeceğim, tarih ileride
yazacak. Ne denildi? “Hiçbir vekil tutuklanmayacak.” sözü verildi mi, verilmedi
mi? Neyle ikna edildi? Yoksa “Sadece HDP’lileri tutuklayacağız, size
dokunmayacağız.” mı denildi? Bunlar ileride siyasi tarihçilerin ve anıların
ışığında aydınlanacak. Bu olmadı ve dolayısıyla böyle bir garabet ortaya çıktı.

Şimdi,
bu 2 vekilimizin -böyle, şeye gerek yok- birçok başka sebebin yanında, bize
dönük yönelim ve siyasi imha niyeti açığa çıkınca yurt dışında kalmaları, dünya
kamuoyuna bu meseleyi anlatacak 1-2 vekil arkadaşımızın kalması bizler
tarafından da uygun görüldü. Şimdi, Meclis Başkanlığı bugüne kadar yapmadığı,
muhtemelen bundan sonra da yapmayacağı, usulde, yasada yeri olmayan bir hatalı
işe soyundu. Ne yaptı? Dedektiflik yapmaya başladı oysa yasada vekilin yurt
dışında ne yaptığını takip etmek gibi bir görev, tanım söz konusu değil. 
Sayın
Faysal Sarıyıldız burada da daha önce Güven Hastanesinde aynı hastalıktan
tedavi görüyordu, o raporlarını yok saydılar, Sayın Tuğba Hezer Öztürk partimiz
tarafından görevlendirilmişti, bu raporunu yok saydılar; onun yerine,
Facebook’larda, birtakım psikolojik harp ürünü yayınlarda bunların falanca
saatte nerede olduklarını, filanca saatte nerede olduklarını tespit etme
görevini kendisine ihdas etti. Sıkıntı burada yoksa bizim vekillerimiz gizli
saklı bir iş yapmıyorlar, ayan beyan aşikâr nerede oldukları, ne yaptıkları
aşikâr. Şimdi, üzerine vazife olmayan bu meselenin sonunda bir sevk meselesi,
“Bunları da devamsızlıktan dolayı düşürelim.” meselesi çıktı. Çünkü
yaşayacağız, göreceğiz, hepimize çok eften püften sebeplerden ya siyasi olmayan
ya da -tırnak içinde kullanıyorum- terör suçu olmayan bir meselede… Sayın Grup
Başkan Vekilimiz Ahmet Yıldırım bir yıl üç ay ya da on üç ay gibi bir ceza
aldı. Hukuk o kadar çiğnendi ki bunun devamına ancak devlet güvenliği aleyhine
işlenen suçlarda ya da yüz kızartıcı ya da zimmet benzeri suçlarda yasa
maddesine eklenebilecek seçilme hakkından mahrum bırakma maddesi eklendi. Yani
bunlar niyet hakkında yeterince ipucu veriyor. Dönemin Sayın Adalet Bakanı:
“Efendim, gelmiyorlar ki, ifade vermiyorlar ki o yüzden biz yakalama, gözaltı
ve tutuklama kararları çıkarttırıyoruz, zorla götürüyoruz.” dedi. Niye
gitmediğimizi birazdan diyeceğim ama bu vesileyle içeri attıkları Selahattin
Demirtaş, hâlen daha neyle suçlandığını, nerede yargılanacağını, bırakın onları
da mahkemenin karşısına, hâkimin karşısına tutuklu olduğu dosyadan daha henüz
çıkarılabilmiş değil. Yani neresinden baksanız örneği çoğaltmak mümkün,
neresinden baksanız siyasi bir operasyon olduğu, siyasi saiklerle hazırlandığı
ayan beyan bir işte bizi mahkemeden kaçmakla ya da hukuktan kaçmakla
suçluyorlar. Kendi adıma da arkadaşlarım adına da şöyle bir karara vardık:
Kendi ayağımızla, kendi rızamızla bu mahkemelere gitmemiz -bizi
götürebilirsiniz, orada da yaptığımız savunma olmaz, siyasi değerlendirme olur
çünkü yürüyen normal, yasal, hukuki bir prosedür değil- bizim bu ritüele
uymamız hukuka, hukukun genel ilkelerine, insan hakları evrensel ilkelerine
saygısızlık olur, hakaret olur. Biz bunlardan berîyiz, biz sizin gözetmediğiniz
bu hukuku da gözetmekle mükellef sayıyoruz, o yüzden gitmiyoruz. Bu çünkü ne
şeklen ne içerik olarak bir yargılama değil.
Öte
yandan, “adalet” denilen bir şey var, partinizin ilk kavramı. Adalet, “adl”
kökünden gelir ve dağıtmak, eşit üleştirmek falan gibi ontolojik anlamları
vardır ama yaygın karşılığı, işte biliyoruz, eşit davranmak. Peki, bir uygulama
birliği var mı şu devam meselesinde bu Mecliste? Yok. Yani kısacası, sadece
uzağa değil... Bugün Sayın Başkan Vekili bu Meclisi müşahede yoluyla açtı, İç Tüzük’te
yeri var yani göz kararı; baktı, “Yeterli çoğunluk vardır.” dedi. Bunu dediği
anda bunun teknik, hukuksal sonuçları ne oluyor biliyor musunuz arkadaşlar?
Burada olmayan tüm arkadaşlarımız, bugün burada var sayılıyorlar. Teamül dedik,
uygulama birliği dedik...
İzninizle,
biraz uzun sürünce, beni bağışlayın, biraz da rahatsızım.
Bütün
üyeler yani şimdi bu Mecliste faraza 100 kişi Meclise en az bu 2 vekil kadar
gelmemezlik ediyor. Sadece sizin izzetinize bıraksam siz bu 100 kişiyi -bizim
kendi arkadaşlarımızda da var, her siyasal partide de var- bu 100 kişinin
kimler olduğunu bir çırpıda sayabilirsiniz. Ben isim isim saymayı ayıp
addediyorum ama kamuoyunun çok yakından bildiği ve asla buraya gelmeyen bir
eski Başbakan biliyor musunuz ki devamsızlık cetvelinde ne gözüküyor? Sadece
bir gün gelmemiş, ona da itiraz dilekçesi vermiş “Hayır, ben o gün oradaydım.”
diye. E şimdi insan sormadan edemiyor: Kardeşim, bunun iki yolu var. Yani, biz
seni görmedik, Allah da şahit, burada görmedik, bir iki güven oylaması ve
Anayasa referandumu meseleleri dışında yoktun. E o zaman birisini yalana teşvik
etmişsin, bir arkadaş senin yerine pusula vermiş. Bunun başka bir açıklaması
var mı? Yok. Uygulama birliği sağlanmadığı için, bu işlem adil değildir. Bunun
yolu ne olabilirdi? Hepimiz muhalefet de etsek, karşı da çıksak cari, meri
yasalara uymakla mükellefiz ya da uymadığımız zaman bedeli için, yaptırımı için
sesimizi çıkarma hakkımız kalmaz yani “Kardeşim, sen gelirken bunu biliyordun,
uygulama budur, yasa budur, falandır.” dendiği zaman elimizde bir itiraz
argümanı kalmaz. Ama, burada, Başkanlık Divanı bu 2 sayın vekili gözüne
kestirip tasfiye etmeye karar verince şöyle bir karar aldı, dedi ki: “Bundan
sonra, devamsızlık meselesini daha ciddi takip edeceğiz.” Sayın CHP’li Başkanlık
Divanı üyeleri ve Sayın Pervin Buldan ile ben bunun için bir yöntem önerdik
-Başkanlık Divanı kayıtlarında, toplantı tutanaklarında var- dedik ki: “Bundan
sonra, bütün oturumlar yoklamayla açılsın, müşahede yoluyla açılmasın. Siz bunu
yapın yani gelmeyen herkes eşit oranda bu yaptırıma maruz kalsın, hayhay,
başımız ile gözümüz üzere.” Böyle yapmadılar, dedektiflik dediğim bu. Sen diğer
548 vekili geliyor sayacaksın, var sayacaksın, işte mazeret vesaire dilekçesi
verenler hariç ama bu 2 vekil için “Aslında, biz o gün bütün üyeleri varsaydık
ama bak, işte bu bize dilekçe göndermiş, izin dilekçesi demek ki yokmuş. Bak bunu
da kabul etmiyoruz ayrıca, bu izin dilekçesini.” ya da “O gün şurada şöyle bir
demeç vermiş, bak, demek ki o gün Almanya’daymış, Belçika’daymış…” Uygulama
birliği sağlamadan, bunu bir yaptırıma bağlamak kıymetli arkadaşlar, adaleti
ortadan sonsuza kadar kaldırmak demektir yoksa atmışsınız, atmamışsınız,
bugünün bu hayhuyu içinde, bugünün bu toz dumanı içinde, bugünün hamaseti
içerisinde alkışla da karşılanabilir, yapana da bir hicap duygusu vermez. Ama
hepimiz biliyoruz yaşadık, geçmiş dönem Kürt vekillere reva görülen muameleden
burada hepimiz bu Meclisin bir ferdi olarak üzüntü duyduk, meşrebimize göre
utanç duyduk, ezildik, üzüldük, kınadık, lanetledik. Bugün, o muameleyi reva
görenler tarihin çöp sepetindeler, isimleri okunmuyor. Yarın öbür gün
kendinizi, kendimizi böyle andırıp andırmama meselesidir bu yoksa 2 vekili
atmışsınız, tutmuşsunuz ne çıkar. Biz o sahilde değiliz. Şimdi, uygulama
birliği sağlanamadığı için bu adil değildir. 
Gelelim
meselenin bir diğer yanına. Ya, ben gibi bir cahili de bu meselede uzman etti
bu. Diğer bir mesele de şu: Arkadaşlar bu Meclisin -yine her şey geliyor
adalete dayanıyor- üye sayısının yaklaşık yüzde 12,8’inin bu Meclise resmî
olarak devam mecburiyeti yok. Bunlar kimler? Mesela benim yok. Aranan ben
olsaydım ya da yurt dışına giden ben olsaydım, benim için böyle bir müzakere
yapılamayacaktı. Niye? Yoklamadan berî tutulmuş? Kim? 25 Başkanlık Divanı üyesi.
Onları ayırdık kenara. Grup başkan vekilleri yoklamadan berî. Meclis başkan
vekilleri -Başkanlık Divanında saydık mükerrer olmasın- komisyon başkanları,
partilerin genel merkez yöneticileri, genel başkan yardımcıları, orada tüzüğe
göre bir değişiklik var. Velhâsıl bu oranları çarpıp üst üste koyup
topladığımızda, Meclisin üye tam sayısının yüzde 12,8’ine -o da küsurattan
dolayı- tekabül ediyor. Fakat uygulamayla…
Sayın
Elitaş, ben biliyorum, biliyorum, hepsine çalıştım “Öyle mi?” diye sorma. 
MUSTAFA
ELİTAŞ (Kayseri) – Yüzde 12’den fazladır.
SIRRI
SÜREYYA ÖNDER (Devamla) – Şimdi… Oraya geleceğim. 
Fakat
dönem içinde uygulamalar var. Mesela, 24’üncü Dönemde yeni Anayasa Yazım
Komisyonu üyeleri vardı, 12 vekil. Yeni Anayasa Yazım Komisyonu üyeleri, burada,
sizin o Genel Kurul açıldığında Başkanlık sunumları var -belli belirsiz, duyup
duymadan akıp giden şeyler- onlardan biri, yeni Anayasa Yazım Komisyonu
üyelerinin yoklamadan, Meclise devam mecburiyetinden muaf tutulmaları... Biz,
üç yıl falan görev yaptık, o üç yılın her günü toplanmadık ama o üç yılın
hiçbir günü Meclise, Genel Kurul devam cetveline adımız işlenmedi ve belli
komisyonlar tamamen, belli komisyonlar da “çalışma süresi eğer Genel Kurulla
çakışırsa” şerhiyle Mecliste yoklamadan varestedir. Bunları topladığımızda da
bu oranın değişken, o yüzden sabit bir oran veremiyorum, döneme göre, gündeme
göre değişiyor- neredeyse üçte 1’i devam mecburiyetine tabi değil. Şimdi,
adalet bunun neresinde? 
Bahse
konu sayın vekilimiz açısından söyleyeyim: Biz onu, onun hemen akabinde
kongremizi yaptık, o kongrede genel başkan yardımcısı yapsaydık eğer -tenezzül
etmedik, bunu da biliyorduk- bugün bu görüşme yapılamayacaktı arkadaşlar yani
genel merkez yöneticisi olduğu için ya da ilgili genel başkan yardımcısı olduğu
için bu yoklamadan muaf tutulacaktı, böyle bir yükümlülüğü olmamış olacaktı.
İşte, adalet bahsinde, nereden tutsak elimizde kalan meselelerden biri.
Dolayısıyla bu yapılan iş, tabiri caizse, fuzuli bir iş, bir; haksız bir iş,
iki; adil değil, üç. 
Sanırım,
bu kürsüde söze başlarken süreyi suistimal etmeme taahhüdünde bulunmuştum. Onun
için bunu da şu çerçeveye oturttum: Bir yazı okumayacağım, yazılı bir nota
bakmayacağım, bir söylediğimi bir daha tekrar etmeyeceğim. O yüzden bunları
önemine binaen tekrar etmekten de kendimi alıkoyuyorum. 
Dolayısıyla,
bu meselede vicdanlarınızla davranacaksınız. Özellikle burada olan bütün
üyeleri saygıyla selamlıyorum, burada olmayan sayın üyelere selam ederek şunu
söylüyorum: Kendinizin savunmasını dinlemeye tenezzül etmediğiniz bir oturumda
o sayın vekilin “Devamsızlıktan dolayı düşürülmesi için bu oyu kullanıyorum.”u
bir dakika tefekkür edin, eğer Hakk’a hesap verme gibi bir şey içinizi
titretmiyorsa “evet”i basın gitsin. Siz çok cesur insansınız, siz çok korkusuz insanlarsınız.
Kul hakkı, hakkaniyet, adalet, bu konularda gözlemlediğim şu: Herkes Allah’a
inanıyor amenna saddakna fakat Allah’a güvenmiyorlar. 
ORHAN
DELİGÖZ (Erzurum) – Çıksın gelsin. Yasaklayan yok, çıksın gelsin. 
SIRRI
SÜREYYA ÖNDER (Devamla) – “Çıksın gelsin.” Çıkıp gelecekler. Çıkıp gelenlere… 
ORHAN
DELİGÖZ (Erzurum) – Evet, gelsin; hayır oyu verelim. 
SIRRI
SÜREYYA ÖNDER (Devamla) – Sayın Vekilim, çıkıp gelenlere ne yapmışız? O zaman
ona bakalım. Güzel bir laf atma oldu; aldım, kabul ettim. “Çıksın gelsin.”
Çıkıp, tahliye olup gitmeyen vekillerimiz oldu. Devlet de biraz yol verdi. Yani
“Ulan, bu kadarıyla baş edemiyoruz, yani kaçacaksanız kaçın.” O vekilimiz
geldi, grup toplantımızı yaptı; Sayın Besime Konca. Hakkında yakalama kararı
verilmişti, çıkmasının önünde bir mâni yoktu; çıkmadı, geldi. Daha ona gerek
yok, hepinizin yakinen tanıdığı Sayın İdris Baluken. Sayın İdris Baluken’i
gözaltına alınıp tutuklandığı mahkeme şöyle bir seyir izledi: Bütün delilleri
topladı, bir; ifadesini aldı, iki; tanıkları dinledi, üç; dosya icmal oldu,
tamamlandı, dört. Duruşmanın bir yerinde, duruşmalardan birinde mahkeme heyeti
şöyle bir gerekçe yazdı, dedi ki: “Toplanan deliller, sanık hakkında isnat
edilen suç vasfının değişmesi, vesaire…” diye bildiğimiz o klişe gerekçeleri
saydı ve Anayasa Mahkemesinin mevcut içtihadı yani aramızda Sayın Üye “Balbay
içtihadı” olarak, “Haberal içtihadı” olarak anılan içtihadına da gönderme
yaparak -dikkatinizi çekiyorum- oy birliğiyle tahliyesine karar verdi, oy
birliğiyle. Şükranla yâd etmeliyim ki birçok siyasal partiden -iktidar partisi
dâhil- arkadaşlar özellikle tanıdıkları, yakından bildikleri bazı
arkadaşlarımız için seferber olma ihtiyacı hissettiler ve tahliye edildi, oy
birliğiyle, dediğim gibi. Akabinde ne oldu biliyor musunuz Sayın Vekilim?
Akabinde, Diyarbakır Cumhuriyet Başsavcısı, hukuk tarihimizde yeri olmayan,
eşine, emsaline rastlamadığımız bir şekilde, bir ağır ceza mahkemesinin bütün
delilleri toplanmış, davası görülmüş, karar aşamasına gelmiş ve oy birliğiyle
tahliye kararı vermiş bir milletvekilini yeniden tutuklatmak için bir başka
mahkemeye, bir başka ağır ceza mahkemesine itiraz etti. Yürümekte olan bir dava
hakkında Türkiye hukuk tarihinde bunun gibi bir örnek, biz aradık, bulamadık;
siz ararsanız belki 1-2 tane bulursunuz. Başsavcı buna itiraz etti. Peki, ne
oldu? Oy birliğiyle verilmiş bir karar. İnsan şunu arar doğal olarak: Kardeşim,
belki yeni bir delil çıkmıştır yani aynı dosyada, daha önce olmayan. Biz, İdris
Baluken’e örgüt üyesi dedik, gelinen durum örgüt üyesi olduğuna bir karine
göstermiyor pek ama meğerse bak, şöyle bir delil geldi, kardeşim aman ha, siz
bunu bıraktınız ama elimizde böyle bir delil var. 
Yeni
bir delil sunmadan, önermeden, varlığından bahsetmeden yapılmış bir itirazla
Sayın Vekilim, İdris Baluken hakkında tutuklama kararı verildi. 
Hani,
acayip günlerden geçiyoruz. Peki, bu gayretkeşliği gösteren sayın cumhuriyet
başsavcısına ne oldu? Sayın başsavcı FETÖ şüphesiyle bir muameleye uğradı.
Peki, tahliye kararı veren heyete ne oldu? Bunların hepsini bilmenizde fayda
var arkadaşlar, burada böyle klişelerle konuşmak kolay, o da şu: Diyarbakır 8.
Ağır Ceza Mahkemesinin Başkanı bu tahliye kararını verip muhtemelen yeniden
tutuklamaya da –muhtemelen diyorum hani şey etmeyeyim, bu değerlendirmenin bu
kısmı bana aittir- rıza göstermediği için, bir FETÖ şüphesi de izhar olunmadan
Ankara hukuk mahkemesine düz yargıç olarak atandı, Diyarbakır 8. Ağır Ceza
Reisi. İşte, burada, meseleyi takip eden sayın AK PARTİ’li milletvekilleri de
var. Bu söylediklerimde maddi bir hata varsa sadece “var” demeleri yeterli,
özür dileyeceğim, olan bu. Şimdi, anladınız mı Sayın Vekilim? Yani “gelsinler”
diyorsunuz ama gelenlere de yapılan, reva görülen…
ORHAN
DELİGÖZ (Erzurum) – Sebebi ne olursa olsun vekil kaçamaz.
SIRRI
SÜREYYA ÖNDER (Devamla) – Kaçan yok, kovalayan var, kaçan yok. Niye kaçalım
biz? Ne zaman kaçmışız? Kaçsaydı, bu kadar hakkımızda şeyler vardı, bu vekiller
kaçardı. 
Peki,
yine adalet duygusunu incitecek bir diğer meseleye gelelim. Hakkımızda -bütün
bu bariyer kaldırıldı ve yargılanmaya sevk edildik ya, ki fezlekesi bulunmayan
vekilimiz yok- düzenlenen fezlekelerin altında imzası olan yargıç, savcı
bunlardan herhangi birisi elan görevde değil, tamamına yakını ya cezaevinde ya
ihraç edilmiş FETÖ şüphesiyle. Yani bunların hepsi cemaatin düzenlediği
fezlekeler. Onu da bırakın, samimi itirafçılar çıkmış bunların içerisinden.
Diyarbakır eski başsavcısı KCK operasyonunun ne tarz düzmece belgelerle
hazırlandığını ifadelerinde beyan ediyor. Ama aynı savcıya, aynı operasyona...
11 bine yakın sivil siyasetçi, üzerinde bir tırnak çakısı bile yakalanmayan,
tümü legal, denetlenebilir sivil siyaset kurumlarında ve partimizde görev yapan
siyasetçiler tutuklandığında biz burada bunu söylediğimiz için o hâkimlere
tazminat ödemek ve ondan dolayı da tekrar fezlekeler -eski grubumuzun birçoğu-
yemek zorunda kaldık. O zaman da siz sayın üyeler şeriatı yargıyla
özdeşleştirip yargının kestiği parmağın analjezik ve anestezik etkisi üzerine
bize nutuk irat ediyordunuz. Gördük ki jilet, neşter... Hafifçe böyle sinek
konsa tatlı canınızın yanacağını gördük, size ucu biraz dokunduğunda. Bunlara,
beraber ve solo olarak küfretmeyeni vatan haini saydınız. Ama biz bunu
söylüyorduk, bu operasyonun bunlar eliyle olduğunu söylüyorduk, daha da ötesi
müzakere süreçlerinden aşina olduğumuz, karşılaştığımız gerçekler. Onlar siyasi
değerlendirmenin konusu, oraya geldiğimizde ona da...
Hele
su verin. 
RAMAZAN
CAN (Kırıkkale) – Suyu bol iç suyu, Sırrı Bey. 
SIRRI
SÜREYYA ÖNDER (Devamla) – Efendim, hiç ümit etmeyin Sayın Vekilim. Siz
sılayırahim yapıp gelebilirsiniz, ben o kadar uzun konuşacağım, rahat olun.
Evinizi, varsa büyüklerinizi, hastaları ziyaret edip gelebilirsiniz yani. Çünkü
bu son, bundan sonra daha burada muhalefet ensesini görür, aha bu kürsüleri bu
kadar sürede göremez; getiriyorsunuz işte; kaldır, indir geçecek. Ama, söz çok
mühim, bundan beri tutmasak ve şu ruh hâliyle birbirimizi ilzam etmeden,
birbirimizi anlamaya çalışarak, yer yer meşrebimizi, inanç dünyamızı, fikir
dünyamızı zorlayacak şeyleri de duymaya tahammül ederek birbirimizi dinlesek,
bu kadar belki bu mesele bu boyutlara varmayabilirdi ya da varırsa yarın Hakk’a
vardığımızda “Elhak, biz üstümüze düşeni yaptık.” derdik. Ne yapalım, elimizden
geleni yaptık; bu büyük bir huzurdur, bu büyük bir konfordur. 
Peki,
böyle dedik meselenin siyasi boyutuna yani teknik konuda sanırım anlatılmadık
bir şey kalmadı. Anlatılacak çok şey var fakat ben en masum gibi gözükenleri
seçtim, geri kalanını siz buradan hesap edebilirsiniz, ferasetinize havale
ediyorum. 
Şimdi,
bu niye böyle oldu? Sayın Bekaroğlu çok içten bir konuşma yaptı ve bir cesaret
talep etti, kendisine teşekkür ediyorum.
Şimdi,
cesurca “Kürtler ne istiyor ve ne istedikleri için bu böyle oldu?” onu
konuşacağız. 
Kürtler
ana dilinde eğitim ve öğretim görme hakkı istiyorlar, tıpkı bu ülkenin bütün
Türk evlatları gibi, bütün medeni dünya halkları gibi. Peki, bunu talep
ettiğimizde karşımıza ne dikiliyor? Karşımıza dikilen şu: Sayın Cumhurbaşkanı o
zaman Başbakandı, kamuya açık olarak "Bana ana dilde eğitim talebiyle
gelmeyin. Ana dilde eğitim talebi ülkeyi böler." dedi. Bazı şeyler vardır,
birden fazla söylenince ve şöyle derli toplu bir zeminde tartışılmayınca,
itiraz edeni bulunmayınca bir müddet sonra sanki bir gerçeklikmiş gibi algılanıyor.
Bakalım, ana dilde eğitim ülkeyi böler mi bölmez mi? Muhalefet partisinin de
ana dil eğitimine... Anayasa çalışmalarında, yeni Anayasa çalışmalarında ana
muhalefetin geldiği nokta şuydu, dedi ki: "Ana dil eğitimi konusundaki her
türlü engeller kaldırılsın ama ana dilde eğitime karşıyız. Bu ikisi arasında
fark var. Yani, insanlar ana dilini istedikleri gibi öğrensinler ama ana dilde
eğitim ve öğretim görmesinler." Bu, yeni Anayasa tutanaklarında var.
Hatırlarsınız,
24'üncü Dönem vekil olan arkadaşlarımıza bir konuşmamı hatırlatmak istiyorum.
Ana dil meselesi görüşülüyordu ve hamasetten toz duman olmuş ortalık. Ben
çıktım, burada Latince savaş karşıtı bir şiir okudum. Aynen o gün olanları
anlatayım. Ben Latince şiir okumaya başlayınca, önce, bir kısım ulusal
hassasiyeti gelişkin arkadaşımız bunun Kürtçe olduğunu vesvese etti, bir müddet
dinleyince, bunun benim aksanımdan kaynaklandığını, aslında konuşulanların
Latinceye benzediğini keşfettiler. İtirazlar, şöyle tutanaklara baktığınızda
"Ben de senin..." falan diyen sayın üyeler var, "Ee, ne
diyorsun?" falan diye beş dakikalık bir konuşmaydı, dört dakikasını buna
ayırdım, bu Latince şiiri okudum; savaş karşıtı şiirler içerisinde klasik bir
Latince şiirdir, destandır hatta, ondan bir bölüm okudum. Konuşmanın son bir
dakikasında dedim ki: Sayın vekiller, siz ana dilde eğitime ülkeyi böler ve
karşıyız diyorsunuz ya, işte, bir Kürt çocuğu ilkokula ilk gittiği gün
öğretmeninin hoş geldiniz çocuklar demesinden ve ilk derse başlamasından sizin
bu Latince şiirden anladığınız kadar anlıyorlar. Bu iş akademiada ciddi
bilimsel incelemelerin konusudur. Orası ana dilinde eğitim görmemenin nasıl bir
haksız rekabete yol açtığının bilimsel kanıtlarıyla doludur. 
Kürt
çocukları açısından söyleyeyim, bir: Aksan, yarım yamalak öğrenilmiş Türkçeyle
-içimizde Kürt vekil arkadaşlar var bizim partimizde olmayan, onların hepsi de
bu anlattığım sahnelere kendi çocukluk yıllarında tanıklık etmişlerdir-
telaffuzu doğru söyleyemez, yerine getiremez, çocuktur, diğer çocuklar gülmeye,
dalga geçmeye başlar. Bilimsel gözlemlerden bahsediyorum. Bu, çocuğu eğitim
süreçlerinden uzaklaştırma ve okuldan soğutmayla neticelenir. Pedagojik bir
şeyden bahsediyorum, daha gelmedik ideolojik bir şeye. Rüyasını gördüğü, suyu o
dilde istediği, anasından o dilde ninni dinlediği, türküsünü söylediği, ağıdını
ağladığı bir dil bitiyor, o güne kadar hiç duymadığı ya da pek az duyduğu bir
atmosferin içinde sen onu, o dili doğduğu günden beri konuşan insanlarla aynı
kulvara sokup, aynı ölçme, değerlendirme kriterlerine tabi tutarak ona başarı
notu veriyorsun. Bunun pratikteki anlamı şudur arkadaşlar: Kürt çocuğu bu
yarışa 3-0 geriden başlıyor demektir. Kimileri bunu yırtar, kimileri daha
nasiplidir, kimilerinin ailesinin bu dersi ya da bu eğitimi verecek gücü vardır
ama burada devlet güzellemesi yapan arkadaşımız bile “seksen”e “sekzan” dedi.
İşte ondan sonra olmuyor, yani o aksan, “pronunciation” bir şekilde yapışıyor
ve Türkiye sinemasında, Türkiye yazınında, Türkiye dizi ve drama sektöründe
hâlen alçakça, utanmazca bunlar bir mizahın ve şakanın malzemesi oluyor. Bundan
bir halkın derin bir şekilde yaralanacağı, üzüleceği, incineceği hesap
edilmeden, “Napirsen?”, “Nereye gidirsen?” gibi, hiçbir Kürt’ün yapmadığı bir
karikatürize etmeyle bu dil ve ana dilinden başka bir dilde hayata devam etme
duygusu böyle bir ayrımcılığın, aşağılamanın vesilesi hâline geliyor. 
Sayın
Bekaroğlu, bakın, öyle cesaret falan gerektiren bir şey de söylemiyorum daha.
Cesur olma çağrısına icabet ettim ve en makul, İnsan Hakları Evrensel
Bildirgesi’nin 1’inci maddesiyle başlıyorum, “Herkes anasından özgür, eşit,
kendi ana diliyle…” diye başlayan maddesinden. O, ana dilini talep ediyor; biz
ne yapıyoruz? Bu, ana diliyle eğitim vermeye cehdeden belediyelere kayyum
atadık; ilk yaptıkları iş, bu, ana dilde eğitim veren kurumları kapatmak oldu.
Cesaretse, bize lazım değil, statükonun sahiplerine ve onun gönüllü gece
bekçilerine lazım. Cesaretse, aha biz söyledik, herkes ana dilinde eğitim
görsün. Dünya bu tartışmayı çoktan geri de bıraktı ama biz hâlen bunun ülkeyi
böleceği paranoyasıyla hareket ediyoruz. Kendi kültürünü, kendi renklerini
herkes yaşatmak için faaliyet gösterme hakkına sahip değil mi? Sahip. E bu,
Kürtler söz konusu olduğunda yasa dışı örgüt propagandasına dönüşüyor. 
Yine
Sayın Cumhurbaşkanından bir örnek vereceğim. Süreç devam ederken “benim Kürt
kardeşlerim” diyordu. Süreç bitti, Kürtçeden vazgeçtik, Kürt’ün kültüründen,
dilinden vazgeçtik, Kürt’ün kendi adını da anmamaya başladı. Mesela referandum
konuşmalarında ben dikkatle izledim “HDP’ye oy veren kardeşlerim” diyor. Ondan
sonra da çıkıp “HDP Kürtlerin temsilcisi değildir.” diyorlar. E böyle bir şey
olabilir mi? Kürt’ün adını bile anmamak… Sadece bu değil; Kabinenin oluşumuna
bakın, devletin kilit karar süreçlerine bakın, buradaki Kürt, Alevi oranına
bakın ne demek istediğim ayan beyan ortaya çıkacaktır çünkü söylemle olmaz, bal
bal demekle ağız tatlanmaz. Kamusal alanda ne kadar alan açarsanız bu konudaki
samimiyetinizi o kadar göstermiş olursunuz. E kamusal alanda… Bırakın onu, adı
Kürtçe diye, anası babası kendi ana dilinde evlatlarına bir Kürtçe isim
koymuşlar diye kanun hükmünde kararnamelerle ihraç edilen insanlar var.
Gerekçelere bunların yazıldığı biliniyor.
Alın
size cesaretse cesaret; gelin bence, Sayın Bekaroğlu, demokrasiye inanan,
inancından emin olduğum bir insan olarak siz öncülüğünü yapın, ana dilinden
başlayalım. Bu mesele sosyal, ekonomik, kültürel ve tarihsel birçok arka plan
boyutu olan bir meseledir. Şiddet bu meselenin yalnızca bir sonucudur, bir
boyutudur ama sonucu olmasından dolayı boyutudur. 
Yine,
birkaç kere söyleyince ve fazla da insan itiraz etmeyince doğruymuş sanılan bir
başka gerçekliğe buradan geçmemiz gerekiyor.
BAŞKAN
– Sayın Önder, bir hatırlatma yapayım, bir saati aştık, bilginize efendim. Makul
bir surette…
SIRRI
SÜREYYA ÖNDER (Devamla) – Çok teşekkür ederim Sayın Başkan. Saymayalım,
bereketi kaçmasın ama teşekkür ederim, bir saat…
Sayın
Şentop, hoş gelmişsiniz, orada olduğunuzu bile bilmiyordum.
Sayın
Şentop hem bu Komisyonun Başkanıydı hem de yeni Anayasa Yazım Komisyonunda
beraber çalıştık. Anayasa’nın tartışılmaz ilk dört maddesi hakkında bugün bir
şey söylesem, hafazanallah, Selahattin Bey’in akıbetine uğrar ama tutanaklara
geçmiş yani kimseyi ihbar ediyor değilim.
Bu
memlekette İçişleri Bakanlığı yapmış bir zat… Arkadaşlar, hep bu FETÖ darbesine
tarih veriyorsunuz, kendinizce kriterler koyuyorsunuz ya ve bu KCK
operasyonları… Şeye gerek yok, adını da söyleyeyim, Sayın İdris Naim Şahin.
Bank Asya kapatıldığı zaman elinde para destesini sallayarak orada milleti
çiğniyordu. Fakir fukara yok kooperatife girmiş, yok maaşını oraya
yatırıyorlarmış, bu yüzden Bank Asya’yla en ufak bir iltisakı, ilişkisi tespit
edilen kamu personelini işten atıyorsunuz, halis muhlis siyasi ayak
arıyorsunuz… Ya adam gizli saklı da yapmadı kardeşim, para salladığı
görüntülerde var. Böyle, cüzdandan çıkardı, gitti… “Bank Asya tasfiye ediliyor
Hükûmet tarafından, darbeleniyor.” diye bir kampanya düzenlendi. Sizin, bizim
hakkımızda, Roboski bombalanırken, Roboski katliamı olurken ve siyasi imha
operasyonları sürerken bunu buradan ağzını şapırdata şapırdata savunan adam
gitti Bank Asya’ya bu kadar para yatırdı… Sakın yanlış anlamasın, hayâ ederim,
tutuklayın falan demiyorum ha! Yani varsa bir suçu, kanun önünde, diğerlerine
reva gördüğünüz muameleyi de hukuki boyutlar içine çekerek herkes gibi
yargılansın diyorum. Şimdi, bundan dolayı başına bir iş gelirse de üzülürüm.
Kendisiyle bir gün bir hüsnüniyetli muhabbet edemedik -ben de İçişleri
Komisyonu üyesiydim- ne zaman çıktıysak kavga ettik. E ama el insaf kardeşim;
insafın sizin köyde bir adı varsa eminim ki kendi içinizde de bunları
değerlendiriyorsunuzdur çünkü alınan vebal sizin vebaliniz arkadaşlar. Yarın
hesap gününde hiçbir parti grup başkan vekiliniz, idare amiriniz, genel
başkanınız, yardımcısı, Başbakan yanınızda olmayacak. “Gel hele, sen niye böyle
yaptın?” diyecekler. İnandığı gibi yaşamayanlar yaşadıklarına iman etmeye
başlarlar. Şu an görünen manzara bu, inandığı gibi yaşayamama. Bir müddet sonra
insan böyle bir şizofrenide çatlar, ölür. Yani ikili bir hayat. Bir tarafta
inancın, itikadın, kendi kişisel tarihin, doğru bildiklerin, uğruna bedel
ödediklerin; bir tarafta da sana matah bir şeymiş gibi dayatılan işler, hukuku,
vicdanı zorlayan, yok sayan işler. Allah aşkına, sataşma saymayacağım, biri
buna dair bir hesap verecekse dinleyelim. Yani bu caiz mi, bu, Hak’tan reva mı?
Şimdi,
memleketin yüz yıllık, son kırk yılı da önemli ölçüde silahlı bir hâl almış bir
meselesinden bahsediyoruz. Bir süreç başladı, çok yanlış bir söylemle “Efendim,
çatışma var, bu koşullarda barış marış süreci, şu bu lafı etmeyin. İşte,
insanlarımız, askerlerimiz, polislerimiz, gençlerimiz canını kaybediyor.” diye
söyleniyor. Şunu unutuyoruz: E, kardeşim, müzakere de sadece böyle durumlarda
yapılır. Çünkü mesele bir çete meselesi, bir silahlı örgüt meselesi olmalığı
ihtiva etmiyor, meselenin bin türlü boyutu var, silah ve şiddet bunun sadece
bir boyutu, kabul edilemez boyutu, onu da merak edenlere söyleyeyim yani
kişisel düşüncem de kabul edilemez ve bir an önce tasfiye edilmesi gereken, bir
an önce özgürlük, eşitlik ve adalet temelinde çözülmesi gereken bir mesele.
“Tam da bu yüzden müzakere etmeliyiz, müzakereye en çok da bu koşullarda
ihtiyaç var”ı unuttuk, herkes dökülen kanın hesabını yaparak daha fazla kanın
dökülmemesi için üzerine düşen vazifelerden imtina ediyor. 
Ne
oldu? Dönemin kabinesi Millî Güvenlik Kurulu toplantısında dönemin asker
bürokrat üyelerine dediler ki: “Bu şiddetle, terör meselesiyle mücadele etmek
için sizin bir eksiğiniz var mı?” Cevap verdiler, mealen anlatıyorum çünkü bu
Millî Güvenlik Kurulu tutanaklarını açıklamak suçmuş, dediler ki: “Yok, bir
eksiğimiz, gediğimiz yok.” “Yasal bir sıkıntınız var mı?” “Yok.” “Çözebiliyor
musunuz?” Bunun bir kısmını dönemin Genelkurmay Başkanı kamuya açık bir şekilde
bir röportajında da dile getirdi, dedi ki Genelkurmay Başkanı: “Efendim, bu
sirkülasyon, dağa gidiş sirkülasyonu devam ettikçe biz bu meseleyi askerî
yöntemlerle bitiremeyiz.” Bunun üzerine dönemin siyasi iradesi dedi ki: “O
zaman, biz bunu siyaseten çözeceğiz.” Buna Millî Güvenlik Kurulunu da dâhil
ederek, bunu bir Hükûmet politikası olmaktan çıkarıp bir devlet politikasına
dönüştürerek başlayan sürecin adıdır çözüm süreci. Öyle, Kabine bir gece yattı,
uyudu, sabah da kalktı “Şu Kürtlerle barışalım.” demedi. Ödenemez bir maliyet,
sürdürülemez bir savaş, kabul edilemez bir durum ve durumlar silsilesi
ortadaydı. Yapması gerekeni yaptı, doğru olanı yaptı, geç kaldığı şeyi yaptı.
Buraya kadar emeği geçen herkesten Allah razı olsun.
Başladı.
Ne oldu, bu başlamışken ne olabilirdi, ne oldu, ne yapılamadı da geri biz
geldik bu bir siyasi intikam zeminine derç olundu. Buna dair Genel Kurulu
bilgilendirmek ve tarihe de şerh düşmek lazım.
Şu
oldu… Bundan sonrasını birtakım anekdotlarla anlatacağım ve içinde hiç rahmetli
olan yok, tümü yaşıyorlar, birisi derse ki: “Çarpıttı, eksik anlattı, üstüne
ekledi.” Ticaretim yok yani, az aldım, eksiltmiyorum, kâr koymuyorum, olanı
anlatıyorum.
BAŞKAN
– Artık yavaş yavaş toparlarız inşallah Sayın Önder.
SIRRI
SÜREYYA ÖNDER (Devamla) – Bu söylediğiniz uyarının “yavaş yavaş” kısmını kabul
ediyorum. Tamam, yavaş yavaş toplayacağım.
BAŞKAN
– Savunma yapmak üzere oradasınız Sayın Tuğba Hezer Öztürk’le ilgili. 
SIRRI
SÜREYYA ÖNDER (Devamla) – Evet, Sayın Başkan.
BAŞKAN
– Makul surette de konuşacağınızı ifade etmiştiniz.
SIRRI
SÜREYYA ÖNDER (Devamla) – Eyvallah.
BAŞKAN
– Buyurun efendim.
SIRRI
SÜREYYA ÖNDER (Devamla) – Sayın Başkanım, süreyi ben suistimal ediyor değilim,
etmeyeceğim de. Fakat “Yürütülen operasyon siyasi saiklerle yürütülüyor.” diye
bir belirlemem vardı, bunun karinelerini de sayın Genel Kurula aktardım. Öyle
olunca siyasi değerlendirme yapmadan bu savunmanın en önemli ayağı eksik kalır
diye düşünüyorum. Süreyi suistimal etmeyeceğim, gördüğünüz gibi, bütün üyeler
şahittir, bir söylediğimi bir daha söylemiyorum.
BAŞKAN
– Teşekkür ediyoruz efendim.
SIRRI
SÜREYYA ÖNDER (Devamla) – Bu uyarınızın da “yavaş yavaş” kısmını dikkate alıp
sonlandıracağım.
Obama
yönetimiyle beraber bu meselenin… Bu mesele, sadece ülkemize ait bir mesele
değil, bir bölgesel mesele, bölgesel boyutu var, bölgenin aldığı hâli de göz
önüne aldığımızda bir dünya meselesi hâline gelmiş. Obama yönetimi Amerika’da
görevi devraldığında, adına “İyimser bakış” denilen bir yaklaşımı, kısa ve orta
vadeli bir strateji olarak benimsedi. Bu yaklaşımın özü -vaktinizi almayacağım
bununla- bölgedeki otoriter yapılarla ilişkileri zayıflatmak ve demokratik ya
da yüzü demokrasiye dönük yapı, kurum, kişilerle olan zeminleri genişletmekti.
Bunun
için, bölgedeki hâkim paradigma olan İran-İsrail tahterevallisi belirleyici
paradigmaydı, bunu veri olarak kabul etmediler; İran’a yaptırımlar yoluyla,
İsrail’e de etkileri yoluyla “Siz birer adım geri çekilin.” dediler, Türkiye'yi
de bir adım öne çıkardılar, Sayın Erdoğan dönemin Başbakanı ve Sayın Davutoğlu…
Bu, bölgeye Amerika’nın bakışının bir zorunlu aşaması ya da sonucuydu fakat ilk
yarılma Mavi Marmara’yla oldu. 
Özellikle,
Sayın Davutoğlu, bugün Sayın Bahçeli’ye ilk defa bir cevap verme ihtiyacı hissetmiş…
ERKAN
HABERAL (Ankara) – Biz daha son sözümüzü söylemedik.
SIRRI
SÜREYYA ÖNDER (Devamla) – …umarım, Sayın Bahçeli’ye cevap yetiştireceğine, bir
gün gelir, burada, kendisinin Başbakanlığı döneminde neler yaşandı, bütün bu
olan bitenlerde kendisinin şahsi sorumluluğu var mıydı yok muydu -ben bir şeyle
itham etmiyorum- bütün, bugün bizatihi iktidara yakın kalemlerin, kanaat
önderlerinin ya da fikir insanlarının kendi içinden yürüttüğü eleştirilere bir
cevap vermek, özellikle bu Kürt meselesinde, özellikle de Rojava meselesinde
-birazdan geleceğim- ne oldu, kendisinin Başbakanlığındaki Hükûmetin PYD ve
YPG’ye yaklaşımı nasıldı, neleri öngördüler, ne sözler verildi, ne yerine
getirilmedi? 6-8 Ekim meselesini bir de Sayın Davutoğlu’ndan dinlemeyi çok isteriz
doğrusu. Başlayacaksak, cesaret lazımsa -dediğim gibi, bize lazım değil-
statükonun sahiplerine ve bir dönem aktörlerine lazım. Gelsinler, burada
eksikleriyle, hatalarıyla, isabetleriyle, erdemleriyle, her yönüyle tartışalım.
Bu olmadan mesele bir kör dövüşü gibi yürüyüp gidecek ve olan, her gün yitip
giden canlarımıza olacak. 
Tekrar
dönersek: Mavi Marmara bir yarılma meselesiydi tıpkı Mısır gibi. Amerika
açısından orada aslolan Refah Kapısı nöbetini kimin tutacağıydı. “Benim
güvenliğim İsrail’in güvenliğiyle başlar.” diyen bir anlayış “Bu ülkede otokrat
yapılarla ilişkileri keselim ve demokrat yapılara yönelelim.” deyince bundan
doğan güç bir müddet sonra şöyle bir vesveseyle bu iktidarın kendi gücü
yanılsamasına dönüştü. Bu çok tehlikeli bir şeydi. Konjonktür ile konjonktürden
kaynaklanan avantajlar, konjonktürün size sağladığı kudreti kendi kudretinizmiş
gibi telakki etmek o saatten sonra sizi irrasyonel denklemlerin içerisine
sokardı. Nitekim öyle oldu. 
Bakın,
hiç ilzam edici bir dil kullanmıyorum, azami de özen gösteriyorum. Bir yanılma
söz konusu, bir öngörememe, ölçüp biçememe, gübresine göre bostan ekememe
durumu söz konusu ama anlatırken bu kadar masum olan bir meselenin sonuçları
toplumsal maliyetimiz açısından son derece yüksek oldu. 
Burada
özünde bir küçük burjuva diktatörü olan Esad ve Suriye’deki gelişmeler Kürtleri
ilk defa bir hayati yol ayrımına getirdi, akıbeti bu oldu. Birçok hülyalı bakış
vardı, birçok hoş tahayyül vardı, birçok vahim slogan vardı; bütün bunlar ceman
yekûn, bölgedeki birçok sonucun yanında, Kürtleri bir var olma yok olma eşiğine
getirdi bıraktı. 
Ben
o dönem müzakere heyetindeydim, Kandil’le görüşüyordum, devletin güvenlik
bürokrasisiyle görüşüyordum. Bu devletin 5 sayın bakanıyla, her hafta, çözüm sürecinin
geldiği aşamayı, önündeki engelleri, menzilimizin neresine vardığımızı, nasıl
varabileceğimizi, sorunları vesaireyi kamuya açık bir şekilde, Başbakanlık
binasında, girişimizin çıkışımızın bütün basın tarafından kaydedildiği,
haberleştirildiği bir müzakere süreci yaşıyorduk.
Dünyada
bu iş şöyledir: Savaş, bir anlaşmazlık durumuna tekabül eder özünde. Savaşan
taraflar bir araya geldiklerinde, önce birbirlerinin terminolojisini,
literatürünü, anlayışını, reflekslerini, kavramlara yükledikleri anlamları
ölçme biçme, tanıma dönemi yaşarlar. Çatışma sonrası çözüm süreci yaşayan bütün
ülkelerin izlediği yoldur. 
Keşke
bir gün bir özel oturum yapılsa, bu konuda dünyada da bilimsel yeterlilik
olarak adı literatüre geçmiş bir sayın üyemiz var, partimizin de vekili,
değerli bir akademisyen, Sayın Mithat Sancar bize bu konudaki dünya
deneyimlerini anlatsa; ne olmuş, nerede kesilmiş, nasıl akamete uğramış,
akabinde gelişmeler ne olmuş, bunu… Gerçekten dünya literatüründe anılan bir
akademisyenimizdir. Hocam, saygılar sunarım.
Bütün
vekillerimizi övmeyeceğim tek tek. 
BAŞKAN
– Biraz fazla su için isterseniz Sayın Önder. Arkadaşlar getirsin mi suyu?
Sayın
Önder, biraz daha bu sefer hızlı hızlı toparlayalım artık, eminim katılırsınız
bana. 
Buyurun.
SIRRI
SÜREYYA ÖNDER (Devamla) – Katılmayı çok isterim. Bittiğinde bitireceğim
gerçekten Sayın Başkan.
Yalnız
bunlar ileride Anayasa Mahkemesinde bozma gerekçesi olacak, savunmayı
kısıtlama, sınırlama çünkü İç Tüzük hükmü çok açık, ben peşin söyleyeyim de. İç
Tüzük hükmü, savunmanın bir süre sınırının olmadığını beyan ediyor ama ben
uyarınızı dikkate alacağım.
BAŞKAN
– Teşekkür ediyoruz.
SIRRI
SÜREYYA ÖNDER (Devamla) – Rica ederim.
Bu
çatışma sonrası çözüm süreçlerinde böyle diyalog süreci olarak adlandırılan,
bizim de böyle tarif ettiğimiz, uluslararası literatürde karşılığı bu olan bir
süre vardı. Bu sürede murat edilen şudur: Bununla beraber bir güven, tarafların
birbirine bir güven oluşturması muradıdır. Bunu işin burasında kendimden
başlayarak, en büyük sorumluluğu ve eksiği kendime atfederek söylüyorum: Hiç
kimse -en büyük payı bende- rolünün, sorumluluğunun, misyonunun gereğini tam
olarak ifa edemedi, sebepleri bahsi diğer. Herkes 50 tane gerekçe sunar, 49’una
muhtemelen hepimiz de canıgönülden iştirak ederiz ama bahsi diğer gerçek şu ki
yapamadık. Bu ülkede barış talebini toplumsallaştıramadık. Barış talebi
toplumsallaşmak yerine; herkesin kalbini, zihnini, gönlünü, enerjisini,
birikimini barış talebine vakfetmek, adamak yerine; herkes bu süreci neresinden
tırpanlarım, neresinden siyasi bir demagojinin malzemesi yaparım, nereden
muhatabımı vurmanın, onu güçsüzleştirmenin bir vasıtası kılarım gibi bir dış
faktörün, bir dış sağanağın altında biz bu süreci -başta kendimden başlayarak-
yeterince koruyamadık.
İkincisi
neydi? İkincisi: Sayın Öcalan’ın İmralı’da “darbe mekaniği” diyerek
kavramsallaştırdığı ve ağırlıklı olarak cemaatin bugüne kadarki uygulamalarıyla
bunu bir sistematik anlatıma kavuşturarak her seferinde neredeyse görüşmenin
yarısına yakın bir zamanı “Bu darbe mekaniği çalışıyor. Bu darbe gelmekte. Bu
hepinizi hedef alıyor, bizi de, Hükûmeti de, devleti de. Bunu görmüyor musunuz?
Buna önlem almıyor musunuz? Bu süreci katledecek.” uyarılarıyla geçti. Darbe
mekaniğini, biz, günbegün bugün çözüm sürecinin bitme gerekçeleri olarak
sıralanan bütün hadiselerde gördük, yaşadık. Bunun birincisi, tarihe geçmesi
bakımından söylüyorum: Her şey amiyane tabirle güllük gülistanlıkken,
Rojava’dan buraya IŞİD zulmünden kaçan bir insan seli gelmekteyken, Sayın Efkan
Ala’nın sanırım Azerbaycan’dayken ya da bir dış seyahatteyken diyeyim,
süreçlerin bitmesini beklemeyip acil bunların içeri alınması talimatını
vermesiyle o darbe mekaniği dediğimiz şey onun öngörülerini tekzip eden bir
davranış oldu. Onlar beklediler ki içeride iç kamuoyu buna yeterince hazırlanmıştı.
Oradaki personel, sorumlu personel, bugünden baktığımızda anlıyoruz ki bugün
darbenin ya planlayıcısı ya asli uygulayıcıları olarak mahkeme oldukları
iddiasıyla mahkeme önündeler. Bu, bütün hesapları altüst etti ve ilk uygulama
şöyle oldu; içinde yaşayan bir kardeşiniz olarak söylüyorum, şerefim,
haysiyetim üzerine temin ederim siyasi bir mülahaza yok; neyi gördüysem, neye
ikna olduysam onu sizinle paylaşıyorum: Sayın Numan Kurtulmuş ve Sayın Efkan
Ala orayı bir ziyarete gittiler, Suruç civarını ve canlarını kıl payı
kurtardılar. Kamuoyuna yansıyan biçimi bunun şuydu: Kürt gençleri bunları lince
yönelmiş gibiydi. Biz de süreçlerin tamamen içindeydik ve tamamen kani olduk ki
Kürtlerin ya da örgütlü Kürt gençliğinin ya da örgütlü Kürt siyasal yapılarının
bundan haberi bile yok. Darbe mekaniği, herkesin kaçırdığı şeylerden birisidir,
ilk burada kendini gösterdi. Sayın Efkan Ala’yla konuşmamızda biz de tedirgin
olduk yani hava bu değil, atmosfer bu değil, bir müzakere süreci yürüyor, bu
nereden çıktı dediğimizde Sayın Efkan Ala’nın anlattığı bilgiyle muttali olduk.
Dedi ki: “Orada kurumlaşmış bir cemaat yapısı var ve tespit edebildiklerimizin
çok daha ötesinde nüfuz edebiliyorlar. İstihbarat servisleri cirit atıyor ve bu
mesele onlarındır, siz boşuna tedirgin olmayın. Biz biliyoruz, eminiz, gördük,
haberdar olduk.” 
İkincisi,
uykusunda katledilen 2 polis. Direkt bu PKK’ye mal edildi, direkt failleri
–sözüm ona- bulundu, PKK’nin kendisinden saymadığı, neye benzediği belli
olmayan birkaç örgüt bunu üstlendi ve muhtemelen bugün de üstlenmekte ısrar
ediyorlar fakat bütün bu manipülasyonların içinden yürütülen yargılama
sürecinde ortaya çıktı ki yapılan işin PKK’yle uzak yakın bir alakası yok,
merkezî karar süreçleriyle diyelim. Bunu biz -o zaman daha Kandil’i ziyaret
edebildiğimiz günlerdi- gittiğimizde de çok ayrıntılı, çok tafsilatlı
araştırdık. 
Üçüncüsü
Lice, Bingöl mıntıkasında açılan hendekler ve alıkonulan askerlerle ilgili.
Böyle bir dalga gelmekteydi ve biz görüyorduk ki bunun Kürt siyasal
hareketiyle, PKK’yle alakası olmayan ve Hükûmetin de bizatihi dahlinin olmadığı
belli olan bir sürü gelişmeler. 
Vaktinizi
almayayım. Bu koşullarla…
HÜSEYİN
KOCABIYIK (İzmir) – Hendeklerin PKK’yla alakası yok muydu, onu mu demek
istediniz?
SIRRI
SÜREYYA ÖNDER (Devamla) – Evet, evet.
HÜSEYİN
KOCABIYIK (İzmir) – “Hendeklerin PKK’yla alakası yok.” diyorsun. 
SIRRI
SÜREYYA ÖNDER (Devamla) – Var canım, var; yok demiyorum. Var, fakat onun şöyle
bir mekaniği var, madem sordunuz ona da açıklık getireyim…
BAŞKAN
– Sayın Önder, herhâlde bütün konulara açıklık getireceğiz, öyle gibi
görünüyor… 
SIRRI
SÜREYYA ÖNDER (Devamla) – Ama AK PARTİ’li bir sayın vekil bilgilenmek istiyor,
bilgilendirmek de bizim borcumuz. 
BAŞKAN
- …ama savunma yapmak üzere oradasınız.
SIRRI
SÜREYYA ÖNDER (Devamla) – Sayın Başkanım, evet, tam da bunlar yeterince
konuşulamadığı için…
BAŞKAN
- Biz gerçekten mümkün mertebe ikaz da etmeyi düşünmedik. Bir buçuk saati buldu
yaklaşık olarak. 
Lütfen…
İstirham ediyorum. 
Buyurun
.
SIRRI
SÜREYYA ÖNDER (Devamla) – Evet, tamam. 
Sayın
Öcalan İmralı’da dedi ki: “Bir devlet hendeği kabul edemez. Bu onun direkt
egemenlik hakkına bir tecavüzdür.” Ben, Sayın İdris Baluken, Sayın Pervin
Buldan’a da özel olarak rica etti: “Gidin bunu araştırın ve benim tarafımdan
kabul edilemez olduğunu her kim yapıyorsa söyleyin.” Biri Kilisli, biri
Nurdağlı 2 uzman çavuş alıkonulmuştu -şimdi bundan dolayı hakkımızda fezleke
var, bu yönüyle de önemli- “Onları da behemehal ailelerine kavuşturun.” dedi.
Biz dönemin İçişleri Bakanıyla bir koordinasyon oluşturduk ve -burası çok
önemli- ertesi gün Millî Güvenlik Kurulu toplantısı vardı. Asker, bürokrasi
daha önce defalarca bölgedeki sürecin ruhunun gerektirmediği tutumlar içerisine
giriyordu ve bu Hükûmetin iradesiyle bir şekilde baskılanabiliyordu. Burada dediler
ki: “Yarın Millî Güvenlik Kurulunda yazılı olarak müdahale talebi var,
dolayısıyla bunun yirmi dört saat içinde çözülmesi gerekiyor, yoksa süreç ciddi
anlamda zarar görecek, belki de sona erecek.” Biz bu itibarla gittik ve bu
hendeklerin niye açıldığını, Sayın Öcalan’ın hendek meselesine yaklaşımıyla
beraber aktardık. Gelip dönemin bakanlarıyla ve sorumlu bürokratlarıyla
paylaştığımız gerçeklik şu: Baktık ki bölgede bir günde 116, belki de
yanılıyorum, belki de 166 gözaltı yapılıyor ve bir sıra, özellik, kriter
gözetilmeden; bir bu. İkincisi, kalekol inşaatları. 
Lice,
malumunuz, büyük bir deprem geçirmiş şehirlerimizden biriydi. Daha Lice’de
depremde evi yıkılan yurttaşlara, ihale edilen... Yani yaklaşık yirmi küsur yıl
geçmiş, deprem evleri, defalarca yeniden ihale, restorasyon, revizyon, iptal,
bilmem ne, daha deprem evleri bitirilememiş bir ilçede çok mübalağa bütçelerle
kalekol inşaatı. 90’lı yılları Lice’de yaşayan insanların ya da onu sonradan
öğrenenlerin bildiği bir gerçeklik var: Lice’de karakol demek, mezarlığa açılan
kapı demekti 90’larda. Yani barış süreci yürüttüğünüz bir dönemin uygulamaları,
dili, imgeleri, tümü barışa hizmet edecek şekilde seçilmek durumunda.
MEHMET
MUŞ (İstanbul) – Yani kalekol karşı mı barışa? 
SIRRI
SÜREYYA ÖNDER (Devamla) – Evet.
MEHMET
MUŞ (İstanbul) – Karakol karşı mı?
SIRRI
SÜREYYA ÖNDER (Devamla) – Sevgili Grup Başkan Vekilim, döneminizin iktidarı,
yürüttüğümüz müzakerelerle o kalekol inşaatını yıktı ve “hendek” denilen olgu
kalmadı. Üstelik de yirmi dört saat içinde, oraya gönderilen bütün malzemeler
tırlarla beraber alındı, biz de hendekleri açanlara kapattırdık, alıkonulan
askerleri de biz gidip teslim aldık, getirdik, ailelerine teslim ettik. Uzunca
bir dönem bu hendek işi güncellenmedi. 
Dönemimizdeki
istihbarat örgütleri artık ajan provokatör tarzıyla çalışmıyorlar. Nasıl
çalışıyorlar? Gelişmelere meyil veriyorlar, eğim veriyorlar, her şeyin oraya
akacağını biliyorlar çünkü akabinde. Bu refleksi gören bu darbe mekaniği -ki
işte, bu operasyonu yürüten komutanlar bugün darbecilikten hesap veriyorlar- ne
yaptı? Silvan, Cizre, Sur ve Nusaybin’de… Bakın, bütün Kürt illerinin tamamında
hendek olmadı, şu oldu: Baktılar, “Biz yönelince bunlar hendek kazıyor.” Darbe
mekaniği bunu keşfetti ve yönlendirdi. Hükûmetten de buna teşne olan çok oldu
çünkü bu, yeterince tartışılamadığı, hep hamaset düzeyinde konuşulduğu için bu
mesele… Bakın, hendek açılan yerlere, hepsinde önce, pervasız, kritere
dayanmayan, çok sayıda, yaygın tutuklama ve gözaltıların başlaması sonucudur.
BAŞKAN
– Evet, Sayın Önder, bir buçuk saati aştık, çok aştık. Herhâlde, bu Meclis
kürsüsünde bir solukta yapılan en uzun konuşma…
SIRRI
SÜREYYA ÖNDER (Devamla) – En uzun konuşma mı?
BAŞKAN
– Muhtemelen o da olmuştur diye düşünüyorum, bilemiyorum, araştırmadım ama
artık lütfen, toparlayalım, makul süreyi…
ENGİN
ALTAY (İstanbul) – Sınır var mı Sayın Başkan?
SİBEL
YİĞİTALP (Diyarbakır) – Bir Parlamento üyesinin vekilliğini düşürüyorsunuz…
MERAL
DANIŞ BEŞTAŞ (Adana) – Savunmada sınır yok Sayın Başkan. 
BAŞKAN
– Buyurun. 
SIRRI
SÜREYYA ÖNDER (Devamla) – Umarım, Meral Danış Beştaş Vekilimiz de benim
rekorumu egale eder.
Başkan,
gerçekten, sayın AK PARTİ’li vekillere de soralım. Yani bir hamaset yapmıyorum,
bir manipülasyon yapmıyorum, başından beri de dikkatle izlediklerini görüyorum;
katılmadıkları görüşlerim, tespitlerim vardır kuşkusuz, belki hiç birine
katılmıyorlardır.
ORHAN
DELİGÖZ (Erzurum) – Silahlar niye gömülmedi, onları da bir anlatsana?
SIRRI
SÜREYYA ÖNDER (Devamla) – Onu da anlatayım. 
Bak,
durmadan talep, istek geliyor; peçeteye yazın, gönderin, ne isterseniz
anlatacağım.
BAŞKAN
– Sayın Önder, istirham ediyorum, artık toparlayalım makul bir sürede. Zaten,
savunma amaçlı oradasınız.
Buyurun.
HÜSEYİN
KOCABIYIK (İzmir) – Sırrı Bey… Doğru bir analiz değil bu, yazık ediyorsunuz.
SIRRI
SÜREYYA ÖNDER (Devamla) – Bilmiyorum…
BAŞKAN
- Sayın milletvekilleri, müdahale etmeyelim.
FİLİZ
KERESTECİOĞLU DEMİR (İstanbul) – Siz de etmeyin Sayın Başkan.
MERAL
DANIŞ BEŞTAŞ (Adana) – Siz de etmeyin Sayın Başkan. 
MAHMUT
TOĞRUL (Gaziantep) – İnsicamı siz bozuyorsunuz gerçekten.
FİLİZ
KERESTECİOĞLU DEMİR (İstanbul) – Daha rahat bitirecek arkadaşımız ama…
MERAL
DANIŞ BEŞTAŞ (Adana) – Milletvekilliği düşürülüyor.
SİBEL
YİĞİTALP (Diyarbakır) – Öyle sıradan bir olay mıdır yani?
ENGİN
ALTAY (İstanbul) – Baştan al Başkan, baştan al, hendek kısmını baştan al. 
MERAL
DANIŞ BEŞTAŞ (Adana) – Anayasa Mahkemesinden döner bu karar.
FİLİZ
KERESTECİOĞLU DEMİR (İstanbul) – Bu dönemki Anayasa Mahkemesinden dönmez tabii.
BAŞKAN
– Onun kararını ne biz ne siz vereceksiniz, onun kararı…
MİTHAT
SANCAR (Mardin) – Sizin uyarınız üzerine bıraksa…
BAŞKAN
– Bir dakika… Daha oylama var arkadaşlar, daha bir şey yok.
SIRRI
SÜREYYA ÖNDER (Devamla) – Eminim ki arkadaşlar konuşmaya, tartışmaya,
birbirimizi anlamaya o kadar hasretiz ki ben bunu buna yoruyorum. Gerçekten
bize aykırı gelen düşünceler olabilir, zorlayıcı düşünceler olabilir ama onu
yapmadığımızın maliyetini hep birlikte tecrübe ettik ve çok ağır bedellere
düçar olduğumuzu gördük. 
Sayın
Başkanım, bence bu sessizlik, bu dikkat yoğunluğu biraz buna işaret ediyor ama
bundan medet umanlar kutuplaştırarak ancak, düşman yaratarak ya da
düşmanlıkları körükleyerek, ayrılıkları belirginleştirerek hükmetme kabiliyeti
olan anlayış eğer şundan haberdar olsaydı -inşallah yanılıyorumdur diyeyim-
“Ya, çıkacak bir HDP’li vekil, süre sınırı olmadan bu savunmayı yapacak bak biz
devamsızlıktan dolayı getirirsek.” meselesinden haberdar olsaydı bu 2
vekilimizin teklifi buraya gelmezdi emin olun. Niye? Şuradan biliyorum yani
kimseye bühtan etmiyorum, çok yaralayıcı bir şey kullanmak istemiyorum, çok
derbeder girişilmiş bir süreç bu. Niye? İlk ben bunu okudum -işte Sayın Mithat
Hocamız da burada, onunla da paylaştım- dedim: Hocam, muhtemelen bunu şu gün
getirecekler çünkü İç Tüzük’ün bir arka sayfasında yazıyor, üzerinden yirmi
dört saat geçmeden oylama yapılamayacağı, bak kimse zahmet edip -madde orada
bitmiş gibi duruyor- hele bir arkasındaki ne diye bakmayacak ve nitekim
dediğimiz gibi oldu. Birdenbire, sayın vekiller, bu aslında çarşamba günü
görüşülecekti çünkü bunu hazırlayan sayın heyet o sayfanın arkasına bakmayı
akıl edememişti. Başka bir boyutu daha var ama konumuzla ilgisi yok, onun için
-ben de süreyi gerçekten dikkatli kullanmak durumundayım- yeniden mevzumuza dönelim.

Şimdi,
önümüzde bir yol vardı. Bölgedeki logaritmayı doğru teşhis edip edememe…
Sosyolojik meseleler de böyle sonuçları doğruluk, yanlışlık anlamında hemen
ölçümlenebilir meseleler değil, onun için böyle ahkâm kesmiş olmaktan hayâ
ederim, belki ben yanlış düşünüyorum, belki benimkisi eksik ve hatalı, bu payı
bırakarak söylüyorum. Ama bunun doğrusunu nasıl buluruz? Paydaşlarının,
taraflarının, bilim dünyasının, fikir dünyasının, tümünün bu meseleyi yeterince
ve sağlıklı zeminlerde tartışmasıyla ancak biz buradan minumum hatayla bir yol
belirleyebiliriz kendimize yoksa hani bir patoloji ilmi gibi işte “Bunu
verirsen bu sonuç olur.” ya da bir elektrik problemi gibi ele alamayız, burası
mutlak ama insanlığın keşfettiği en önemli yöntem, birlikte eylemek. Üstelik bu
bizim, bu toprakların vaktiyle baş tacı ettiği ve bunu benimsediği için
kendisini, bütün bu emperyalist talandan elde kalan bakiyeye bir yüz yıllık
daha avans alabilmeyi işte bu istişareyle, meşveretle, tartışmayla, güncel
kavramlarla, arama konferanslarıyla, her ne derseniz deyin, bunlarla
sağladılar. Biz bu yöntemleri hamasete kurban ettik, bir; konjonktüre kurban
ettik, iki. O konjonktür neydi? Orta Doğu’daki durumdu. Bunu da anlattıktan
sonra savunmanın sonuna geleceğim.
Orta
Doğu’daki konjonktür neydi? Aktörlerine baktığımızda, aslında en ilgisiz
olanımızın bile bir sonuca varabileceği bir denklem var. Nedir? İran: Bölgede
nizam kurucu aktörlerden ve tarihî aktörlerden birisi. Amerika: Nedir? Bölgenin
yer altı zenginliklerini, halkların zenginliklerini, kaynaklarını talan etmiş,
bugüne kadar bölgede darbeyi, kanı, sömürüyü tahkim etmiş, halkları birbirine
düşman etmiş bir yapı. Rusya: “Eski dönemdeki nüfuz alanını yeniden nasıl
kazanırım ve eski iki kutuplu dünyadan sadece Amerikan denetiminde olan bir
dünyaya geçişte kendi eski pozisyonumu nasıl alabilirim?” Bunlar neyle icra
ediliyor bölgede? Silahla. Peki, biz, bu silahla, güçle; Şii damar, Sünni
damar, seküler damar, bölge halkları, tarihî çelişkiler, güncel paradigmalar,
biz bunların içerisinde bölgede at koşturan ülkelerle at koşturabilecek bir
altyapı, gereklilik ya da lojistiğe sahip miyiz? Değiliz. Peki ne yapabilirdik?
Biz demokratik tecrübemizle bölgedeki bütün bu denklemlerin içerisinde, adına
ister Amerika deyin ister Rusya deyin ister İran deyin, hepsinden
farklılaşabilirdik. 
İran’la
başlayalım; bakın, İran ne yapıyor, biz ne yapamıyoruz: Bölgedeki her
gelişmenin içerisinde var ve duruma göre bir görev gücü ihdas ediliyor.
Bakıyorsun ki İran’ın tarihinde ve etki alanında o güne kadar hiçbir şey yok;
işte, Lübnan Hizbullah’ı varken bir bakıyorsun bir Suriye Hizbullah’ı -ilgili
arkadaşlarımız çok iyi biliyorlardır- bir günde ihdas ediliveriyor.
Kerkük-Telafer-Musul hattında bir bakıyorsunuz, bugüne kadar hiçbir embriyo
hâlinde bile gözükmeyen, üstelik İran’ın tarihî değerleriyle de örtüşmeyen bir
Haşdi Şabi çıkıyor ve tarihinde görülmeme sebebine, bakıyorsunuz içinde
Sünniler de var önemli ölçüde. Yani göreve göre, yani duruma göre kendisine,
bölgedeki kendi bölgesel çıkarlarına intibak edebilen, bunun lazımelerini
yerine getirebilen ülkeler var, bir de bizim gibi hamaset atına binmiş, olan
biteni başta doğru olarak anlamlandırmakta güçlük çeken, konjonktürün getirdiği
tartışmaların içinde boğulup giden ve türlü çeşitli paranoyalarla kuşatılmış
bir coğrafyada kendi derdine düşürülen, özellikle böyle kalması istenen,
kimsenin de bundan çıkışa dair radikal, samimi kararlı, cesur bir hamle
yapamadığı bir hâlimiz var. Hiç Kürtlük, Türklük, Araplık, Sünnilik, Şiilik
ekseninde anlatmıyorum, olan biteni bir Dışişleri maiyet memuruna versek
“Kardeşim yani bu ne oluyor, nasıl oluyor?” muhtemelen onun anlatacağı
cümlelerle fotoğraf çekmeye çalışıyorum; bu bile yapılamadı. 
Yani,
burada hatırlıyorum, biz bu Suriye meselesinde bir gizli oturum yapmıştık,
gizli oturumdan murat edilen ne? Bu politikanın mimarları gelecek, bize -bizim
bilmediğimiz bir yanı varsa- halkın seçilmiş meşru temsilcilerine bunu
anlatacak. Sayın Davutoğlu geldi “Bin atlı akınlarda çocuklar gibi şendik.”
diye özetlenebilecek bir konuşma yaptı. Ne yeni bir durum öğrenebildik ne bunun
bizim ulusal kaynaklarımızı, tarihsel angajmanlarımızı, hizalanmalarımızı bu
denli altüst edebilecek şeye ne adına, niye, ne murat ederek gidiyoruz, eğer o
oturumda olan vekillerden biri anladıysa ben kendi ahmaklığıma yorayım; yoktu
çünkü. Daha önce bunu ergen imam hatiplik refleksi olarak söylemiştim, onları
ilzam edecek ya da rencide edecek bir anlamda kullanmadığımı da belirterek.
Niye? Hamaset atına binmek bu. Oysa uluslararası politika böyle yürüyecek bir
şey değil. Ama bir ikincisi var, o da ne? Kürt anasını görmesin. Çünkü bu
angajmanlara, ittifaklara, bu illegal harcamalara kamuya yansıyan şekli, biçimi
kadarıyla bile baktığımızda görüyoruz ki bunda bölgesel logaritmaya dair akılcı
ve faydacı yani ülkenin toplam faydasını düşünen hiçbir adım atılamıyor. Bunu
anlatabilecek olan insanlara da ne bakanlık veriliyor ne bürokratlık veriliyor,
bırakın onu kamusal alanda seslerinin duyulur, görünür olmasına tahammül
ediliyor, hiçbir şekilde bunlar bu kamusal alana sokulamıyorlar. Böyle olunca
da ortalık “En iyi hamaseti ben yaparım.”cılardan geçilmiyor. Sorumluluk
duyguları yok “Tarihe karşı biz yarın ne hesap vereceğiz?” duygusuna aşina bile
değiller. Böyle bir güruh ülkenin, gelecekteki çocuklarımızın müşterek kaderini
ipotek altına almış. Sırrı basit, birlikte eylemek. Gelin kardeşim, hasım değil
hısım olalım ve konuşalım. Sürdürülebilir bir müzakere her türlü koşuldan daha
çok tercihe şayandır. Sürdürülebilir bir müzakere. Bunun için ne sen
Türklüğünden feragat edersin ne o Kürtlüğünden; ne sen mukaddesatından ne o
ideolojisinden, bunlara hiçbir halel gelmez kardeşim. Ama bu işi bir
çatışmasızlık boyutuna getirip bunun bize yarattığı ve bunun bize dayattığı,
kaynaklarımızı, hepsinden önemlisi… 
Daha
önceki bir konuşmamda hep hamasetle örülü tarihe bir gönderme yapmıştım. İşte,
“Donanmamızı biz gerekirse atlastan, libastan, ibrişimden…” falan diye hepimize
ilkokulda çakılan bir anekdot vardır. Devamını bilmek aklımızı başımıza almaya
yeter. O diyalog şöyle devam ediyor: “Evet, biz gerekirse donanmamızı yeniden,
işte, yelkenlerini atlastan, halatlarını ibrişimden yaparız ama ya giden
leventler ne olacak? Onları geri getiremeyiz.” diye devam ediyor o tarihî
anekdot. Bunun bu kısmını anlatan bir tane tarihçi yok. Deve sidiğinin nasıl
içileceğini konuşuyorlar, meleklerin cinsiyetini tartışıyorlar -bu anlama
gelecek- ama ağızlarından hikmetli, bu memleketin güncel, yakıcı ve
geleceğimizi de rehin alan meselelerine dair hamaset içermeyen bir şey
dinlemiyoruz. “Kahrolsun!”, “Yaşasın!” ekseninde tartışmak ya kahrolmayı ya da
yaşamak denirse yaşamayı doğuruyor. Oysa bunun dışında bir yol var ve olmalı; o
da uzlaşma, o da birlikte eyleme. 
Bizim
bölgesel aktör olabilmemizin tek şartı, başkalarında olmayıp bizde olan en önemli
imkân, bölgeye demokratik bir teklif sunabilmemiz. 
“Amerika,
Amerika-YPG iş birliği; PYD, işte, onun ajandasını yapıyor.” falan diye
tartışmalar var. Vallahi, yürütenlere bakıp ben utanıyorum. Ya, Amerika şöyle
bakıyor -bu akıl bizim hariciyemizde, bizim devlet katımızda yok mu?- Esad’a
bakıyor; “Kardeşim, bunun tek başına bir nizam kurma gücü yok.” Niye? Sünni
hattı olduğu gibi karşısına almış. Niye? Kürt’e bir otonomi tanımıyor. Ee,
bakıyor, öbürü IŞİD barbarlığı; “Kardeşim, bunun da bölgede nizam kurma
kabiliyeti yok.” gözünü çevirdiği zaman… Literatürüne bakın, devlet katında
ağırlanıyordu. Bugün küfredilmesine de aldanmayın yarın yine devlet katında
ağırlanmalı çünkü birlikte eyleyebilirsek bu süreçten çıkarız. Alevi’siyle,
Kürt’üyle, Sünni’siyle, solcusuyla, sağcısıyla bir demokratik payda ve
demokratik tahammülün zorunlu bir şart olduğu noktasına gelirsek geri kalanı
bir haftalık iş. Öyle bu kadar gözümüzde büyütmeyelim, sistem bizi bu
hercümercin içine sokmuş. İddia ediyorum, 30 yaş altı Türkiye nüfusu, Kürt’üyle
Türk’üyle -yine Hükûmetin çevresinde bunu görmeyen ya da görüp kendine saklayan
geniş bir kesim var- 30 yaş altı Türkiye’ye de, Batı’nın tümüne de yetebilecek
bir enerjimiz var. Ama nedir? Bakıyoruz işte, yasaklar böler, hürriyetler birleştirir
kardeşim. İnsanlık bunu tartışmayı geride bırakmış. 
Peki,
bunların kendileri olabildikleri, kendilerini ifade edebildikleri, başkalarının
tarif etmedikleri alanlarda siyaset yapabilme, kendileri olabilme hakkı var mı?
Yok. 
Bir
de OHAL keşfettik ki siyasi parti kurabilmek bile onların iznine bağlı. Yani
“Biiznillah” diye Sayın Başkan konuşmaya başlar, çok sever bu lafı, neredeyse,
haşa, onun gücünde bir OHAL olur mu ya? Bu memleketin kuaföründeki
bigudisinden, ekmeğinden edilecek adamlara, kadınlara kadar bu memleket bir
“OHAL” denilen saçmalığın eline teslim edilebilir mi? Siyasetine, karar
süreçlerine, mekaniğine dair hiçbir şey yapamıyorsun, kendi yanılgı payını
terennüm etmişsin ama bunun sorumluluğu konusunda senin de bir fikrin yok;
geriye kalıyor fakir fukarayla uğraşmak. Bir tane aslı, faili Türkiye’de yok ya
da olanların içine baktığında yüzde 5’e ya gelir ya gelmez, sen elindeki
ahaliye hâlen bitmeyen bir tedbirler zinciri falan…
Peki,
işe yarayacak mı? Yaramayacak. Ne şartla yarayabilir? Bu tür yapıların… Ne
denir? Mealen anlatmaya çalışayım: Hani, bu yapıları “karanlık odaklar” olarak
düşünürsek, bunların güneşi şeffaflaşmadır; bu yapıların en korktuğu şey
şeffaf, demokratik ortamlardır. Kendisine nereden varlık zemini yaratabilmiş?
Senin şeffaf olmayan ve denetime açmadığın, rekabete imkân vermediğin alanlarda
bunlar kendilerini var etmişler. Böyle olduğu müddetçe de bunlar ya da bir
başkaları kendini var etmeye devam edecek. Şeffaflaşma, demokratikleşme,
kavramı buldum, “panzehri”ydi, iki saattir onu düşünüyorum; bunun panzehri
budur. Şimdi, bütün bunlar ortada yok; bütün bunlar yokken bu kadar kavram
kargaşası yaratılmış ve bu kadar, tarih tek yanlı yazılmaya çalışılıyor. Bizim,
düşünün, birlikte görev yaptığımız, şu ülkenin son altı yılının son üç yılında,
ya burada bu kadar vekil var, toplumun her kesiminden gelmiş, farklı
inançlarda, farklı düşüncelerde, farklı etnik temellerde bu kadar vekil var,
bunlardan bir tekinin, sabahtan akşama, akşamdan sabaha kadar kendilerinin
konuşulduğu, kendilerine küfredildiği, hakaret edildiği zeminlerin hiçbirinde
çıkıp “Ya, ihvanlar, bir de bizden dinleyin. O meselenin aslı öyle değil,
böyle.” demesine zemin tanınmıyor. Sadece bu bile bu sava sahip olanların sahip
oldukları bu sava ne kadar güvenmediklerini gösterir. Gücünüz yetiyorsa,
düşüncelerinizden eminseniz gelin, kamunun huzuruna beraber çıkalım, çözüm
sürecinde ne olmuş, ne olmamış; kim, hangi eksiği yapmış; sorumluluk kimin, suç
kimin, ihmal kimin; bunları tartışalım, halk da karar versin. Ee, bu yok. Son
imkân Meclis kürsüsüydü bizim için, bu dokunulmazlıklara dönük, bu siyasi imha
operasyonuna dönük meselede yediğimiz darbeler -kişisel olarak bir anlamı yok
ama- bu memleketin ortak yaşam ve ortak gelecek umudunu katletmeye yarıyor. 
Şimdi,
ben size sorayım. Kürt’ü iki arada bir derede koydunuz, bunu başardık. Bu
oylamayı yapacaksınız... 
Bununla
bitiriyorum Sayın Başkanım. İki saat mi oldu?
BAŞKAN
– Evet, iki saat oldu. Bu arada arkadaşlar da herhâlde sılayırahimden döndüler
diye tahmin ediyorum.
SIRRI
SÜREYYA ÖNDER (Devamla) – Sılayırahimden döndülerse…
BAŞKAN
– Dönenler oldu, bir daha gidenler oldu.
Buyurun
efendim.
SIRRI
SÜREYYA ÖNDER (Devamla) – Haddim değil, hakkım mı ondan da emin değilim ama
size bir akıl vermek istiyorum. Şimdi, bugün önemsiz gibi gözükecek, sonuçları
da bugünden ölçülemeyecek ama ileride inşallah tarih beni tekzip eder, o
mahcubiyeti bir şeref madalyası gibi taşımaya hazırım. Salt bu 2 vekilin
vekilliğinin düşürülmesini oylamıyorsunuz, öyle gibi gözüküyor, onunla sınırlı
değil. Salt eş genel başkanlarımızın hapiste kalması kalmaması değil söz konusu
olan. Salt seçilmiş belediye başkanlarımızın türlü, çeşitli ithamlara mesnet
olabilecek bir tek somut dava, delil ortaya çıkarılamadan hâlen içeride
tutuluyor olması, bu da önemli değil. Burada bir Rojava gerçekliği var ve siz
“Biz bunu kurdurtmayız.” diyorsunuz. Tam da biraz önce, o meyil verme “Yeni
emperyalizm böyle çalışıyor.” dediğim meselede konuşuyorsunuz. O kadar rahat, o
kadar kendinden emin sarf ediliyor ki devlet, asgari devlet sorumluluğuna sahip
birisi “Ya kardeşim, benim ülkemde 20 milyon Kürt var. Ben bunlara söylediğimde
bunların izzeti, şerefi haleldar olur mu?” diye beş dakika tefekkür etmiyor.
Şimdi,
orada bir nizam kurma kabiliyeti göstermiş, orada Türkmenlerin de can
güvenliğinin teminatı hâline gelmiş, sadece can güvenliğinin de değil, orada
Türkmen’in Türkmen olarak kalabilmesi, kendini ifade edebilmesinin
mekanizmalarını kuran, tekçiliğe dayanmayan -boş verin bu psikolojik harp
argümanlarını- bir oluşum olacak. O alıp başını gidecek, sen “Kurdurmam.”
dedikçe Rusya’sı, İran’ı, Amerika’sı elini ovuşturup duracak, o orada olacak;
sen burada Kürt’e diyeceksin ki “Senin seçtiğin vekil var ya kardeşim, bu
canından, kanından, zamanından ayırıp binbir çileyle buraya gönderdiğin ve
büyük umutlar beslediğin...” “Bunlar gidecekler orada barışı getirecekler,
tesis edecekler. Kendi izzetimizle, şerefimizle biz de bu toprakların eşit,
onurlu evlatları olarak ve kendimiz olarak yaşayabileceğiz.” düşüncesiyle
gönderdiği vekillerini alacaksın, ondan sonra da bundan birlik, beraberlik ve
bir müşterek gelecek hayal edeceksin. Böyle hayal etmediğinizi düşünmek
istiyorum. Bu tablonun en büyük yanılgısı şöyle bir Şark kurnazlığı: Biz bunu
bugün yaparız, yarın seçim olduğunda da şöyle deriz yani Kürt'ü, Kürt’ün
duygularını, Kürt’ün reflekslerini hep yerinde sayacak zannetmek... İnsan
dediğin şey söz konusu olduğunda, sizin bu kâğıt üzerinde rasyonel gibi gözüken
birçok planlamanızın sonuçları irrasyonel çıkar. Sadece tarihe bakmak yeter. Şu
bile haysiyet kırıcı değil mi: Bu ülkenin Parlamentosunun İç Tüzük
tartışmalarında ben iktidarın yerinde olsam kalkardım derdim ki: “Kardeşim,
böyle anlaşılmışsa hayâ ederiz. ‘Kürt’ demek, ‘Kürt illeri’ demek, ‘kürdistan’
demek yasak olsun mu olmasın mıyı da bırak, kaç lira para cezası keselim?”
falan… Eskiden, o çok atfı cürüm ettiğiniz tek parti dönemleri var ya -orada,
çarşıda konuştuğun, okulda, sınıfta konuştuğun Kürtçe başına para tahsil
edilirdi, para cezası tahsil edilirdi; evraklarınızda, arşivlerinizde var- siz
onu da geçtiniz, bunu tartıştırıyorsunuz; ne yaptığınızın farkındasınızdır
umarım. Biz farkındayız, o yüzden direniyoruz, o yüzden karşı çıkacağız;
vekillik düşümüymüş, cezaeviymiş, zindanmış, itibarsızlaştırmaymış… Elbette,
tek tek hepimizin kişisel hayatlarında önemli sonuçlar üretiyor ama biz
bunlardan berîyiz, bunların üstündeyiz; dert ettiğimiz, efkâr ettiğimiz
memleketin hâlidir, ortak geleceğimizdir, bu imkân hâlen vardır ama ilanihaye
böyle kalacak değildir. Çözümün sırrı, birlikte eyleme noktasına gelmek;
demokratik siyaseti, şeffaflaşmayı baz almak; bunu yapanları cezayla,
hapishanelerle, açlıkla, sürgünle terbiye etmeye teşebbüs etmemek. Bu itibarla,
bu oylamanın salt bir vekillik düşümü oylaması olmadığını… 
Son
söz olarak, o kadar alakasızdı ki içimi yaktı, sayın grup başkan vekili “Bunun
bir devamsızlık meselesi değil, ‘PKK sizi tükürüğüyle boğar.’” dediğini
atfetti. Hani, insan biraz dersine çalışmalı, o dediğiyle suçlanan, o iddia
edilen vekilimiz Abdullah Zeydan’dı, sekiz yıl ceza verdiler fakat bu sekiz yıl
cezayı beş yıl ve üç yıla böldüler. Niye? Yargıtaya gitmesin, istinaftan bir an
önce cezası çıksın diye. Şu an düşümü söz konusu olan vekillere atfedilen böyle
bir şey yok. Cenaze meselesinde, boy boy AK PARTİ’li sayın vekillerin bu
cenazelere iştiraki var. Hepimizin başına gelmiştir, hepimizin başına da
gelecektir. Çok önemli bir düsturu hatırlatarak bitiriyorum: Ölüden ve deliden
hüküm kalkar, o saatten sonra o başka bir aşamaya geçmiştir, başka bir hesap
menzilindedir, bize düşen asgari insanlığımızın ve inançlarımızın gereğini
yapmaktır. “Yapın, sarayınızda oturun; yıkın, viranenizde oturun.” denilen bir
yol ayrımındayız. 
Burada
olan, sonuna kadar dinleyen bütün vekillere bu sabırları için ve bu dikkatleri
için sonsuz teşekkür ediyorum. Hepinizi saygıyla selamlıyorum. 
Son
söz cezaevindeki seçilmişlerimize: Hepiniz bizim onurumuzsunuz. Biz, sizin
bıraktığınız bayrağı hiçbir zaman yere düşürmedik, düşürmeyeceğiz, bedeli,
maliyeti ne olursa olsun ama dert ettiğimiz, telaş ettiğimiz, çabaladığımız bu
ülkenin müşterek geleceğidir. Yaşasın halkların, özgür, eşit ve adil
kardeşliği. 
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ediyorum Sayın Önder. 
GÜRSEL
EROL (Tunceli) – Sayın Başkan…
BAŞKAN
– Bir saniye, dinleyeceğim sizi.
Komisyon
raporu üzerindeki görüşmeler bugün itibarıyla saat 20.19’da tamamlanmıştır. 
İç
Tüzük’ün 138’inci maddesine göre Van Milletvekili Tuğba Hezer Öztürk’ün
milletvekilliğinin düşürülmesini öngören Komisyon Raporu’nun açık oylaması
görüşmelerin tamamlanmasından itibaren yirmi dört saat sonra yapılacaktır. 
Buyurun
Sayın Erol, sizi dinliyorum. 
GÜRSEL
EROL (Tunceli) – Efendim, sataşmadan dolayı söz istiyorum. 
BAŞKAN
– Buyurun, iki dakika süreyle söz veriyorum. Lütfen yeni bir sataşmaya meydan
vermeyelim. 
IX.-SATAŞMALARA İLİŞKİN KONUŞMALAR (Devam)
4.-Tunceli Milletvekili Gürsel Erol'un,
İstanbul Milletvekili Sırrı Süreyya Önder’in 489 sıra sayılı Komisyon Raporu
üzerinde yaptığı savunma konuşması sırasında şahsına sataşması nedeniyle
konuşması
GÜRSEL
EROL (Tunceli) – Sayın Başkanım, biraz önce hatip Sırrı Bey'in konuşmasına
yerimden müdahale ettiğim için bütün Genel Kuruldan özür diliyorum çünkü
milletvekili seçildiğim günden bugüne kadar Meclis nezaket kurallarına özen
gösteren birisi olarak davranışlarda bulunmayı tercih eden birisiyim. Oturduğum
yerden ilk defa müdahale ettim, özür diliyorum, hatipten de özür diliyorum.
Çünkü hatibin kişiliğini bir an unuttum. Sırrı Bey gerçekten iyi bir senarist,
iyi senaryo yazıyor. Bununla ilgili de kendisi, tabii, geçmiş görevlerinden ve
verilen sorumluluklardan dolayı Apo’nun FETÖ’ye ilk selam gönderdiği kişi,
FETÖ'nün -rahatsızlığından dolayı- kendisine gazete ilanında teşekkür ettiği
kişi.
Bizim
bölgemizde en derin sorunlardan birisi itirafçılıktır yani eğer sizin
karşıtınız birisi varsa, ondan korkuyorsanız, size karşı aykırı bir davranış
gösteriyorsa sizin onun üzerinde yalan suçlamalarla itirafçı olup onu kontrol
altına almanızdır. 
Sırrı
Bey, Cumhuriyet Halk Partisinin milletvekilleri Kandil’de değil, ön seçimle
belirlendi. O ön seçimle seçilen milletvekillerinden birisi de biziz. Kandil’de
bizim adımız geçtiği zaman devletimize, milletimize, bayrağımıza bağlılığımızla
geçer; ihanetimizle geçmez. Siz herhâlde ya adayları karıştırdınız ya isimleri
karıştırdınız. 
Ayrıca,
biz sizi İstanbul Belediye Başkanlığı adaylığınızdan da tanırız. Sizinle ilgili
konuşulacak çok şey olursa kuliste ben de size çok şey anlatırım ama ben
konuşmamda hiç kişisel bir yorum yapmadan, kişisel bir değerlendirme yapmadan
siyasal bir değerlendirme yaptım ve milletvekillerinin dokunulmazlığının
kaldırılmasının da yanlış olduğunu, düşürülmesinin de yanlış olduğunu söyledim.
Yani ben siyasal bir değerlendirme yaptım, ben kimsenin kişiliğiyle falan uğraşmadım
ve benim kendi yaşamla ilgili kaygımı, bir endişemi paylaştım. 
Ayrıca,
ben bu Mecliste maaşını seçildiği günden beri öğrencilere burs olarak
bağışlayan birisiyim yani maaşımı gidip Nişantaşı’nın, Taksim’in eğlence
yerlerinde harcayan birisi de değilim, ben kimin ne olduğunu da biliyorum ama
bunu bu boyutta değerlendirmek istemem. Kandil’de, Dolmabahçe’de…
(Mikrofon
otomatik cihaz tarafından kapatıldı)
GÜRSEL
EROL (Devamla) – Efendim, bir dakika daha ek süre rica edebilir miyim, çok ağır
bir ithamdı. 
BAŞKAN
– Efendim, lütfen cümlelerinizi tamamlayın.
GÜRSEL
EROL (Devamla) – Ben Sırrı Bey’e en son olarak şunu ifade etmek isterim…
BAŞKAN
– Tamamlayın lütfen.
GÜRSEL
EROL (Devamla) – Siyasette nezaketin, hoşgörünün olması gerekir. Ben sizin
kaygınızı anlıyorum çünkü 7 Haziranda Tunceli’den milletvekili seçilmemişti, 1
Kasımda elinizden milletvekilliğini Cumhuriyet Halk Partisiyle alan tek
milletvekili benim. Ve biz, yürüyüşümüzle ve mitingimizle önümüzdeki dönem
Tunceli Belediye Başkanlığını da alacağız. Sizin kaygılarınızı anlıyorum. 
Cesaret,
her yerde yürümek değildir. Bana demin dediniz ki: “Ben size göğsümü gererim.”
Peki, o kadar cesursanız sizinle birlikte Necmettin öğretmenin mezarını
ziyarete gidelim ve ailesini ziyaret edelim.
Hepinize
saygılar sunuyorum. (CHP ve AK PARTİ sıralarından alkışlar) 
BAŞKAN
– Buyurun Sayın Önder.
Size
de aynı gerekçeyle iki dakika süre veriyorum.
Lütfen,
bu polemiği bitirelim, uzatmayalım akşamın bu mübarek saatinde.
Buyurun.
5.-İstanbul Milletvekili Sırrı Süreyya Önder'in,
Tunceli Milletvekili Gürsel Erol’un sataşma nedeniyle yaptığı konuşması
sırasında şahsına sataşması nedeniyle konuşması
SIRRI
SÜREYYA ÖNDER (Ankara) – Mezarına gitmekten Necmettin öğretmenin, ona dua
etmekten, mümkünse…
(HDP
ve CHP sıraları arasında karşılıklı laf atmalar)
SIRRI
SÜREYYA ÖNDER (Devamla) – Sayın Başkan, bir kes de yeniden başlat.
BAŞKAN
– Sayın milletvekilleri, sizin gruptan müdahale ediyorlar ama, lütfen… 
Arkadaşlar,
bakın, hatip kürsüde, lütfen…
Buyurun.

SIRRI
SÜREYYA ÖNDER (Devamla) – Bir saniye arkadaşlar…
Sayın
Erol, üstünden daha iki buçuk saat geçti, benim size neye cevap verdiğimi,
sizin bizi neyle itham ettiğinizi hepimiz daha iki saatlik bir hafızayla
hatırlıyoruz. Sizin konuşmanızın en vahim, en kabul edilemez tarafı, bizi, şurada
gördüğünüz siyasetçileri, tıpkı sizin gibi seçilmiş vekilleri bütün bu şiddetin
sorumlusu gibi göstermek. Sen bizim zekâmıza hakaret mi ediyorsun? Senin…
Neyse, yaralayıcı bir söz kullanmak istemiyorum, bunu burada bitirmek
istiyorum.
BAŞKAN
– Lütfen, dikkat edelim.
SIRRI
SÜREYYA ÖNDER (Devamla) – Bizim itirazımız bunadır, bunu kabul edemeyiz, tarihe
borcumuz var. 
Evet,
Öcalan adına, bütün o söylediğin işleri yaptım, tarihimin onur sayfalarıdır
onlar. Öyle de olmaya devam edecektir.
Bu
Nişantaşı, para harcama… Senin çoluğun çocuğun sevinsin paran çoksa, ben ay
başını getiremiyorum. Hiçbir eğlence yerinde de beni kimse görmemiştir, tamam
mı?
GÜRSEL
EROL (Tunceli) – Ben kendimi tarif ettim.
SIRRI
SÜREYYA ÖNDER (Devamla) – Sen kendini söyleyip…
Bir
de bu nasıl sosyal demokratlık? İçinizden şu vatandaşa yahu sanatın,
senaristlik, tiyatro, bilmem ne, bunların bir hakaret unsuru olmadığını, “Her
şey olabilirsin ama sanat çok başka bir şeydir.” gerçekliğini hatırlatacak
bütün CHP’li arkadaşlardan özel ricamdır. 
Dersim
Belediyesini alacakmışsınız. (HDP sıralarından gülüşmeler) Görüyorsunuz işte,
buna sadece gülünebiliyor. Ben daha fazla da…
ERKAN
KANDEMİR (İstanbul) – Bir tek siz gülüyorsunuz.
SIRRI
SÜREYYA ÖNDER (Devamla) – Keşke, keşke… Ana dilinde bir pankart bile astığın
zaman orada beş dakika kalmamış, hemen indirmişsiniz.
Son
sözüm: Ben belediye başkanı adayıyken şu olmuş, bu olmuş…
(Mikrofon
otomatik cihaz tarafından kapatıldı) 
BAŞKAN
– Buyurun, tamamlayın lütfen.
SIRRI
SÜREYYA ÖNDER (Devamla) – Ben belediye başkanı adayıyken ne olmuş açıklamazsan
sen dünyanın en onursuz adamısın. Hele bir söyle, ben de bileyim ne olmuş ben
belediye başkanı adayıyken. En onursuz adamısın… 
BAŞKAN
– Lütfen yaralayıcı sözler ifade etmeyelim.
SIRRI
SÜREYYA ÖNDER (Devamla) – Ben de Kandil boyutunu, ne olduğunu ne zaman istersen
gel, yanında da bir tanıkla gel, ben sana tek tek, habbe habbe anlatacağım.
Düzgün Baba’nın adına da yemin ediyorum.
Haydi
bakalım. (HDP sıralarından alkışlar) 
BAŞKAN
– Birleşime kırk beş dakika ara veriyorum.
Kapanma Saati: 20.26
DÖRDÜNCÜ OTURUM
Açılma Saati: 21.24
BAŞKAN: Başkan Vekili Ahmet AYDIN
KÂTİP ÜYELER:
Ali Haydar HAKVERDİ (Ankara), Mustafa AÇIKGÖZ (Nevşehir)
-------0-------
BAŞKAN
– Türkiye Büyük Millet Meclisinin 118’inci Birleşiminin Dördüncü Oturumunu
açıyorum. 
2’nci
sıraya alınan, Şırnak Milletvekili Faysal Sarıyıldız’ın 2016 Yılı Ekim, Kasım
ve Aralık Aylarında Beşer Birleşimi Aşan Devamsızlığı Sebebiyle Anayasa’nın
84’üncü ve İç Tüzük’ün 138’inci Maddeleri Uyarınca Gerekli Değerlendirmenin
Yapılması İçin Başkanlık Divanının 24/05/2017 Tarihli ve 38 Numaralı Kararıyla
Türkiye Büyük Millet Meclisi Başkanlığı Tezkeresi ve Anayasa ve Adalet
Komisyonları Üyelerinden Kurulu Karma Komisyon Raporu’nun görüşmelerine
başlıyoruz.
Sayın
milletvekilleri, görüşülen konu Meclisin işleyişiyle ilgili bir husus olduğu
için söz konusu görüşmeler sırasında Hükûmetin temsili aranmayacaktır.
X.-KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Komisyonlardan Gelen Diğer İşler (Devam)
2.-Şırnak Milletvekili Faysal Sarıyıldız’ın
2016 Yılı Ekim, Kasım ve Aralık Aylarında Beşer Birleşimi Aşan (Toplamda Genel
Kurulun 47 Birleşimi) Devamsızlığı Sebebiyle Anayasa’nın 84’üncü ve İçtüzük’ün
138’inci Maddeleri Uyarınca Gerekli Değerlendirmenin Yapılması İçin Başkanlık
Divanının 31.05.2017 Tarihli ve 39 Numaralı Kararı ile Türkiye Büyük Millet
Meclisi Başkanlığı Tezkeresi (3/1072) ve Anayasa ve Adalet Komisyonları
Üyelerinden Kurulu Karma Komisyon Raporu (S. Sayısı: 493) (x)
BAŞKAN
– Komisyon yerinde.
Komisyon
raporu 493 sıra sayısıyla bastırılıp dağıtılmıştır.
Söz
konusu komisyon raporu üzerinde görüşme İç Tüzük’ün 72’nci ve 138’inci
maddelerine göre yapılacak olup komisyona, siyasi parti grupları adına birer
üyeye, şahıslar adına iki üyeye söz verilecektir. Son olarak savunma hakkı
çerçevesinde üyeliğinin düşmesi istenen sayın milletvekiline veya sayın
milletvekilinin savunma yapmak için bildireceği bir üyeye söz verilecektir.
Konuşma
süreleri Komisyon ve siyasi parti grupları için yirmişer dakika ve şahıslar
için onar dakikadır. Savunma için ise makul bir süre tanınacaktır.
Sayın
milletvekilleri, gruplar adına, Cumhuriyet Halk Partisi Grubu adına Muğla
Milletvekili Ömer Süha Aldan konuşacaktır.
Buyurun
Sayın Aldan. (CHP sıralarından alkışlar)
CHP
GRUBU ADINA ÖMER SÜHA ALDAN (Muğla) – Teşekkür ederim.
Sayın
Başkan, değerli milletvekilleri; Meclis çalışmalarına katılmama gerekçesine
dayalı olarak milletvekilliğinin düşürülmesi Anayasa’nın 84’üncü maddesinin son
fıkrasında şöyle düzenlenmiştir: “Meclis çalışmalarına özürsüz veya izinsiz
olarak bir ay içerisinde toplam beş birleşim günü katılmayan milletvekilinin
milletvekilliğinin düşmesine, durumun Meclis Başkanlık Divanınca tespit
edilmesi üzerine, Genel Kurulca üye tamsayısının salt çoğunluğunun oyuyla karar
verilebilir.” Keza, bu Anayasa hükmünün uygulama şekliyse İç Tüzük’ün 138’inci
maddesinde belirlenmiştir.
HDP
Şırnak Milletvekili Faysal Sarıyıldız hakkında 2016 yılı Ekim, Kasım ve Aralık
aylarında beşer birleşimi aşan özürsüz veya izinsiz devamsızlığı olduğu
gerekçesiyle milletvekilliğinin düşürülmesine ilişkin Meclis Başkanlık
Divanınca alınan karar Anayasa ve Adalet Komisyonu üyelerinden oluşan Karma
Komisyonda oylanmış ve Genel Kurul gündemine gelmiştir. 
Meclis
çalışmalarına katılımı gösteren en önemli veri Genel Kurul ile komisyon
toplantılarındaki yoklamalardır. Yoklama, devamsızlık, izin ve devamsızlık
cetveline ilişkin hükümler Türkiye Büyük Millet Meclisi İçtüzüğü’nün 57/1, 151,
152, 153 ve 154’üncü maddelerinde hüküm altına alınmıştır. Bu maddeleri
özetlemek gerekirse, madde 57/1’e göre, Genel Kurulu yöneten Başkan birleşimi
açtıktan sonra tereddüde düşerse yoklama yapacaktır. Madde 151’e göre, Başkanın
yoklama yapması veya açık oylama yapılması hâllerinde Genel Kurulda özürsüz
veya izinsiz bulunmayan milletvekili o birleşimde yok sayılacaktır. Yine,
Başkan yazılı başvuru üzerine bir milletvekiline on günü aşmamak üzere izin
verebilecektir. Daha uzun süreli izinler Genel Kurulda işaretle oylama sonucu
onaya bağlı bulunmaktadır. Madde 152’ye göre, Başkanlık Divanı bir yasama yılı
içinde en az üç kez yayımladığı devamsızlık cetvelini milletvekillerine
gönderecektir ve bu cetvele yedi gün içinde itiraz hakkı vardır. Madde 153’e
göre, bir yasama yılında izinsiz ve özürsüz olarak toplam 45 birleşimden fazla
yok sayılan milletvekilinin yolluklarının üç aylığı kesilecektir. Madde 154’e
göre ise, bir yasama yılında iki aydan fazla izin alan milletvekiline ödenek ve
yolluk verilebilmesi Genel Kurulun kararına bırakılmıştır. 
Değerli
milletvekilleri, bu şekilde Anayasa ve İç Tüzük düzenlemeleri dışında bir de
istikrarlı uygulama sonucu geleneksel hâle gelen ve Meclis hukukunun bir
parçası olan düzenlemeler de vardır. Bunlardan biri, Genel Kurul çalışmalarında
birleşimi açan Başkanın müşahede yoluyla yoklama adı verilen ve Genel Kurul
gözlemine dayalı olarak toplantı yeter sayısının varlığını açıklaması hâlinde
tüm milletvekillerinin o birleşim için Meclis çalışmalarına katıldığının kabul
edilmesidir.
57’nci
maddedeki düzenlemeye bakacak olursak asıl olan, Meclisi yöneten Başkanın ancak
çoğunluğun açıkça olmadığını gözlemlemesi hâlinde yoklama yapması hususudur.
Yani temel bakış açısı milletin vekilinin Genel Kurul çalışmalarına
katılmalarının ana görevlerinden biri olduğuna ilişkin inançtır. Bu açıdan,
müşahede yoluyla yoklama, tüm milletvekillerinin Genel Kurulda hazır
bulunduklarına ilişkin ön kabul sonucunu yaratan bir teamül hâline gelmiş
bulunmaktadır. Nitekim, Meclis açıldığında Genel Kurul Salonu’nda bulunan
milletvekillerine kısa bir bakış hâlinde dahi 550 milletvekilinin tümünün Genel
Kurulda bulunmadığı bilinen bir gerçekliktir. Bu konuda devamsızlık cetvelinin
de bir anlamı yoktur, çok sayıda milletvekilinin Meclis çalışmalarına
katılmadıkları ortadadır. 
Bu
duruma somut bir örnek vermek gerekirse: Müşahedeyle yapılan bir yoklama
sonrası, talep edilen yoklama üzerine üst üste iki kez yapılan elektronik
oylamalarda 184 sayısına dahi ulaşılmadan Genel Kurulun kapanışına dair
işlemler elimizde somut birer örnektir. Öte yandan, Meclis Başkanına on güne
kadar izin verme yetkisi verilmiş lakin üst sınır saptanmamıştır. Yani Meclis
Başkanı izin verdiği sürece ve Genel Kurulda üç aylık yolluğunun kesilmesini
göze alan bir milletvekilinin Meclis çalışmalarına hiç katılmaması da hukuken
mümkün bulunmaktadır. 
Teamüllerden
biri de mazeret konusudur. İç Tüzük'te “özürsüz” tanımlaması yapılmasına
karşın, özürlü olarak Meclis çalışmalarına katılmamanın nasıl olduğuna ilişkin
bir yazılı hüküm bulunmamaktadır. Uygulamada, milletvekili Meclis dışı
çalışmalarını gerekçe göstererek mazeretli sayılmasını talep etmektedir.
Başka
bir teamül ise Meclis Başkanı, başkan vekilleri, idare amirleri, Divan
kâtipleri, grup başkanları, grup başkan vekilleri, genel başkan yardımcıları
ile komisyon başkanlarının, Başkanlık Divanının uygulama birliği hâline gelen
kararlarıyla yoklama zorunluluğuna tabi olmamalarıdır. Yani bir parti grubu,
milletvekilini yukarıda belirtilen bir göreve atayarak Genel Kurul
yoklamalarından uzak tutabilecektir.
Tüm
bu değerlendirmelerden varılması gereken sonuç, yoklama, izin ve mazeret
konularına ilişkin olarak objektif ve uygulama birliğini yaratan düzenlemelerin
bir türlü yapılmamış olmasıdır. Özenli yazılı düzenlemelerin yaşama
geçirilmemesi sonucu, Parlamento geleneğinde uzun yılların birikimiyle oluşan
teamüller de subjektif değerlendirmelerle göz ardı edilecek düzenlemeler hâline
dönüşebilmektedir.
Şırnak
Milletvekili Faysal Sarıyıldız, hakkındaki iddialara ilişkin olarak Komisyona
gelmemiş, bir başka milletvekili tarafından savunulmuş ve üç sayfalık savunmayı
Komisyon bilgisine sunmuştur. 
Savunmasında
özetle, Meclis çalışmalarında bulunmadığına ilişkin dönemde Federal Almanya’da
olduğu, hepatit B ve karaciğer yağlanması hastalığı nedeniyle üç ay süreyle
seyahat etmesinin tıbben sakıncalı olduğuna ilişkin ev hekiminden rapor aldığı,
başkonsolosluk onayından geçen bu raporun Türkiye Büyük Millet Meclisi
Başkanlığına iletilmek üzere postaya verildiği ancak Federal Almanya’dan çıkan
bu postanın Meclis Başkanlığına intikal ettirilmemesi üzerine başkonsolosluktan
alınan rapor fotokopisinin gönderildiği, müşahede yoluyla yapılan yoklamanın
Meclis çalışmalarına katılma anlamına geldiği, vekilliğin düşürülmek
istenmesinin siyasi bir girişim olduğu, yine iddiaya konu tarihlerde HDP
tarafından yurt dışında parti göreviyle görevlendirildiği belirtilmiştir.
Karma
Komisyonun çoğunluk oyuyla vekilliğin düşürülmesine ilişkin kararının
gerekçesinde ise müşahede suretiyle yoklamaya dayanarak milletvekillerinin
yoklamada hazır olduklarının kabulünün doğru olmadığı, adı geçen vekilin
belirtilen süre içinde yurt dışında olduğunun açık bulunduğu, hakem hastane
tarafından verilen heyet raporuyla Federal Almanya’da düzenlenen raporun fennî
olmadığına karar verildiği dolayısıyla bir ay içinde beş birleşimden fazla
olarak Meclis çalışmalarına katılmadığı sabit olan Faysal Sarıyıldız’ın
vekilliğinin düşürülmesi gerektiği hususlarına yer verilmiştir. 
Anayasa’nın
80’inci maddesine göre milletvekilleri, seçildikleri bölgeyi veya kendilerini
seçenleri değil, bütün milleti temsil ederler. Bu nedenle, bir milletvekilinin
sadece bölgesine yönelik olmadan ülkenin bütünüyle ilgili çalışma yapması, bu
kapsamda seçim bölgelerine ziyarette bulunması, inceleme gerçekleştirmesi hatta
üstlendiği görev gereği gerekirse ülke dışında bulunması olağan bir durumdur.
Lakin bir milletvekili için asıl olan, Parlamento faaliyetlerine katılmaktır. 
Meclisin yasama ve denetim görevleri milletvekillerinin
Meclis çalışmalarında yer almalarını zorunlu kılmaktadır. Nitekim, İç Tüzük’te
Genel Kurulun çalışma günleri salı, çarşamba ve perşembe günleri olarak
belirlenmiş ve kalan günlerde de milletvekillerinin diğer işlerine gereken
zamanı ayırmaları amaçlanmıştır. Bu nedenle, bir milletvekilinin uzun süredir
Meclis çalışmalarından özürsüz ve izinsiz olarak uzak kalması kabul edilemez.
Lakin hâl böyleyken, devamsızlık nedeniyle milletvekilliğinin düşürülmesi
Anayasa’mızda yer alsa da Meclis teamüllerinde uygulaması bulunmayan bir
işlemdir. Nitekim, İç Tüzük’ün 153’üncü maddesinde, bir yasama yılı içinde
özürsüz ve izinsiz olarak kırk beş birleşimde yok sayılan biri için üç aylık
yolluk kesintisine ilişkin hükme yer verilmiştir. Yani beş birleşim yok
sayılmanın düşmeye yol açacağı bir düzenleme için de daha fazla devamsızlığa
yolluk kesintisi müeyyidesi getirilmesi, aslında, milletvekilliğinin
düşürülmesinin uygulanacak bir yöntem olmaması gerektiğinin göstergesidir. Bu
anlamda, temel kural yasama faaliyetinin sürdürülmesi olmalı ve vekilliğin
düşürülmesi işlemine başvurulmamalıdır. Tüm bu hususlara rağmen, milletvekilliğin
düşürülmesi anayasal bir düzenleme olup aynı zamanda Meclis çoğunluğunun
ihtiyari iradesine bağlı olması nedeniyle siyasi bir tercihtir ancak temel
kural, yukarıda da belirttiğim gibi, milletvekilinin yasama görevini devam
ettirmesinden yana olmalıdır.
Değerli
milletvekilleri, gerek Faysal Sarıyıldız’ın özel durumu ve gerekse müşahede
niteliğinde yoklamaların yok sayılması sonucu oluşacak durumla ilgili bir
değerlendirme yapmakta yarar bulunmaktadır. Öncelikle, müşahede suretiyle
oylamayı yok saymak, ileride pek çok milletvekilinin durumunu olumsuz olarak
etkileyecektir. Örneğin, beş yıl sonra, şu anda görev yapan bir
milletvekilinin, müşahede yoluyla yapılan bir oylama döneminde beş birleşim
Meclis dışında olduğunu gösteren sosyal medya, yerel gazete haberleri gibi
kaynaklardan inceleme sonucu saptama yapılırsa, o kişinin vekilliğinin
düşürülmesine ve aldığı ödenek ve yollukların iadesine Genel Kurul çoğunluğunun
oylamasıyla karar verilebilecektir. Kaldı ki Meclis görüntülerinin günlük
kontrolü dahi pek çok milletvekilinin vekilliğini tartışılır konuma
getirecektir. Bu açıdan, müşahede yoluyla veya açık oylama tablosu getirilmeden
sonuca varılmak istenmesi isabetli olmamıştır. 
Değerli
milletvekilleri, bu yöntem yerine, adı geçen milletvekiline tebligat yapılarak
Meclis çalışmalarına çağrılması ve de elektronik oylama sonuçlarına dayanarak
bir sonuca varmak daha yerinde olurdu. Öte yandan, Faysal Sarıyıldız Meclise
bir rapor ibraz etmiş, bu rapor Ankara Numune Hastanesince “hakem hastane”
sıfatıyla incelenmiş ve heyet raporuyla Almanya’dan verilen rapor fenne uygun
bulunmamıştır. Faysal Sarıyıldız, ileride, hekim tarafından düzenlenen rapor
içeriğine güvenerek seyahat yapmadığını ve bu raporun fennî bir rapor
olmadığını, uzmanlığı gereği bilemeyeceğini öne sürerse, uluslararası hukuk
alanında ülkemizi tazminatla karşı karşıya bırakması söz konusu olabilecektir.
Bu açıdan, Almanya’dan ev hekiminin verdiği raporun var ise tahlil eklerinin
istenmemesi ve de ikinci bir rapor alınarak Numune Hastanesi raporunun tevsik
edilmemesi büyük bir eksiklik olmuştur. Bu yöntem, yeni hekim tarafından
düzenlenen raporların uzun vadede siyasi tercihlere göre hakem sağlık
kuruluşlarına gönderilerek fennî olmadığına ilişkin raporlar alınması, tüm
milletvekilleri için vekilliklerinin düşürülmesi sonucunu yaratan girişimlere
meydan verebilecektir. Bu, bütün milletvekilleri için kaygı verici bir
tutumdur, bir davranıştır. 
Müşahede
suretiyle oylamalar, teamül gereği tüm milletvekilleri için devamsızlığın önüne
geçen bir işlem olarak görülmektedir. Bu nedenle, hangi oylamanın açık,
hangisinin müşahede yoluyla gerçekleştirildiği araştırılmadan işin Genel Kurul
aşamasına getirilmesi doğru olmamıştır. 
Sonuç
olarak bir milletvekilinin asli görevi Meclis çalışmalarına katılmak ve gerekirse
parlamento hukuku içinde kendini savunmak olmalıdır. Lakin, anayasal
düzenlemeye uygun gibi görünen ve sonuçta, çoğunluğun siyasi bir tercihi
niteliğinde olan bu girişimin daha özenli ve kurallara uygun
gerçekleştirilmesini, bu bağlamda da müşahede ve açık oylama ayrımının
yapılmasını, hekim raporu üzerinden gerekirse tahlil belgeleri istenerek ve de
ikinci bir rapor almak suretiyle daha somut adımlar atılmasını uygun bulurduk. 
Her
şeyden öte, milletvekilinin kişiliği üzerinden bir değerlendirme yapmak yerine,
bu uygulamanın gelecekte pek çok milletvekili açısından olumsuz sonuçlar
doğuracağı göz önünde tutulmalıdır. Bu açıdan, Cumhuriyet Halk Partisi olarak
vekilliğin düşürülmesini, objektif kriter ve düzenlemeler esas alınmadan
çoğunluğun iradesine bağlanmasını uygun bulmadığımızı belirtiyor, yüce Meclisi
saygıyla selamlıyorum. (CHP sıralarından alkışlar)
BAŞKAN
– Teşekkür ediyorum Sayın Aldan.
Şahıslar
adına Ankara Milletvekili Şenal Sarıhan konuşacaktır. 
Buyurun
Sayın Sarıhan. (CHP sıralarından alkışlar)
Süreniz
on dakikadır.
ŞENAL
SARIHAN (Ankara) – Değerli Başkan, değerli milletvekili arkadaşlarım, yazman
üyesi arkadaşlar ve basın emekçisi arkadaşlarımız; hepinizi saygıyla
selamlıyorum. Galiba buradan asıl selamı bugün geleceklerini konuştuğumuz 2
vekil arkadaşımıza da iletmek gerekiyor çünkü burada bizzat bulunmuyorlar ve
kendilerini savunabilme olanaklarından da yoksun bırakılmış durumdalar.
Biraz
önce, değerli arkadaşımız, usul hükümleri yönünden içinde bulunduğumuz durumun
ne gibi gereklilikler taşıdığını ayrıntılı bir biçimde ifade ettiler. Bu
ifadede dayandıkları iki yasal kaynak vardı; bunlardan biri İç Tüzük ve tabii
ki ondan önce, daha önemli olarak da Anayasa. Anayasa’da, evet,
milletvekilliğinin düşürülmesi gibi bir düzenleme yer alıyor. Ancak
milletvekilliğinin hangi koşullarda düşürülmesi gerektiği de sayılmış olmasına
karşın, devamsızlık nedeniyle üyeliğin düşürülmesi konusunun en son sırada yer
aldığını ve bunun hemen kullanılabilecek, hemen uygulanabilecek bir madde
olmadığını ifade etmek isterim. Birincisi: İç Tüzük 135’te, aynı zamanda
Anayasa’nın 83’üncü maddesinde istifadan söz ediliyor, kesin yargıdan, kesin
hükümden söz ediliyor, kısıtlamadan söz ediliyor, üyelikle bağdaşmayan işlerde
ısrarlı olmaktan söz ediliyor ve Meclis çalışmalarına özürsüz ve izinsiz olarak
katılmamaktan söz ediliyor.
Şimdi,
değerli arkadaşlar, işin püf noktası şu: Burada oylarımızı kullanacağımız
zaman, bizim gibi, zorluklar içinde geniş bir kesimi temsil etmek üzere
seçilmiş bir arkadaşımızın milletvekilliği görevini düşüreceğimiz zaman hukuki
gerekçelere dikkatle bakmamız gerekiyor. Nedir bu? Biraz önce ifade ettim,
izinsiz ve özürsüz olarak gelmemek. Şimdi, buradaki uygulamada, içinde
bulunduğumuz, Faysal Bey’le ilgili uygulamada kendisinin raporlarının geçerli
sayılmaması, raporların geçerli sayılmaması nedeniyle de özrünün kabul
edilmemesi gibi bir sonuca ulaşılmış hem Karma Komisyonda hem de Komisyonda. 
Şimdi,
değerli arkadaşlar, özürsüz olmak sadece sağlıkla ilgili bir raporu sunabilmek
anlamına gelmez. Şimdi, bu arkadaşımızın somut durumuna bakalım. Nerede vekil
olarak görev yapmış? Cizre’de görev yapmış. Cizre’de görev yaptığı sırada, 14
Aralık 2015 tarihinden başlayarak burada sokağa çıkma yasağı ilan edilmiş.
Sokağa çıkma yasağının arkasından da ne gibi sorunların doğduğunu burada hep
birlikte yaşadık. Özellikle HDP’li arkadaşlar, bize güneydoğuda yaşanan
sıkıntıları defalarca anlattılar, orada güvenlik adına bazı hukuka aykırı işlem
ve eylemlerin yapıldığından söz ettiler; biz, genel olarak kulaklarımızı
kapadık, bunu duymamak için çaba gösterdik.
Anımsayınız,
dün burada, vekil arkadaşlarımız, çok haklı bir şekilde, kendi bölgelerinde
ortaya çıkan selden söz ettiler, depremden söz ettiler, bitkilerle ilgili
sorunlardan söz ettiler. Yani biz hem burada yasama görevi ve denetleme görevi
yapıyoruz hem de yaptığımız görev nedir? Temsil ettiğimiz kentlerin, temsil
ettiğimiz halk kitlelerinin sorunlarını buraya taşımaktır.
Sokağa
çıkma yasağının olduğu, bu sebeple çok farklı sorunların doğduğu, yaşamsal sorunların
doğduğu bir bölgede uzun süre kalmak, özürlü olmak anlamına gelir, özürsüz
olmak anlamına gelmez, oradaki somut olaylarla ilgilenmek zorunluluğuna işaret
eder ve siz, orada bulunduğunuz sürece kendi yurttaşlarınız, kendi temsil
ettiğiniz seçmenlerinizle yan yana, onların yaşamını paylaşarak onların
sorunlarını çözmeye çalışırsınız. Birinci yanlış uygulamanın bu noktadan
kaynaklandığını düşünüyorum. 
Başka
bir konu, yine eski bir avukat olarak söylüyorum, çok yakında, vekilliğim henüz
kesinleşmeden önce böyle bir olay yaşadım. Bir genç özürlü olduğunu, askere
başlayamayacağını bildirerek raporunu yurt dışından gönderiyor ve mazeretli
sayılmasını talep ediyor. Fakat yurt dışından gelen raporların ne kadar uzun
sürede geldiğini bilirsiniz -raporların demeyeyim düzelteyim- mektupların ne
kadar uzun sürede geldiğini bilirsiniz. Öğrenci, elindeki parayla daha acil
posta gönderme olanağı da yok, onu postaya nasıl veriyor? Normal koşullarda
veriyor. Süresi içinde verilmiş olmasına rağmen, mektubun askerlik şubesine
ulaşamaması nedeniyle bu çocuğun askerlik görevine gelmediği kabul edildi ve
buna karşı bir dava açmak zorunda kaldık, aynı zamanda posta şirketine karşı da
dava açmak zorunda kaldık; bu, işin belki ayrıntı kısmı. 
Başka
bir şeye işaret etmek isterim: Biz yasal bir karar verirken yasal kurallara
uymak durumundayız. Nereye uyacağız? Öncelikle Anayasa’ya uyacağız. Anayasa’nın
10’uncu maddesi ne der? Eşitlik ilkesinden söz eder. Eşitlik ilkesi neyi
emrediyor? Türkiye Büyük Millet Meclisinde -benden önce konuşan arkadaşlarım da
bunun altını çizdiler- hepimizin uygun bir şekilde, devamlı olarak Mecliste
olduğumuzu kanıtlayabilme, kanıtlarıyla birlikte, resmî kanıtlarıyla birlikte
ortaya çıkarabilme olanağımız var mı? Müşahede yoluyla geçiştirilmiş sayısız
yoklama var ve burada kim var, kim yok. Örneğin, çok yakın zamana kadar
başbakanlık görevi yapan arkadaşlarımızı burada görebiliyor muyuz ya da
bakanlık görevi yapan arkadaşlarımızı burada görebiliyor muyuz? Onlara karşı
hoşgörü var iken başka bir kesime karşı hoşgörü yoksa bunun altında siyasi
tercih vardır, siyasi tercih de bizi öncelikle Anayasa’nın eşitlik ilkesi
noktasında kusurlu hâle getirir. Bir parlamentoyu, yasa yapmakla sorumlu olan,
hukuka uymakla sorumlu olan bir parlamentoyu suçlu hâle getirir. Eşit
davranmıyoruz demek ki eşit bir uygulama yapmıyoruz. O hâlde ne yapıyoruz?
Siyasi bir rakip olarak görüyoruz milletvekili arkadaşımızı ya da onun
partisini ve o siyasi rakibi, her ne olursa olsun, hukuk dışı yollarla da
ortadan kaldırmaya ve yenmeye çalışıyoruz. 
Üzülerek
belirtiyorum arkadaşlar, bu Parlamentoda HDP’den 11, Cumhuriyet Halk
Partisinden 1 milletvekili arkadaşımız cezaevindedir. Bu konudaki uygulamanın
asıl sebebi de muhalefete yönelik olarak iktidar partisindeki arkadaşlarımızın
tahammülsüz olmaları ve hukuksuz olmalarıdır. Tahammülsüzlük belki insani bir
olaydır ama hukuksuzluk bir parlamentonun, parlamenterlerin başvurmayacakları
bir yoldur. Bir hukuksuzlukla karşı karşıya bu arkadaşlarımız, bunu biz açıkça
görüyoruz. Buradaki siyasi amacı, eşitlik ilkesini ortadan kaldıran, yasa
önünde herkesin düşünceleri yönünden de siyasi tercihleri yönünden de ırkları,
dinleri, dilleri yönünden de eşit olması gereğine işaret eden Anayasa’yı…
Türkiye Büyük Millet Meclisi olarak, bu arkadaşların vekilliğini bugün veya
yarın, yasal süresi geçtikten sonra yapılacak oylamayla düşürdüğümüz zaman,
hemen arkasından gelen 84’üncü madde ve izleyen maddedeki iptal olgusu
karşımıza çıkacak ve böyle bir karar verilirse -ben de öyle düşünüyorum ki
umarım böyle bir karar verilmeyecektir ama- ve Anayasa Mahkemesi de hukukçu bir
mahkeme gibi durursa, etkilerden uzak davranırsa… Ki bu arkadaşımıza, şu anda
durumunu tartıştığımız arkadaşımıza daha önce başka bir bühtanda da bulunuldu,
arabasında silah bulunduğu gibi bir iddia gündeme getirildi, sonra bu konuda
düzenlenen iddianamede böyle bir silahın da olmadığı ortaya çıktı. 
Dün
de burada işaret etmeye çalıştım. Biz, vekillerden başlayarak bizden farklı
düşünen herkesi terörist diye suçladığımız bir ortamda birlikte
davranabileceğimiz bir yurttaş kitlesi bulamayız arkadaşlar, hizmet
edebileceğimiz bir yurttaş kitlesi bulamayız; halkla aramızı açarız. Biraz önce
konuşan değerli arkadaşımız şöyle bir cümle kullandı, buraya da not etmeye
çalıştım, belki sıkça duyduğumuz bir cümle ama: “Yasaklar böler, hürriyetler
birleştirir.” dedi. Yasaklar bölüyor, yasaklar aramızı açıyor, yasaklar
ülkemizdeki birliği bozuyor. O zaman, izin verin, önce kendi aramızdaki
yasaklardan kurtulalım, kendi aramızdaki engellerden kurtulalım; kendimiz
hukuka uygun, Anayasa’ya uygun ve ahlaka uygun, vicdana uygun kararlar için bir
arada olalım. Eğer bunu yapamazsak gerçekten, bu tür kararlar karşısında en
azından bu arkadaşlarımızı seçmiş olan seçmenlerin ne kadar acı duyacaklarını,
bu acının onları isyana yönelteceğini, ayrıca aklı çalışan, insan haklarından
yana olan, eşitlikten yana olan insanların da böyle bir durum karşısında
tepkili olacaklarını ve birbirlerine karşı kin duygularıyla dolabileceklerini
düşünelim. Buna sebep olmayalım. Buradan birliği yaratalım, buradan insanlığı
yaratalım. Böyle bir olanak var elimizde. 
Teşekkür
ediyorum. (CHP ve HDP sıralarından alkışlar)
BAŞKAN
– Teşekkür ediyorum Sayın Sarıhan.
Şimdi,
başka söz yok.
Son
söz savunmanındır. Savunma yapmak üzere, Faysal Sarıyıldız adına Adana
Milletvekili Meral Danış Beştaş’a söz veriyorum.
Bir
süre tahdidi koymayacağım, makul sürede bitireceğinizi umuyoruz inşallah.
Buyurun
Sayın Danış Beştaş. (HDP sıralarından alkışlar)
MERAL
DANIŞ BEŞTAŞ (Adana) – Sayın Başkan, değerli milletvekilleri; ben de hepinizi
saygıyla selamlıyorum.
Doğrusu,
yirmi dört saat sonra oylama yapılacak ama ben burada milletvekili
arkadaşlarımı, bu dokunulmazlığın kaldırılması tezkeresine karşı savunmayı
temsilen konuşacağım ama savunmamı anlatacağım, karar verecek organ oldukça
eksik. Oldukça demem hafifletiyor tabii yani muhalefet dışında, iktidar
sıralarında, maalesef, sayıyla saysam, yaklaşık 12 arkadaşımız var. Bu da
kayıtlara geçsin. Yirmi dört saat sonra oy verecekler, yüz binlerce oy alan 2
milletvekilinin, 6 milyon oy alan bir partinin 2 milletvekilinin vekilliğinin
düşürülmesi tartışılıyor hem de hukuka aykırı hem de siyasi saiklerle hem de
Türkiye tarihinde ilerideki on yıllara hatta yüz yıla damgasını vuracak, bir
utanç sayfası olarak geçecek bir günde Parlamento, maalesef, sadece muhalefet
olarak burada. Tabii ki iktidar partisinden burada olan milletvekili
arkadaşlarıma da ayrıca, özellikle teşekkür etmek istiyorum.
Konuşmama
cezaevindeki, hapishanedeki arkadaşlarımı saymakla başlamak istiyorum. Şu anda,
hâlen Sincan Cezaevinde bulunan Muş Milletvekilimiz Burcu Çelik’ı ve İdris
Baluken’i, Kandıra Cezaevinde bulunan Eş Genel Başkanımız Figen Yüksekdağ’ı,
Çağlar Demirel’i, Besime Konca’yı, Ferhat Encu’yu, Selma Irmak’ı ve Gülser
Yıldırım’ı; Silivri Cezaevinde bulunan Ayhan Bilgen’i ve Edirne Cezaevinde
bulunan Abdullah Zeydan’ı ve Eş Genel Başkanımız Selahattin Demirtaş’ı
saygıyla, sevgiyle, özlemle selamlıyorum. Onların yeri asla dört duvar arası
değil ama bu da yine, Türkiye siyasi tarihinde bir leke olarak kalmaya devam
edecek.
Tutuklu
belediye eş başkanlarımız o kadar fazla ki -tabii ki listesi var elimizde ama-
hepsini saymadan birkaç arkadaşımızı, partilimizi de buradan anmak istiyorum.
Büyükşehir Belediyesi Eş Başkanı Sevgili Gültan Kışanak, yine önceki dönem
İstanbul Milletvekilimiz Sebahat Tuncel, ikisi de Kandıra Cezaevinde; Dersim
Belediyesi Eş Başkanı Nurhayat Altun, o da Kandıra Cezaevinde; önceki dönem
Dersim Milletvekili Edibe Şahin, Kandıra Cezaevinde; Siirt Belediyesi Eş
Başkanı Tuncer Bakırhan, Siirt Cezaevinde; yine Siirt Belediyesi Eş Başkanı
Belkıza Epözdemir, Siirt Cezaevinde. Onların şahsında, hâlen hapishanede olan
bütün belediye eş başkanlarımızı da saygıyla, sevgiyle, özlemle selamlamak
istiyorum.
Şimdi,
açıkçası söz savunmanın. Ben kendi söyleyeceklerime geçmeden önce, Vekilimiz
Faysal Sarıyıldız’ın göndermiş olduğu yazılı savunmasını okumak isterim,
kendisi Komisyona da göndermişti, ondan sonra ben söyleyeceklerimi anlatacağım.

“2016
yılı Ekim, Kasım, Aralık aylarında beşer birleşimi aşan devamsızlığım
sebebiyle, tüm itirazlarımıza rağmen, çoğunluğun muhalefet üzerinde baskı
kurmayı amaçladığı bir süreç TBMM çatısı altında başlatılmıştır. Devamsızlık
cetveline itiraz etmeme ve ilgili tarihleri kapsayan sağlık raporumu ibraz etmeme
rağmen, Meclis Başkanlık Divanının 31 Mayıs 2017 tarihli 39 numaralı Kararı’yla
itirazım reddedilmiş ve dosyam Anayasa'nın 84’üncü, İç Tüzük’ün 138’inci
maddeleri uyarınca Karma Komisyona gönderilmiştir.” Karma Komisyon sürecini
anlatıyor, burayı geçiyorum çünkü onlar Komisyon tutanaklarında mevcut.
“Öncelikle,
yapılan işlemin kendisinde Anayasa’ya aykırı bir durum söz konusudur. Bilindiği
üzere, Parlamento çatısı altında kurulan komisyonlar yürütmenin siyasi
çıkarlarına göre değil, aksine toplum yararı ilkesine göre oluşturulmalı ve
buna göre işlem yapmalıdır. Ancak bu Komisyon böyle bir amaca hizmet
etmemektedir. Doksan dört yıllık Parlamento tarihinde ilk defa vekillerin
devamsızlığından kaynaklı olarak bir komisyonun kurulması, devamsızlıkla ilgili
yüzlerce vekilin sorun yaşadığı ortadayken sadece şahsımın ve Van Milletvekili
Tuğba Hezer Öztürk'ün vekilliğinin düşürülmesinin Komisyonca gündeme alınması
ve bugün Genel Kurula gelmiş olması amacın aslında ne olduğunu ve neye hizmet
ettiğini açıkça göstermektedir. Muhalif olan her kesimin hedef olduğu,
vekillerin tutuklu yargılandığı, on binlerce memurun işinden olduğu, barış
isteyen akademisyenlerin ihraç edilerek akademinin çöle dönüştürüldüğü, onlarca
gazetecinin hapiste olduğu bir ülkede 2 parlamenterin vekilliğinin düşürülerek
yasama faaliyetlerinden menedilmek istenmesi Hükûmetin zor ve baskı
aygıtlarının her türünü kullanmaktan çekinmediğini göstermektedir.
Milletvekili
dokunulmazlıklarının kaldırılması için kurulan Komisyondan sonra, milletvekilinin
devamsızlığı nedeniyle düşürülmesi için kurulan bu alt komisyonun sadece 2 HDP
milletvekilinin düşürülmesini amaç edinmesi, 7 Haziran 2015 seçimlerinden sonra
Halkların Demokratik Partisi milletvekillerine yönelik olarak başlatılan siyasi
operasyonların devam ettiğine dair kamuoyunda ciddi endişeler hasıl olmuştur.
20
Mayıs 2016'da milletvekillerinin dokunulmazlıklarının kaldırılmasından sonra
şahsım ve partili milletvekili arkadaşlarımla ilgili yüzlerce fezleke Meclis
Başkanlığınca işleme konulmuş ve 4 Kasım 2016 tarihinde eş başkanlarımız dâhil
olmak üzere 10 milletvekilimiz merkezî ve eş zamanlı operasyonlarla
tutuklanarak cezaevine konulmuştur. Tüm bu sürecin 7 Haziran 2015 seçimlerinde
partimin almış olduğu yüzde 13,1'lik oy oranıyla doğrudan ilişkili olduğu
kamuoyunun malumudur. Türkiye siyasi tarihinde dengelerin altüst olmasına yol
açan büyük seçim başarısından sonra, AKP Hükûmeti ve Anayasa’ya göre tarafsız
olması gereken Cumhurbaşkanı Erdoğan sandık sonuçlarını yok sayarcasına hareket
etmiş, çatışmalı ortamın yeniden başlamasına zemin hazırlayan politikaları
devreye sokmuştur. Cumhurbaşkanı Erdoğan'ın, çözüm sürecinin siyasi olarak
bitirilmesi anlamına gelen "Dolmabahçe mutabakatını doğru bulmuyorum.”
sözlerinden yedi ay sonra, 7 Haziran 2015 seçimlerinden sonra alınan seçim
başarısı Erdoğan ve AKP Hükûmetinin felaketine dönüşmüş ve 20 Temmuz 2015 Suruç
katliamından sonra yapılan hava saldırılarıyla çözüm süreci fiilî olarak
sonlandırılmıştır. Türkiye, o günden bu yana tabiri caizse ekonomik ve siyasi
olarak bir felaketi yaşamaktadır.
AKP
Hükûmeti ve Cumhurbaşkanı Erdoğan 7 Haziran seçimlerinden sonra devletin tüm
imkânlarını partimize yönelik kara propaganda amacıyla kullanmaktan
çekinmemiştir. Lois Althusser devletin zor ve ideolojik aygıtlarının iktidar
tarafından nasıl da sömürü ve baskı aracı olarak kullanıldığını anlatırken
bizim şu an yaşadığımız durumu özetler gibidir. AKP iktidarı, devletin polis,
asker, mahkemeler, hapishaneler gibi zor aygıtlarının yanında ideolojik
aygıtlarından biri olan medya gücünü fütursuzca kullanarak muhalif vekilleri
kriminalize etme gayretine düşmüş, hegemonyasını hukuk dışı yol ve yöntemlerle
pekiştirmeye çalışmıştır. Rakiplerini demokratik yol ve yöntemlerle alt
edemeyen siyasi iktidar zor ve hileyle yenmeye çalışmakta, bu şekilde
demokratik siyaseti tasfiye etmeye çalışmaktadır.
Hukukun
ayaklar altına alınması sonucu her geçen gün daha da derinleşen kaotik durum,
iktidarın yönetememe krizini daha da derinleştirmektedir. Hukukun
araçsallaştırılması ve muhalefetin Demoklesin kılıcına dönüştürülmesi hem ülke
içinde hem de ülke dışında ağır eleştirilere neden olmaktadır. Anayasa
Mahkemesi ve AİHM kararlarında bu durum açıkça tartışmaya açılmıştır. Avrupa
insan Hakları Sözleşmesi'nin 18’inci maddesiyle temel hak ve özgürlüklerin,
kamu gücü kötüye kullanılarak sınırlandırılmasının engellenmesi sağlanmaya
çalışılmıştır. Bu maddeyle hukukun siyasi amaçların aracı hâle getirilmesinin
önü kapatılmak istenmektedir. Dolayısıyla, vekilliklerin devamsızlık nedeniyle
düşürülmesi hem Anayasa'ya hem de AİHS'e açıkça aykırıdır. Vekilliğimin
düşürülmesi için kurulmuş olan bu komisyon parlamento tarihinde usulsüzlüğün ve
çifte standardın kayda alınması olarak da tarihe geçecektir. Meclisin teamül
hukuku da ayaklar altına alınmış durumdadır. Meclis çatısı altında daha önce
eşi benzeri olamayan hukuksuzluklara imza atılmaktadır.
Milletvekillerinin
devamsızlıklarını düzenleyen Meclis İçtüzüğ’ünün 138’inci maddesi
milletvekilleri arasında partilerine göre bir ayrım yapmamaktadır. Bu maddenin
tüm milletvekillerine eşit bir şekilde uygulanması gerekmektedir. Herhangi bir
konuda ayrımcılığın önüne geçmenin temel koşulu kişiye eşit ve adil bir
uygulamanın yapılmasından geçmektedir. Ancak burada görülmektedir ki benzer
durumda olan vekiller değil, sadece şahsım da dâhil olmak üzere 2 vekil
üzerinden süreç işletilmektedir. İç Tüzük’ün ilgili maddesi ve yasalar siyasi
iktidar tarafından eğilip bükülerek muhalefet üzerinde bir baskı aracına
dönüştürülmüştür. Diğer milletvekilleriyle benzer davranışları sergilememe
rağmen sırf HDP milletvekili olmam hasebiyle farklı bir muameleye tabi
tutulmaktayım. Şahsım üzerinden komisyon süreci işletilirken bazı
milletvekillerinin bundan muaf tutulması Anayasa’nın eşitlik prensibine aykırı
bir durum teşkil etmektedir.
Genel
Kurul toplantılarının toplantıyı yöneten Meclis Başkanı veya Başkan vekilinin
takdirine göre, müşahedeyle veya yoklamayla açıldığı bilinmektedir. Müşahedeyle
açılan toplantılarda tüm milletvekilleri mevcut kabul edilmektedir. Şahsımla
ilgili hazırlanan devamsızlık cetvelinde listede verilen oturumların
hangilerinin müşahedeyle açıldığı, hangilerinin yoklamayla açıldığına dair bir
ibare bulunmamaktadır. 
Başkanlık
makamına ibraz ettiğim doktor raporum geçersiz sayılmıştır. Ancak bu doktor
raporuna dayanılarak yok sayıldığımın ortaya çıktığı söylenmiştir. Eğer böyle
ise sağlık raporum neden geçersiz sayılmaktadır? Müşahedeyle açılan oturumlarda
vekillerin teamül gereği mevcut kabul edildiği ortadayken maddi gerçeğin ortaya
çıkarılması adı altında hafiyecilik oyununa girişilmiştir. Komisyonun maddi
gerçeklere dayanarak işlem yapması durumunda Parlamentoda birçok vekilin
devamsızlık yaptığı ortaya çıkacaktır ki izlenmesi gereken yol kesinlikle bu
olmamalıdır. Bir vekilin verdiği beyanın yeterli olması gerekmektedir. Vekil
beyanını dikkate almayan, vekile saygı duymayan bir iktidar anlayışı ileride en
çok mevcut iktidar vekillerinin başını ağrıtacaktır. Ancak burada güçlünün
hukuku uygulanmaktadır. Adaletin herkese lazım olduğunu bir zamanlar mazlum olan
iktidar partisi milletvekillerinin iyi bilmesi gerekir. Mazeret bildirmeyip
orada bulunan milletvekilleri var sayılırken, mazeret bildirdiğim hâlde sağlık
raporumun yok sayılıp buna dayanarak milletvekilliğimin düşürülmesinin hukuki
bir açıklaması olabilir mi?
Meclis
Başkanlığına gönderdiğim sağlık raporu usulden kaynaklı eksiklikler içerdiği
gerekçesiyle reddedilmiş, bunun üzerine istenen mahiyette olacak şekilde raporu
yenilememin ardından, bu sefer de raporun günlerce birtakım bürokratik
engellemeler yüzünden Başkanlık kayıtlarına girmemesinin siyasi bir tavır
olduğu açıkça bilinmektedir. Rapor Başkanlık kayıtlarına ulaştığında ise, bir
hastane tarafından, utanç verici bir şekilde, geçersiz sayılmıştır. Mevcut
yasaları uygulamakla yükümlü AKP Hükûmeti, vekilliğimizin düşürülmesinin yasal,
tüzüksel gerekçelerini yaratmak amacıyla bizzat kendisi yasaları çiğnemiştir. 3
Mart 2017 tarihinde aldığım ve usulüne uygun bir şekilde T.C. Stuttgard
Başkonsolosluğuna teslim ettiğim başka bir sağlık raporu, hemen onaylanıp geri
verilmesi gerekirken, üzerinden aylar geçmesine rağmen, Hükûmetten verilen yasa
dışı talimat nedeniyle henüz onaylanıp tarafımıza verilmiş değil. 
İlk
sağlık raporumun tartışmaya açık hâle getirilmiş olması, sonraki raporların
konsoloslukta bekletiliyor olması, vekillik faaliyetlerimi araştırmakla yükümlü
bir ekibin kurulması ve günbegün neler yaptığımın araştırılmış olması, Meclis
tarihine büyük bir utanç olarak geçecektir.
Vekilliğimin
haksız ve hukuksuz bir biçimde, tamamen çifte standart uygulanarak düşürülmek
istenmesini, Cumhurbaşkanı Erdoğan ve AKP Hükûmeti tarafından şahsıma yönelik
olarak başlatılan ve hâlen devam eden siyasi bir linç kampanyasının devamı
olarak görmek gerekiyor. Dokunulmazlıklar kaldırılmadan önce, bizzat Erdoğan
tarafından, Suriye sınırında arabamda silah taşıdığım iddiasıyla başlatılan
iftira kampanyası, fezlekeyi hazırlayan savcı tarafından yalanlanmasına rağmen,
hakkımdaki linç kampanyası hiç sektirmeden devam etmiştir. Savcılığın bizzat
hazırladığı iddianamede böyle bir suçlamaya yer verilmediği açıkça yazılmış
olmasına karşın, Erdoğan, bu isnada devam etmiş ve şahsım üzerinden HDP'li
milletvekillerinin dokunulmazlıklarını sürekli gündeme getirmiştir.
Kürt
kentlerinde kimi zaman aylarca süren sokağa çıkma yasakları boyunca, başta
yaşam hakkı olmak üzere, sayısız hak ihlali çok sayıda ulusal ve uluslararası
sivil toplum örgütünün raporlarına yansımış durumdadır. 
Cizre'de
14 Aralık 2015'te ilan edilen ve yetmiş dokuz gün boyunca aralıksız devam eden
sokağa çıkma yasakları boyunca Cizre'de bulundum. Bu süre zarfında Cizre'de
olan biteni kamuoyuna anlatmayı vekil olmanın görevlerinden biri olarak gördüm.
Vahşet bodrumlarında yakılan gençlerin canlı tanığı olduğum için ve yaşanan
vahşeti tüm dünyaya elimden geldiğince anlatmaya çalıştığım için AKP Hükûmeti
ve Erdoğan'ın hedefi konumuna gelmiş durumdayım.
Benim
şahsımda bana oy veren binlerce seçmenin iradesi düşürülmek istenmektedir.
Millet iradesinin her şeyin üstünde olduğunu söyleyen, on beş yıldır bunu
diline pelesenk etmekten çekinmeyen siyasi iktidar hangi millet iradesinin
kendileri için kıymetli olduğunu bir kez daha göstermektedir. Bu durum en çok
Parlamentonun saygınlığına zarar vermektedir. Adalet duygusu ağır yara almış
durumdadır. Öyle görünüyor ki, adaletin bir gün herkese lazım olacağı inancı
Hükûmet tarafından çoktan unutulmuş durumdadır.
“Hukuk”
kelimesinin “Hak”tan geldiği bilinir. Hak temelli değil güç temelli bir hukuk
anlayışının söz konusu olduğu toplum tarafından genel kabul görmektedir ve
yargıya güven artık oldukça azalmış durumdadır. Hükûmetin ve bugünlerde
Hükûmetin siyasi ortağı olanların bilmesi gereken şudur: Adalet ilkesini
yitiren bir iktidar kendi ölüm fermanını imzalamıştır. Ve AKP Hükûmeti uçurumun
kenarındadır.
 4/7/2017
 Faysal
Sarıyıldız
 26.
Dönem Şırnak Milletvekili”
Değerli
milletvekilleri, Şırnak Milletvekilimizin savunmasını öncelikle okudum. Şimdi
ben de onun adına bizim hem Komisyon tutanakları ve hem de partimize yönelik
uygulamaları, saldırıları dilim döndüğünce anlatmaya çalışacağım ama bundan
önce bugün bu dokunulmazlıkların kaldırılması tezkeresini konuşurken bunun
bağlantılarını da bilmemiz gerekiyor. Bu, sadece Tuğba Hezer ve Faysal
Sarıyıldız’a yönelik bir operasyon değildir. Bu, aslında çok daha derinlerde
şekillenen ve Millî Güvenlik Kurulunda kararı verilen çözüm sürecinin
bitirilmesi sürecinden, Millî Güvenlik Kurulunda çökertme planının
planlanmasıyla başlayan genel bir konseptin sadece bir ayağıdır. 
Bugün,
şu anda HDP ne durumda? Sadece grubunu söyleyeyim değerli milletvekilleri: Bir
kısmımız buradayız, Genel Kurul çalışmalarına katılıyoruz. 10 arkadaşımız
Diyarbakır’da demokratik siyasete özgürlük nöbeti tutuyor. 11 milletvekili
arkadaşımız Kandıra, Sincan, Edirne ve Silivri cezaevlerinde tutuluyor. 2
milletvekilimiz Tuğba Hezer ve Faysal Sarıyıldız Avrupa’da. Yöneticilerimizi
birazdan anlatacağım. Tabii, bu vesileyle Tuğba Hezer ve Faysal Sarıyıldız’a da
-herhâlde söylemedim- buradan selamlarımı özel olarak göndermek istiyorum. 
Savunmaya
yine geçmeden önce, şu anda Diyarbakır’daki manzarayı sizlerle paylaşmak
istiyorum. Lütfen, buradaki milletvekilleri bir an için orada 10
milletvekilinin yerine koysun kendini. Şu anda, partimize yönelik tasfiye, yok
etme, terörize etme, kriminalize etme, tutuklama, saldırma politikaları, OHAL
uygulamaları, bir bütün olarak demokratik siyasetin yok edilmesi, hak ve
özgürlüklerin tümüyle gasbedilmesi, Türkiye’de adım adım bir faşizmin ve
diktatörlüğün inşa edildiği bir dönemde Diyarbakır’da bir aylık demokratik
siyaset, özgürlük, adalet ve vicdan nöbetinin ilk bir haftası başladı. Dün
Diyarbakır milletvekillerimiz Diyarbakır Valisiyle ve ilgililerle yoğun bir
temas kurdular. Bu etkinliğin, bu nöbetin kesinlikle demokratik siyasetin,
olmazsa olmaz, demokratik tepkinin bir parçası olduğunu, bu konuda aynı zamanda
bir sivil itaatsizlik etkinliği olduğunu ve siyasi partilerin bu tip
etkinlikleri yapmak için aslında izne ihtiyaçlarının olmadığını, Koşuyolu
Parkı’nda ilk başta grup toplantısı yapılacağını ve sonradan da bu nöbetin
tutulacağını anlattılar ve Valilik Diyarbakır’da Ekin Ceren Parkı’nda bu
etkinliğin yapılabileceğini söyledi. Bu sabah milletvekillerimiz, halk, sivil
toplum örgütleri, parti yöneticilerimiz birlikte grup toplantısının yapıldığı
yere gittiler ve neyle karşılaştılar? Her zaman olduğu gibi tam bir ablukayla,
her taraf TOMA’larla, panzerlerle, ranger’larla, kolluk gücüyle kuşatılmış
durumda. Lütfen, sosyal medyadan şu anda milletvekillerimizin oturduğu yeri bir
görün. Bizim hesaplarımızda var, başka hesaplarda da var. İki kat bariyer, tel
örgüler çevrilmiş durumda, hiçbir şekilde vatandaşın milletvekillerinin yanına
gitmesine izin verilmiyor, grup toplantısında halkın, farklı sivil toplum
örgütlerinin ve dinlemek isteyenlerin girişine izin verilmemiş. Her tarafta
TOMA’lar -dediğim gibi askerî araçları çok bilmem ama diğerlerine ne deniyor-
ranger’lar, işte arabalar, hepsi orada konumlanmış durumda, askerî araçlar ve
polis araçları ve 55 derece sıcakta arkadaşlarımız orada. Sadece 10
milletvekili arkadaşımız, içinde Parti Sözcümüz Osman Baydemir’in, Grup Başkan
Vekilimiz Ahmet Yıldırım’ın, Diyarbakır milletvekillerimiz Ziya Pir, Nimetullah
Erdoğmuş ve Feleknas Uca’nın olduğu; yine Kadın Meclisi Sözcümüz Dilan Dirayet
Taşdemir’in olduğu, yine Adıyaman Vekilimiz Behçet Yıldırım’ın, İzmir Vekilimiz
Müslüm Doğan’ın olduğu milletvekili arkadaşımız, umarım kimseyi unutmamışımdır.
FİLİZ
KERESTECİOĞLU DEMİR (İstanbul) – Garo Paylan…
MERAL
DANIŞ BEŞTAŞ (Devamla) – İstanbul vekillerimiz Hüda Kaya ve Garo Paylan’ın
olduğu 10 milletvekili arkadaşlarımız, şu anda yedi gün yirmi dört saat nöbetin
ilk gününü tutmaya devam ediyorlar. Ben iktidar partisine özellikle seslenmek
istiyorum -lütfen Meclis Başkan Vekili de dâhil olmak üzere- çünkü oradaki
milletvekili arkadaşlarımız bu Parlamentonun üyesidirler ve şu anda demokratik
bir hakkı kullanıyorlar. Bu demokratik hakkın kullanımına engel olanlar
hakkında işlem yapılması gerekiyor. Diyarbakır Valisi hangi emir ve talimatla
orada etkinliğimizin ziyaret edilmesine izin vermiyor? Gerçekten bir açıklama bekliyoruz.
İktidar partisi istediği her ilde, istediği her beldede, istediği her yolda,
istediği her güzergâhta ve üstüne üstlük istediği her saatte binlerle, on
binlerle ya da daha düşük kalabalıklarla, daha yüksek kalabalıklarla bir araya
geliyor ve oraya giden güvenlik güçleri sadece korumak için, taşkınlığı
önlemek, herhangi bir zarar ve ziyan olmasını engellemek ve tabii ki
milletvekillerini ve oradaki vatandaşı korumak için gidiyor; olması gereken bu.
Peki, söz konusu olan HDP ise ve söz konusu olan aynı demokratik tepki ve
direniş ise neden partiler arasında bu kadar açık, bu kadar bariz bir
ayrımcılık vardır? Şunu Meclis kürsüsünden bir kez daha önemle hatırlatmak
istiyorum, İçişleri Bakanına sesleniyorum -grup başkan vekili burada iktidar
partisinin- ve Meclis Başkan Vekiline: Bu bizim demokratik hakkımızdır. Ortada
zulüm varsa buna karşı direnmek de bir haktır ve biz orada hiçbir şiddete mahal
vermeden, buna izin vermeden, büyük bir kararlılıkla bu demokratik siyasetin
tasfiye edilmesi çabalarına karşı, aksine savaşa karşı barışı, şiddete karşı
demokratik siyaseti ve ölüme karşı yaşamı savunmak için nöbet tutuyoruz. Biz
orada adalet nöbeti tutuyoruz, orada vicdan nöbeti tutuyoruz ve bu uygulama
iktidarın bu taleplerden ne kadar korktuğunu, görünür olmasını ne kadar
tehlikeli bulduğunu bir kez daha ortaya koymaktadır. 
Hükûmet,
derhâl, Diyarbakır’da milletvekillerimizin üzerindeki, etrafındaki ablukayı
kaldırsın. Halkın vekillerini ziyaret etmesini engellemeyi bıraksın. Orada 55
derece sıcakta ihtiyaçların bile giderilmesine engel olunan bir ortamda bu
zulmü kapatamazlar ve ne yaparlarsa yapsınlar -bir ay boyunca- gelecek hafta
İstanbul’da, diğer hafta Van’da, son hafta da İzmir’de, birer haftalık
“Demokratik Siyasete Özgürlük” nöbetleri yirmi dört saat boyunca tutulacaktır
ve her gün sabah saatlerinde -sanırım on birdi, on ya da on bir- her gün
grubumuz orada basına açıklamalarını da yapacak. Bugün arkadaşlarımız,
maalesef, tel örgüler arakasından -fotoğraflar geliyor grubumuza- basına demeç
vermek zorunda kalıyorlar. Türkiye’nin milletvekilleri ya gerçek hapishanelerde
ya da dışarıda siyaset yapmak istediklerinde polis bariyerleriyle çevrili
dışarıdaki cezaevlerinde tutuluyor. Bu meseleyi de önemle önemle tekrar
hatırlatmak istiyorum. 
Değerli
milletvekilleri, bunun dışında, şimdi, dokunulmazlıkların kaldırılması sürecine
nasıl geldiğimizi genel hatlarıyla bir hatırlatmak isterim. Şimdi, hepinizin
bildiği üzere, Türkiye’de “7 Haziran seçimleri” diye bir dönem var. Ne olduysa,
çözüm sürecinin bitirilmesi, ondan önceki meseleler ve sonraki meseleler bir
kronoloji dâhilinde aslında devam ediyor. Neydi bunlar gerçekten? Önce, tabii,
Faysal Sarıyıldız’ın savunmasını yaptığım için ona ilişkin birkaç anekdotu da
paylaşmak istiyorum.
Faysal
Sarıyıldız bir milletvekili ama sürekli halkının yanında, hatta canı pahasına
kendisini halkına siper eden bir milletvekili, bunu bütün dünya kamuoyu ve
Türkiye kamuoyu biliyor.
Biz
milletvekili olarak öncelikle kime karşı sorumluyuz? Tabii ki halka karşı
sorumluyuz. Bu soruyu yanıtlamamız gerekiyor. Faysal Sarıyıldız halkın
oylarıyla ikinci kez seçilmiş ve halkının sorunlarını Parlamento çatısı altında
dile getirmek ve çözüm üretmek adına Şırnaklılar tarafından, o kadar acı çeken
bir coğrafyada, demokratik siyasete olan inancı pekiştirmek uğruna ve gerçekten
barış umutlarıyla Faysal Sarıyıldız Parlamentoya gönderilmiştir.
Peki,
gerçekten, bir milletvekilinin üyeliğinin yoklamadan dolayı düşürülmesine ne
diyebiliriz? Emin olun, bunu karşılayacak… Ben Türkçe biliyorum, Kürtçe biliyorum,
birazcık İngilizce bilirim yani yeteri kadar, azıcık da Zazaca bilirim ama buna
karşı bir kelime yok. Bu bir “skandal” desem, az kalır; “Bu dehşet veriyor.”
desem, çok hafif kalır; “Bu, siyasi bir operasyon.” desem, zaten hepimiz
biliyoruz; “faşizm” desem, faşizm bile karşılamıyor; bu bir zulüm. Ben size
sormak istiyorum, yani Davutoğlu’nu Sırrı Süreyya Önder söyledi, ben başka bir
milletvekilini söyleyeyim: Ali Babacan’ı kim gördü Parlamentoda? Aklıma geldi. 
RAMAZAN
CAN (Kırıkkale) – Ali Babacan geliyor. 
İLKNUR
İNCEÖZ (Aksaray) – Devam eden biri. Düzenli geliyor, düzenli geliyor. 
MERAL
DANIŞ BEŞTAŞ (Devamla) – Kim gördü? Ben kendi adıma Parlamentoyu grubumun adına
en çok takip ettiğim için, görev gereği yani görevlendirme sonucunda buraya
geldiğim için biliyorum, ben en son 20 Mayısta görmüştüm, kayıtları açıp
bakalım. 
ORHAN
KARASAYAR (Hatay) – Hayır, hayır, sürekli geliyor, sürekli geliyor. 
İLKNUR
İNCEÖZ (Aksaray) – Yok, yok, sürekli geliyor. 
MERAL
DANIŞ BEŞTAŞ (Devamla) – Yani, siz “geliyor” diyorsunuz da ben de sizin kadar
buradayım en az. Hadi, yüzde 70 sizin oranınızda olayım. Mesela, yani Ali
Babacan sadece bir örnek, başka milletvekillerini de verebilirim. 
İLKNUR
İNCEÖZ (Aksaray) – Düzenli gelir ama, kendisi burada yok ya. 
MERAL
DANIŞ BEŞTAŞ (Devamla) – Şimdi, gören de bu dokunulmazlıkların hani yoklama
için düşürüldüğünü görenler, dışarıdan parlamentolar zannedecekler ki her gün
550 milletvekilinin en az 500’ü burada, Mecliste, her gün yoklama yapılıyor,
müşahedeyle hiç oturum açılmıyor zaten, biz çok düzenli milletvekilleri olarak
haftanın dört günü, beş günü buradayız, imza veriyoruz ve sadece HDP’nin 2
milletvekili 47 birleşime katılmamış. Bu gerçekten büyük bir gaflet, bu büyük
bir gaflet. Nasıl böyle bir haksızlık altına imza atılabilir? Faysal Sarıyıldız
ve Tuğba Hezer’in vekilliğinin düşürülmesinin yoklamayla, usulle hiçbir ilgisi
tabii ki yok. Tabii ki aklımızla alay ettirmeyiz. Tabii ki bizim buna
inanmamızı… Ya da halk, 80 milyon yurttaş -sizin seçmenleriniz de dâhil, diğer
bütün partilerin seçmenleri de dâhil- hiç kimse Faysal Sarıyıldız ve Tuğba
Hezer’in vekilliğinin yoklamaya katılmadıkları için düşürüldüğünü düşünmez,
inanmaz çünkü bu konu da gün gibi ortada. Ya, 2 milletvekilinin vekilliği
düşürülecek, 15 kişi var salonda; biz daha ne anlatalım? Buraya sadece oy
vermeye geliniyor. Yirmi dört saat sonra gelinecek ve vekiller “Hadi vekilliği
düşürülsün.” diyecek ve -biraz sonra 1994’teki muhalefet şerhlerini okuyacağım-
Türkiye bugünü on yıl tartışacak ve iktidar partisi yetkilileri, vekilleri
çıkıp nedamet getirecekler, özür dileyecekler, öz eleştiri verecekler, yanlış
yaptık diyecekler. Bundan benim şahsen hiç kuşkum yok. Biz de diyoruz ki yarın
olmadan, bu nedameti sonradan getirmeden bugün gelin, şu ülkeyi uçuruma götüren
uygulamalara evet demeyin. Hep birlikte Parlamentoya, siyasete ve demokrasiye
sahip çıkalım diyorum.
Şimdi,
7 haziran seçimlerinde -biraz tarihi arka plana götüreyim- ne olmuştu? Henüz 7
Haziran olmamıştı, HDP’nin o yükselişi ve başarısı görüldükçe sürekli bizi
hedef alan konuşmalar dinledik, sıklıkla. Ben o hedef gösteren konuşmaları
burada okusam ya da anlatmaya kalksam değil üç saat, otuz üç saat, otuz üç gün
anlatmam gerekir çünkü iktidar partisi yetkilileri kalkıp, oturup gece bizimle
yatıyorlardı, sabah bizimle kalkıyorlardı, her kalkan HDP’ye bir laf
söylüyordu, hedef gösterme başlamıştı ve seçim çalışmaları ısrarla sabote
edilmeye çalışıldı. Ne oldu? Benim seçim bölgem olan Adana’da -ben hiç unutmam
bu tarihi çünkü bomba patlamasından yaklaşık altmış saniye sonra il
binasındaydım, kıl payı yaralanmadan ve ölmeden kurtuldum- sokağa girdiğimde
büyük bir patlamayla irkildim. Bir baktım ki bizim il binası bombalanmış. 18
Mayıs 2015, 7 Hazirandan kaç gün önce? Üç hafta önce. Hemen gittik olay yerine,
polisler geldiler, olay yeri inceleme ekipleri; bomba, masanın yanında bulunan
sehpanın üzerine konulmuş ve bizim İl Eş Başkanımız Hüseyin Beyaz hâlâ sakat,
arkadaşlarımız yaralanmıştı, şans eseri ölüm olmadı ama bina kullanılamaz
hâldeydi ve biz seçim çalışmalarımızı artık o binada yapamaz olduk. 
Peki,
ne oldu biliyor musunuz? Failler yakalandı mı? Hayır. Dosya açık mı? Hayır. Kim
attı o bombayı? Faili meçhul, en kolayı bu, “Bilmiyoruz.” diyorlar. Dönemin
Valisiyle, Emniyet yetkilileriyle defalarca görüştüm, oradaydım aday olarak. Bu
bombayı kim attı? Aynı saatte, hem Adana hem Mersin İl Binamızda aynı anda,
aynı dakikada iki bomba patladı. Önce dediler ki: “Bunlar Suriye’den gelmiş.”
Sonra başka açıklamalar yapıldı, sonra “IŞİD’çiler” dedi, sonra bizim yargı mensuplarından
öğrendiğimiz kadarıyla kamera kayıtlarında -bize göstermediler, hâlâ
göstermediler- sanıklar yani o zanlılar, şüpheliler teşhis edilmiş ama kimse
yakalanmadı. Sonra, bir hafta sonra -çok iyi hatırlıyorum, çok yakın takip
ettim- basında, yandaş basında Adana İl Binasını bombalayan failin adı
açıklandı ve Suriye’ye kaçtığı söylendi. Ya, el insaf, mademki faildi, mademki
adını biliyordunuz, niye yakalamadınız, niye tutuklamadınız? Kaçtı ya da
kaçırttınız, siz götürdünüz Suriye’ye, sonra da “Kaçtı.” diye haberler yapıldı.
Ve 18 Mayıs 2015 dosyası hâlâ açık. Partimize yönelik ilk bombalı saldırıdır
bu, bu nedenle çok önemli bir yerde duruyor.
Peki,
diğeri neydi? 5 Haziran -yine unutulmayacak bir tarih- 7 Hazirandan iki gün
önce sadece, iki gün önce, Diyarbakır mitingimizin göbeğinde, yüz binlerce
insanın olduğu miting alanında bombalar patladı. 5 sivil yaşamını yitirdi.
Orhan Gönder -6 sivil- ünlü, Adıyaman’dan geldiği iddia edilen… Adıyamanlıları
tabii ki asla suçlamıyorum, sadece basında geçtiği ve bilindiği için, İslam Çay
Ocağı…
SİBEL
YİĞİTALP (Diyarbakır) – Dokumacılar…
MERAL
DANIŞ BEŞTAŞ (Devamla) – Dokumacılar Çay Ocağı mı? Unuttum yani şu anda çay
ocağının adını unuttum.
ÖZGÜR
ÖZEL (Manisa) – İslam Çay Ocağı, Dokumacılar grubu. 
MERAL
DANIŞ BEŞTAŞ (Devamla) – İslam Çay Ocağı, pardon. Yani şu anda sözlü, düşünerek
konuştuğum için…
5
Haziran katliamıyla ilgili dava bugündü biliyor musunuz? Ve 1 sanık tahliye
edildi. Bir katliam teşebbüsünde bulunan, katliamı başaramayan, 6 kişiyi
katleden IŞİD’çiler mahkeme karşısında tahliye ediliyor. Biraz önce, gelmeden
önce baktım, savcı lütfetmiş, itiraz etmiş. Hani, bilmiyoruz artık birileri
rahatsız oldu mu? İşte 7 Hazirana böyle bir atmosferde girdik. 
Tabii,
bununla ilgili, seçim ofislerimize, binalarımıza, stantlarımıza, adaylarımıza
sayısız saldırı oldu 7 Hazirana giderken. Biz yanımızda korumalarla ve ruhsatlı
silahlarla dolaşmak zorundaydık çünkü her yerde bize yönelik saldırılar ve
saldırı teşebbüsleri vardı. Hiç unutmuyorum, Eş Genel Başkanımız Figen Yüksekdağ
Antep’ten Adana’ya geldi ve biz bir gün önce, öldürülmesine dair ciddi bir
ihbar almıştık. Hatta bunu Ankara da doğruladı ve Sayın Yüksekdağ kıl payı
ondan Antep’te kurtuldu, Adana’ya geldi, inanılmaz bir güvenlik kordonuyla biz
çalışmalarımızı yürütmek zorunda kaldık. Niye? Biz de partiydik, hâlâ partiyiz;
siyaset yapıyoruz ve halka gidiyorduk. Bunların hepsi kayıtlarda mevcut. 7
Hazirana biz böyle bir atmosferde gitmek zorunda kaldık. Ama bütün bunlara
rağmen…
Tabii
bu saldırıların, bu bombalamaların, bu tutuklamaların amacı tekti: HDP barajı
geçmemeli. Hatta “HDP yüzde 10 barajını geçemez zaten, bağımsız olarak
seçimlere girsin.” denilen tartışmaları da parantez içinde hatırlatıyorum çünkü
biz barajı geçsek iktidar tek başına iktidar olamayacaktı. Hesap çok açıktı,
biz geçmezsek iktidar oluyorlardı. Zira, iktidardan düşüren tek parti olma
unvanını kazanmış olduk 7 Haziranda. Bütün saldırının sebebi buydu. Çoğunluk
sağlanamıyordu çünkü, matematik çok açıktı, biz düşürülmek isteniyorduk. Bunu
başaramadılar ve bundan sonra ne oldu, 7 Hazirandan sonra? 20 Temmuzu yeni
atlattık, çok korkunç bir gündü, çok korkunç bir olaydı; gerçekten, 33
Türkiyeli genç İzmir’den İstanbul’a, İstanbul’dan Antalya’ya, Antalya’dan
Kayseri’ye, Adana’dan Hatay’a 33 tane genç Kobani’de çocuklara oyuncak ve fidan
götürmek için yola çıktılar. Çoğu üniversite öğrencisiydi ve ikisini çok
yakından tanıyorum çünkü Adana’da seçim çalışmalarında bizimle birlikte destek
çalışmaları yapıyorlardı. Bu çocuklar orada IŞİD’cilerin hedefi oldu. Neden?
Şimdi, 20 Temmuzda, 7 Hazirandan bu kadar bir süre sonra, Türkiye’de yola çıkan
gençler -etnik kimlik zikretmek için söylemiyorum ama- Kürt olmayan, Türklerden
oluşan sosyalist, solcu, demokrat, Müslüman, mütedeyyin birçok kesimden oluşan,
gençler barış köprüsü olmak istediler, Kobani’de o yıkıma, IŞİD vahşetine karşı
bir el uzatmak istediler, bu, İŞID’in hedefi oldu. Suruç’a gidenler bilirler,
Urfa Vekilimiz Sayın Dilek Öcalan da burada, dün sohbet ettik. o, parçalanma
anını görmüş, hemen gitmiş, ben de gittim sonrasında. Gerçekten, insanın ne
vicdanının ne de havsalasının asla kabul edebileceği bir şey değil. O zaman
Kaymakamla da görüşmüştüm, Valiyle de. O kadar yüksek güvenlik tedbiri olan
Suruç’ta biz gidip sınırda barış nöbetleri tutuyorduk IŞİD gitmesin diye, günde
on beş defa gaz atılıyordu yeter ki Suruç’ta, Urfa’da IŞİD’e karşı bir ses
çıkmasın, nöbet tutulmasın diye ama o gün o Amara Kültür Merkezi’nde nedense
tek bir polis yokmuş, güvenlik gücü yok. Üstelik, basın açıklaması yapacaklar bu
gençler, daha önce görüşmüşler. Peki, ne oldu 20 Temmuzdan sonra? Diyeceksiniz
“Failler mi yakalandı?” Tabii ki hayır. Şu anda göstermelik bir dava devam
ediyor, dosya gizli tutuldu, bütün itirazlarımıza, girişimlerimize rağmen
failler hâlâ korunmaya devam ediyor. Bunlar bu şekilde devam etti.
Bir
de Ankara Tren Garı katliamı var, 10 Ekim, onu bu kürsüden çok anlattık. Yani
haziran, 20 Temmuz, ağustos, eylül, ekim… 1 Kasıma yirmi gün kala Ankara’da
barış savunucuları, barış mücadelesini yürüten kadın, genç, yaşlı demeden -yine
Ankara’nın göbeğinde bombalar patladı- 101 insan katledildi ve dava hâlâ devam
ediyor. Aynı şekilde, siyasetçileri tutuklayan zihniyet, her gün demokratik
muhalefete saldıran iktidar partisi, söz konusu olan bu katliam failleri olunca
bu kadar hızlı davranmıyor ve davranmadığı için katliamlar devam ediyor;
davranmadığı için, koruduğu için bu suçlar işlenmeye devam ediyor.
Peki,
sonra ne oldu? 1 Kasım. Tümüyle bir darbeyle -o süreçten başlayan bir tablo
var- 1 Kasım seçimlerine gittik. 1 Kasım seçimlerinde -biliyorsunuzdur mutlaka
siyasetle bu kadar iç içe olduğunuza göre- HDP olarak biz miting yapmadık
biliyor musunuz? Miting yapmadık, yapamadık ve biz Merkez Yürütme Kurulunda
bizim seçmenleri ve halkı korumak adına kitlesel mitingler yapmama kararı aldık
10 Ekim ve 20 Temmuzdan sonra. Çünkü biz bizim toplantılarımıza,
mitinglerimize, buluşmalarımıza yönelik bu sabotajların, bu provokasyonların,
bu saldırıların devam edebileceği kaygısı… “Kaygı” derken korku değil asla,
korku değil, biz çalışmalarımızı devam ettirdik ama o kitlesel olaylarda
sonuçta iktidar partisi bize yönelik saldırıları da önlemediği için; tersine,
teşvik ettiği için, her gün hedef gösterdiği için biz çalışmalarımızı kapı
kapı, ev ev, küçük küçük toplantılarla yapmaya çalıştık. Arşivlere bir bakın, 1
Kasım çalışmalarımızın nasıl olduğunu görürsünüz. 
Sonra,
tabii ki sokağa çıkma yasakları dönemleri oldu ve bu seçimden sonra Sayın
Burhan Kuzu’nun şu sözü çok söylendi, söylemeden geçemeyeceğim, çok ünlü bir
söz -çok ünlü “tweet”leri vardır kendisinin- şöyle bir “tweet” attı: “Evet,
seçim bitti. Millet kararını verdi. ‘Ya istikrar ya kaos.’ dedim, millet kaosu
seçti.” 
BURHAN
KUZU (İstanbul) – Aynen tekrar ediyorum, doğru demişim. 
MERAL
DANIŞ BEŞTAŞ (Devamla) – Doğru Sayın Kuzu, kaosu sizin çıkardığınızı da kabul
etmişsiniz. Doğru demişsiniz. Siz iktidar adına herhâlde şunu dediniz: “Bize oy
verirseniz istikrar olacak, bize oy vermezseniz biz kaos çıkaracağız.” ve kaosu
çıkardınız. Tebrik ediyorum sizi, gerçekten tebrik ediyorum. 
Buyurun
sizi dinliyorum. 
BURHAN
KUZU (İstanbul) – Oradaki inceliği siz göremezsiniz sizin zekânızla. 
MERAL
DANIŞ BEŞTAŞ (Devamla) – Anlatın görelim Sayın Kuzu. 
BAŞKAN
– Karşılıklı konuşmayalım lütfen. Genel Kurula hitap edin. 
MERAL
DANIŞ BEŞTAŞ (Devamla) – Yok, ben karşılıklı konuşmuyorum, benim savunmama
müdahale ediyor. Ben şu anda savunma yapıyorum yani normal bir kürsü konuşması
yapmıyorum. Ayrıca, dinlemek isterim gerçekten “Millet kaosu seçti.” demek ne
demek? Ve sonra kaos geldi. Demek ki kaosun planlayıcılarından biri sizsiniz.
Bunun başka bir izahı var mı? Benim Türkçem bu kadarına yetiyor vallahi, ana
dilim Kürtçe. Varsa bunu bilen, bir açıklasın ben de ikna olayım. 
CEYHUN
İRGİL (Bursa) – Twitter Bakanı…
MERAL
DANIŞ BEŞTAŞ (Devamla) – Twitter Bakanlığı unvanınız varmış, bunu bilmiyordum
gerçekten.
Ve
“Hayırlı olsun.” demiş. Bundan sonra HDP’ye ve HDP’yi destekleyenlere yönelik
saldırılar hız kazandı. Peki, sadece Sayın Kuzu mu bu “tweet”i attı? Hayır.
Allah var, haklarını yemeyelim, basın hiç geri durmadı. Star gazetesi -adını
vermekte hiçbir sakınca görmüyorum- manşette “Ya istikrar ya kaos.” Bazı
gazeteler var ama onu getiremedim. Akit ve Star gazetesi de aynı şeyi attılar.
Sonra, şöyle yazdı Akit: “Ya başkanlık ya kaos.” Bu sefer, iş başkanlığa döndü,
çünkü başkanlık olmasa kaos olacak. Hâlâ o tehditler ve propagandalar devam
ediyor.
ÖZGÜR
ÖZEL (Manisa) - Kâtip üye değişti, tutanağa geçsin de, Fatma Kaplan Hürriyet
geçti. Bu konuda hassasiyetim var Başkanım. Kâtip üye başta tutanağın başına
yazılıyor, sonra o sürede hep o kâtip üye varmış gibi oluyor ama şu an Fatma
Kaplan Hürriyet oturdu, Ali Haydar Hakverdi kalktı.
MERAL
DANIŞ BEŞTAŞ (Devamla) – Tamam.
Şimdi,
bu durumda her türlü engellemeye rağmen 1 Kasımda HDP'yi durduramadılar, 1
Kasımda şeyi aştık ve sonra, Sayın Erdoğan, şu anda AKP’nin Genel Başkanı,
anayasal bir hak olan yasama dokunulmazlıklarının kaldırılması meselesini
ortaya attı, zaten tartışma da orada başladı. 28 Temmuzda –yanlış tespit
etmediysem- bu konuşmalar başladı ve şunu söylüyor Erdoğan eş başkanlarımızı
hedef göstererek: “Ve terörle mücadele hedefine yönelik olarak genişletilmiş
bir şekilde bu tartışmaya açılmıştır.” diyor ve şöyle diyor: “HDP eş başkanları
anayasal suç işliyor. Dokunulmazlıklarının kaldırılması terörle mücadeleyi
olumlu etkiler. Mecliste temsil edilen siyasi partilerin yasama
dokunulmazlıklarının tamamen ve herkes için kaldırılması veya koruma
tedbirlerinin uygulanmamasıyla sınırlı tutulması yönünde kalıcı çözüm ve köklü
Anayasa değişiklik teklifimize rağmen…” Bunu bazen iktidar partisi hatipleri
farklı ifade ediyor. Biz geçici değil tümüyle dokunulmazlıkları düzenleyen,
kaldıran, kürsü dokunulmazlığını ayrık tutan bir teklif önerdik ve burada
herkes için kaldırılması, sadece koruma tedbirlerinin Parlamento süresince
-yani yasama faaliyetini engellemesin diye- uygulanmaması şartıyla bir teklif
önerdik.
Tabii,
bu hiç tartışılmadı, tartıştırılmadı bile. Yani hâlâ kamuoyunda bizim sesimiz
ne kadar çıkıyorsa onlar biliyor, gerisi şöyle biliyor: “Demirtaş dedi ki:
‘Kaldırın.’”, işte, “Yüksekdağ dedi ki: ‘Kaldırın.’ Hadi biz dilekçeleri
veriyoruz.” Hatta dün iktidar partisinden bir hatip –adını şu anda anımsamadım-
şöyle dedi: “Ya, öyle bir söylediler ki üzerimizde siyasi baskı oluştu, biz
mecburen dokunulmazlıkları kaldırdık.” Yani gerçekten, ben dün çok
gülümsemiştim. Biz siyasi baskı oluşturduk, “Hadi bizi cezaevine atın.” diye,
neredeyse bunu diyecek. “Siz istediniz…” Yani gerçekten, hani, bir ar meselesi
varsa, utanmasa diyecek ki: “HDP dedi ki ‘Bizi cezaevine atın.’” Bir bunu
söylemedi. Diyor ki: “HDP dedi ki ‘Biz dilekçe veriyoruz, eş başkanı şunu
dedi.’” Ayıptır ya! Yani kendi söyledikleri yalana kendileri inanıyor bir süre
sonra ve vatandaşın da inanmasını bekliyor. Böyle bir absürtlük olabilir mi?
Böyle bir gerçek dışılık olabilir mi?
Şimdi,
bu tartışmaya açıldı. Sonra, Nisan 2016’da tercihi biliyoruz; AKP, MHP ve diğer
muhalefetin desteğiyle dokunulmazlıklar kaldırıldı. Beş ay sonra, sizi 4
Kasıma… 4 Kasımda ne olduğunu biliyorsunuz. 4 Kasım 2016 tarihinde, gece saat
bir buçukta -ben Diyarbakır’da olduğum için Demirtaş’ın ve Nursel Aydoğan’ın
evine gitmiştik milletvekili arkadaşlarımızla beraber- tanıklık ettim nasıl
gözaltı işlemi yapıldığına. Bütün bir Kayapınar… Kayapınar’ı bilenler bilir. Bilmiyorum
kaç kişi biliyor Diyarbakır’ı? Yani ancak savaş hâlinde böyle bir önlem
alınabilir. Dehşet bir şey. Yani bütün kolluk orada, biz zar zor Eş
Başkanımızın bahçesine kadar gidebildik, o sırada indiriliyordu ve büyük
silahlarla, asla gelemezsiniz, gidemezsiniz. “Ne oluyor? Bilgi verin.” Hiçbir
bilgi yok. Ee, darbe böyle oluyor. Yani “15 Temmuz darbe girişimi” diyoruz ya,
işte, darbe böyleymiş, biz canlı canlı yaşadık, o yüzden hepsini artık
tanıyoruz. Aynı anda İdris Bey, Yüksekdağ, işte, bir kısmı Ankara’da
arkadaşların, bir kısmı Mardin’de, bir kısmı Diyarbakır’da, Sırrı bey, sanırım
o da Ankara’daydı yani beş ayrı ilde ama aynı dakikada, sorun orada, aynı
dakikada -bu kürsüden bir kez daha anlatmıştım- eşzamanlı operasyonlar yapıldı
ve sabah beş buçuk civarıydı, Diyarbakır’da adliyeye getirdiler arkadaşları ve
asla görmemize izin vermediler. Milletvekillerinden söz ediyorum yani
vatandaştan değil. Adliye binasına -“zorla” diyeceğim, abarttığımı düşünmeyin-
zorla girdik binlerce polisi yararak. Hani biz içeri gireceğiz çünkü biz
milletvekiliyiz ve arkadaşlarımızı gözaltına aldınız, onlar milletvekili. İçeri
girdik ve tutuklama kararından sonra da bugüne kadar o tutuklanan arkadaşları
görmedik hâlâ. Ne gözaltında görüştürüldük ne tutuklandıktan sonra görüştürüldük.
Bu vesileyle Adalet Bakanlığının bize cezaevinde tutulan arkadaşlarımızla
görüşme izni vermemesinin izahının olmadığını, bunun keyfiyeti aşan başka bir
yönteme dönüştüğünü ısrarla ifade ediyoruz, davalarımızı açtık ve hâlâ yanıt
verilmedi. CHP’den milletvekili arkadaşlarımızın gitmesine hiçbir itirazımız
yok, aksine mutlu oluyoruz. Keşke diğer partiler de ziyaret etse. Zaman zaman
ziyaret edenler var, biliyorum. Biz gidemiyoruz, başka milletvekilleri gidiyor.
Ya, biz eş başkanlarımızı ziyaret edemiyoruz. Ben avukatım -1991’de başladım-
avukatlık kimliğimle gidemiyorum, milletvekili kimliğimle gidemiyorum. Adalet
Bakanlığının izin vermesi lazım. Her hafta dilekçe veriyoruz, her hafta. Ya,
bir kere izin verilmez mi? Ben de üç ay kaldım Silivri’de, milletvekilleri
geliyordu ziyarete ama bizim partiden milletvekillerine izin yok. Bu da bu
dönemin uygulaması yani bu konseptin parçalarından ve ayaklarından bir tanesi.
İşte, buna “hukuk” demiyorlar, buna “demokrasi” demiyorlar, bu başka bir şey. 
Şimdi,
bu 4 Kasımdaki meselede bütün süreci bir başsavcı vekili yürüttü, şu anda
Fethiye Başsavcısı. Kendisi hakkında… Kurtçu Eker; adını söylememde hiçbir
sakınca yok, basına yansıdı. İktidar partisi vekili Şamil Tayyar da kendisinin
FETÖ’cü olduğunu açıkladı. O mu değil mi bilmiyorum, vallaha Fetullahçı mı
değil mi bilmiyorum ama şunu biliyorum avukat olarak, hukukçu olarak: Yüzlerce
hâkim ve savcının KCK dosyalarında ve bizim dava dosyalarımızda önce
soruşturmada, kovuşturmada görev alıp sonra tutuklandığını biliyorum. Ama
hiçbirisine şu soru sorulmuyor: Mesela “Sen Sur’da niye sivilleri öldürdün?”
demiyorlar, böyle bir soru yok. “Niye HDP’ye saldırdın?” sorusu yok. Fetullahçı
ha! Yani kendilerince bir ispat var, yargılanıyor ama bize gelince böyle bir
soruşturma yapılmıyor. İşte 4 Kasım operasyonu ve sonrasındaki tutuklama. 
Sakın
ha şöyle bir yanılgıya kapılmayın, “Yargı karar verdi.” demeyin, vallahi ben
çok üzülürüm, kişisel bir şeyden söz etmiyorum. Çünkü yargıda böyle bir usul
yoktur, başsavcılıklar arasında koordinasyon merkezi yoktur. Diyarbakır
başsavcısı İstanbul’u arayıp “Ben Selahattin Demirtaş’ı alacağım, sen de İdris
Baluken’i al.”, diğeri Ankara başsavcısını arayıp “Sen de Figen Yüksekdağ’ı
al.” diyemez. Her savcı kendi önündeki dosyadan mesuldür, soruşturmadan. O,
soruşturmasını yapar; o, 4’ünde mi alır, 5’inde mi alır, 6’sında mı alır,
7’sinde mi alır, bu onun takdirindedir. Bu, merkezî bir operasyondur. Ankara’da
günü, saati, yöntemi, ayrıntıları tespit edilmiş, basın üzerinden verilen
talimatlar dışında bütün ayrıntılar zaten kararlaştırılmış ve şu ana kadar da
devam ediyor. 
Sonrasında,
Çağlar Demirel ve Besime Konca biz Meclisten çıktıktan sonra evlerinin önünden
gözaltına alındılar, operasyon devam etti yani. Ben de -burada anlatmıştım, çok
ayrıntıya girmeyeceğim ama- Anayasa Komisyonu çalışmalarından sonra, 31 Ocakta,
İdris Bey tahliye olmuştu, evet, aynı gün tahliye olmuştu İdris Baluken, ben
mahkemedeydim. Hatta, açıklamayı yaptık, eve gittim. Saat bir buçukta, Hüda
Hanım’la ilgilenirken -Afyon’da gözaltına alınmıştı- baktım, benim evime de
polisler geldi, “Hayırdır?” “Vallahi hakkınızda gözaltı kararı var.” Gittik ve
üç ay kaldık. Davamını eminim merak ediyorsunuzdur, ben olsam ederdim,
özellikle hukukçu olarak. Niye tutuklandın yani şimdi hiçbir şey yapmadıysan?
Hiçbir arkadaşımız bir şey yapmadı tabii, ben dâhil yani ben sadece kendimi
söyleyecek değilim. Ama ben o kadar çok ceza davası yürüttüm ki… Savcı bana
sorduğunda gülümsemeden edemedim. Sur’da biz 3 kişilik bir vekil heyeti,
sivilleri ve oradaki hastaları çıkarmak için gidip Emniyet yetkilileriyle
görüşmüşüz. Emniyet kayıtları var, polis kameraları var. Biz orada taranmışız,
iki saat boyunca polis, emniyet müdür yardımcılarıyla konuşmuşuz ve tabii ki
yani milletvekiliyiz, halk bizden yardım istiyor, diyor ki: “Biz buradan,
Sur’dan çıkmak istiyoruz, bizi kurtarın yani çıkmak istiyoruz, öleceğiz.” Biz
gidiyoruz, yetkililerle, valiyle, emniyetle görüşüyoruz. Benim dava dosyamda
“Siz Sur’a zorla girmeye çalışmışsınız.” Yani nasıl bir dava dosyası olabilir?
Demek ki bir tutuklama kararı verilmesi gerekiyor; uygun bir hazırlık, bir şey
yapıyorlar. Diğeri de MYK üyesiymişim, HDP çağrı yapmış; iki tane iddia. Yani
eminim… Hani, benimle ilgili olanı çok iyi biliyorum, diğer arkadaşların
hepsini de biliyorum. Birazdan Faysal Sarıyıldız hakkındaki “tweet”leri size
okuyacağım, ona ilişkin iddiaları. 
Böyle
dışarıdan kendimizi anlatacak olanağımız da yok çünkü basın kapalı, televizyon
kapalı, sözümüzü kendi seçmenlerimize ulaştırıyoruz. Mesela, beni CNN’den
NTV’ye kadar çıktıktan sonra aradılar. Bakın, geçmiş olsun için arıyorlar,
ilgileniyorlar sağ olsunlar ama haber yapamıyorlar, yasak çünkü. Listedeymişiz,
HDP’liler televizyonlara çıkamazmış. 
Tutuklu
olarak ne yaşadım, onu geçiyorum çünkü hâlâ içeride arkadaşlar var. Ama şunu
söyleyeyim, hayatımda hiç unutmayacağım bir şey var: Cezaevinde üç gün eksi 10
derecede kaldım biliyor musunuz Diyarbakır’da, müşahede odasında. Bir
milletvekili olarak koğuşa vermediler. Sevk edileceğim diye, orada battaniyelerle,
iğrenç… Yani hayvan hakları savunucularına saygım sonsuz, ben de bir hayvan
hakları savunucusuyum. Yani bir kedi ve köpeği orada tutsanız donar, ben üç
battaniyeyle üç gece orada kaldım ve sonra savcının gözü önünde koluma kelepçe
takıldı. Sordum, dedim ki yasada yok, bir buçuk saat de direndim. Yani direndim
derken, 300 polis var, 200 gardiyan var, savcı var, 3 müdür var, şey diyorlar
bana utanmadan “Şalınızı üstünüze örtün.” Ben dedim şalımı niye örteyim, çekin
fotoğrafları, servis edin. Sırf onun için izin verdim çünkü yani onlarla artık
tahmin edersiniz ortamı, bu sizin onursuzluğunuz, ayıbınız, utancınız dedim ve
utandılar ki “Şalınızı örtün.” dediler, ben de lütfen fotoğraf çekin dedim ve
sonra dedim ki bir daha takmaya teşebbüs ederseniz ne mahkemeye ne cezaevine
gitmiyorum beni sürükleyin, zaten sürükleyeceklerdi. Bu kadar da ahlaksızlar
uygulayıcılar, bu kadar da vicdansızlar. Bu Parlamentonun üyesine bunu yapan
kolluk, bunu yapan yargı vatandaşa ne yapar, varın, siz düşünün. Şimdi, Eş
Genel Başkanımıza kelepçe dayatılıyor. Ben Anayasa Komisyonunda söylediğimde
Anayasa değişikliğinde “Asla böyle bir şey olmaz.” dediler. Empati yapın ve ben
yüzde yüz hukuken değil siyaseten tutuklandığımı bilen bir milletvekiliyim
bütün arkadaşlarım gibi. Bu nasıl bir hadsizlik, nasıl bir hukuksuzluk
olabilir? Yani 2009 yılında Hatip Dicle’ye, Fırat Anlı’ya kelepçe taktılar,
servis ettiler, o zaman iktidar partisi bunu eleştirdi, şimdi milletvekillerine
takılıyor ve gıkı çıkmıyor. Edirne’den Eş Başkanımız açıklama yaptı “Asla
kelepçe taktırmam.” diye ki kararımız var, zaten taktırmayız. Benimki çok
özeldi, birkaç arkadaşta daha oldu. Yüzlerce kişi abluka altındasın ve bir
bireysin, orada kendine saygını yitirmemek için, onların sana dokunmaması için
kabul etmek zorundasın, o başka bir şey, o da bir direniş. Adalet Bakanı hâlâ
şunu demedi: “Milletvekillerine kelepçe takmayın, takamazsınız.” Ceza İnfaz
Kanunu’nda kelepçe ne zaman takılır çok açıktır. Kaçacak biri, saldıracak biri
yani bir tehdit olacak ki kelepçe takacak, diğeri direkt onura kastetmektir.
İşte, bize diyorsunuz ki: “Faysal Sarıyıldız niye Türkiye’ye gelmiyor, Tuğba
Hezer niye gelmiyor?” Hâlâ 12 milletvekili Enis Berberoğlu’yla birlikte
cezaevindeyken bunu soruyorsunuz. Gelmiyor çünkü orada çalışma için gittiler,
şu anda linç kampanyasının hedefindeler. Linç hedeflerini de size birazdan
açıklayacağım. 
BAŞKAN
– Bir saati aştık Sayın Danış Beştaş. 
Bilgine
sunuyorum. 
MERAL
DANIŞ BEŞTAŞ (Devamla) – Teşekkür ederim Başkan. 
BAŞKAN
– Buyurun, kolay gelsin. 
MERAL
DANIŞ BEŞTAŞ (Devamla) – Biraz daha konuşabilirsiniz, ben de dinlenmiş olurum. 
BAŞKAN
– Sadece bilginize sunuyorum.
Artık
yavaş yavaş herhâlde makul bir şekilde toparlarsınız. 
MERAL
DANIŞ BEŞTAŞ (Devamla) – Vallahi ben daha yeni başlıyorum. 
BAŞKAN
– Eyvallah. 
Sırrı
Bey’in rekorunu kıracak değilsiniz herhâlde?
MERAL
DANIŞ BEŞTAŞ (Devamla) – Kıracağım herhâlde ya, kadınlar kırarlar rekoru. 
Şimdi,
nasıl bir dönemde yaşıyoruz? Burada, muhalif olan her birey cezaevine
konuluyor, televizyon kanalları, gazeteler kapatıldı, biliyorsunuz, haberleşme
hakkı, internet erişimi kısıtlandı ve sonra 15 Temmuz darbe teşebbüsü oldu ve
bu darbe teşebbüsünden sonra -burada çok değerlendirdik, onun ayrıntılarına
girmeyeceğim- biz ne yaşadık HDP olarak? İhraç edilenleri yine bu kürsüden çok
söyledik ama yine de hatırlatayım: 1.500 dernek -ihraçlar dışında- kapatıldı,
123 vakıf KHK’lerle kapatıldı; 16 televizyon, 5 haber ajansı, 24 radyo, 62
gazete, 19 dergi ve 29 yayınevi kapatıldı; toplamda 2.614 kurum kapatıldı.
HDP’ye yönelik operasyonlarda 8.655 kişi gözaltına alındı. Bunlar bizim
tutabildiğimiz kayıtlar ve aralarında eş genel başkanlarımız,
milletvekillerimiz, MYK ve PM üyelerimiz de var. 2.644’ü tutuklandı ve
operasyonlar hâlâ devam ediyor, her gün bir ilimizde operasyon var.
Tutuklananlar arasında 29 HDP il eş başkanı var, 57 HDP ilçe eş başkanı var; 11
milletvekili, 1 MYK, 3 PM, 750’yi aşkın il ve ilçe yöneticimiz, 81 belediye eş
başkanı… Yine, 89 belediyeye ise KHK’yle kayyum atandı. Bu, rakam olarak çok
ürkütücü -ama lütfen kapsamı tahayyül edin- bu, demokrasiyi kökten yok etmek
demek. Yerel yönetimlere kayyum atıyorsunuz, şu anda halkın iradesi yerelde
yok, yöneticiler kayyumlar. Kayyumların icraatı ne? Gidip 13 yaşında çocuğun,
Uğur Kaymaz’ın heykelini kaldırabilecek kadar düşüyorlar. Roboski Anıtı’nı
Diyarbakır’da kaldırdılar; Cigerxwin’u yani tabelasını kaldırdılar, sonra
vazgeçtiler, parka koydular 15 Temmuz Demokrasi Bayramı diye. Ve bunun gibi,
Kürt’e düşman, Kürt’ün kültürünü yok eden, oradaki dile, kimliğe yönelik birçok
saldırı kayyumlar eliyle kurumsallaştırılıyor. Vatandaş orada kendisinin
yöneticisini görmüyor. Bizim eskiler, annem şey diyordu: “Zabit” Yani böyle,
asker hani “…”(x)
Gelmiş orada, merkezden atanmış, “Gülten Kışanak cezaevinde ama ben seni yönetiyorum.”
diyor, “Tuncer Bakırhan içeride ama ben karar veririm, senin oy verdiğin
cezaevinde.” diyor. Demokrasinin temeli yerinden yönetimdir, yerel
yöneticilerdir; bu, köyden başlar, muhtarlıkla, sonra belediye meclis
üyeleriyle ilçelerde, beldelerde. Hepsine KHK’yle hukuk dışı bir şekilde el
konuldu ve diğer STK’lar, toplumun nefes boruları, muhalefet araçları elinden
alınıyor ve tabii ki bu kapsamda HDP’ye yönelik saldırılar da ayyuka çıkarılmış
durumda. Bu saldırılar 7 Haziran 2015’ten sonra fiilîydi yani bir yasal kılıfı
yoktu ama ne zaman yasal kılıfı oldu? 20 Temmuzda. 20 Temmuz 2016’da OHAL yasal
kılıfı bulunmaz bir nimet olarak geldi ve yaşamsal bütün haklar askıya alındı
gerçekten OHAL’le birlikte. 
Yani
Nuriye Gülmen ve Semih Özakça’yı da bu arada anmak istiyorum. Gerçekten, ben
bir kadın olarak, bir insan olarak, bir anne olarak, demokrat bir insan olarak,
yıllarca insan hakları mücadelesi, kadın hakları mücadelesi vermiş sadece bir
birey olarak açlık grevinde olan ve adım adım ölüme giden 2 insanın bu kadar
görünmez kılınmasını, bu kadar ciddiyetsiz yaklaşılmasını, ölüme terk
edilmesini dehşet verici buluyorum. Her gece yatmadan önce mesela, benim aklıma
geliyor, onlar aç ve ölüme direniyorlar, ölümüne direniyorlar ve OHAL
Komisyonuna, hiçbir şey olmasa, Hükûmet şöyle bir şey diyebilir: “OHAL
Komisyonunda ilkin onların durumu değerlendirilsin.” ya da başka bir girişimde
bulunabilir. Biz umutla, ziyaret ettiğimizde diyorduk ki: Hükûmet bir adım
atar, bu büyümez. 
CEYHUN
İRGİL (Bursa) – Bunların vicdanı da yok, iradesi de yok; bunlar karar veremez,
saraya sormak lazım.
MERAL
DANIŞ BEŞTAŞ (Devamla) – Attığı adım ilgilenmek olmadı, cezaevine atmak oldu.
Dünyanın hiçbir yerinde açlık grevine girmek suç değildir, suç olamaz ama
Türkiye’de suç olarak nitelendiriliyor. 
16
Nisandan sonra, referandumdan sonra zaten Erdoğan “Atı alan Üsküdar’ı geçti…”
Ama çok kötü bir metafor kullandı, hakkını yemeyelim çünkü Üsküdar’ı
geçememişti. Üsküdar’ı geçemediği için bu lafı duyduğumuzda gülümsedik, ben o
zaman cezaevindeydim, Silivri’de. Ama bir de tersten de şöyle bir şey var: “Atı
alan Üsküdar’ı geçti.” yani haksız hukuksuz bir geçiş var orada, böyle hak
edilip geçiş yok. Herhâlde, ben olsam, danışmanları azlederdim, bu kadar kişiyi
azletti KHK’yle, behemehâl danışmanlarını bir gözden geçirsin çünkü çok kötü
bir nitelemeydi, “Atı alan Üsküdar’ı geçti.” dedi. 
Sonra,
yani gerçekten, ülke bir yıkım ve kıyımın eşiğine getirildi. Şimdi, bu süreçte
Faysal Sarıyıldız’ın vekilliğinin düşürülmesine dönük şey önemli bir sembol. 
Tarihsel
arka planda şu da var: Dolmabahçe mutabakatının kamuoyuna açıklanmasıyla
birlikte barış olanağı somutlaşmıştı aslında. Demokrasi taleplerinin
gelişmesine dair ciddi umutlar vardı. Bu umudun temsilcisi olan HDP…
Sayın
Başkan, aslında, Sayın Bakanı bekleyeyim ben, tokalaşsın. Böyle, yüksek sesle
tebrik etmeler var.
BAŞKAN
– Siz devam edin. 
MERAL
DANIŞ BEŞTAŞ (Devamla) – Belki sataşır birazdan, bekleyelim.
BAŞKAN
– Belki de sataşmayı özlemiş olabilirsiniz. 
GENÇLİK
VE SPOR BAKANI OSMAN AŞKIN BAK (Rize) – Yok, dinlemeye geldim, özledim.
MERAL
DANIŞ BEŞTAŞ (Devamla) – Dinlemeye mi geldiniz? Hoş geldiniz.
ÖZKAN
YALIM (Uşak) – Meral Hanım, laf atmayacak galiba.
MERAL
DANIŞ BEŞTAŞ (Devamla) – Bugün atmayacak.
Tebrik
ediyorum Sayın Bakan. 
GENÇLİK
VE SPOR BAKANI OSMAN AŞKIN BAK (Rize) – Teşekkür ederim efendim, sağ olun.
CEYHUN
İRGİL (Bursa) – Baktık, andık, Bakan oldu. 
MERAL
DANIŞ BEŞTAŞ (Devamla) – Bugün sataşmaz herhâlde artık. 
CEYHUN
İRGİL (Bursa) – Muradına erdi, niye sataşsın?
MERAL
DANIŞ BEŞTAŞ (Devamla) – “Sataşanlar terfi aldı.” diyorsunuz yani. 
GENÇLİK
VE SPOR BAKANI OSMAN AŞKIN BAK (Rize) – Laf atmak bir sanattır, biliyorsunuz.
MERAL
DANIŞ BEŞTAŞ (Devamla) – Kesinlikle, kesinlikle. Bu sanatı iyi icra
ediyordunuz, hakkınızı yemeyeceğim. 
Erdoğan
15 Mart günü bir toplantıya katıldı ve Ekonomi Ödülleri Töreni’ydi aldığım
notlara göre, Dolmabahçe’den sonra, “Kürt sorunu yoktur." dedi. O bir
sinyaldi yani çözüm sürecinin geldiği aşama vesaire. Sonra, yedi gün sonra da
“Nevroz” kutlamalarının hemen akabinde Dolmabahçe mutabakatını doğru
bulmadığını yüksek sesle ifade etti ve o dönem işte, barış iklimini bozdu ve
gerçekten, HDP’yi açıkça hedef hâline getirdi. 2002 yılından beri iktidarda
olan partinin en büyük zikzaklarından biriydi bu ve Parlamentonun da bu yönlü
etkisizleştirilmesi çabası devam ediyor.
Şimdi,
Şırnak Milletvekilimiz Sayın Sarıyıldız 14 Aralık 2015’te ilan edilen ve yetmiş
dokuz gün boyunca aralıksız devam eden sokağa çıkma yasakları döneminde
Cizre’de bulundu. Bu, kendi savunmasında da var, ben de ona atıfta bulunuyorum.
O dönemde Cizre’de yaşananları kamuoyuna anlatmak, yansıtmak gibi bir görev
icra etti. Ağır insan hakları ihlalleri yaşandı, o döneme bizim de tanıklığımız
var ve sokağa çıkma yasaklarının uygulanmaya başlandığı ilk tarih olan 16
Ağustos 2015 ile 1 Haziran 2017 tarihleri arasında Diyarbakır’da 127 kez,
Mardin’de 32 kez, Hakkâri’de 20 kez, Şırnak’ta 13 kez, Bitlis’te 8 kez,
Batman’da 3 kez, Muş’ta 4 kez, Bingöl’de 5 kez, Tunceli’de 6 kez, Elâzığ’da 1
kez olmak üzere toplam 10 il ve en az 43 ilçede resmî olarak tespit edilebilen
en az 218 gün, süresiz ve gün boyu sokağa çıkma yasağı ilan edilmiştir. Bu
tabloya göre, yasaklar başlamadan önceki 2014 nüfus sayımına göre ilgili
ilçelerde yaşadığı bilinen en az 1 milyon 809 bin kişi, en başta, en temel
yaşam ve sağlık hakları ihlal edilerek bu yasaklardan etkilenmiştir. Cizre’de
14 Aralık günü ilan edildi ve yetmiş dokuz gün sürdü; en az 177 kişi
sığındıkları bodrum katında olmak üzere, 1’i bebek, 41’i çocuk, çok sayıda kişi
hayatını kaybetti. Cenazelerin teslim edilmemesi, cenazelerin uğradıkları
tahribat ve etkili, şeffaf soruşturma yürütülmemesinden dolayı teşhisin mümkün
olmaması gibi nedenlerle hayatını kaybeden kişi sayısı hâlâ net değil fakat 259
olduğu yönünde tespitlerin olduğunu da belirtmek istiyorum. Bunlardan sadece
249’unun kimliği tespit edilebilmiş ve 55 kişi ise kimsesizler mezarlığına
defnedilmiştir. Hâlâ kimsesizler mezarlığında 33 kişi bulunmaktadır ve aileler
DNA eşleşmesini beklemektedir. 
Yaşananların
kamuoyuyla paylaşılmasında ve Meclis gündemine taşınmasında özel bir yeri olan
Faysal Sarıyıldız çeşitli vesilelerle hedef gösterilmiştir. Özellikle tanzim
edilen fezlekeler, iktidara yakın, yandaş basın organları tarafından -hiçbir
doğruluğu olmamasına rağmen- itham ve iftiralara maruz kalmıştır. Size sadece,
hazırladığım birkaç tane gazete manşetini göstermek istiyorum. 
Değerli
milletvekilleri, “HDP’nin Silahlı Kanadı” Faysal Sarıyıldız’ın tabii ki
fotoğrafıyla ve başlık şu: “HDP Şırnak Milletvekili Faysal Sarıyıldız
Suriye’den gelen silahları PKK adına teslim alacak kuryeyi adrese götürürken
suçüstü yakalandı, dokunulmazlığı korudu.” diye bir de manşet atmışlar. Sekiz
sütuna manşet. “HDP’nin cici vekili” Bu hangi gazeteymiş? Yeni Şafak. Bu, Yeni
Şafak. “HDP’nin cici vekili” Herkese göstereyim, yine konusu aynı haber, o
yüzden açmayacağım. Diğeri: “HDP’li vekil roketatarla yakalandı” Böyle bir
manşet sekiz sütuna. “PKK kuryesi HDP’li vekil” Bunlar az tabii, benim
bulduklarım, daha çok var. “Dokunulmazlığı kurtardı” demiş, “İşte cephanelik”
Fotoğraf, altında cephane gösterilmiş, bu gazeteleri söylemeyi unutuyorum, bu
Akşam gazetesi. Bu hangi gazete? Sabah gazetesi: “HDP’li vekil PKK kuryesi mi?”
diye manşet atılmış. Bakın, zamanı iyi kullanıyorum, yoksa haber başlıklarını
da okumam gerekirdi, o çok sürer.
BAŞKAN
– Hassasiyetiniz için teşekkür ediyoruz efendim.
MERAL
DANIŞ BEŞTAŞ (Devamla) – Evet, “Şok görüntüleri ortaya çıktı. HDP’li vekil
PKK’nin kuryesi mi?” Sabah gazetesi ve fotoğrafta Faysal Sarıyıldız telefonla
konuşuyor yani şaka gibi. Talimat verilmiş ya, Faysal Sarıyıldız hedefe
konulacak artık, o Allah’ın emri. Akşam gazetesinde -hiç yorum yapmaya bile
gerek yok- bunlar manşetten veriliyor: “HDP’li vekilin bomba sevkiyatı” Bu
hangi gazete? Akit. “PKK silahları HDP’li vekilin aracıyla taşıdı” Örgüt
üyelerinin fotoğrafını koymuşlar ve bir de Faysal Bey’in fotoğrafının küçük bir
karesini koymuşlar. Bu hangi gazete? Akşam gazetesi: “HDP’li vekilin bomba
sevkiyatı”, böyle bir haber. “HDP’nin kanlı planının kanıtı” Dikkat edin, HDP
de Faysal Bey’le birlikte hedefte tabii. Yani, bu da Akşam gazetesi.
Şimdi,
bu manşetlere ne diyelim, hüküm verilmiş zaten. Faysal Bey Cizre’deyken -tarihleri,
gazete tarihlerini de söylersem anlarsınız- aynı döneme denk geliyor, karar
verilmiş. Faysal Sarıyıldız Cizre’de ve manşetler atıldıktan sonra... Şimdi ben
bir vatandaş olsam, diğer basını okumasam, fezlekeleri bilmesem, siyaseti okuma
gücüm de izlediğimle sınırlı olsa “Asın.” diyeceğim ya. İdam istemelerinin
sebebi bu. Gerçeği bilmiyor ki vatandaş, ona ne sunuluyorsa onu kabul ediyor;
inanıyor, inanmak zorunda kalıyor çünkü alternatif yayın faaliyeti yok çünkü
kendini savunacak olanakları yok çünkü HDP söyleyince yayınlanmıyor. Bu
manşetlerin dosyası da bende, iddianame ve fezlekesi; neymiş o, ne kadar büyük
bir suçmuş. Yok öyle bir suç tabii ki. Burada Faysal Bey’in suçu...
Bunu
buraya bıraksam olur mu? Bir usul ihlali yok herhâlde! İç Tüzük değişmeden
ihlalleri yapalım bence, daha ceza almayacağız şimdi. 
BAŞKAN
– İhlaller yapıldığı için zaten İç Tüzük değişiyor.
MERAL
DANIŞ BEŞTAŞ (Devamla) – Yok, yok, biz yine de bu bir iki günü kullanalım, ne
olur ne olmaz.
BAŞKAN
– Eyvallah.
MERAL
DANIŞ BEŞTAŞ (Devamla) – İşte, Faysal Bey hakkında böyle bir linç kampanyası
vardı. Ve ondan sonra Faysal Bey ölüm tehlikesini defalarca atlattı.
“Müvekkilim” diyecektim, bir an kendimi mahkemede sandım ama gerçekten de
avukatlığını yapmıştım Diyarbakır’da, ilk dönemde. 
Mehmet
Kaplan’ın mahsur kaldığı bilgisi gelmişti kendisine ve girişimleri oldu Faysal
Sarıyıldız’ın. Sonra AİHM’e başvuruldu ve AİHM birçok dosyada tedbir kararı
aldı, o bodrumlarda yaşayan sivillerin hemen çıkarılması konusunda tedbir
kararları vardı. Faysal Sarıyıldız o tarihte -biz de biliyoruz, bizi de
aramıştı- halkla beraber cenazeleri almaya gitti ve yolda -video da var, tabii,
videoyu burada gösteremiyorum, aslında, belki gösterebilirdim arkadaşlarım
hazırlarsa ama şu anda hazır değil, zırhlı araçtan ateş açılıyor orada biz
izledik videoyu- tarandılar, televizyonlarda çıktı. İMC TV muhabiri Refik Tekin
ve 9 kişi yaralandı o gün, Faysal Bey de oradaydı, 2 kişi, Hamit Poçal ve
Selman Erdoğan öldü, yaşamını yitirdi. Yani, Mehmet Kaplan’ın cenazesini almaya
giderken Faysal Sarıyıldız’ın içinde bulunduğu grup tarandı, 2 kişi, öldü, Hamit
Poçal ve Selman Erdoğan; Refik Tekin yaralandı, aylarca tedavi gördü ve şu anda
hâlâ bir ayağı sakat. Bu olay sadece siyasi değildi, hedef alınmıştı yani bu
çok açıktı, öldürülmek üzere hedef alınmıştı. Bir kin ve nefret pompalanıyordu
bu gazetelerle ve televizyonlarla. Ve sonra, AKP’nin Genel Başkanı Sayın
Erdoğan devreye girdi ve şu cümleyi sarf etti Faysal Sarıyıldız hakkında:
“Arabasında silah taşıdı.” Doğrudan ismini zikrederek “Arabasında silah
taşıdı.” dedi. Bunun üzerine, biz, acaba hangi kaynaktan aldı arabasında silah
taşıdığını çünkü dosyada yok öyle bir şey, basından mı öğrendi… Onu artık sayın
milletvekillerinin takdirine sunuyorum. 
Ama,
şöyle bir şeyi de söylemeden edemiyorum: Sayın Erdoğan sanki savcılarla gizli
bir hattan telefon görüşmesi yapıyor; tuhaf bir şey yani mesela, Eş Başkanımız
Demirtaş’la ilgili de bir konuşma yaptı, onu biraz sonra açıklayacağım, “Yasin
Börü dosyası” dedi, “53 Kürt kardeşimin katili.” dedi, aynı günlerde Ankara
ağır ceza mahkemesi o dosyayla birleştirme istedi; böyle bir tesadüf olabilir
mi? Mahkeme birleştirme kararı için dosyayı gönderiyor, aynı gün, aynı
saatlerde Erdoğan açıklama yapıyor yani burada bir tuhaflık var, bu tuhaflığı
varın siz çözün artık yani gerçekten anlamak çok zor.
Sonra
nefretin odağı hâline geldi Faysal Sarıyıldız ve gerçekten, burada, yetmiş
dokuz gün boyunca Cizre’de meydana gelen olayların kamuoyuna anlatılması
meselesi onu daha da büyük hedef hâline getiriyordu.
Şimdi,
bu Cizre meselesinde şunu da anlatmak istiyorum, bu kürsüde bizi dinleyenler
bilirler: Cizre’de insanlığa karşı suçlar işlendi ve Uluslararası Ceza
Mahkemesinin yargılama yetkisine giren Birleşmiş Milletlerin sözleşmesinin
ihlal edildiği çok büyük suçlar işlendi. Biz o dönem, ben, İdris Baluken ve
Osman Baydemir -hatta İçişleri Bakanlığına giderek- söz konusu bodrumda kalan
sivillerin çıkarılması için, yaşam haklarını korumak adına çok sayıda görüşme
yaptık, hatta açlık grevine girdik Mecliste fakat o sivilleri ölmekten,
katledilmekten kurtaramadık. Ben de o katliamın tanıklarından biriyim. Benim
telefonumda Mehmet Yavuzel’le yaptığım görüşme var, hâlâ mesajları duruyor ve
silemiyorum. Mehmet Yavuzel bodrumdayken -tek telefon ondaydı- bize ulaştı.
Sabah onların kurtarılması konusunda -kayıtlarda var, çok ayrıntılı anlatmıştım-
İçişleri Bakanlığı ve Sağlık Bakanlığıyla anlaşmıştık. Sağlık, İçişleri ve biz
üçlü bir masa kurduk orada. Her çıkmaya çalıştıklarında tarama oldu ve asker
gidişe izin vermedi. O bir muamma. Şu anda -kayıtlarda- onların örgüt üyesi
olduğunu söylüyorlar. Örgüt üyesi falan değillerdi. Ayrıca örgüt üyesi olsalar
bile yaşamları kurtarılmak zorunda. Devlet, örgüt üyesini öldüremez ki zaten,
yakalayamazsa öldürür. Sağ ele geçirme olanağı varken sağ ele geçirmek
zorundadır, yasamızda var. O zaman devlet örgüt üyesi olarak gördüğü herkesi
gidip tarasın, öldürsün. Buna cinayet diyorlar hukukta. Ayrıca bunlar sivildi
ve Mehmet Yavuzel’le ben telefondayken Sayın Numan Kurtulmuş da telefonun diğer
ucundaydı, kendisine de dinlettim. Çok iyi hafızamda ve asla unutamam o sesi,
son görüşmemde -yani o su olmaması, çok uzun görüşmeler oldu- dedi ki: “Bizi
tarıyorlar, enkaz altındayız.” ve telefon kesildi ve ben bir daha aradığımda
ulaşamadım, on gün sonra, on beş gün sonra hepsinin cenazesi o bodrumdan
çıkarıldı. Ölüm anına tanıklık ettim. Telefonun diğer ucunda ben, Cizre’de
bodruma müdahaleye tanıklık ettim ve bu ses kayıtları şu anda Avrupa İnsan
Hakları Mahkemesinin önünde çünkü diğer uçta da Bakanlık, Sağlık ve İçişleri
Bakanlığı orada bir kurtarma faaliyeti olduğunu, kurtarma sırasında oraya
baskın yapılmasının… Orada hepsi öldü, bir tek kişi canlı çıkmadı o bodrumdan.
Rojhat Dilsiz bildiğim bir gazeteci, 17 yaşında çocuk var, Mehmet Yavuzel
DBP’nin parti meclisi üyesi ve Faysal Sarıyıldız bunları anlattı, kamuoyuna
anlattı çünkü devlet insanlığa karşı suç işliyordu. İnsanlığa karşı suçları
teşhir etmek onu hedef hâline getirdi. 
İSMAİL
TAMER (Kayseri) – Masum insanların öldürülmesinden bahsetme de… Onun için ben
gideyim. 
MERAL
DANIŞ BEŞTAŞ (Devamla) – Buyurun Sayın Vekilim, bir şey mi dediniz? 
İSMAİL
TAMER (Kayseri) – Devam edin siz. 
MERAL
DANIŞ BEŞTAŞ (Devamla) – Siz istediğiniz için etmiyorum. 
İSMAİL
TAMER (Kayseri) – Masum insanların öldürülmesinden de bahsedin, polislerden de
bahsedin, askerlerden de bahsedin.
MERAL
DANIŞ BEŞTAŞ (Devamla) – Siz savunma hakkını da ortadan kaldırın, tahammülünüz
bu kadar işte. Oy vereceksiniz ama dinleme zahmetinde bulunmuyorsunuz tabii.
Tarih görüyor sizin ne yaptığınızı.
ALİ
AYDINLIOĞLU (Balıkesir) – Necmettin Yılmaz’dan da bahset!
MERAL
DANIŞ BEŞTAŞ (Devamla) – Efendim? 
Cizre’de ne oldu? Cizre’yle devam etmek istiyorum.
Deminki manşetler vardı ya, şu anda önümde Faysal Sarıyıldız’ın fezlekeleri var
ve iddianameleri var. Bu, hani, anlatılanlar ve gerçekten Faysal Sarıyıldız… Hepsini
okusam tabii ki yetmez ama silaha ilişkin olanı özellikle söyleyeceğim. 
Evet,
bu fezleke, bu manşete konu olan fezleke -bugün avukatıyla görüştüm- hâlâ
davaya dönüşmemiş, şu ana kadar. Yani bu kadar manşet yapılmış, diğerleri
iddianameye dönüşmüş, bu dönüşmemiş. Silah meselesinde savcı bile Faysal
Sarıyıldız’ın olduğu yerde silahların olmadığını söylüyor. Yani Faysal
Sarıyıldız ve silah bir arada asla bulunmamış. Böyle bir fotoğraf yok, böyle
bir kare yok, Faysal Sarıyıldız’ın silahla bir teması yok; zaten olamaz.
Ayrıca, olsa suçüstü hükümlerine göre dokunulmazlık da korumaz; bunu hukukçular
bilir, suçüstü hükümleri başka bir şeydir yani silah olması, cinayete teşebbüs,
birçok şey olabilir. Öyle olsaydı bırakın dokunulmazlığın korumasını, emin olun
orada öldürülebilirdi de. Ama burada o kadar zorlamışlar ki ve ifadede,
yakalanan vatandaş -adını da söyleyeyim, Mehmet Ali tarafından kullanılıyormuş-
diyor ki: -aracın plakası var- “Ben Faysal Sarıyıldız’ın silahla ilgisi
olduğunu bilmiyorum. Biz hiç konuşmadık, haberim yok.” Bir sürü ifade var yani
hepsini okumak isterim de gerçekten insan konuşurken dinlenmek istiyor. Bir
fezleke bu ve manşetlerin ne kadar asılsız ve popülist bir yaklaşımla, sadece
suçlamak amacıyla olduğunu gösteriyor. 
Bir
de şöyle ibretlik bir dava var: Nerede görülüyor? Cizre 3. Asliye Ceza
Mahkemesinde. Faysal Bey hakkında toplam 23 tane soruşturma var ve
soruşturmalar hakkında size fikir versin diye Faysal Bey’in birkaç konuşması ve
“tweet”ini size okuyacağım. 
16/12/2015
tarihinde -bu sadece “tweet” davası, birkaç dava sadece attığı “tweet”ler
sebebiyle açılmış zaten- diyor ki “tweet”inde: “Cizre’de kenar mahalledeki
evlere giren askerler halkı evlerini boşaltmaları yönünde tehdit ediyor,
‘Boşaltmazsanız evinizi başınıza yıkarız.’” 17/12/2015 tarihli bir başka
“tweet”i: “Cizre’de Kur’an kursu hocası olan Hediye Şen sizin talimatınızla
katledildi. Devlet Cizre’de bu akşam ise 3 çocuk sahibi 22 yaşındaki Doğan
Aslan adındaki bir babayı katletti. Aslan’ın cenazesi hâlâ mahallede.” Bunların
hepsi “tweet”, küçük küçük “tweet”ler. “Silopi’de Yenişehir Mahellesi’nde
hendeklerin olmadığı bir sokakta eve giren askerler gündüz saat 01.00’den
itibaren evi işgal etmiş durumda.” Diğer bir “tweet”: “İki katlı evin üst
katına yerleşen askerler evin avlu duvarını yıktı. Ev halkını aşağı kata
gönderen askerler üst kata zorla yerleşti. Evin mutfağını ve diğer odalarını
fütursuzca kullanan askerler ev halkının evden çıkmasına izin vermiyor. Bu
zulüm yanınıza kalmayacak.” 18/12/2015: “Cizre’de AKP vahşeti giderek
tırmanıyor. Sadece Cudi Mahallesi Dağdibi Sokak’a 15 top atışı yapıldı.
Çocukların yüzündeki korku azabınız olacak. Budur kürdistandaki AKP vahşetinin
özeti.” 19/12/2015 tarihli “tweet”inde ise: “AKP özel halk dairesi ortaklığı
kürdistandaki katliamı gerekçelendirmek için durmadan yalan üretiyor. 20’nin
üzerinde yaralı var; ölü ve yaralıların hepsi Cizre’nin yerleşik halkı. Faşist
katliam ittifakı bunun dışında somut bir şey sunsun.” “Zorbalık sistemi
Cizre’de az önce de 70 yaşındaki Selahattin Bozkurt’u katletti. Hâlâ kapısının
eşiğinde bulunan Bozkurt’un cesedi alınamıyor.” 20 Aralık 2015’te: “Cizre
aralıksız atılan obüs toplarıyla vuruluyor. Yakılıp yanmaya başlayan evlere
ulaşılamıyor. Cizre’de 40 yaşındaki Zeynep Yılmaz’ı şimdi uçaksavarla katlettiler.
Cizre Cudi Mahallesi’nde Zeynep Yılmaz’ın katledildiği yerde şimdi de 2
yaşındaki Yusuf Soslu’yu vurdular. Hastaneye kaldırılamıyor.” Bu devam ediyor,
yani, umarım sıkmıyorumdur. “Devletin günlerce Cizre’ye, Silopi’ye sevk ettiği
yüzlerce araçtan oluşan ağır mühimmat, çocuk, kadın, genç ve yaşlı sivillere
ölüm olarak dönüyor.” 21/12/2015’te şöyle bir “tweet” var: “Mahallelerden zorla
çıkarılan yüzlerce kişi kapalı spor salonuna yerleştirildi, yüzlerce kişi fiilî
olarak gözaltında, devlet vahşet sergisinden kareler.” sanırım fotoğraf var.
Fotoğraf yok bende. Arkadaşlar, bu, en ciddi davalardan biri “tweet”lerden
oluşuyor. Bu “tweet”ler doğru. Hiç kimse böyle yalan üretemez. İsim, yer,
uçaksavar söylüyor yani 70 yaşındaki şu, 2 yaşındaki şu ve Cizre’de yaşıyor,
her an bilgi ulaşıyor ve tek kanalda vekil çünkü basın giremiyor. Şimdi, bunu
yapanlar mı suçlu, bunu duyuran mı suçlu? Faysal, işlenen suçları söylüyor.
“Çocuk öldürdünüz. Kadın öldürdünüz. Sivil öldürdünüz. İnsanlar bodrumda
yakıldı.” deniyor, hepsi burada yazılı. Şimdi, Faysal’ın niye hedef olduğunu
anladık mı? Çünkü Faysal bu suçların tanığı. Orada insanlığa karşı suç işlendi
ve Faysal yetmiş dokuz gün boyunca Cizre’den bir adım dışarı çıkmadı ve
hakkında açılan davalar da işte “tweet” attın, bunu kamuoyuna duyurdun şekilde.
Ama şunu unutmayın, unutmayalım: Uluslararası Ceza Mahkemesi kesinlikle
Cizre’yi bugün olmazsa yarın, yarın olmazsa on yıl, on yıl olmazsa tarihin bir
dönemecinde mutlaka yargılayacak, sanıklar olacak ve mahkûm edilecek. Birleşmiş
Milletlerin Cizre’ye gelmek için defalarca açıklaması var. “Ben Cizre’ye gitmek
istiyorum. Bu bodrumlarda insanlar nasıl yakıldı, tespit etmek istiyorum.
Silopi’ye gitmek istiyorum.” diyor. Muiznieks defalarca açıklama yaptı, Avrupa
Komisyonundan: “Biz gidemiyoruz ilgili yerlere.” Defalarca farklı kurumlar
açıklama yaptı ama hâlâ Birleşmiş Milletlere izin verilmedi ve o bodrumların
yerine şu anda TOKİ konutları yapılıyor. İki ay önce orada insan kemikleri
bulundu. Şimdi, bunu Faysal anlattığı için sanık, vekilliği düşürülüyor ama bu
suçu işleyenler iktidarda kalmaya devam ediyor. Böyle bir adaletsizliği tarih
affetmez. Bu adaletsizlikle er ya da geç yüzleşeceğiz.
Diğer
davaları merak ediyorsunuzdur. Bu bir “Nevroz” davası, Cizre 2. Ağır Ceza Mahkemesinde,
Faysal Bey “Nevroz”a katılmış. Başka bir tanesi, cezaevinden çıktıktan sonra
halkla buluşma ve burada konuşmaları da yok. Bu da bir halkla buluşma davası.
Halkla buluşmada şöyle deniyor, bu ilginç, not etmişim: “Orada bulundukları,
orada yasa dışı örgütün sloganlarının atıldığı, kendilerinin de orada
bulunduğunun tespit edildiği...” Yani bir kitle içinde bulunuyor, birileri
slogan atıyor fakat o slogandan vekil sorumlu. Vekil nasıl binlerce kişiyi
susturacaksa! Yani, o da ayrı... O ne suçu işlemiş, o da savcıların takdirinde.
Şimdi,
Faysal Bey’in işte bütün iddianameleri ve fezlekeleri bunlar ama tabii,
davalardan düşürülmüyor, başka bir formül bulunmuş, dokunulmazlıklardan
düşürülmek isteniyor. 
Şimdi,
dokunulmazlıklarla ilgili ileri sürülen devamsızlık meselesini aslında
Komisyonda çok tartıştık ama şunu, tekrar, tabii, söylemek istiyorum: Sağlık
raporunu Faysal Sarıyıldız savunmasında anlatmıştı, ben geçiyorum onu çünkü
sağlık raporu skandal bir şekilde kabul edilmiyor, garip. Şu anda bir tane sağlık
raporu da Stuttgart Konsolosluğunda kayıp. Nasıl bir şey? O zaman biz nasıl
bunu görüşebiliriz? Faysal Bey gerçekten hasta, tedavi oluyor ve gelemiyor.
Ayrıca onu da bırakalım yani Sırrı Süreyya Önder anlattı, vekilimiz, şu anda bu
durumda olup Meclise gelmeyip kaç vekil düşürüldü ki Faysal Sarıyıldız
düşürülsün? Yani bunun hukuki bir mesnedi olmadığını hepimiz bal gibi
biliyoruz.
Şimdi,
burada öyle bir ileri gidilmiş ki Meclis Başkanlığı sağlık raporunu inceletmiş,
vekilin iradesine, beyanına zaten güven duyulmuyor, onu da inceletiyor, diğer
gönderdiği sağlık raporu da getirtilmiyor. Şimdi, ama bütün bunlara rağmen apar
topar Genel Kurulda önümüze gelebiliyor çünkü emir büyük yerden, Faysal
Sarıyıldız’ın vekilliği düşürülecek, bu manşetlerden beri hazırlık yapılıyor. 
Şimdi,
burada hem usul hem Anayasa’ya aykırılık açısından zaten hiçbir uyarlılık yok,
tümüyle Anayasa’ya aykırı ve hukuksuz bir şekilde, sadece siyasi saiklerle,
sadece siyasi saiklerle burada üyelik düşürülme isteğiyle karşı karşıyayız.
Hani,
o filmlerde vardır ya, “zehir hafiye rolü” diye bir rol, Türkiye Cumhuriyeti
devleti Faysal Sarıyıldız yurt dışında hangi ilde, hangi ülkede, hangi
etkinliğe katıldı, ne dedi, ne yaptı, resmen bunun peşine düşmüş. Böyle bir şey
olabilir mi? Bugüne kadar gördük mü böyle bir şey? Partimizin, genel
merkezimizin yazısı var, görevlidir.
Birazdan
birleşimlere de geleceğim. Hangimiz 47 birleşime katıldık? Hepimizi dâhil
ederek söylüyorum, bunu da tartışalım o zaman, açık yüreklilikle tartışalım.
Burada
hafiyelik rolünde çok da eline geçen bir şey yok çünkü Faysal Sarıyıldız
Avrupa’da partimiz adına çalışmalar yürütüyor, Cizre’yle ilgili tanıklıklarını
insan hakları kurumlarına, Birleşmiş Milletler mekanizmalarına, oradaki sivil
toplum kuruluşlarına, halk toplantılarına giderek vekillik faaliyetini
sürdürüyor. Faysal Sarıyıldız’ın yaptığı iş bu.
Müşahedeyle
açılan oturumlar. Bu bir muamma tabii. Şimdi, Genel Kurul toplantılarında
-hepimiz biliyoruz milletvekili olarak- ya müşahedeyle ya da yoklamayla
açılıyor. Müşahedeyle açıldığında hepimiz “var” kabul ediliyoruz. Mesela, dün
açılışta ben yoktum kendi adıma, yoklama da yok, “var” sayıldım, dilekçe
vermeye ya da gelip imzalamaya gerek duymadık. Hepimizin yaptığı bir şey.
Müşahede de ağırlıklı oluyor zaten. Fakat, Faysal Sarıyıldız da diyor ki yani
lütfen buraya dikkatinizi toplamak istiyorum: “Müşahedeyle açılmış olsa bile
Faysal Sarıyıldız mazeret dilekçesi verdiği için yok sayılıyor.” Şimdi nasıl
yorumlayalım bunu? Gerçekten ben işin içinden çıkamadım. Yani, biz buradayız
bugün, müşahedeyle açıldı, biz mazeret dilekçesi vermedik doğal olarak. Diyelim
ki ben yokken danışmanıma söylüyorum, diyorum ki: “Mazeret dilekçelerimizi
bırakın, şu ildeyim, şuradayım diye yazın.” Şimdi, müşahede olsa, benim o
dilekçem gelmiş olsa ben o gün yok sayılacağım yani. İnsaf yani! Nasıl bir
mantık bu? Yani, bu, uzaylı mantığı mı? Ben çözemedim yani yoruldum herhâlde
biraz da. Şimdi, yani tam olarak açıklıyorum, Faysal Sarıyıldız’ın şu anki
tutanaklara göre suçu şu, suçu diyorum tırnak içinde: Müşahedeyle açılan
oturumlarda mazeret dilekçesi verdiği için yok sayılıyor, bu nedenle vekilliği
düşecek. Bu kadar ağır bir yaptırım olabilir mi? Mazeret dilekçesi vermek suç
mu? Dürüst davranmış, dürüst davranmış, demiş ki: “Ben bu oturumda yokum.”
Mazeret dilekçesi göndermiş, bu, onun karşısına ”Sen yoklamalara girmedin.”
diye gidiyor. Tamam da yoklama yok ki. Hadi yoklama olsa zaten mazeret
dilekçesi geçerli olacak. Yoklama olmadığı için, tam tersine müşahedeyle
açıldığı için yok sayılıyor; işte Tuğba Hezer’in de aynen öyle, biraz farklı
bir boyutta. 
Şimdi,
bunun dışında şey diyor: “Maddi gerçeğin ortaya çıkarılması.” Ya, Meclis
hangimizi izliyor? Bugüne kadar hiçbiriniz şunu hissettiniz mi: Biz yoklamada
yokuz, Meclis Başkanlık Divanı yoklamada yokuz diye bizim hangi ilde olduğumuzu
tespit ediyor mu? Hangi etkinliğe katıldık, hangi televizyon programına gittik,
yurt dışında hangi programa gittik diye bir araştırma yapılıyor mu? Hiç
yapılmıyor, yapılamaz. Milletvekilinin işi sadece Parlamento değil. Ama Faysal
Sarıyıldız hakkında yapıyor. Garip bir şey, yani “Sen bugün buradaydın.” diyor.
Diğer milletvekilleri neredeydi? Eşitlik olabilmesi için 550 kişi hakkında aynı
işlemi yapın, müşahedeyle açılmış, kaç kişi mazeret dilekçesi vermiş, kaç kişi hangi
ilde, hepsini tespit edelim. Şimdi, öyle bir durum ki Meclis pratiği ve teamül
hukuku yerle bir edilmiş zaten, böyle bir teamül yok. 
Şimdi,
burada Babacan’ı örnek verdim, Sayın Davutoğlu’nu Sırrı Süreyya söyledi, daha
birçok milletvekili örnek gösterilebilir, iki kişi tespit edebildik yani
devamsızlık meselesinden. Çok teknik ayrıntılara girmiyorum çünkü olay siyasi
yani devamsızlık sebebiyle düşürülmüyor. Şu anda oy verilse bile asla
devamsızlık sebebiyle değil, tümüyle siyasi saiklerle oluyor. Babacan ve
Davutoğlu ağzımıza geliyor da varsa örnekler sizler söyleyin yani benim aklıma
sadece ikisi geldi. 
Burada
şunu tekrar tekrar hatırlatmak istiyorum: Hangi milletvekilinin, hangi
arkadaşın mantığına uyuyor mazeret dilekçesi verdiği için müşahedeyle açılan
oturumda yok sayılmak? Şu anda Meclis başkan vekili de burada, bu soruları
sormak istiyorum. Şimdi, hazırlık komisyonunda sorduk: “47 birleşimin kaçı
müşahedeyle açıldı?” Cevap alamadık, resmî bir cevap yok. Karma Komisyonda
sorduk: “47 birleşimin kaçı müşahedeyle açıldı, kaçı yoklamayla?” Yine cevap
verilmedi. Şimdi Genel Kurulda soruyoruz: Gerçekten, bu 47 birleşimin kaç
tanesi müşahedeyle, yoklamayla açıldı ya da Başkanlık Divanı oluşmadığı için
Meclis çalışamamıştır? Soruyoruz Genel Kurulda, Başkanlık Divanında. Bunu bugün
bize söylemezseniz, cevap alamazsak hâlâ -yirmi dört saat sonra oylama
yapılacak- bunu AYM’ye, sonra AİHM’e söylemek zorundasınız. Bari şimdi söyleyin
ki milletvekilleri oy kullanırken hiç değilse bir değerlendirme yapabilsin, adil
bir karar verebilelim. Burada bizim dışımızda da bu değerlendirmeyi yapacak
milletvekilleri var.
Yine
onu es geçiyorum, devam zorunluluğu olmayanlar, gelmeyenler, bakanlar, genel
başkan yardımcıları; biz isteseydik Faysal Sarıyıldız’ı rahatlıkla MYK üyesi
seçer, Genel Başkan Yardımcısı yapar ve “Devam zorunluluğu olmasın.” derdik.
Bizim böyle bir kaygımız yok ki, böyle bir şeyi düşünmedik bile çünkü
görevlendirmesi var, çalışıyor. Ama önümüze bu meselenin geleceğini bilsek,
yani kötü niyetli olsak diyeyim tırnak içinde, olmadığı hâlde yapabilirdik, bu
yapılıyor aslında. Böyle bir şeye tenezzül bile etmedik, bundan sonra da
etmeyeceğiz. 
Şimdi,
138’inci maddeyi arkadaşlar anlattılar, ben oraya girmeyeceğim. Ama bu süreç ne
Anayasa ne İç Tüzük hükümleriyle asla uyumlu değil çünkü Sayın İyimaya’nın bu
Komisyonda bir açıklaması var -burada mı bilmiyorum ama, genelde olur- “Bir
standart belirlemek imkânsızdır.” demiş Sayın İyimaya açıklamada ve şöyle
demiş: “Somut olay çok iyi değerlendirilecek; yarı yargısal yetki bakımından
bir sorun yoksa siyasi takdirde bulunacak, bu da somutun niteliğine göre. Öyle
hâl vardır ki düşmesin, öyle hâl vardır ki düşsün.” Anlayan, anlamayanlara
anlatsın. Sayın İyimaya çok iyi bir hukukçudur gerçekten ve çok iyi makaleleri
var, ben de çok okudum, zevkle de okurum. Burada biraz karışık ama “Açıkçası,
standart belli değil.” diyor aslında. Yani ya sistemle ilgilidir, siyasidir ya
da hukukla ilgilidir. Ama şöyle bir şey de söylüyor -hoşuma gidiyor onun
yazılarını okumak- “Bir, natürel devamsızlık; iki, antisistem devamsızlığı.”
diyor. Sayın Meclis başkan vekillerimizin iyi bilmesi lazım. “Denizli’de
oturuyor, İstanbul’da oturuyor, sistemle bir sorunu yok, Anayasa’nın 3’üncü
maddesindeki temel değerleriyle bir sorunu yok; o, sistem devamsızlığıdır ve
sistem devamsızlığında parlamenter hoşgörü takdirle karşılanır. Gerçekten,
istisna hâlde düşürülmesi gerekiyorsa düşürülür ama antisistem devamsızlığı,
devamsızlıktan çok, bence, vatandaşlık hukukuyla ilgilidir. Eğer siz
devamsızlığı kurulu düzenin temel paradigmalarını, demokratik düzenin
değişikliği yöntemleri dışında tasvip edilmeyen araçlara başvuruyor, o nedenle
devam edemiyorsanız o antisistem devamsızlığıdır. Aslında bu bir anayasal
sorundur ve bu, milletvekilliğinin düşmesi değil vatandaşlığın düşmesiyle
ilgilidir.” İşte burada çok isabetli bir şey söylüyor.
Bu
söylenenler yazılı değil ama uygulamanın temelinde yer alıyor esasında çünkü bu
2 milletvekilimizin vatandaşlıktan çıkarılma süreçleri de başlatılmıştır.
Haklarında bu soruşturma açılmasının ardından, hemen akabinde Erdoğan bir
açıklama yaptı ve hemen süreç başlatıldı. Ülke dışında bulunanlar için yaptığı
“Vatandaşlıktan çıkarılacaklar.” uyarısının ardından, 6 Ocak 2017 Cuma günü
29940 sayılı Resmî Gazete’de yayınlanarak yürürlüğe giren 680 sayılı OHAL
KHK’si haklarında yürütülen soruşturma uyarınca mahkeme tarafından davet
edilmelerine rağmen Türkiye'ye gelmedikleri gerekçesiyle vatandaşlıktan çıkarma
hükmü getirmekteydi. Bu hüküm uyarınca, 5 Haziran 2017 tarihli Resmî Gazete’de
yayınlanan 130 kişilik listede Türkiye'ye gelmeyenlerin vatandaşlıktan
çıkarılacağı ilanen duyuruldu. Bunların içinde tahmin edin kim var? Tuğba Hezer
ve Faysal Sarıyıldız da var. Yani burada vekillikten çıkarma vatandaşlıktan
çıkarılmadan önceki bir basamak. Vekillikten çıkarmak da yetmiyor,
vatandaşlıktan bile çıkarılma süreci ilan edilerek başlatılmış durumda. Bu,
sadece Meclis seremonisi -tırnak içinde- bu görüşmelerimiz, yaptığımız savunma
aslında sonrasının sadece bir ara basamağı. Bu nedenle Parlamentoda
hakkaniyetle, objektif değerlerle hanginiz gerçekten “Eşit bir uygulama var.”
diyebilir bunu içtenlikle merak ediyorum ama siyasetin gereği kimsenin
söylemeyeceğini de biliyorum.
Yani
özetle şu tablo: Milletvekili sistemle barışıksa, iktidar aleyhine değilse,
HDP’li değilse hele özellikle, istediği kadar gelmesin Parlamentoya. Hiç
gelmese ne olur? Milletvekilliği düşürülmez ama HDP’liyse hiçbir hukuk kuralı
işlemez, hiçbir teamül işlemez, her türlü hukuka aykırılık kural gibi önünüze
gelir. İşte burada biz böyle bir çifte standartla karşı karşıyayız. Hukukta
çifte standart ve ayrımcı uygulamalar en tehlikeli uygulamalardır. Aynı durumda
olanlar arasında farklı kararlar verilmesi gerçekten adalet duygusunu bitirir.
Yani bir ceza hükmünün Yozgat’ta farklı, Hakkâri’de farklı uygulanması
vatandaşın adalete olan güvenini sıfırlar. 4 parti milletvekili arasında 1
partinin milletvekiline ayrımcı bir uygulama ve hukukun aleyhe yorumlanmasıyla
verilecek bir karar o ülkede artık anayasanın, demokratik standartların olmadığının
ilanıdır aslında. İşte, Faysal Sarıyıldız bunlardan biridir. Hele hele
Parlamentoda ayrımcılık varsa, biz milletvekilleri arasında ayrımcılık varsa
vatandaş arasındaki ayrımcılığı varın siz düşünün. 
Şu
anda Diyarbakır’da milletvekillerimiz bir parkta nöbet tutuyorlar, demokratik
bir iş yapıyorlar, bir tepki gösteriyorlar tutuklamalara, hukuksuzlara karşı ve
polisler etraflarını kuşatmış durumda. Dün buradaydık, önceki gece
Diyarbakır’da şöyle bir manzara yaşadım yani özeli hiç anlatmam ama aklıma
geldiği için anlatacağım: Ben ve eşim bir hastane dönüşünde polis kontrol
noktasına denk geldik. Aracı eşim kullanıyordu, benim makam aracım değildi.
Durduk tabii, ışığı açtık. Eşim avukat “İyi akşamlar.” dedi, “İyi akşamlar,
buyurun, sağa çekin.” dedi. Eşim “Ben avukatım.” dedi. Hani, avukatın aracı
aranmaz normalde, yasal bir şey. “Çek!” dedi. “Beyefendi, avukatın aracını
arayamazsınız, nedir mesele?” dedi, kimlik çıkardı. Ben de izliyorum, hani
“Vekilim.” demeye gerek duymuyorum çünkü orada “Vekilim.” demek de aleyhe bir
şey, daha çok üstünde duruyor bu sefer, işin yoksa uğraş. Bir baktım, artık
tuhaf bir şey oldu, ben de şöyle kafamı uzattım, mecbur kaldık, yanımda bir
doktor arkadaş vardı “Milletvekili var.” dedi. “Geçin diyorum size!” dedi.
Allah Allah. “Memur bey, siz ne diyorsunuz? Bakın, araçta kart var, ben size
kimliğimi de gösteriyorum, nasıl bir saygısızlıktır bu? Yani bırakın vekili,
vatandaşa bile böyle davranmanız kabul edilemez, herkese eşit davranın.” dedim.
“Ben sabahtan beri buradayım…” O kadar büyük bir saygısızlıkla konuştu ki onun
düzeyine düşsem ineceğim onunla tartışacağım. “İyi akşamlar.” deyip ayrıldım.
Şimdi,
bu uygulamayla herhangi biriniz ilinizde karşılaşsanız ne hissedersiniz? Bize
niye böyle davranılıyor? Adana’da bana böyle davranılmıyor mesela, benim ilimde
böyle davranılmıyor, gayet standartlar yerinde, İstanbul’da da böyle
davranılmıyor, Ankara’da da ama Diyarbakır’da, Mardin’de, Siirt’te, Hakkâri’de,
Kürt illerinde, kürdistan illerinde -15’inci maddede yasak gelecek ya bu
kullanıma, biz bol bol “kürdistan” diyelim Sayın Akçay, sonra herhâlde ceza
verilecek- orada polis böyle davranıyor. Gerçekten, bunu hissetmek komik değil
acı veriyor çünkü sen ayrımcılığa uğradığını hissediyorsun. Adana’da polis
selam verirken, saygı sunarken orada sana çok kötü bir muamele yapıyor. Niye,
gücü nereden alıyor? Siyasetten alıyor. Diyor ki: “Yahu, bunların eş başkanı
cezaevinde. Polis her gün bunları gözaltına alıyor. Her gün Cumhurbaşkanı
-genel başkan- bunlara ‘terörist’ diyor. AKP her kalkıp oturduğu yerde HDP’yi
suçlayan açıklamalar yapıyor.” Polis de durumdan vazife çıkarıyor “Ben niye
saygı göstereyim.” diyor. Şimdi, bu siyasi bir yaklaşım değil mi? Şu anda
yapılan da bu siyasetin devamıdır işte. Biz aynı yerden geldik ama maalesef aynı
uygulamalara muhatap olmuyoruz . 
Şimdi,
bu yoklama sebebiyle vekillikten düşürme istisnalar dışında gündeme gelmemiş.
Benim bildiğim, tespit ettiğim kadarıyla bu konuda iki sayı var, devamsızlıktan
dolayı. Diğer dönem, Cemil Çiçek’in Başkan olduğu dönemde böyle bir uygulama
olmadı; aksine, cezalar olduğu hâlde dönem sonuna bırakıldı fakat burada
gündeme alınması ayrımcı siyasetin açıkça yansımasıdır yani siyasi rekabet,
seçim sandıklarında değil devamsızlıkta, tutuklamalarda, siyaseten gücünü
kullanarak, hukukun gücü değil gücün hukukunu yaratarak bir partiyi siyasetten
atmaya yöneliktir. Bu bir öç almadır, bu bir intikam alma duygusudur ve intikam
hukukta en tehlikeli kavramdır, ihkakı hak yasaktır, ceza hukukumuz “Cezayı
devlet verir.” der. Bir kişi sizin babanızı öldürmüşse sizin onu öldürmeniz hak
değildir, sadece meşru müdafaa hâlleri, belirli hâller saklıdır ama burada,
iktidar açıkça siyasi rakibine karşı, 7 Haziran ve öncesindeki seçim başarısı
ve barış konusundaki söyleme, kendisinin savaşa dönmesi sebebiyle bir intikam
duygusuyla yaklaşmaktadır. Rövanşist bir duygu vardır burada. Burada Türkiye
halklarının gerçekten demokrasiye olan inancı zayıflıyor. Biz halkımıza karşı
sorumluyuz ve bize bu görevi veren halktır, ancak halk alabilir bu görevi. Bunu
konuşmamın sonunda söyleyeceğim. Halkın görevimizi elimizden alması dışında
bütün laflar lafı güzaftır, hiçbir şekilde dikkate alınmaz. 
Şimdi,
başka bir bölüme geçeceğim. İktidar partisi sıklıkla konuşmalarında tek parti
dönemini eleştiren, ayaklar altına alan bir dil tutturuyor. Sadece bunu arada
hatırlatmak istiyorum. Ama bu dönemde, öncesinde Adalet ve Kalkınma Partisi
milliyetçiliği ayaklarının altına almıştı. Çok da iyi bir şey yapmıştı.
Milliyetçilik -tırnak içinde- olumsuz anlamda olursa faşizme ve ırkçılığa kadar
varır, Hitler Almanyasında olduğu gibi. Ama şimdi ne yapıyor? “Kürt” diyeni
cezalandıran, her türlü milliyetçiliği ayyuka çıkaran, göklere çıkaran bir
yaklaşımı var. Ve burada gerçekten Kürt milletvekillerine özellikle
sesleniyorum: Kürt’e yapılan bu düşmanlık izzetinefsinize gerçekten dokunmuyor
mu? Şırnak vekilinin bu şekilde hukuksuzca vekilliğinin düşürülmesi konusunda
siz bir tutum almayacak mısınız diye sormak istiyorum.
Burada
görüyorsunuz, ne yazıyor Meclis Divanının arkasında: “Egemenlik kayıtsız
şartsız milletindir.” yazıyor. Bu İç Tüzük'te bunu geniş konuşacağız, bundan
sonra artık şöyle söylememiz lazım: Egemenlik kayıtsız şartsız iktidarındır,
çoğunluğundur, milletin değil. Millet bölünemez çünkü. Size oy veren de millet,
bize oy veren de millet; Diyarbakırlısı da milletin bir parçası, İstanbullusu
da, Antalyalısı da, Adanalısı da, Mersinlisi de. Şırnaklı da bu milletin bir
parçasıdır. Eğer Şırnak vekilinin oy verenlerini, halkını, oradaki milletini,
siz, vekilliğini düşürerek elinden alırsanız milleti böldünüz demektir.
Egemenlik kayıtsız şartsız artık milletin olmuyor. İşte, bu, bu kadar önemli
bir meseledir.
Değerli
milletvekilleri, şimdi, bu -konuşmamın başında ifade ettim- HDP’ye yönelik
operasyonların bir parçasıdır dedim. Yani Faysal Sarıyıldız ve Tuğba Hezer’in
bugün vekilliklerinin düşürülmesi gündemi, HDP’ye yönelik başlatılan konseptin
sadece bir ayağıdır.
Peki,
hani, sık sık söylüyoruz ya -bulursam o notumu okuyacağım- “Bütün partiler için
dokunulmazlık kalktı, siz niye itiraz ediyorsunuz?” diyorlar. “Herkesinki
kalktı.” Aslında doğru bir laf ama bizim o zaman da, 20 Mayısta da şunu
söylediğimizi çok iyi hatırlıyorum: “Yargı bu hâldeyken siz kuzuyu kurda teslim
ediyorsunuz. Bu sadece bize yöneliktir, biz bunu biliyoruz.” dedik ve dediğimiz
oldu. 
Nasıl
oldu? Daha tartışmalar başlar başlamaz savcılar harekete geçti, bir anda bütün
illerin savcılıkları HDP’li milletvekilleri hakkında fezlekeler hazırlamaya
başladılar. 
Şurada
artış var, mayıstan sonra HDP’ye yönelik fezlekelerin artış oranı: Yüzde yüz
değil ha, daha fazla. Bir anda savcılara verilen talimatlar sonucunda
fezlekeler, hepimiz hakkında, son dakikada, 20 Mayısta bile hızla fezlekeler
Meclise gönderildi. 
Size
sadece birkaç rakam söyleyeceğim, yargının bağımsız ve tarafsız olmadığını,
yargının talimatları siyasi iktidardan aldığını ve ona göre çalıştığını
gösteren.
2007
ile 24 Aralık 2015 yılları arasında, sekiz yıllık dönemde, partimizin daha
öncesi ve siyaset yapan, aynı gelenekten gelen partilerin milletvekilleriyle
ilgili olarak sadece 180 fezleke vardı Meclise gönderilen. Aralık 2015 ile
Mayıs 2016 arasında, beş aylık dönemde ise 382 fezleke Meclise gönderilmiş. Bu
fezlekelerin 152 tanesi Hükûmet Anayasa değişikliğini sunduktan ve 20 Mayısta
yapılan son bir aylık dönemlerde savcılar tarafından alelacele hazırlanarak
Meclise intikal ettirilmiş. Sadece bu gösterdiğim tablo bile yargının nasıl
araçsallaştırıldığını aslında açıkça gözler önüne seriyor. 
Şöyle
bir dikkatinizi çekmek istiyorum. Gerçi Mecliste de kimse kalmadı ama ben
savunmamı yapmaya devam edeceğim. Arkadaşlarımıza, burada kalanlara anlatmak
yetiyor zaten. Tabii ki kendilerini de anlıyorum, bu kadar uzun konuşmak da
dinlemek de çok zor, belirli bir süresi var. Eğlenceli bir konu olsaydı araya
espriler, farklı şeyler yerleştirirdim ama gerçekten çok tarihsel bir dönem ve
sonuçta halk iradesinin ortadan kaldırılmasıyla ilgili bir mesele olduğu için
farklı anekdotlar bilerek yerleştirmiyorum, yoksa sıkmayacak bir savunma
yapmayı da becerebilirim aslında. Yani öyle bir durum da olabilirdi. Bu konuda
affınıza sığınıyorum. 
BAŞKAN
– Sayın Danış Beştaş, zannediyorum, Sayın Önder’in rekorunu kırdınız.
MERAL
DANIŞ BEŞTAŞ (Devamla) – Ben kimsenin rekorunu kırmaya çalışmıyorum. 
BAŞKAN
– Herhâlde kırdınız, ben öyle hatırlıyor gibiyim. İki saati aşkın bir süredir
bir savunma yapıyorsunuz ama tabii, savunmanın çok daha ötesinde çok genel, çok
konjonktürel pek çok soruna değindiniz. Lütfen artık toparlayalım diye… 
MERAL
DANIŞ BEŞTAŞ (Devamla) – Yok, emin olun, benim söylediğim ve söylemeyi
düşündüğüm birçok mesele doğrudan savunma sınırları içinde. Partimizin
milletvekili hakkında bir dokunulmazlık dosyası var ve bu, siyasi saldırılardan
bağımsız değil. O nedenle bunları bir bütün olarak değerlendirmeden sadece yoklama
çizelgesini tartışırsam zaten bu anlaşılmayacak. Biz tarihe not düşmeye
çalışıyoruz. 
Şimdi,
Anayasa değişikliğinin Mecliste ve kamuoyunda tartışıldığı dönemde Meclise yeni
468 fezleke geldi. Bu normal bir rakam değil. Bu fezlekelerin yüzde 79’u sadece
bize, HDP’ye geldi, yüzde 79-80’i. Üç parti var, üç partiye yüzde 20 fezleke,
bize yüzde 80 fezleke. AKP vekilleri hakkında 2 Ocak 2016 tarihinden itibaren
sadece 8 yeni fezleke gelmiş. Sizce bu normal mi? Değil. Hiç kimse bunu normal
karşılamaz. Oranla açıklayayım size; her 40 AKP’li vekilden sadece 1’i hakkında
fezleke var, her HDP’li vekil için 6,3 fezleke hazırlanmış. Toplamda 798
fezlekenin 510’u yani yüzde 63’ü HDP’li, 145 tanesi CHP’li, 46 tanesi AKP’li,
20 tanesi MHP’li vekil hakkındadır. Partimizin 59 milletvekilinin 55’i hakkında
yani yüzde 93’ü hakkında fezleke var. Bu da nasıl bir artış gösterdiğini, bu
talimatlarla, savcılarla kurulan diyaloğun nasıl etkili sonuç doğurduğunu
açıkça ortaya koyuyor. Mesela benim bir fezlekem 20 Mayıs tarihli. Savcı çok
acele etmiş ama yetiştirememiş, yazık gerçekten! Adana’da Demirtaş hakkında -2
tanesini yakından biliyorum- son gün yetişmiş, bazıları bakanlığa gelememiş,
direkt Mecliste kalmış, böyle… Sonrasında ciddi bir aceleyle baş başa kaldık.
Şimdi,
başka bir mesele var, o da bu siyasi operasyonun hukuktaki karşılığı nedir
gerçekten? Bu cezasız kalacak mı ve bu siyasi operasyon ne anlama geliyor? 
Şimdi,
bir madde var, Türk Ceza Kanunu’nun 77’nci maddesi. Bunu özellikle
Parlamentonun dikkatine sunmak istiyorum ve bu dönem bununla ilgili, merkezi
hukuk komisyonumuzla da parti grubumuzla da avukat arkadaşlarla da bir çalışma
başlatmayı düşünüyoruz.
Ne
diyor bu 77’nci madde? Şöyle diyor, insanlığa karşı suçları düzenliyor; 1/d
fıkrası, kişi hürriyetinden yoksun kılmanın siyasal, felsefi, ırki veya dinî
saiklerle toplumun bir kesimine karşı bir plan doğrultusunda sistemli olarak
işlenmesinin insanlığa karşı suç oluşturduğunu ve ilgili cezaları belirtmiştir.
Son fıkrada ise bu suçlarda zaman aşımının işlemeyeceği düzenlenmiş. 
Şimdi,
savcı ve hâkimler tutuklama kararları verirken bir hata ya da ihmal sonucu bu
kararları verebilirler, kasten hukuka aykırı karar da verebilirler. Bu durumda,
yargı mensupları ya görevi ihmal ya da görevi kötüye kullanmaktan ceza alırlar.
Türk Ceza Kanunu’nun 257’nci maddesi ve TCK’nın 109’uncu maddesine göre kişiyi
hürriyetinden yoksun bırakmak suçlarının oluştuğu gündeme gelebilir. 
Savcı
veya hâkimlerin -burada tabii şu bağlantıyla söylüyorum- siyasal iktidarın
talimatları ve belirli bir sistematik dâhilinde yaptığı operasyonlardan söz
ediyorum. Siyasal, felsefi, ırki veya dinî saiklerle toplumun bir kesimine
karşı sistemli ve planlanmış şekilde şahısları hürriyetinden yoksun bırakmaya
dönük verilen tutuklama kararlarını insanlığa karşı suç olarak Türk Ceza
Kanunu’nun 77’nci maddesine göre tartışmamız gerekiyor. 77’nci maddenin
gerekçesine mutlaka bakmanızı öneririm. Burada Nürnberg Statüsü’nün 6/(c)
maddesinden esinlenilmiştir, kaynaklarda bu var. İlk defa insanlığa karşı suç,
siyasi operasyonlar Nürnberg Statüsü’nde geçmiştir. Burada sonrasında, Roma
Statüsü’nde uluslararası hukukun temel kurallarının ihlali sonucu hapsetme veya
fiziksel özgürlüğün başka biçimlerde ciddi olarak kısıtlanması insanlığa karşı
suç olarak tanımlanmıştır; 7/(1). Bu arada, suçun failini, tutuklama kararı
verenlerin mutlaka tutuklamaya yetkili olup olmaması da önemli değildir. Yani
tutuklama kararı veren hâkimler dışında tutuklama kararı verilmesini sağlayan
kişiler de fail olabilir.
Değerli
milletvekilleri, bu, sizi doğrudan ilgilendiriyor. Siyasi operasyonlarda Türk
Ceza Kanunu’nun 77’nci maddesine göre sistematik, planlı siyasi saiklerle
yapılan operasyonlar insanlığa karşı suçtur ve bunun için savcı ve hâkim olmak
gerekmez, bunu destekleyenler de aynı suçun faili olabilir. Yani bugün
vereceğiniz oylarla aslında insanlığa karşı işlenen suçlara imza atıyor
olabilirsiniz; bunu hatırlatmak istiyorum.
Günümüzden
bin yıl daha geriye bir gidip baktığımızda, 1215 yılındaki Magna Carta’yı
anmadan geçmek istemiyorum gerçekten. 
ÖZGÜR
ÖZEL (Manisa) – Kâtip üye yerini aldı.
MERAL
DANIŞ BEŞTAŞ (Devamla) – Sayın Özel, “özgürlük” kavramı nasıl tanımlanmış bir
dikkatinizi çekmek isterim.
Sayın
Özel, buyurun, söyleyin.
ÖZGÜR
ÖZEL (Manisa) – Yok, yok, Tutanak Hizmetleri kâtip üye değişimini tutanağa
geçmiyor, o hizmeti de biz veriyoruz artık.
MERAL
DANIŞ BEŞTAŞ (Devamla) – Ben de Magna Carta’yı tam size okuyordum. 1215’te çok
güzel bir tespit yapmış -bugünle kıyaslayınca binlerce yıl önceyi, aradaki
farkı görüyoruz- şöyle diyor: “Özgür hiç kimse kendi benzerleri tarafından ülke
kanunlarına göre yasal bir şekilde muhakeme edilip hüküm giymeden
tutuklanmayacak, hapsedilmeyecek, mal ve mülkünden yoksun bırakılmayacak, kanun
dışı ilan edilmeyecek veya hangi şekilde olursa olsun zarara uğratılmayacaktır.”
1215, değerli arkadaşlar. 2017, bugün milletvekilleri hüküm giymeden
cezaevindeler, belediye eş başkanları hüküm giymeden cezaevindeler. Magna
Carta’dan bugüne, ne kadar geriye gittiğimizi herhâlde söylememe gerek yok bu
kıyastan sonra.
HDP
Grubu da oldukça diri olarak burada bulunuyor. Ayşe Acar görünmüyor ama böyle,
uyumak üzere sanki.
BAŞKAN
– Sayın Danış Beştaş, lütfen sataşmayın, Genel Kurula hitap edin.
MERAL
DANIŞ BEŞTAŞ (Devamla) – Sataşmayayım değil mi? Kimse bana sataşmayınca ben
sataşıyorum.
AYŞE
ACAR BAŞARAN (Batman) – Sataşma var, daha sonra ben cevap vereceğim.
MERAL
DANIŞ BEŞTAŞ (Devamla) – Filiz Hanım, oldukça dinç görünüyor ama böyle devam
edebiliriz arkadaşlar herhâlde. 
BERDAN
ÖZTÜRK (Ağrı) - Sabaha kadar devam edebiliriz.
MERAL
DANIŞ BEŞTAŞ (Devamla) – Tamam.
Şimdi,
sizi biraz günümüze getireceğim, sonra da 1994’e götürmek istiyorum sizi, 2
Mart 1994 ama ondan önce, şu güncel siyasete dair çok önemli bir gündemimiz var
ama o notumu bulursam tabii bu arada. 
Şimdi,
değerli milletvekilleri, gerçekten, “dokunulmazlıkların kaldırılması” deyince
son dönemde siyasi gelişmelerden bağımsız değerlendirmememiz gerekiyor çünkü
HDP’ye yönelik operasyonlar bütün hızıyla devam ediyor, hiçbir şekilde bu
operasyonlar hızından hız kaybetmiyor. Şimdi, bununla ilgili, en son bu
kürsüden daha önce de ifade etmiştim ama o konuya geçmeden önce ben... Notlarım
biraz fazla, o yüzden karıştırdım galiba. 
BAŞKAN
– Bence kalmadı, hepsi herhâlde orada, bütün notlarınızı ifade ettiniz. 
MERAL
DANIŞ BEŞTAŞ (Devamla) – Yo, yo, var, az kaldı. 
Orada
dosya kalmış mı acaba ya?
BAŞKAN
– Sayın Danış Beştaş, bir hukukçu olarak, bir hakkın iyi niyetle korunması, bir
hakkın suistimal edilmemesi, makul surette kullanılması gerektiğini en iyi
bilenlerden birisiniz. 
MERAL
DANIŞ BEŞTAŞ (Devamla) – Ben, emin olun, kendimi de...
Tabii
ki, tabii ki... 
Yo,
emin olun, kötüye kullanmayacağım, o konuda emin olabilirsiniz. 
BAŞKAN
– Ama ayinesi iştir kişinin. 
MERAL
DANIŞ BEŞTAŞ (Devamla) – Dosya yok mu orada ya?
BAŞKAN
– Lütfen, toparlayalım artık. 
MERAL
DANIŞ BEŞTAŞ (Devamla) – Şimdi, Değerli Başkan...
Ya,
bu imkânsız bir şey, benim notlarımda vardı. 
BAŞKAN
– Burada bulunan herkes “İnşallah notlarını bulamaz.” diye dua ediyordur diye
düşünüyorum. 
MERAL
DANIŞ BEŞTAŞ (Devamla) – Notlarımı arkadaşlar bulacaklar. 
Şimdi,
ben basın şeylerini gösterdim ama bir de bunlar var, atlamayayım. Faysal
Sarıyıldız hakkında sadece o haberler yok, basın özetlerini de aslında
hazırlamıştık ve böylece, gerçekten buna ilişkin…
BAŞKAN
– Bence toparlandı artık, öyle görünüyor, zorlamayalım.
MERAL
DANIŞ BEŞTAŞ (Devamla) – Yo, yo, henüz toparlanmadı. 
BAŞKAN
– İsterseniz gidin yerinize, bir bakın notlarınıza, gelin. Biz bekliyoruz nasıl
olsa. 
MERAL
DANIŞ BEŞTAŞ (Devamla) – Gerçekten mi? 
BAŞKAN
– Ne yapalım?
MERAL
DANIŞ BEŞTAŞ (Devamla) – Bakabilir miyiz?
FİLİZ
KERESTECİOĞLU DEMİR (İstanbul) – Biz çok bekledik Sayın Başkan. 
BAŞKAN
– Ama bu kadar kimse beklemedi. Şu anda, bu kadar kimse beklememiştir. 
SERKAN
BAYRAM (Erzincan) – Hakkın suistimali, hakkın. 
FİLİZ
KERESTECİOĞLU DEMİR (İstanbul) – Hâlâ duruşma günleri belli değil, biliyor
musunuz? Selahattin Demirtaş’ın hâlâ duruşma günü belli değil. Çok bekledik,
hâlâ bekliyoruz. 
HAYDAR
AKAR (Kocaeli) – 1994’ü anlatın. 
MERAL
DANIŞ BEŞTAŞ (Devamla) – Neyi anlatalım?
HAYDAR
AKAR (Kocaeli) – 1994’ü anlatın. 
MERAL
DANIŞ BEŞTAŞ (Devamla) – 1994’ü anlatacağım zaten. 
BAŞKAN
– Neyse… Allah’tan, 1215’ten geldiniz 1994’e. 
MERAL
DANIŞ BEŞTAŞ (Devamla) – 1215’ten geldim, hiç korkmayın, o konuda hiçbir sıkıntı
yok. 
Şimdi,
değerli milletvekilleri, 1994’te, gerçekten, aynen bu geceki gibi,
milletvekilleri oturmuş ve yapılan savunmaları dinlemişler. O dönemden elimde
çok veri var, bütün tutanakları, kayıtları çıkardım aslında fakat birkaç
muhalefet şerhini özellikle ilginize sunmak istiyorum gerçekten. 
Hangi
muhalefet şerhiyle başlayayım? Mümtaz Soysal’la başlayayım. Karşı oy yazısı,
kısa bu, şöyle diyor: “Yasama dokunulmazlığı kurumunun başlıca iki amacı
vardır. Birincisi, milletvekillerinin olur olmaz vesilelerle yasama
görevlerinden alıkonulmalarını önlemek, ikincisi de bu görevlerin toplumda
büyük çoğunlukça benimsenen görüşlere ve hatta değerlere karşı
sürdürülebilmesini sağlamak. Çünkü görüşler ve değerler zaman içinde
değişebilir ve farklı görüşlerle, değerleri Parlamento içinde temsil etmek de
milletvekillerinin ödevidir. Dokunulmazlığı kaldırma kararları özellikle bu
ikinci amaca ters düştüğü için karşıyım.” 
Rahmetli
Erdal İnönü’nün bir muhalefet şerhi var, burada diyor ki: “23 Aralık Perşembe
günü yapılan toplantıda 4 milletvekilinin dokunulmazlıklarının kaldırılması
önerisine karşı oy verdim çünkü ilke ve pratik açılarından bu
dokunulmazlıkların kaldırılmasının yanlış olduğuna inanıyorum. İlke açısından,
her zaman savunageldiğim ilke, düşünce özgürlüğünün demokrasi ve daha genel
olarak insan yaşamının temel bir niteliği olduğudur. Bu bakımdan, düşünce suçu
diye bir şeyin demokrasilerde olmaması gerektiğini, zararlı fikirlerin de
söylenmesinden korkulmamasını, zararlı fikirler söylenmeden hangi fikirlerin
doğru ve yararlı olduğunun anlaşılamayacağını, bu yapılmadan sağlıklı
fikirlerin toplumca içtenlikle benimsenemeyeceğini her zaman ve fırsatta öne
sürdüm.”
“Dokunulmazlıkları
kaldırılması önerilen milletvekillerinin sözle ve yazıyla açıkladıkları fikirlerine
hiçbir şekilde katılmıyorum. Bu fikirler yanlıştır, zararlıdır, gerçeğe uymayan
yorumlarla doludur ama milletvekillerinin bu yanlış fikirleri söyleme olanağını
zorla ortadan kaldırırsak bu fikirlerin yanlışlığını vatandaşlarımıza gönül
rahatlığıyla kabul ettiremeyiz. 
Pratik
açıdan, hepimizin ortak amacımız olan vatanın bütünlüğünü koruma davasına, bu
dokunulmazlıkların kaldırılması nasıl katkı yapar? Yararları mı, zararları mı
daha fazla olur? Hem kısa vadeli hem uzun vadeli bütün olası etkileri düşündüğümde
zararın yarardan daha çok olacağını görüyorum. Saygıyla bilginize sunarım.”
diyor. Bu, başka bir muhalefet şerhiydi. 
Cemalettin
Gürbüz’ün uzun bir muhalefet şerhi var, Amasya, birinci hazırlık komisyonu
üyesi; bir paragrafını paylaşmak istiyorum: “İnkârı da yapılan bu münferit
davranışların bölgedeki tüm insanları temsilcisiz bırakabilecek şekilde çözüme
kavuşturulmaya çalışılmasının doğru olup olmayacağı konusunda titiz olmalıyız.
Oralarda yapılabilecek yeni bir seçimde ya da ara seçimde seçilecek
temsilcileri bizim belirleyebilmemiz veya istediğimiz yapı ve düşüncede
insanları seçtirebilmemiz gibi bir konumumuz yoktur. Seçimde gösterdikleri
iradeye, demokrasi içerisinde belli önemi ve saygıyı gösteregeldiğimiz
inancının zayıflaması konuyu yeni boyutlara getirebilir. 
Ana
hatlarıyla belirtmeye çalıştığım bu düşüncelerle bu aşamada dokunulmazlığın
kaldırılması yönündeki çoğunluk kararına katılamadığımdan muhalefet şerhimi
yazıyorum.” diyor. 
Cemal
Şahin, Çorum Milletvekili, Adalet Komisyonu Başkanı o dönemde... 
Bunlar
çok önemli Sayın Başkan, emin olun, tarih 1994…
BAŞKAN
– Onları çoğaltarak tüm milletvekillerine dağıtabiliriz.
MERAL
DANIŞ BEŞTAŞ (Devamla) – 1994 yılından size muhalefet şerhlerini getirdim. Yani
yirmi üç yıl sonra böyle bir gündemle toplanmışız ve o dönemin bize ışık olması
lazım, tersten okumak lazım. O dönemde bile bu kadar…
BAŞKAN
– Onlar, dokunulmazlığı kaldırırken okunsaydı daha iyiydi herhâlde.
MERAL
DANIŞ BEŞTAŞ (Devamla) – İşte, o zaman okunamamış maalesef, şimdi okunuyor.
BAŞKAN
– Lütfen, toparlayalım artık, yeni güne girdik.
MERAL
DANIŞ BEŞTAŞ (Devamla) – Girdik mi yeni güne?
BAŞKAN
– Girdik, yeni güne girdik. Tam 2 saat, 19 dakika, 35 saniye şu anda. 
MEHMET
HABİB SOLUK (Sivas) – Buçuğa tamamlayalım.
MERAL
DANIŞ BEŞTAŞ (Devamla) – Bakalım, tamamlarız.
Bu
muhalefet şerhleri bize bir şey anlatıyor. O dönemde de aslında Meclisin aynı
fikirde olmadığını, çok farklı görüşlerin olduğunu ve 1994 yılında bile
milletvekillerinin dokunulmazlıklarının kaldırılmasının Türkiye’deki gelişmelere,
siyasi olaylara bu kadar damgasını vurduğunu çok iyi biliyoruz. 1994’te ne
oldu? Milletvekilleri cezaevine konuldu. Leyla Zana, Hatip Dicle, Orhan Doğan,
Selim Sadak on yıl cezaevinde kaldılar; basit değil, on yıl yani hayatın çok
önemli bir bölümü. Sonra, Avrupa İnsan Hakları Mahkemesi bu kararı bozdu ve
adil yargılanmadıklarına hükmetti. Kürt meselesi mi çözüldü? Hayır. Demokratik
siyaset güçlendi mi? Hayır. Demokrasi bir adım ileri gitti mi? Hayır. Şiddet
bitti mi? Hayır. Kürtler boyun eğdi mi? Hayır. Bu vesileyle, artık Kürtlerin
hak ve özgürlükleri talep etmeleri önlenebildi mi? Hayır. Kürt meselesi hâlâ
çözüm bekliyor mu? Evet. Peki, 1994’te on yıl tutuklu kalmaları ve
dokunulmazlıklarının kaldırılması hiçbir şeyi çözmemişken aynı yöntemle ve çok
daha vahim bir şekilde, sistematik bir hâle getirerek bizim bugün bunu
görüşmemiz Türkiye tarihinde bir ileri bir geri gittiğimizin kanıtıdır,
ilerleyemiyoruz, geriye doğru gidiyoruz. Demin okuduğum tutanaklar aslında bunu
gösteriyor. İşte bu nedenle, 2 Mart 1994 Kürtlerin hafızasına “DEP depremi”
olarak, “DEP darbesi” olarak geçti, onlar için 12 Eylül darbesinden, 28 Şubat
muhtırasından hiçbir farkı yoktur. İşte bugün, darbe mekaniklerinin ve Kürtlere
karşı olan tahammülsüzlük söylemlerinin ayyuka çıktığı dönemlerde de hep bu
uygulamalar devam etti, sadece uygulayanlar farklılaştı; o dönem DYP
iktidardaydı şimdi AKP iktidarda. Dokunulmazlıkları kaldırılan kim? O dönem DEP
milletvekilleri, muhalefet partisinden, onlar Kürt’tü, şimdi HDP bir Türkiye
partisi olarak bütün farklılıkları içinde barındırıyor, Kürt, Türk, kimlik,
inanç ayrımı yapmıyor ama yine Kürt meselesinin çözümünü önüne koyduğu için,
demokratik siyaseti öncelediği için, Kürtlerin eşit ve özgür yurttaşlık
taleplerini kendi programına koyduğu için bu saldırılarla karşı karşıyadır.
Bunun başka bir izahı zaten olamaz.
Şimdi,
1993’te ne diyorduk? “Çiller-Ağar konsepti var.” diyorduk, kamuoyunda sıkça
bilinen bir sözdür bu ve o zamanlar siyasal yaşantıda en fazla çalkantının
olduğu yıllardı gerçekten. Hatırlarsak, Turgut Özal’ın ani ölümü sonrasında
Başbakan Demirel’in Cumhurbaşkanı olarak Köşk’e çıkması, SHP lideri Erdal
İnönü’nün aktif siyasetten çekilmesi bir çatlağa yol açmıştı ve unutmayalım ki
o dönemde… Bu arada, Sevgili Mehmet Sincar’ı da saygıyla, rahmetle anmak
istiyorum. 4 Eylül 1993’te DEP Mardin Milletvekili Mehmet Sincar Batman’da
katledildi ve o saldırıdan Nizamettin Toğuç yaralı olarak kurtulmuştu ve
maalesef, aynen bu dönem olduğu gibi –sadece bir kıyası hatırlatmak istiyorum-
DEP’e yönelik saldıralar da tıpkı, bugün HDP’ye yönelik saldırılarla büyük bir
benzerlik gösteriyordu. Şimdi, DEP’ten HADEP’e, DTP’ye, HDP’ye baskıları
uygulayanların kimliği, siyasi kimliği değişti ama uygulamalar maalesef
değişmedi. Yani hatırlarsak HADEP Genel Başkanı Murat Bozlak ve partinin genel
merkez yöneticileri üç defa tutuklandılar, üç buçuk yıl hapis yattılar, HADEP
kapatıldı, sonra DEHAP kuruldu, DTP kuruldu ve o günden bugüne geldik. Sonra,
KCK operasyonlarıyla Kürt siyasetçileri yine tasfiye edilmeye çalışıldı. Hatta
hatırlarsınız, Sayın Ahmet Türk ve Aysel Tuğluk’un o zaman vekillikleri de
düşürülmüştü ve maalesef, Türkiye tarihinde bir ileri bir geri gitmeye devam
ediyoruz. 
Peki,
KCK operasyonları nasıl oldu? Burada çok anlattık, 2009’da başlayan demokratik
siyasete yönelik operasyonlar aslında yine bir sistematik dâhilinde devam
ettirildi ve o uygulamanın en önemli boyutu şudur ki: KCK operasyonlarında
kararı veren hâkim ve savcılar Fetullahçılıktan, terör örgütü üyeliğinden
tutuklandılar ama KCK operasyonlarından yargılananlar ceza almaya devam ediyor
yani kendilerini yargılayanlar terör örgütü üyeliğinden yargılanıyor ama
yargılananlar aklanmıyor, beraat etmiyor. Nasıl bir farkla? Eğer Balyoz davası
sanığıysanız beraat ediyorsunuz ya da Ergenekon davası sanığıysanız yine beraat
ediyorsunuz. Daha doğrusu, özetle, HDP’li değilseniz, Kürt değilseniz
Fetullahçı hâkim ve savcıların yaptığı yargılamalardan aklanabilirsiniz ama söz
konusu olan HDP’yse, Kürtlerse cemaat ve iktidar uyuma, ittifaka, birlikte
yönetmeye ve iktidara devam ediyorlar.
Şimdi,
burada baskılar gerçekten HDP’ye kadar aralıksız devam etti. Burada, Kürt
meselesinin çözümü konusunda, özellikle şu anda yaşadıklarımızın hepsinin temel
dayanağı Kürt meselesinin çözülmemesiyle ilgilidir ve şiddet politikasının
bilerek devam ettirilmesiyle ilgilidir. Neden? Çünkü şu anda bu fezlekelerle,
bu dokunulmazlıkların kaldırılması talebiyle yapılmak istenen “Demokratik
siyaseti bitirelim.” Peki, demokratik siyaset bitince ne olacak? Gerçekten bir an
düşünelim, HDP kapatıldı, hepimiz cezaevine girdik, hepimiz ceza aldık,
hepimizin milletvekilliği düşürüldü, parti fiilen işlevsiz hâle geldi -bunu
başaramayacaklar tabii, o ayrı bir şey- bir an için varsayalım, ne olacak?
Türkiye’de demokrasi ya da özgürlükler tahkim mi edilmiş olacak? Huzur mu
olacak, ekonomik gelişmeler mi büyüyecek yoksa Türkiye Avrupa Birliğine daha
koşar adım mı gidecek? Dış politikamız mı düzelecek? Öyle bir şey yok. Ya,
HDP’nin değerini bilmiyorsunuz. Biz burada şiddetsiz bir çözüm için mücadele
ediyoruz, hayatımızı ortaya koyan insanlarız: Yeter ki bu ülkede daha fazla
ölüm olmasın, Kürt meselesi eşit ve özgür yurttaşlık temelinde çözülsün, Alevi
meselesi çözülsün, kadın hakları meselesi çözülsün, çevre meselesi çözülsün,
gençliğin temsiliyeti sağlansın, bu ülkede her türlü ayrımcılık son bulsun,
Süryanilerin el konulan malları, vakıfların malları iade edilsin. Biz tam
demokrasiyi savunuyoruz. Bize yönelik baskı arttıkça şiddet paralel oranda
artar; bu, işin doğasında vardır, siyasetin doğasında vardır. Siz halkın bize
güvenini yok ederseniz... Şimdi, halka şöyle bir cümle söylettiğinizi varsayın:
“Yani ne yapalım, biz milletvekili seçtik, çalışamıyor, onu tutukladılar, o
zaman ben dağa giderim.” Demiyorlar mı sanıyorsunuz? Diyorlar. Demokratik
siyasete baskılar arttıkça başka çareler aranır, bu işin diyalektiğinde vardır.
Ve bu nedenle, bu söylediklerimizi lütfen, zaman gecikmeden gerçekten,
ciddiyetle düşünelim. Ama ne var ki önümüzdeki tablo çok daha ağır. Mesela, bu
HDP’ye yönelik topyekûn saldırılardan bir tanesi de geçenlerde Eş Başkanımız
Demirtaş hakkında Erdoğan’ın “terörist” şeklindeki suçlamasıydı. Korkunç bir
şey, buradan başka arkadaşlarımız da ifade etti ve bunu niye anlatıyoruz? Çünkü
bunun peşini bırakamayız, bırakmayız. Biz HDP olarak Eş Başkanımıza “terörist”
denmesini, yasa dışı ilan edilmesini kabul etmeyiz, kabul edemeyiz. Biz o
Başkanın, o partinin milletvekilleriyiz, eğer o teröristse biz de teröristiz,
biz teröristsek bize oy veren seçmenler de terörist. Peki, terörizmin tanımı
nedir? Nasıl böyle bir cüret ve hadle bu söyleniyor ve hâlâ bu yalanlanmadı,
hâlâ bu cümle geri alınmadı? Bu iftiranın peşini kesinlikle bırakmayacağız. 
Şimdi,
bu tabii ki Sarıyıldız’la ilgilidir, Tuğba Hezer Öztürk’le ilgilidir, tüm HDP’yle
ilgilidir. Çıta gitgide yükseltildi, yükseltildi, yükseltildi, HDP’ye yönelik
saldırılar en son terörizme kadar vardırıldı. Ya el insaf! Biz buradayız,
elimizde silah mı var? Biz şiddeti mi savunuyoruz? Biz, canhıraş bir şekilde…
Bu ülkede demin grubumuzun kaç parçaya bölündüğünü söyledim. Bizim eş
başkanlarımız içerideyken, milletvekillerimiz hapisteyken biz gelip
Parlamentoya oturuyorsak bunun değerini bilin, bu çok değerlidir. Biz
sineyimillete de dönebilirdik, bütün umudu koparabilirdik çünkü demokratik
siyasete ve vekâlete güven kalmamış. Biz, o güveni tekrar tesis etmeye
çalışıyoruz, halka bunu anlatıyoruz, “Aman demokratik siyaseti bırakmayalım,
aman demokratik siyaseti, özgürlük mücadelesini yürütelim, bunu hak etmiyoruz.”
diyoruz. Biz bunu anlattıkça işte bu açıklama gibi açıklamalar oluyor. Biz
çağrı yaptık, bir daha yapıyoruz. Varsa Sayın Erdoğan’ın elinde bir delil,
savcılara vermesi gerekiyor. Peki, burada, yaptığı açıklamada gerçekten… “Onun
nice suçları var.” dedi. Bu nice suçlar… Hani ben dedim ya savcılar ile Erdoğan
arasında kırmızı bir hat var, özel bir hat. Çünkü nedense aynı cümleleri aynı
dönemde sarf ediyorlar. Ama şimdi açıklamadı, savcılarla arasında bir sorun
oluştu demek ki çünkü ortada suç yok. Daha Demirtaş mahkemeye çıkmadı. Çıktığı
davaların hepsi tutuksuz olduğu davalar. 4 Kasımdan bu yana mahkemeye çıkmadı.
Hakkâri Milletvekili Selma Irmak, bütün ısrarlarına rağmen daha mahkeme önüne
çıkamadı. Sebahat Tuncel çıkmak istedi, bir kere Malatya’ya gitti. Kışanak’ı
çıkarmadılar. Gülser Yıldırım Mardin’de duruşmaya çıkamıyor. İdris Baluken
Diyarbakır’daki duruşmasına ısrarla gitmek istiyor, çıkarılmıyor. Çağlar
Demirel Diyarbakır’daki duruşmasına gitmek istiyor, çıkarılmıyor. Bir Abdullah
Zeydan getirildi istisna olarak Edirne’den. Diğer milletvekillerimiz ve eş
başkanlarımız “Yargıya gidip savunma yapalım, açıklayalım bunları.” Diyorlar;
“Bu konuda kesinlikle SEGBİS dışında beyanda bulunamazsınız.” deniyor. Peki “Bu
suçu açıkla.” diyoruz. Ama açıklamazsa, Erdoğan’a şunu söylüyorum bir hukukçu
olarak: Şu suçları işliyorsun diyorum. Türk Ceza Kanunu’ndaki üç suçtan
yargılanacak. O kendisi itiraf ediyor. Birincisi: Türk Ceza Kanunu 271’deki suç
uydurma düzenlemesi, üç yıla kadar hapis cezası var. Suç yoksa, suç uyduruyorsa
hapis alması lazım madem öyle. İkincisi: Türk Ceza Kanunu’nun 288’inci
maddesinde adil yargılamayı etkileme maddesi var; o da para cezası. Türk Ceza
Kanunu’nun 283’üncü maddesi var; TMK yasasına göre suçu ve suçluyu saklamak.
Mademki suçu biliyor, suçluları da biliyor, bugüne kadar niye sustu? Gerçekten,
açıklamaya davet ediyoruz ve bunun cezası da on yıla kadar hapis cezası. Şimdi
ben, Eş Başkanımızın yaptığı çağrıyı grubumuz adına bir kez daha söylüyorum:
Gerçekten, ne belge varsa elinizde lütfen, savcılara verin, lütfen. Vermezseniz
eğer, bu durumda iftiracı oluyorsunuz, yalan atmış oluyorsunuz. Çünkü belge
varsa… Yoksa zaten o bir iftiradır yani bunun bir zemini yoktur. 
Şimdi,
bununla ilgili bir de şöyle bir şey diyor yani çok dikkat çekici bir mesele,
G20’de Sayın Erdoğan yaptığı konuşmada diyor ki… Demirtaş için söylediği hiçbir
şey doğru değil zaten, bunu biliyoruz, bunun zemini yok. Sayın Demirtaş’a
rakibi olarak, öç alma duygusuyla, rövanşist duygularla yaklaşıyor. Şimdi ben
hangisini düzelteyim? Diyor ki Erdoğan: “53 Kürt kardeşim.” diyor. Söylediği
hiçbir şey doğru olmadığı gibi, bu da doğru değil. Niye? Eğer kardeşi olarak
Kürtleri görseydi müzakere masasını devirmezdi. Eğer Kürtleri kardeşi olarak
görseydi “Kobani düştü, düşecek.” demezdi. Eğer Kürtleri kardeşi olarak
görseydi, olsaydı Erdoğan, Roboski katliamının sorumluları şu anda cezaevinde
olurdu, takipsizlik kararıyla aklanmazlardı. Roboski katliamı, Türk savaş
uçaklarının Kürt köylülerini bombalaması sonucu gençlerin ölümüdür. TSK
uçaklarında uçağı kullanan tespit edilip sanık yapılmıyorsa nasıl bir Kürt
kardeşliği oluyor bu? Anıtına bile tahammül edilemiyor. Şimdi, kayyum Roboski
Anıtı’nı yıkmazdı mesela eğer kardeş olsaydı. Kardeşi olsaydı, Cizre’de
bodrumda, 1 yaşındaki bebekler, gazeteciler, kadınlar, gençler yakılmazdı. 
Sen
Kürtlerin kardeşi değilsin Erdoğan. Bunu açıkça söylemek istiyorum. Kürtlerin
neyi olduğunu tarih yazacak. Bu konuda hiç endişelenmemesini tavsiye ederim.
Ama kardeşi olmadığını biz çok iyi biliyoruz. 
Mecliste
üçüncü büyük parti grubunun bir milletvekili olarak burada konuşuyorum ve öyle
bir milletvekiliyim ki eş genel başkanlarım ve milletvekili arkadaşlarım, MYK
üyelerim cezaevinde, rehin durumdalar. “Tutuklu” deyin diyorsunuz ama
tutukluluğun Ceza Kanunu’nda bir karşılığı vardır. Suç vasfı, mevcut delil
durumu; ne bileyim, katalog suç, işte, anayasal meselesi… Ee, Balbay kararı
var; Anayasa’ya aykırı bir şekilde, serbest seçim hakkına aykırı bir şekilde
tutuklama olmaz. Bu, siyasi rehin meselesidir. 
Şimdi,
Demirtaş duruşmaya çıkmak istedi, kelepçe takmak istediniz. Kimse Demirtaş’a
kelepçe takamaz, siz de taktıramazsınız. Başka bir milletvekilimize de bundan
sonra asla ve kata takamazsınız. Biz bunu, sizi bu konuda her yerde teşhir
ederiz. Siz kelepçe takmaya teşebbüs etmekle aslında düzeyinizi ve hıncınızın
ne kadar basit koşullarda oluştuğunu göstermiş oluyorsunuz. Demirtaş’ın kelepçe
takmaması tavrı bizler için, partimiz için, halklarımız için bir onurdur. Tarih
sizin tüm bu hukuksuzluklarınızı, siyaseten yenmeyi başaramadığınız Demirtaş’ı,
Yüksekdağ’ı yargı yoluyla alt etmeye çalışmanızı zulüm sayfalarına yazacak hiç
merak etmeyin. Demirtaş’ın duruşunu, Yüksekdağ’ın duruşunu da onur sayfasına
yazacak, bunu da hiç merak etmeyin. 
Evet,
şimdi daha, şu anda günü belli olmayan, sadece duruşma günü belli olmayan, en
son Ayhan Bilgen’in belli oldu; 8 Ağustos ama Sayın Demirtaş’ın hâlâ duruşma
günü belli değil, diğer milletvekillerimizinki belli oldu. Ama şöyle diyorlar…
Baştan beri gün verilmiyor, çıkarılmıyor. Nedir peki? “Yargılayacağız,
yargılayacağz” diye tutturdunuz. “Hesap vereceksiniz, hesap soracağız.” Tamam.
“Yargılayacağız” dediniz, yargılayın; çıkarın mahkemeye. Çıkmaması için niye bu
kadar uğraşıyorsunuz? Buradan AKP’nin hukuk komisyonlarına da seslenmek
istiyorum: Selahattin Demirtaş’ı mahkemeye çıkarın, size hukuk dersi versin
gerçekten. Kim yargılanacak o mahkeme salonunda, bütün Türkiye ve dünya kamuoyu
görecek. Sen böyle, oturduğun yerden, G20 Zirvesi’nden, bir lideri terörist
ilan edersen ne güvenilirliğin kalır ne inandırıcılığın ne söylediğin sözün bir
kıymetiharbiyesi kalır. Hadi yargılayın, bu hukuk dersini de alın. Ha,
Demirtaş’tan bu kadar da korkmayın. Korktuğunuzu biliyoruz. Korkuyorsanız da bu
kadar belli etmeyin bari. Hani insan bazı şeyleri hisseder ama belli etmez, bu
kadar da bizce belli etmeyin.
Buradan
Sayın Meclis Başkanına da seslenmek istiyorum, Sayın İsmail Kahraman’a: Sayın
Başkanın belki haberi yoktur, dün söyleyecektik fırsat olmadı, Eş Genel
Başkanımız Sayın Demirtaş Anayasa Mahkemesine tutukluluğa itiraz için başvurdu.
Adalet Bakanlığı da bir görüş yazısı iletti. Burada Bakanlık özetle şunu
söylüyor, diyor ki: “Demirtaş’ın tutuklu olması Meclis faaliyetlerine
katılmasına engel değil.” Adalet Bakanlığı bu cevabı vermiş resmî olarak.
Milletvekilleri Demirtaş’ı ziyaret edemiyor. Anayasa değişiklik teklifi için
defalarca başvuru yaptık, grup başkan vekillerimiz önerge verdi “Gelip oy
kullansınlar.” diye; kabul edilmedi. Biz bile avukatlar aracılığıyla
haberleşiyoruz. Adalet Bakanlığı böyle bir görüş söylemiş. Bunun üzerine
Demirtaş da: “Ben SEGBİS yoluyla Meclis grup toplantımı yapmak istiyorum.” dedi
haklı olarak -yani, yasama faaliyetinin bir parçası Mecliste grup toplantısı
yapmaktır, yasama organının çalışmalarına katılmaktır- ve Meclis Başkanlığına
bir dilekçe yazdı avukatlar vasıtasıyla. Bir hafta geçti, Sayın Meclis Başkanı
hâlâ cevap vermedi. Söz konusu kişi bizim Eş Genel Başkanımız Selahattin
Demirtaş’tır. 
BARIŞ
YARKADAŞ (İstanbul) – Araba almakla meşgul, o yüzden yazamamıştır. Araba
alıyor, araba.
MERAL
DANIŞ BEŞTAŞ (Devamla) - Efendim? 
BARIŞ
YARKADAŞ (İstanbul) – Araba alıyor da o yüzden yazamamıştır. Onlarla meşgul şu
an Meclis Başkanı.
MERAL
DANIŞ BEŞTAŞ (Devamla) - Öyle mi? Ne arabası alıyor?
BAŞKAN
– Biraz öne gelin isterseniz, beraber oturup konuşun Sayın Yarkadaş. Niye
müdahale ediyorsunuz?
Buyurun.
MERAL
DANIŞ BEŞTAŞ (Devamla) - Şimdi, Sayın Meclis Başkanı, Demirtaş aynı zamanda
TBMM üyesidir, bu Mecliste 3’üncü büyük grubun başkanıdır, onun dilekçesine
niye cevap vermiyorsunuz? Eğer gerçekten araba alıyorsanız, ayıptır. Sizin
Meclisinizde 12 milletvekili cezaevinde, bugüne kadar milletvekillerinin
cezaevinde olmasıyla ilgili tek cümle sarf etmediniz.
VELİ
AĞBABA (Malatya) – Kime diyorsun?
MERAL
DANIŞ BEŞTAŞ (Devamla) – Sayın Meclis Başkanına. 
Hiçbir
şey demediniz. Ben daha önce de söylemiştim basında biraz komik algılandı
demiştim ki: “Apartman yöneticisi olsa gider daireye der ki, nedir durumunuz?”
Meclis Başkanından söz ediyoruz. İnsan demez mi benim üyem tutuklu ya, niye
tutuklu? Bir peşine düşeyim yani, bir hâlini hatırını sorayım, bunlar benim
üyelerim.
VELİ
AĞBABA (Malatya) – Meclis Başkanı kıyafet deniyor.
MERAL
DANIŞ BEŞTAŞ (Devamla) – Evet, evet, evet. Böyle hiçbir açıklama yok ama burada
bizim sözlerimizi kaba ve yaralayıcı bulmak konusunda oldukça mahir ama ne
söylesek sözlerimiz kaba ve yaralayıcı.
BAŞKAN
– Sayın Danış Beştaş…
MERAL
DANIŞ BEŞTAŞ (Devamla) – Toparlıyorum.
BAŞKAN
– Lütfen...
MERAL
DANIŞ BEŞTAŞ (Devamla) – Yani siz galiba çok yoruldunuz, yoksa ben sabaha kadar
konuşurum.
BAŞKAN
– Hayır, ben yoruldum değil de, her şeyin bir makuliyeti var, siz de çok iyi
biliyorsunuz ki…
VELİ
AĞBABA (Malatya) – Sayın Başkan, Allah size de nasip etsin böyle savunma
yapmayı.
MERAL
DANIŞ BEŞTAŞ (Devamla) – Ama bir söylediğimi bir daha tekrar etmedim. Eğer
varsa...
MUSTAFA
SEZGİN TANRIKULU (İstanbul) – Bence toparlama. 
BAŞKAN
– Tutanakları çıkartırız, sonra bakarız, tekrar olup olmadığını tutanaklardan
anlarız.
MERAL
DANIŞ BEŞTAŞ (Devamla) – Gerçekten mümkün olduğunca farklı konularda…
MUSTAFA
SEZGİN TANRIKULU (İstanbul) – Sayın Başkan, savunma yapıyor, savunma.
BAŞKAN
– Yani bir savunmadan ziyade artık birçok ithama dönüştü. Lütfen, istirham
ediyorum toparlayalım.
MUSTAFA
SEZGİN TANRIKULU (İstanbul) – Sayın Başkan, savunma yapıyor, savunma yapıyor.
“Toparlama” demek bile doğru değil.
BAŞKAN
– Sayın Tanrıkulu, sizinle konuşmuyorum, lütfen.
MUSTAFA
SEZGİN TANRIKULU (İstanbul) – “Toparlama.” demek bile doğru değil Sayın Başkan.
BAŞKAN
– Sizi ilgilendirmez Sayın Tanrıkulu, sizi ilgilendirmez. Ben Sayın Danış
Beştaş’a söyledim.
Buyurun
efendim.
MUSTAFA
SEZGİN TANRIKULU (İstanbul) – Beni ilgilendirir, ben bu Parlamentonun üyesiyim,
ilgilendirir.
BAŞKAN
– Ben sizinle konuşmuyorum, sizi hiç de ilgilendirmez.
MUSTAFA
SEZGİN TANRIKULU (İstanbul) – İlgilendirir. “Toparlama” diyemezsiniz.
BAŞKAN
– Hiç ilgilendirmez sizi.
MUSTAFA
SEZGİN TANRIKULU (İstanbul) – “Toparlama” diyemezsiniz.
BAŞKAN
– Söz vermeden konuşamazsınız Sayın Tanrıkulu.
MUSTAFA
SEZGİN TANRIKULU (İstanbul) – “Toparlama” diyemezsiniz. Burada savunma
yapılıyor.
BAŞKAN
– Sizi ilgilendirmez efendim.
MUSTAFA
SEZGİN TANRIKULU (İstanbul) – Burada savunma yapılıyor. Ben avukatım sen de
avukatsın.
VELİ
AĞBABA (Malatya) – Sayın Aydın, avukatlığı 2007’de bırakmış.
BAŞKAN
– Sizi ilgilendirmez. Savunma yapıyor, toparlayacak savunmasını.
MUSTAFA
SEZGİN TANRIKULU (İstanbul) – Burada savunma yapılıyor, “toparlama”
diyemezsiniz.
MERAL
DANIŞ BEŞTAŞ (Devamla) – Ben de dinleniyorum böylece.
BAŞKAN
– Sizin ne dediğinize mi bakacağım ben? Kusura bakmayın.
MERAL
DANIŞ BEŞTAŞ (Devamla) – Sayın Başkan, bence de gerçekten burada İç Tüzük’te
çok açık yazılan maddelerden bir tanesidir. Siz de takdir edersiniz.
BAŞKAN
– Bakın, 1994’deki dokunulmazlıklarda savunma için ilgili milletvekiline on
dakika süre verilmiş, tutanaklar önümde, aynı görüşme usulüne tabi bu da. Daha
öncekinde en fazla bir saat, bir saatten sonra toparlamış, bitirmiş. Bakın, iki
saat kırk dört dakika oldu, sabırla dinliyoruz, dinleyeceğiz de. 
MUSTAFA
SEZGİN TANRIKULU (İstanbul) – Ne kadar tahammüllüsün! 
BAŞKAN
– Elbette ki savunma yapıyorsunuz ama bakın, İç Tüzük bize her zaman gündeme
daveti emreder. Çoğu kere savunmadan sıyrılıp Cumhurbaşkanına, Meclis Başkanına
her türlü ithamlara varacak şekilde genel bir çerçeve çiziyorsunuz. Evet,
savunma hakkınıza saygı duyuyoruz, mümkün mertebe müdahale etmiyoruz, bir buçuk
saate kadar gitti ama zaman zaman “Toparlayın.” dememde de bir sakıncanın
olmaması gerekir. Sizin de makul bir şekilde bu savunma hakkınızı kullanmanız
gerekiyor.
Teşekkür
ediyorum.
MERAL
DANIŞ BEŞTAŞ (Devamla) – Sayın Başkan, şimdi ben söyleyeyim. İç Tüzük’te açıkça
savunma süresinin sınırlanamayacağı ve savunma konusunda bir sınır olmadığı
açıklanmıştır, yazılmıştır, dercedilmiştir. Ben de İç Tüzük kuralları
çerçevesinde konuşuyorum ve gerçekten söylediğim sözler ve yaptığım konuşmalar
tümüyle savunma sistematiğinin parçalarıdır. Yoksa şu anda Faysal Sarıyıldız
kimdir? HDP’nin milletvekilidir. Diğer milletvekilleriyle farklı ithamlara
maruz kalıyorlar. Bu bütünlük içinde açıklamak durumundayım.
Ama
1994’te on dakikaysa bugün üç saat olduysa demek ki çok ilerlemişiz yani bu da
ayrı bir ironi gerçekten. 1994’ten bugüne eğer bunu aldıysak söyleyecek bir söz
yok.
MAHMUT
TOĞRUL (Gaziantep) – Bir tek zamanı almışız ama kafa aynı kafa.
MERAL
DANIŞ BEŞTAŞ (Devamla) – Zaman kazanmışız yani tarihsel olarak savunma hakkı
konusunda epey kazanımlarımız olmuş.
BAŞKAN
– Buyurun, lütfen tamamlayalım artık. Süre tahdidi koymadık ama makul bir
sürede de tamamlayalım inşallah.
MERAL
DANIŞ BEŞTAŞ (Devamla) – Şimdi, Sayın Meclis Başkanına sözlerimi toparlıyordum,
kendisine şu çağrıyı yapıyoruz: Daha fazla görmezden gelemezsiniz. Gerçi ne
cevap vereceğinizi aslında tahmin ediyorum, biz biliyoruz ama kayıtlara bir
girsin, tarihte yer alsın istiyorum. Gerçekten, Adalet Bakanına da diyoruz ki:
“SEGBİS’le Demirtaş’ı grup toplantısına bağla çünkü Adalet Bakanı olarak
verdiğin görüş bunu emrediyor, bunun gereğini yerine getirmeniz gerekiyor.”
Şimdi,
değerli milletvekilleri, toparlayacak olursam, ben savunmamda şöyle bir çerçeve
çizmeye çalıştım, şu anda devamsızlık sebebiyle önümüze gelen dosyaların arka
planında devamsızlık mesnedi yok aslında. Bu, uzun süredir hazırlanan,
toparlamak adına söylüyorum, bir siyasal planın bir parçası. Faysal
Sarıyıldız’la ilgili gösterdiğim gazete haberleri, bu konuda yapılan
konuşmalar, ithamlar, hepsi aslında bunun altyapısını oluşturuyor. Tabii ki bu
aynı zamanda Halkların Demokratik Partisine yönelik saldırılardan bağımsız da
değil. Türkiye tarihinde hiçbir dönem yoktur ki Meclis bu kadar itibarını
kaybetsin. Hiçbir dönemde Meclisin 12 milletvekili cezaevinde değildi. Ve
üstüne üstlük, dışarıda olan milletvekilleri de bizler de bu saldırılardan her
gün nasibimizi alıyoruz. Mesela, Siirt Milletvekilimiz Besime Konca, hukukçu
arkadaşlar lütfen dikkat etsinler, propaganda fiilinden üç defa tutuklandı,
aynı dosyadan. Propaganda fiilinin cezası bir yıldır, normalde on ay verilir,
erteleme kapsamındadır, paraya çevrilir. Her seferinde tahliye oldu, başsavcı
itiraz etti, tekrar tutuklandı, tekrar, üçüncü kere oldu ve yerel mahkeme iki
yıl altı ay ceza verdi, Batman. İstinaf mahkemesine gitti, kaç günde onaylandı
biliyor musunuz? Üç günde. Üç günde bir milletvekiline verilen ceza tasdik
edildi. 
SALİH
CORA (Trabzon) – İstinaflar hızlı çalışıyor. 
MERAL
DANIŞ BEŞTAŞ (Devamla) – Çok hızlı çalışıyor, milletvekili olunca daha da hızlı
çalışıyor, HDP milletvekili olunca 1 kat daha hızlı çalışıyor vesaire vesaire,
kadın olunca galiba biraz daha hızlı çalışıyor, böyle bir hız şeyi var yani,
doğru, bir aritmetik var orada. 
Grup
Başkan Vekilimiz Ahmet Yıldırım Cumhurbaşkanına hakaretten bir yıl üç ay ceza
aldı. Şaka gibi geliyor değil mi? Hakaretten… Ve aynı “Padişah bozuntusu”
sanırım kelime, hatırlamıyorum ama bir kavram, ondan bir sürü kişi beraat etmiş,
Kılıçdaroğlu, başka milletvekilleri çünkü eleştiri kapsamında, kararlar da var
ve 53 uygulanmış. Niye? Milletvekilliğini düşürmek için Urfa Vekilimiz İbrahim
Ayhan hakkında attığı “tweet” sebebiyle, bir anma “tweet”i sebebiyle bir yıl üç
ay ceza verildi. 
MUHARREM
ERKEK (Çanakkale) – Size pozitif ayrımcılık yapılıyor. 
MERAL
DANIŞ BEŞTAŞ (Devamla) – Evet, evet, pozitif yani mahkemeler bize çalışıyor bu
ara, hızla mahkûmiyet kararı vermek için büyük bir aceleleri var. Garip bir
şekilde öyle bir hâle geldi ki bu yargılamalarda… Mesela, Çağlar Demirel ve
Abdullah Zeydan vekillerimiz Diyarbakır’da aynı gün, ara kararlar tekemmül
ettirilmeden, hızla biri sekiz yıl bir ay, Çağlar Vekilimizin ceza miktarını
bir an unuttum…
FİLİZ
KERESTECİOĞLU DEMİR (İstanbul) – Yedi buçuk yıl. 
MERAL
DANIŞ BEŞTAŞ (Devamla) – …yedi buçuk yıl ceza aldı. Bunu niye söylüyorum?
Tutuklu arkadaşlar tutulmaya devam ediyor, dışarıdaki arkadaşlara bu şekilde
ceza kararları veriliyor. Biz buradaki hedefi saptayamadık. İktidar, acaba HDP
Grubunun tümünü bu şekilde cezalandırarak, milletvekilliğini düşürerek partiyi
fiilen kapatmak mı istiyor? Bu soruyu doğrudan savunma adına soruyorum. Bizim
hesabını veremeyeceğimiz hiçbir fiil yok. Biz ne rüşvetten ne hırsızlıktan ne
başka bir suçtan yargılanıyoruz. Bize yönelik ithamların tümü siyaset yapmakla
ilgili, demokratik siyaseti kullanmamızla ilgili. Bizimle ilgili davaların tümü
parti faaliyetlerimizdir; “Nevroz” kutlamasıdır, 8 Marttır, parti
mitingleridir, yaptığımız basın açıklamalarıdır, düşünce açıklamalarıdır ve
yani milletvekilleri ne yaparsa biz de onu yapıyoruz. Emniyet müdürleriyle
görüşmemiz bile suç. 
Şimdi,
böyle bir ortamda, 11 arkadaşımız içerideyken, 3-5 arkadaşımız ceza almışken,
diğer yargılamalar devam ederken bir de devamsızlık sebebiyle alelacele önümüze
2 düşürme dosyası geldi. Tabii, bu arada Eş Başkanımız Figen Yüksekdağ ve
Diyarbakır Milletvekilimiz Nursel Aydoğan’ın vekilliği de düşürüldü. 2
arkadaşımızın daha vekilliği düşürülürse 4 arkadaşımızın vekilliği düşmüş
olacak. Bu öylesine bir mesele değil. Milletvekilliğini sadece halk geri
alabilir. Halk yetki vermiş, halk oylarını vermiş, desteğini vermiş. Ne için
vermiş? Beni temsil edin demiş. Ama burada iktidar partisinin siyasi emelleri
uğruna, siyasi istikbali uğruna bir partiyi yok etme emri aldığı için yargı, bu
iş tıkır tıkır yürüyor. Bunu durdurmamız lazım. Parlamentonun itibarına, halkın
iradesine sahip çıkılması lazım.
Değerli
milletvekilleri, bu sizin elinizde. Gerçekten buna karşı tutum almak bizim
elimizde. Her birimiz vekiliz. İktidar partisi vekillerinin burada olmasını çok
arzu ederdim gerçekten çünkü vereceğiniz her oy, sizin halk iradesine ve millet
iradesine ne kadar önem verdiğinizin, birlikte nasıl kurtulacağımızın yol
haritası da olacak. Ama maalesef iktidar partisinden çok çok az sayıda, 10-12
arkadaşımız burada. Oy kullanırken neye göre oy kullanacaklar çok merak
ediyorum. Sabah, Akşam, Yeni Şafak, Akit gazetelerinin attığı manşetlere göre
karar vereceklerse büyük bir tarihsel yanlışa imza atmış olacaklar. Gerçekten
öyle bir imza olacak çünkü onlar yalan manşetler. Bizim elimizde bunun doneleri
var, bunun ispatları var. 
Bu
siyasi saldırı, bu siyasi operasyonlar, yargılamalar tümüyle -demin anlattığım
gibi- siyasi saikle yapıldığı için ve bir hedefe yöneldiği için insanlığa karşı
suçtur, Türk Ceza Kanunu’nun 77’nci maddesi bunu açıkça düzenlemiştir ve orada,
hâkim, savcı olmak gerekmiyor, aynı zamanda bunun talimatını da vermiş olmak
yeterlidir diyorum.
Meclis
tam boşalmadan bitirmek istiyorum aslında. Yoksa ben daha gayet iyiyim, devam
edebilirdim ama arkadaşların yüzüne bakıyorum, böyle bir uyku hâli var,
bitirmemi istiyorlar gibi yüz ifadeleri görüyorum genelde, o nedenle
sonlandıracağım ama üç saati doldurayım Başkan. Toparlıyorum gerçekten.
Yani
bu kadar mesele anlattım ama neticede geldiğimiz nokta, hepimizin demokrasiye
sahip çıkması gerektiği noktasıdır. Kürt meselesini çözemediğimiz için, Kürt
meselesini bilindik, aynı yöntemlerle çözmeye çalıştığımız için şu anda yine
Türkiye bir çözümsüzlük girdabında kaybolmak üzere ve dış politikada da
kesinlikle şu anda bizim uluslararası ilişkilerimizin kötü olmasının, itibarın
sarsılmasının, bize yönelik saldırıların, bugün Almanya’yla ilgili
konuştuklarımızın, bugün Suriye’yle ilgili konuştuklarımızın, bugün ABD’yle
ilgili konuştuklarımızın, Orta Doğu’daki gelişmelerle ilgili bütün
değerlendirmelerimizin temelinde Kürtlere yaklaşım var. Bu doğru değil, Kürt
halkı Türkiye’nin düşmanı değil, Kürtler Türklerin düşmanı hiç olamaz zaten.
Halklar birbirine düşman olmaz; düşmanlığı yaratan, sistemlerdir, devletlerdir
ve devletler, maalesef, halkı karşı karşıya getirmeye devam ediyor. 
Türkiye’nin
tek bir çıkışı var, o da demokrasidir, hukuk kurallarıdır, imzacısı olduğumuz
uluslararası evrensel değerlerdir. Bugün, birçok sözleşmenin altında
Türkiye’nin imzası var. İnsan Hakları Evrensel Bildirgesi’nden başlayarak
söylemek isterim ki Avrupa İnsan Hakları Sözleşmesi, Medeni ve Siyasal Haklar
Sözleşmesi, Çocuk Hakları Sözleşmesi, Kadına Karşı Her Türlü Ayrımcılığın Önlenmesi
Sözleşmesi, Yerel Yönetimler ve Özerklik Şartı sözleşmesi ve daha bir dolu
sözleşmedeki imzalarımıza sahip çıkmamız gerekiyor. Onların şöyle bir
uygulaması olamaz: “Ben sözleşmeyi imzalarım ama insan hakları savunucularını,
siyasetçileri de baskı altına alırım.” Böyle bir çifte standart olmaz.
Bizim,
Avrupa’ya kafa tutmamızın bir tek yolu var, daha çok demokrat olmak, kendi
vatandaşımıza daha çok hak ve özgürlük tanımak. Kendi vatandaşımızı ezdiğimizi
Avrupa bize söylüyorsa bizim diklenmemiz değil düşünmemiz lazım, başımızı
önümüze eğmemiz lazım. Kendi vatandaşlarına hukuksuzluk uyguladıklarında biz de
burada karşı çıkıyoruz. İsrail’e laf söylüyoruz Filistin’de yaptıkları için.
Gerçi İsrail’le anlaşmalarımız, o gizli kapaklı ilişkiler bir yana, şu anda artık
ona girmeyeyim, çok uzar o. Fakat uluslararası ilişkilerde dünyada artık
sınırlar yoktur aslında, insanlık değerleri vardır ve Avrupa Birliği de böyle
bir değerler bütünüdür ve biz bu değerler bütününü eğer kabul ediyorsak burada
işkenceye de siyasete baskıya da hak ve özgürlüklere saldırıya da… Basın-yayın
özgürlüğüne de saygılı olmamız lazım.
Hâlâ
Cumhuriyet gazetesi yazarları üç dört gün herhâlde yargılanacaklar, daha devam
ediyor ve büyük bir utanç olarak o da Türkiye'de tarih sayfalarına geçiyor. Şu
anda hak savunucuları yine cezaevinde. Akademisyenler… Dün Diyarbakır’da çok
iyi tanıdığımız 2 cerrah tutuklandı biliyor musunuz? Biri Selçuk Mızraklı,
Tabipler Odası eski Başkanı; diğeri de Şemsettin Koç, o da Diyarbakır’ın
Tabipler Odası eski Başkanı. Doktorlara kadar vardı bu av, bu saldırılar.
Neden? Neyi amaçlıyoruz? Daha fazla demokrasi değil, burada faşizmin inşasında
rol almayalım. Biz Meclis olarak bu itibar düşürme faaliyetlerine karşı
itibarımızı koruyalım çağrısı yapıyorum. 
Faysal
Sarıyıldız sizler gibi bu Parlamentoya girmeye hak kazanmış bir
milletvekilidir. Buraya sınavla girmemiştir, burada memur değildir, burada işçi
değildir, bizler de patron değiliz. Onun vekilliğini düşürme hakkımız aslında
yoktur. Milletvekilliği düşürmek bir işçiyi işten çıkarmak gibi bir imzayla
olacak bir mesele değildir, bir KHK’de binlerce memuru ihraç etmek gibi de
değildir. İşte, başta da söylediğim gibi “Egemenlik kayıtsız şartsız
milletindir.” sözünü kaldırmamızı gerektirir artık. Eğer biz bu Mecliste bunun gereğini
yapacaksak bu savunmaları gerçekten dikkate almanızı öneririm. 
Objektif
verilerle anlatmaya çalıştım, dava dosyaları, basın-yayın organlarının
görüntülerini vermeye çalıştım. Hepinize sabrınız için, dinlediğiniz için çok
teşekkür ediyorum, saygılar sunuyorum. (HDP sıralarından alkışlar) 
BAŞKAN
– Teşekkür ediyorum.
Komisyon
raporu üzerindeki görüşmeler saat 00:54 itibarıyla tamamlanmıştır. İç Tüzük’ün
138’inci maddesine göre Şırnak Milletvekili Faysal Sarıyıldız’ın
milletvekilliğinin düşürülmesini öngören komisyon raporunun açık oylaması
görüşmelerin tamamlanmasından itibaren yirmi dört saat sonra yapılacaktır.
V.-OTURUM BAŞKANLARININ KONUŞMALARI (Devam)
5.-Oturum Başkanı TBMM Başkan Vekili Ahmet
Aydın'ın, devletin Kürtlerle değil terör ve terör örgütleriyle mücadele
ettiğine ilişkin konuşması
BAŞKAN
– Sayın milletvekilleri, bir hususu özellikle ifade etmek istiyorum. Terör ve
terör örgütleriyle mücadele ile Kürtlerle mücadeleyi ayırarak konuşmamız
gerekiyor. 
MUSTAFA
SEZGİN TANRIKULU (İstanbul) – “Kürtlerle mücadele” ne Sayın Başkan?
SİBEL
YİĞİTALP (Diyarbakır) – O, tarihte kaldı. 
BAŞKAN
- Kürt’e düşmanlık, Kürt’e tahammülsüzlük kesinlikle yoktur. Devlet katliam
yapmaz, yapmıyor; insanlık suçu işlemez, işlemiyor. 
MERAL
DANIŞ BEŞTAŞ (Adana) – Savunma sınırlarına karışamazsınız Başkanım. 
BAŞKAN
- Devlet, Kürtlerle değil, tam tersine, asıl insanlık suçunu işleyen, bölge
halkına, Kürt kardeşlerime en büyük zulmü uygulayan ve masum insanları katleden
terörle ve terör örgütüyle mücadele ediyor…
MUSTAFA
SEZGİN TANRIKULU (İstanbul) – Sayın Başkan, “Kürtlerle mücadele” kelimesi tek
başına sorunludur. “Kürtlerle mücadele” ne demek Sayın Başkan?
BAŞKAN
- …ve terör olduğu müddetçe de terörle mücadele de devam edecektir, bunun böyle
bilinmesi lazım.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Buyurun.
FİLİZ
KERESTECİOĞLU DEMİR (İstanbul) – “Son söz savunmanındır.” diye bir şey
biliyorsunuz değil mi?
BAŞKAN
– Evet, tamam, savunmayı yaptı üç saati aşkın bir şekilde.
MUSTAFA
SEZGİN TANRIKULU (İstanbul) – “Kürtlerle mücadele” ne demek Sayın Başkan?
FİLİZ
KERESTECİOĞLU DEMİR (İstanbul) – Tamam, o zaman şu anda size söz düşmemesi
lazım.
BAŞKAN
– Hiç de müdahale etmedim. 
FİLİZ
KERESTECİOĞLU DEMİR (İstanbul) – Etmeyeceksiniz. 
MUSTAFA
SEZGİN TANRIKULU (İstanbul) – Sayın Başkan “Kürtlerle mücadele” ne demek?
BAŞKAN
– Ama bitirdikten sonra savunmadan ziyade pek çok ithamların da olduğunu
biliyoruz.
FİLİZ
KERESTECİOĞLU DEMİR (İstanbul) – Ne alakası var? Yani bu savunma istediği
biçimde yapabileceği bir şeydir.
MUSTAFA
SEZGİN TANRIKULU (İstanbul) - Sayın Başkan “Kürtlerle mücadele” ne demektir?
BAŞKAN
– Devlet terörle mücadele ediyor, Kürt kardeşlerimle değil.
MUSTAFA
SEZGİN TANRIKULU (İstanbul) - Sayın Başkan “Kürtlerle mücadele” ne demek?
BAŞKAN
– Tam tersine, Kürtlere baskı uygulayan, zulmeden PKK terör örgütüyle mücadele
ediyor diyorum. (AK PARTİ sıralarından alkışlar) 
MUSTAFA
SEZGİN TANRIKULU (İstanbul) – “Kürtlerle mücadele” ne demek yani?
BAŞKAN
– Bundan niye gocunuyorsunuz, bundan niye rahatsız oluyorsunuz? 
FİLİZ
KERESTECİOĞLU DEMİR (İstanbul) – Çok güzel, gecenin alkışını da aldınız, bu
mudur?
MUSTAFA
SEZGİN TANRIKULU (İstanbul) – Sayın Başkan “Kürtlerle mücadele” ne demek?
BAŞKAN
– Sayın milletvekilleri…
MERAL
DANIŞ BEŞTAŞ (Adana) – Sayın Başkan…
BAŞKAN
– Buyurun.
MERAL
DANIŞ BEŞTAŞ (Adana) – Şimdi, şu anda…
FİLİZ
KERESTECİOĞLU DEMİR (İstanbul) – Usule bile uymuyorsunuz.
BAŞKAN
– Usule uyuyorum.
FİLİZ
KERESTECİOĞLU DEMİR (İstanbul) – Uymuyorsunuz.
BAŞKAN
– Hayır, bitirdim, konuyu bitirdim.
MERAL
DANIŞ BEŞTAŞ (Adana) – Bir müsaade ederseniz…
BAŞKAN
– Buyurun. 
MUSTAFA
SEZGİN TANRIKULU (İstanbul) – “Kürtlerle mücadele” tam bir devlet zihniyeti,
tam, tam.
BAŞKAN
– Meral Hanım’a söz verdim.
Buyurun
Sayın Danış Beştaş.
VI.-AÇIKLAMALAR (Devam)
26.-Adana Milletvekili Meral Danış
Beştaş'ın, son sözün savunmanın olduğuna, sonrasında oturumu yöneten Meclis
Başkan Vekilinin konuşma yapmasının Anayasa’ya aykırı olduğuna ilişkin
açıklaması
MERAL
DANIŞ BEŞTAŞ (Adana) – Sayın Başkan, burada ben Faysal Sarıyıldız Vekilimiz
adına konuştum ve savunma yaptım. 
BAŞKAN
– Evet.
MERAL
DANIŞ BEŞTAŞ (Adana) – Savunma hakkı asla müdahale edilemeyecek haklardandır.
BAŞKAN
– Kesinlikle.
MERAL
DANIŞ BEŞTAŞ (Adana) – Ve savunmadan sonra hiç kimse ek bir sözle yorumlayamaz.
BAŞKAN
– Savunma bitti, hiç müdahale etmedim.
MERAL
DANIŞ BEŞTAŞ (Adana) – Hayır, savunmayı karar vericiler dinler…
BAŞKAN
– Savunmaya da dönük en ufak bir müdahalem olmadı.
MERAL
DANIŞ BEŞTAŞ (Adana) – Sayın Başkan, hayır, müsaade ederseniz…
BAŞKAN
– Evet…
MEHMET
TÜM (Balıkesir) – Son söz savunmanındır Başkan.
MERAL
DANIŞ BEŞTAŞ (Adana) – Savunmayı ben kime yaptım? Milletvekillerine yaptım.
Herkes oyunu verecek ve karar bildirmiş olacak.
BAŞKAN
– Tamam “Oylama yirmi dört saat sonra yapılacaktır.” dedim.
MERAL
DANIŞ BEŞTAŞ (Adana) – Ama siz Meclis Başkan Vekili olarak konuşma yapmanız
doğrudan usulsüzlüktür, Anayasa’ya aykırıdır.
BAŞKAN
– Kesinlikle değildir efendim.
MERAL
DANIŞ BEŞTAŞ (Adana) – Ve bu kesinlikle mahkeme önünde bir iptal sebebidir. 
BAŞKAN
– Kesinlikle, kesinlikle değildir.
MERAL
DANIŞ BEŞTAŞ (Adana) – Yani bu kabul edilemez.
BAŞKAN
– Savunma bittikten sonra “Yirmi dört saat sonra oylama yapılacaktır.” dedim ve
konuştum.
MERAL
DANIŞ BEŞTAŞ (Adana) – Son söz savunmanındır.
MUSTAFA
SEZGİN TANRIKULU (İstanbul) – Sayın Başkan…
AYŞE
ACAR BAŞARAN (Batman) – Son söz savunmanındır.
BAŞKAN
– 3’üncü sıraya alınan 492 sıra sayılı İçtüzük Değişiklik Teklifi ile…
MUSTAFA
SEZGİN TANRIKULU (İstanbul) – Sayın Başkan…
BAŞKAN
– …Anayasa Komisyonu Raporu’nun görüşmelerine başlıyoruz.
X.-KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
B) Kanun Tasarı ve Teklifleri
1.-Adalet ve Kalkınma Partisi Grup
Başkanvekili Kayseri Milletvekili Mustafa Elitaş ve Milliyetçi Hareket Partisi
Grup Başkanvekili Manisa Milletvekili Erkan Akçay ile 2 Milletvekilinin Türkiye
Büyük Millet Meclisi İçtüzüğü'nde Değişiklik Yapılmasına Dair İçtüzük Teklifi
(2/1783) ve Anayasa Komisyonu Raporu (S. Sayısı: 492)
BAŞKAN
– Komisyon? Yok.
Ertelenmiştir.
MUSTAFA
SEZGİN TANRIKULU (İstanbul) – Sayın Başkan…
BAŞKAN
– 4’üncü sıraya alınan…
MUSTAFA
SEZGİN TANRIKULU (İstanbul) – Sayın Başkan, ben Türkiye Cumhuriyeti
vatandaşıyım, siz “Kürtlerle mücadele” diyemezsiniz.
BAŞKAN
– …491 sıra sayılı Kanun Tasarısı ve Adalet Komisyonu Raporu’nun görüşmelerine
başlıyoruz.
2.-İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491)
BAŞKAN
– Komisyon? Yok.
Ertelenmiştir.
MUSTAFA
SEZGİN TANRIKULU (İstanbul) – Bu Meclisin Başkan Vekili olarak “Kürtlerle
mücadele” lafını kullanamazsınız, sözlerinizi geri almanız lazım.
BAŞKAN
– Bundan sonra da komisyonların bulunamayacağı anlaşıldığından, alınan karar
gereğince…
MUSTAFA
SEZGİN TANRIKULU (İstanbul) – Kürtler bu cumhuriyetin vatandaşıdır, “Kürtlerle
mücadele” diyemezsiniz.
BAŞKAN
– …kanun tasarı ve teklifleri ile komisyonlardan gelen diğer işleri sırasıyla
görüşmek için 26 Temmuz 2017 Çarşamba günü…
MUSTAFA
SEZGİN TANRIKULU (İstanbul) – “Kürtlerle mücadele” diyemezsiniz Sayın Başkan.
BAŞKAN
– …saat 14.00’te toplanmak üzere birleşimi kapatıyorum.
Kapanma Saati: 00.57




(x) 489 S. Sayılı Basmayazı tutanağa
eklidir.


(x) 493 S.
Sayılı Basmayazı tutanağa eklidir.


(x) Bu bölümde hatip tarafından Türkçe
olmayan kelimeler ifade edildi.





